Аамҭа аӡыблара хәашьын,
Зегь аӡҩон, иагон иқәыӡәӡәаан.
Ауаҩытәыҩса анцәа ииҭаз аԥсҭазаара, иара инапы ианакы ашьҭахь, иалшоит жәҩан икыду аеҵәеиԥш ишап-шапуа, игәыҟаҵагаха, ауаатәиса дара рыдагь абри адунеи дууӡӡа аҽаӡә дшану агәра дырхаҵо иаакыдлар, аха иалшахуеит изымиз ашәеиԥш инкабар. Зегь зымчу иара знапы иакыз Ауаҩ ихаҭа иоуп.
80-шықәса адунеитә аамҭа ӡырҩаш кәармакны иалаҭәозаргьы, ауаҩытәыҩса иԥсҭазааразы акырӡа ыҟоуп. Борис Ҭыжәба абарҭ ашықәсқәа ирҭаигӡеит: апоетра, ашәҟәыҩҩыра, апублицистра, ажурналистра, ауаажәларратә усура, аҭоурыхҭҵаара, зегьы инархацыркны, уаазҵашьыцша, ауаҩытәисатә ԥсҭазаараҟны зегь рхаҟны игыло – аҭаацәара. Аб, абду, абдууӡӡа ҳәара аҭахума иуалқәа рацәаӡоуп ихҭылҵ рҿаԥхьа.
Борис Ҭыжәба ари ауал нагӡаны ишәеит иара ихшара рымацара рҿаԥхьагьы акәымкәа егьырҭ еиҵагыло ҳаԥсуа ҿар рҿаԥхьагьы. Еиҳарак иҿара аамҭазы ииҩыз иажәеинраалақәа, нас инапы злеикыз иҭоурыхтә романқәа, аҵыхәтәантәи аамҭаз Аԥсны аҭоурых аилагара зҽазызкыз «ҳашьцәа-ҳаӷацәа» аӷьараҳәа иҿаԥызҽуа апублицистикатә ҩымҭақәа ашәышықәсақәа рышьҭахь аԥсуак иҩны ахәышҭаарамца дныҽҳәатәаны, рыбӷьыцқәа еихыршәшәо рыԥхьара
дналагаргьы ҳара иахьатәи ҳаԥсҭазаашьеи, ҳҭагылазаашьеи индырмырырц залшом.
Аԥхьаҩ иҿаԥхьа иахьа ицәыраагоит х-томкны акьыԥхь иазырхио Борис Ҭыжәба иҩымҭақәа реизга актәи атом. Иара иеиднакылоит ажәеинраалақәа, аҭоурыхтә роман, автобиографиатә повест.
Автобиографиатә повест уаԥхьо уҿыноухар, уцәа уҭамӡыӡарц залшом. Убриаҟара иуадаҩын, иҵәрыран, иеибарххаран иахьатәи ҳаԥсуа интеллигенциа знысыз аамҭа. Удгьыл гәакьа уара иутәым ҳәа агәра урганы, убызшәа хазына амгәарҭа иҭашьны, иара уара ухаҭагьы ауаҩы наӡа иҟынӡаҵәҟьа уҟам ҳәа уларҟәны иануацәажәо, абарҭ зегь рыҵгәара, риааира зларылшазеи ҳажәлар ҳәа азҵаара узцәырымҵыр залшом. Аха хара умцакәа, иара абри ашәҟәаҟны, иуԥшаауеит уи азҵаара аҭак. Уи аҭоурыхтә роман ауп. Ашәышықәсақәа раԥхьа, Аԥсуа ҳәынҭқарра ашьапы анакуазгьы ҳажәлар ирыман иахьатәи аамҭазтәи ауаа амчра рызҭо, аиааира рылзыршо аԥхьагылаҩцәа. Урҭ рхыԥша иахьагьы ҳадгьыл иқәууп, рдоуҳа ҳахьчоит, амчра ҳнаҭоит. Ари, ауаҩԥсы макьанагьы изҭымҵаац ԥсабаратә ҭагылазаашьоуп.
Аҵла ԥашәла иӷәӷәоуп. Иахьатәи аԥсуагьы дзырӷәӷәо иара иабацәа иабдуцәа рымчроуп. Иацы иҟан: Аԥсырҭ, Мсым Хәыҷы, Мсым Ду, урҭ рҩызцәа, рывагылаҩцәа. Иахьагьы иҟоуп: Аԥсырҭ, Мсым Хәыҷы, Мсым Ду, урҭ рҩызцәа, рывагылаҩцәа. Ари иаанагоит урҭ уаҵәгьы, ҳәарада, иҟалоит ҳәа. Ари иаанагоит Аԥсны наунагӡа аҟазаара ақәашьуп ҳәа.
Аҭоурыхтә роман алитератураҟны аҵакы дууӡӡоуп. Избанзар, акы – уи литературатә рҿиамҭоуп, ҩба – уи ҭоурыхтә еиҭаҳәароуп, хԥа – арҭ зегь еилалан иҟаз шыҟаҵәҟьази ашәҟәыҩҩы ифантазиеи неицҵаны урыдырхалоит, угәалашәараҿы еиҳа иаанхоит. Алитературагьы бзиа иунарбоит аҭоурыхгьы унарҵоит.
Сара гәҭакыс исымам ашәҟәы иану аҩымҭақәа рылацәажәара, џьара анализк рзура, урҭ рҿахәы дара ирҳәоит.
Аԥсуа иқәра еснагь ирԥшӡаган, еснагь ипатун, ибеиаран. Ақәреи аҟазареи ҩынтәынгьы ирԥшӡагоуп, ҩынтәынгьы ипатууп, ҩынтәынгьы ибеиароуп. Нас еигымхааит ашәҟәыҩҩи икалами, ашәҟәыҩҩы ииҩуа ззиҩуа ижәлари, ашәҟәыҩҩы зыԥсы зхеиҵо иҭоурыхи дыззышәаҳәо иԥсадгьыли иареи.
Аԥсадгьыл аԥеиԥш азы. Ажәлар уаҵәтәи рымш азы. «Аамҭа ӡыблара хәашь, зегь зыӡәӡәо, зегь зыӡҩо» аиааиразы.
Аҭоурыхтә роман «Аԥсырҭ»
«Аԥсырҭ» инеиҵыху ҩымҭоуп, ҿыгҳаралагьы, ԥсҭазааратә мҽхакылагьы, ҵакылагьы Борис Ҭыжәба иахьа уажәраанӡа иҩны иҭижьхьоу ишәҟәқәа зегьы иреиҳауп, ирылукаартә иҟоуп.
Ароман «Аԥсырҭ» х-хәҭак рыла ишьақәгылоуп: «Асаркьал абжьы», «Багада амҵан», «Анаҟәаԥиа абаа». «Асаркьал абжьы» ҳәы хыс измоу актәи ахәҭа автор 1983 шықәсазы иҭижьыз иповестқәеи иажәабжьқәеи реизга ианылахьан. «Багада амҵан» хазы шәҟәны иҭижьит 1985 шықәсазы. «Анаҟәаԥиа абаа» ала ихарҭәааны, автор иазиҩыз аԥхьажәа неиҵыхи аҵыхәтәажәеи рыла еибыҭаны иҟаҵоуп.
Акомпозициа аганахьала ҳахәаԥшуазар, ароман арҭ ахәҭа хадақәа ахԥагьы зхала ишьақәгылоу ракәушәа иҟоуп. Иҟазшьарбагоуп ахәҭақәа ахԥагьы рҿы имҩаԥысуа ахҭысқәа шьаарҵәырала иахьхыркәшоу. Аԥсуа абшьҭрақәа (ус ауп автор урысшәала «племиа» ҳәа изышьҭоу аԥсышәала дшашьҭоу) зны хаз-хазы, даҽазных рҽеидкыланы хацәынмырха иеибашьуеит. Зны иаҵахоит, зныхгьы ииааиуеит. Абри ақәԥара ҵыхәаԥҵәара амаӡам. Ароман ахәҭақәа ахԥагьы иеицырзеиԥшқәоу, иргәылганы игоу аперсонажцәагьы ыҟоуп. Урҭ азеиԥш идеиа хада – аԥсадгьыл ахьчара, аԥсуа абшьҭрақәа реидгылара аидеиа иеиднакылоит.
Зегь раԥхьа ҳахәаԥшып, цқьа ҳазхәыцны, ароман «Аԥсырҭ» аҿы автор ишьҭихыз атема закәу.
Аԥсуа жәлар рҿаԥыцтә рҿиамҭақәеи (еиҳараӡакгьы алегендақәеи, амифқәеи, ажәаԥҟақәеи) аҭоурыхтә (аҩыратә) хыҵхырҭақәеи ихы иархәаны, иара ихатә рҿиаратә хыҭҳәаа наԥшьны, сахьаркыратә ажәала, иеиуеиԥшым аганқәа рыла
иааирԥшырц иҽазикит афбатәи ашәықәсазы Аԥсни аԥсуааи зҭагылаз, хҭыс хадақәаны усҟан ара иҟалақәаз, имҩаԥысуаз зеиԥшраз ҳирбарц. Уи ус шакәу ашәҟәыҩҩы ихаҭагьы иҳәоит ироман дахьналагаҵәҟьаз: «Аԥсны иазку инеиҵыху аҭоурыхтә ԥҵамҭа салазгалаз ҩ-хҭыск ыҟоуп. Руакы – легендоуп, егьи – еиуеиԥшым ажәытә ҭоурых ҩымҭақәа рҿы избаз афактқәа роуп» (ад. 3).
Аиаша ҳҳәозар, ас еиԥш иҟоу аҭакԥхықәра зцу атема ашьҭыхра шгәаӷьыуацәоу, ишымариам зегьы ҳзы еилкаауп. Ас еиԥш иҟоу ароман аԥҵаразы автор ашәҟәыҩҩратә баҩхатәреи аԥышәеи имазаргьы, уи инаҷыданы аҭоурых нарҵауланы, ибзианы идырырц шихәҭоугьы еилкаау усуп.
Борис Ҭыжәба иакәзар, иаҳцәыхароу аҭоурыхтә аамҭеи ахҭысқәеи ирызкны асахьаркыратә рҿиамҭа неиҵых аҩра напы алакра моральлагьы азин имоуп, адырреи аԥышәеигьы игӡам. Ари атема иаалырҟьаны, машәыршақә даднамгалеит. Аԥсни аԥсуааи рҭоурых иҵоижьҭеи акыр ҵуеит. Ҵабыргуп, иԥсҭазаара аӷьыраӡак аԥсуа милаҭтә кьыԥхь арҿиара иақәирӡит, иахьагьы ҽышәала тәамҩахә ҟамҵа уи амаҵ азиуеит. Борис Ҭыжәба аԥсуа журналистика арҿиаразы ихы аџьыка ықәиххьеит сҳәар, иара иусуреи ирҿиареи ирзааигәаны издыруа дарбанзаалакгьы дсықәшаҳаҭхап, иагьымцхәхарым ҳәа сгәы иаанагоит. Аԥсуа ԥхьаҩцәа ибзианы дырдыруеит инеиԥынкыланы акыр жәа-шықәса раахыс апериодикатә кьыԥхь аҿы, лымкаалагьы агазеҭ «Аԥсны» (уажәы аабыкьанӡа «Аԥсны ҟаԥшь» ҳәа хьӡыс измаз) адаҟьақәа ирниҵо, ицаҳә-цаҳәо иҟоу иҭоурыхтә публицистикатә статиақәа. Ирдыруеит иара убас иажәеинраалақәа, ипоемақәа, иажәабжьқәа, идокументтә повестқәеи исахьаркыратә очеркқәеи.
Убас шакәугьы, Борис Ҭыжәба ҷыдала аҭоурых ианакәзаалакгьы дазҿлымҳан, инапы ахьынӡанаӡо иҟоу Аԥсни аԥсуааи ирызку аҩыратә хыҵхырҭақәа ҭиҵаауеит. Иара ҵарала дҭоурыхдырҩуп, ианиаамҭаз Аҟәатәи аҳәынҭқарратә педагогтә институт, аҭоурыхтә факультет далгеит. Уа аҵара бзиаӡаны иахьиҵоз азы адиплом ҟаԥшь ианаршьеит. Ашәҟәыҩҩы ибиографиа аҟынтә абри зыӡбахә ҳҳәаз афактгьы агәра ҳнаргоит аҭоурых зҵаатәқәа аханатәгьы интересс ишимаз, дшыргәылархалаз.
Борис Ҭыжәба ироман «Аԥсырҭ», хымԥада, иаҳҭаху, хшыҩзышьҭра заҳҭаша акоуп. Насгьы аԥсуаа ржәытә ҭоурых иазку алитературатә рҿиамҭақәа рацәаны иауҳамаху, хыцҩыцқәак роуп.
Иқәгылар ҟалоит азҵаара: избан, иараби, ашәҟәыҩҩы изалихызеи даҽакы акәымкәа лымкаала афбатәи ашәышықәса? Насгьы аҭоурыхтә дыррақәа иҳамоу ирышьашәаланы иабанӡеизыҟаҵеи ироман?
Арҭ азҵаарақәа рҭак аҟаҵаразы Борис Ҭыжәба зыӡбахә ҳамоу илитературатә ҩымҭа ааныжьны маҷк иадамзаргьы аҭоурых ахаҭа ҳагәылаԥшып.
Зегь раԥхьа иазгәаҭатәуп афбатәи ашәышықәсазы Аԥсны имҩаԥысуаз ахҭысқәа рыӡбахә зҳәо адыррақәа еиҳа уаҩы ишимԥыхьашәо, ишыҟоу (даарак ирацәамзаргьы). Уаҩы иԥыхьашәоит еиҳараӡакгы ажәытә бырзен ҵарауаа (Прокопи Кесариатәи уҳәа) русумҭақәа рҿы. Уи ганкахьала. Даҽа ганкахьалагьы убри ашәышықәса злазҟазшьарбагоу уи ауп, уаанӡа иԥсаҟьаны, хазы-хазы иҟаз аԥсуа абшьҭрақәа (урысшәала «племиа» ҳәа изышьҭоу) рҽеидкыланы атәым мпыҵахалаҩцәа Аԥсны иалцаны ркацара иашьҭан. Аԥсуа абшьҭрақәа рҽеидкылара апроцесс уадаҩын, аиҿыхара дуқәеи аԥықәсыларақәеи ирыдҳәалан, иаразнак, ирласны, иаалырҟьаны мышкы, ҩымыш рыла иҟамлеит, аамҭа рацәаны иаҭаххеит. Убри апроцесс иалҵшәаноуп аҵыхәтәан – аабатәи ашәышықәса анҵәамҭазы Аԥсуа ҳәынҭқарра злашьақәгылаз. Убысҟантәи аепохазоуп аԥсуа феодалтә уаажәларра анышьақәгылазгьы. Афбатәи ашәышықәсазы аҳратәра иасакьаҳәымҭаны иҟан, аха афеодалтә еизыҟазаашьақәагьы рыҽдырӷәӷәон. Аҽырӷәӷәара иаҿын ақьырсианрагьы.
Академик С. Н. Џьанашьиа излаиҩуаз ала: ҳара ҳерала аҩбатәи ашәышықәса алагамҭа инаркны ажәытә Колхида ҳәа изышьҭаз атерриториаҿы быжьба иреиҵамкәа абшьҭрақәа нхон. Урҭ иреиуан макронаа, гениохаа, зидритаа алазқәа, аԥсилаа, абазгаа, асанигцәа, зикхаа. Абарҭ рахьынтә иахьатәи Аԥсни уи акәша-мыкәша иаҵанакуа адгьылқәеи рҿы инхон аԥсилаа, абазгаа, асанигқәа, мисимианаа. Абарҭ абшьҭрақәа рхатәы аҳцәа рыман. Ҳерала 134 шықәсазы Аԥсны иааны иҟаз Римтәи ачиновник Флавии Арриан излаиҩуаз ала, аԥсилаа усҟан аҳас ирымаз Иулиан ихьӡын, абазгаа раҳ Рисмаг ихьӡын.
Иахьагьы аҵарауаа акыр еимактәы-еиҿактәыс ирымазаргьы, хьаҳәа-ԥаҳәада агәра угартәы иҟоуп аԥсилааи абазгааи аԥсуа абшьҭрақәа ишреиуаз. Аӡәыр диашазар иахьатәи аԥсуаа зхылҵыз убасҟантәи аԥсилааи абазгааи рабшьҭрақәа роуп зҳәо аҵарауаа роуп ииашоу, аҭоурыхтә ҵабырг иазааигәоу:
Борис Ҭыжәба зыӡбахә ҳамоу ироман аҿы мисимианааи асанигцәеигьы аԥсуа абшьҭрақәан ҳәа иԥхьаӡоит.
Римтәи аимпериа акыр аамҭа Аԥсны ампыҵахаланы иаман. Хазы Џьамтәылатәи ақәылацәагьы уажәы-уажәы Аԥсны иазымҵасуан. Аԥсны еимакны Џьамтәылатәи Римтәи аимҵәацәа зныкымкәа, ҩынтәымкәа еижәылахьан, ашьа кадыршхьан.
Ахәбатәи ашәышықәса анҵәамҭазы Амрагыларахьтәи Римтәи аимпериа Лазика ампыҵанакит. Рим аполитикатә нырра ӷәӷәа рыманы иҟан, абазгаа ртәылаҿгьы рырхәҭақәа гылан Питиунти (иахьатәи Пицунда), Севастополи (иахьатәи Аҟәа). Аимператор Иустиниан ара ишьаҭақәа нхарц азы абазгаа ақьырсианра рыларҵәаразы аполитика мҩаԥигон. Иустиниан ихаан ауп Пицундатәи ауахәама ду андыргылаз.
Атәымтәылатәи аимҵәацәа рнаҩсгьы, аҭыԥантәи аҳцәагьы аиҿыхарақәеи аиқәшаҳаҭымрақәеи рыман, аӡәи-аӡәи ҭаха рибаҭомызт. Урҭ ажәлар цәдырҳәуан, деспотцәаны ирхагылан, атәцәа рыла ихәаахәҭуан. Прокопи Кесариатәи (афбатәи ашәышықәса) излаиҩуаз ала, абазг аҳцәа ахәҷы ԥшӡақәа змаз ирымхны евнухцәаны иҟаҵаны Римҟа иҭины рыхә ыҵырхуан. Урҭ ахәыҷқәа рабацәа ашьоура иашьҭамларц иршьуан. Ас еиԥш иҟаз аҭагылазаашьа бааԥсы абазгаа занышәомызт аҟнытә раҳцәа ықәганы, ахақәиҭразы ақәԥара иалагеит. Убри аамҭазы аџьамцәа Лазика иақәлеит, уа аибашьра ду ҵысит. Аџьамцәа Аԥсныҟагьы иеихеит. Севастополи (Аҟәа) Питиунти (Пицунда) игылаз римаа рыр
хәҭақәа хьаҵит, аха рықәҵымҭазы тәарҭас ирымаз абаақәа ԥыххааса еиларыжьт. Аџьамцәа ара абаақәа еилажьны ианырба, иаанымгылакәа шьҭахьҟа игьежьны ицеит.
Аԥсуаа енагь хыгәҭас-чыгәҭаси ахынҭа-ҩынҭареи рыгӡамызт. Иааиԥмырҟьаӡакәа уажәы-уажәы Аԥсны аԥҭа еиқәаҵәақәа ахаҳауан, уажәы-уажәы атәым мпыҵахалаҩцәа аалаҳауан. Афбатәи ашәышықәса актәи азыбжазы византиаа ара ршьапы дырӷәӷәарц аус ҿыцқәа мҩаԥыргеит. Аԥсилааи абазгааи рҽеидкыланы рзеиԥш ӷацәа ирҿагыларц иақәркит. Уи гәазҭаз аимператор Иустиниан Актәи иполитика ашьақәырӷәӷәаразы Аԥсныҟа дааишьҭит иара иаҳҭынраҿы амаҵура змаз, уа ирааӡахьаз, хылҵшьҭрала абазгаа иреиуаз аевнух Ефраҭ. Ефраҭ дахьааиз Аԥсны аҳцәа ахәыҷқәа евнухцәаны иҟаҵаны, тәцәак раҳасабала рыҭира азин рымихит, уи ажәлар аигәырӷьеит, Иустиниан иполитика ҩысҭаа амҩаԥгарагьы иацхрааит.
Римаа еиҭах ара иааны аҳра руа иалагар ҳәа ишәаны абазгаа ҿыц рхатә аҳцәа ықәдыргылт: амрагыларахь иҟарҵаз Оԥсит ихьӡын, амраҭашәарахьтәи атәылаҿацә ахь иқәдыргылаз Сқеԥарна ихьӡын. Римаа тәыс иҟарҵар ҳәа ишәаны абазгаа азнык азы аџьамцәа рган иадгылт. Аимператор Иустиниан мшынла архәҭақәа ааишьҭит абазгаа ирыжәиҵарц. Оԥсиҭ хыԥхьаӡарала имаҷмыз ир иманы аримлианаа дырҿагылт. Уи аамҭаз Сқеԥарна Џьамтәылаҟа дцаны дыҟан. Абазг еибашьцәа амшын иазааигәаз абаа хрыӷәӷәарҭаҿы игылан. Уи Трахеиа ҳәа изышьҭаз абаа ауп. Ари аибашьра ӷәӷәаҿы абазгаа аҵахеит. Ақәлацәа еивҵаӷӷа игылаз абазгаа рыҩнқәа рыблит, иршьуаз ршьит, итҟәаны иргоз ргеит. Абазгаа раҳ Оԥсит Кавказ ашьхақәа дырхыҵны гәнаа рахь иԥсы игеит.
Аибашьра ду ианҭагылаз аамҭазы аԥсилиагьы аилаҩеиласра ҟалеит. Ҭердеҭ зыхьӡыз лазк алазқәа рҳәынҭқар дизгәаан аџьамцәа рахь диасит. Ҭердеҭ аџьамцәа рырхәҭак драԥызан аԥсилаа ртәыла далалт. Цибил (иахьатәи Ҵабал) ҳәа изышьҭаз аԥсилаа рбаа хырӷәӷәарҭа дҭалеит. Аџьам фицарцәа иреиуаз аӡәы аԥсилаа рыр анапхгаҩы иԥҳәыс ахьмыӡӷ лиргарц ақәикызаап. Ари еилызкааз аԥсилаа ԥаԥашькны иаарымԥхьаз «рысасцәа» иҩеи иҩарыжәлан аӡә даанмыжькәа индырҵәеит. Прокопи Кесариатәи излаиҩуала, аԥсилаа абри агәаҟра ианҭагылаз алазқәа ацхыраараҳәа акагьы ҟарымҵеит.
Абра сара сналас-ҩаласны аҭоурых аҟнытә фрагментқәак заазгаз, рыӡбахә зысҳәаз урҭ шыздыруа аԥхьаҩ агәра исыргап ҳәа акәӡам. Урҭ зыдҳәалоу ахҭысқәа шьаҭас иҟаиҵеит Борис Ҭыжәба ироман «Аԥсырҭ» аниҩуаз. Урҭ рдырра, ргәалашәара аԥхьаҩ ицхраауеит, аориентациа иаша ирҭоит, ари ароман аҵаки аидеиеи ргәынкыларазы.
Уажәшьҭа аҭоурыхтә фактқәа ҳарҟәаҵны, ҳҽынарҟәыҭханы ароман «Аԥсырҭ» ҳҽынагәылахаланы ҳахәаԥшып.
Заанаҵгьы хьаҳәа-ԥаҳәада, гәыҩбарак аҵамҵакәа иазгәасҭарц сҭахуп «Аԥсырҭ» абра хыхь зыӡбахә сҳәаз аҭоурыхтә хҭысқәа ирықәшәо, акыр ирышьашәало ишыҟоу. Даҽакала иаҳҳәозар, аҩымҭа хаҭабзиарақәас иамоу ируакуп автор аҭоурыхтә фактқәа ахьеилеимхәо. Шамахаӡак акәымзар, урҭ дрыцәхьаҵны иара ихыҭҳәаала иациҵақәо, иагәылаигалақәо рҿы асахьаркыратә ҩымҭа инаҭо азинқәа дырхыҳәҳәаӡом. Ари аҭоурыхтә роман азы ихадароу, апринциптә ҟазшьа змоу акоуп.
Ароман «Аԥсырҭ» иаҵанакуа агеографиа акыр иҭбаауп. Ара ахҭысқәа мҩаԥысуеит Аԥсны ладеи-ҩадеи иахьабалак (Гәмԥсы, Абжьаҟәа, Бырцха, Ешқыҭ, Пицунда, Анаҟәаԥиа, Цыбла (Ҵабал), агаҿа, ашьхара аҭыԥқәа), Нхыҵ-Кавказ, Гыртәыла, Џьамтәыла, Константинополь, алана (ауаԥсаа) ртәыла уҳәа.
Ароман иалоуп ҩынҩажәаҩык инареиҳаны аперсонажцәа. Урҭ рахьынтә иҟоуп ареалтә ҭоурыхтә хаҿқәа маҷымкәа. Убарҭ дреиуоуп ахадаратә хаҿы Аԥсырҭгьы. Ииашаны исзеилкаазар уи ипрототипс дыҟоуп хыхь иаҳгәалаҳаршәахьоу, аҭоурыхтә документқәа рҿы зыӡбахә ҳәоу Оԥсит (Офсит).
Иара убас ҭоурыхтә хаҿқәоуп аҩымҭа иалоу Ефраҭ, Ҭердеҭ, Рисмаг, Гәбаз, Иустиан, Патеи, Хосрои, Сқеԥарна, Бес, Спадаг, Набед уҳәа даҽа аӡәык-ҩыџьак.
Ашәҟәыҩҩы ирҿиаратә хыҭҳәаа иаӡбаз аперсонажцәа иреиуоуп Ҳабыџь, Ҟансоу, Адлагьыҟәа, Хьыбла, Гәыранда,
Езыгә, Омахь, Алдыз, Абас-иԥа Самсон, Кыԥса, Жьыгәа, Ҭлаԥс, Нар-иԥа Ҭлабӷан, Мсым Хәыҷы, Мсым Ду, Алхас, Ноурыз, Цәыцә, Мкыд убас ицәырҟьа-цәырасуа, ана-ара иалаԥсоу, епизодла ицәыргақәоу даҽа ԥыҭҩыкгьы.
Ароман аҿы аҭоурыхтә ҵабырг акыр иашьашәаланы ианыԥшит уҳәартә иҟоуп иахьатәи аԥсуаа зхылҵыз усҟантәи аамҭазы нхашәа формақәас ирымаз: арахәааӡара (ауахьад, аԥсаса, ашьамаҟа), адгьылқәаарыхра (ахәыӡ, абысҭа), ажьира уҳәа.
Ҳәарас иаҭахузеи, хыхь еиқәаҳаԥхьаӡаз аперсонажцәа зегьы еицеиԥшны иаарԥшым. Џьоукы еиҳа игәылҭәааны, аԥхьаҩ игәалашәараҿы иаанхартә иҟоуп, егньырҭ еиҳа ацхыраагӡатә роль ауп инарыгӡо.
Ихадароу ҳәа ҳгәы иззаанаго аӡәык-ҩыџьак ҳарзааҭгылап.
Ароман зыхьӡ аху Аԥсырҭ иааидкыланы аҩымҭа аидеиа хада ныҟәзго, автор игәаҳәарақәа злаҵәаны иҟоу, ипозициа аанызкыло уаҩуп. Идеиа хадас аҩымҭа иамоу аԥсуа абшьҭрақәа зегьы еидкыланы, еидгыланы, консолидациа рзеибауны атәымтәылатәи аимҵәацәа рақәԥара, Аԥсны иалцаны ркацароуп. Абри зегь реиҳа зҵазкуаны иҟоу азҵаара ду, ахшыҩҵак ду аԥсҭазаараҿы дазықәԥоит Аԥсырҭ. Абри аидеиоуп ароман аҿы ахҭысқәа зегьы агьаргьаласеиԥш изхагьежьуа.
Автор излаҳирбо ала, усҟантәи аамҭазы Аԥсны, ана-ара ахырӷәӷәарҭақәа рыман. Уажәы-уажәы ирықәлоз аимҵәацәа аԥхьа инарҿагылоз убарҭ ахрыӷәӷәарҭақәа еидыркылоз аибашьцәа ракәын. Аԥсырҭ зыхьӡу афырхаҵа ароман аҿы дцәыргоуп Гәымԥсы (иахьатәи Гәымсҭа ма Гәыма акәхап) иҟаз ахрыӷәӷәарҭа напхгара азызуа иакәны. Аӷәӷәареи, агәымшәареи, ачҳареи шигым еиԥш, илоуп ақьиареи агәцаракреи.
Аԥсырҭ иаамҭала аҵарагьы иман, Константинополь днанагахьан, уи аҳҭнуаа рахьынтәи иидырқәоз, дыздырқәозгьы ыҟан. Гәык-ԥсыкала бзиа дызбо, бзиа иибо, ицәгьеи ибзиеи инагӡаны ицеиҩызшо иԥҳәыс Феодорагьы бырзен ҭыԥҳауп, уахьынтәи дааигеит. Иара ижәлар дырзааигәоуп, ргәырҩақәа
рхьаақәа иҵарны, лцәа-лжьы ианыруеит. Аԥсырҭ аԥсилаа раҳ гәымбыл-џьбара инапаҵаҟа дыҟан, аха дицәшәомызт, димҵахырхәомызт. Аҳ ауаа тәцәас иҟаҵаны, снапаҵаҟа иҟоуп, ирзызулак ауеит ҳәа иԥхьаӡаны, маҷк иадамзаргьы игәамԥхоз рыхәҵәы ахьықәихуаз Аԥсырҭ данышәомызт. Еиҳараӡак Аԥсырҭ апротест иҟаиҵо зхылҿиааз аԥсилаа раҳ анхацәа рхәыҷқәа рымкәкәааны, ишыӷьаҵәы-ӷьаҵәуаз рыг-рҿы иамырҳәаӡакәа Амрагыларахьтәи Римтәи аимпериахь иахьиҭиуаз ауп.
Иара иаамҭала Аԥсырҭ згәы ҭбаау, хара ихәыцуа, зыжәлар рымаҵ аура иашьҭоу аӡә иоуп. Аԥсилаа раҳ зыхәҵәы ықәихыз, хылҵшьҭрала бухлосаа иреиуаз, Аԥсны иааӡаз ауаҩ қьиа Аԥсар иԥҳәыси иареи анышә ианарҭа аҽны Аԥсырҭ ицәаныррақәа еизыҵәаны иеидихәыцлаз рацәахеит. Ари аҽны ажәлар рычҳарагьы хыжжылт. Иҿыцу џьара акы рымхәыцыр ада ԥсыхәа шрымамыз рбеит. Аха иарбану рхы здыркылара, иарбану еиӷьу аилкаара рцәуадаҩхеит.
Иҟазшьарбагоуп абри аҽны Аԥсырҭ изҵысыз игәҭахәыцрақәа:
«Абас ианбанӡагәаҟуеи сыжәлар, – гәаныла дцәажәон Аԥсырҭ. – Амра кахха ишыԥхо дара рзы иаалырҟьаны ашәшьы хылоит, идыды-мацәысны ақәаршҩы цәгьа леиуеит. Амшын дара рзы иҭынчым, рхы, ргәы, рыԥсы зыдҳәалоу ашьхақәаҵәҟьа ирхысны ақәылацәа аауеит. Ишԥахьчатәу сыжәлар? Ишԥахьчатәу сыԥсадгьыл? Иҟаҵатәузеи? – Шаҟантә ари азҵаара ихы иҭагьыжьхьааз, аҭак изыԥшаауамызт акәымзар» (ад. 75).
Хыхь-хыхьла абырзенцәа ихыркны ианцәажәоз, аԥсуаа гәцараркуазшәа ҟарҵон, уимоу, Иустиниан Актәи ихаан аԥсуаа рхәыҷқәа Константинополь иганы аҵара дырҵара еиҿыркаазаргьы, «Аԥсырҭ ихамышҭӡеит, идыруеит абырзенцәа зеиԥшроу. Идыруеит Аԥсны рнапхыцқәагьы ршьапхыцқәагьы зладырԥаз Амшын Еиқәа ари акәакь ссир рыбла зыхнакыз аԥсилааи абазгааи ирцәнымхон азы акәӡам, рыдгьыл азоуп» (ад. 90).
Иаалырҟьаны акәымзаргьы, Аԥсырҭ дазкылсит аԥсуа абшьҭрақәа реидкыларада еиқәырхага шыҟамыз. Иара илымҳа кыдҵаны дазыӡырҩуеит, игәникылоит ижәлар ргәынқьыбжьы. Абырзенцәа дышрымаҳәугьы, иара иеилкааны имоуп аимпериа имҩаԥнаго аполитика џьбара ажәлар рзы ишҵарбгагоу, неиҭаҳәашьа рызымҭо, рхаҿра зырӡуа акы шакәу.
Аԥсырҭ аԥсуа абшьҭрақәа реидкылара дахьашьҭоу ицхраауа, идгылауа ажәлар рхаҭарнакцәа ыҟоуп, аха атәымуаа рахьнтәгьы ижәлар рыҩнуҵҟагьы иԥықәсыло, имараҳәуа, агьангьашреи ацәгьареи иҵазгало еиҳауп. Абри аганахьала иҟазшьарбагоуп алазцәа рҳәынҭқар Гәбаз иашьа Цатеии Аԥсырҭи реимак.
Цатеи Византиа аганахь иадицәылон, уахь ихы хан. Ҽнак уи иаартны абырзенцәа роуп ԥсыс иаҳхоу, урҭ рҿагылашьа ҳамам аниҳәа, Аԥсырҭ уи ӷәӷәала диқәмчны иҿаирхьит: «Ҳара ҳрыцҳара хаз-хазы аганқәа ҳахьрывоу ауп. Аедыгьқәа, аҟабардақәа, аублаа, абазгаа, аԥсилаа, мсымаа, асаныгцәа… ҭаацәак реиԥш еидкылазар, еиларҵәазар, уара уазхәыцуоу закә мычхоз. Аурымцәагьы зыцәшәо убри ауп. Убри азоуп хаз-хазы ҳаҟазар зырҭаху, аӡәи-аӡәи аҵәы ҳалеибаҵаларц, ҳақәибахларц… Дара аганахь игыланы иԥшларц… Ҳанықәибахлак, иаанхо ахыц-ҩыцқәа инарыгәҭасны, шәара аԥсадгьыл ҳәа акыр шәымазма, ари адгьыл зтәыз ҳара ҳакәын» ҳәа иаақәгыларц (ад. 91).
Абазгаа раҳ Сқеԥарна Џьамтәыла аҳәынҭқар иахь иадицәыло даналага, уи са сзышьҭоу ахь дысзиагозар ҳәа данцәажәогьы аԥсуаа рзы апрогрессивтә ҵакы змоу Аԥсырҭ игәҭакы иҭкааны иҳәеит:
«Сқеԥарна, сара иуасҳәарц исҭаху ҳарҟәаҵып амрагыларахьгьы (Џьамтәылаҟа – С. З.) амраҭашәарахьгьы (Византиаҟа – С. З.) ахьаԥш-кәаԥшра. Ҳаԥсуаа зегьы еидҵаны, иаку ҳәынҭқарраны иҟаҳҵап. Ҽаџьара ҳхьаԥшуа акәымкәа, ҳхаҭа ҳаҽҳарӷәӷәап. Иӷәӷәоу иахь агәылацәагь хьаԥшуеит, нас аедыгьқәагьы ҳара иҳадымгылар ҳәа умшәан… егьа умҳәан шьҭрала аӡә ҳауми» (ад. 171).
Аԥсуаа рҽеидкылара дашьклаԥшуеит алазқәа раҳ ир рԥыза Тердеҭгьы, аԥсилааи амсымқәеи дреижьаны инапаҿы
иааигарц дашьҭоуп. «Аԥсуаа дара-дара еибакны рыблақәа ҭибахуа иалагарын. Ԥсыҳахыра ладеи-ҩадеи еилыхны, аҵәы рылаҵо, еиҿажьуа, аишьцәа нибарҵәарын. Ҭердеҭ аганахь дгыланы, урҭ ус ахьыҟарҵо даара игәы иалсызшәа ихы-иҿы ианырԥшны, анахьгьы дгәыцхәгәышьуа ак раҳәо, арахьгьы дхырбза-кәырбзо аҽак ҳәо, наҟ-ааҟ, ауӷә иаҵаҳәоу ацәқәа реиԥш, игәамԥхо ак ҟасҵоит ҳәа зҽазызкуаз ифырмахьц ааихиҟьаларын» (ад. 321).
Аԥсырҭ ажәларгьы деилыркаауеит, игәра ргоит, дара рзы дзеиԥшроу, дшыразу, иаҭаххаргьы ихы шрықәиҵо рдыруеит. «Аԥсуаа лада иҟа, ҩада иҟа – иаку жәларуп» ҳәа Аԥсырҭ данықәгыла, ацәа иалан иалҵызшәа иккаӡа иааԥшит. Раԥхьагьы рҽеидыркылеит абазгааи аԥсилааи» (ад. 344).
Аԥсуа абшьҭрақәа рҽеидкылара ианалага, рконсолидациа апроцесс аҽанарҭбаа ауп Амрагыларахьтәи Римтәи аимпериагьы еиҳагьы ианԥаԥашькыз. Аԥсны ҳара иаҳтәуп ҳәа иахапапаны иркын.
Ажәлар рыҩнуҵҟатәи аӷацәагьы, Аԥсырҭ аӷьараҳәа данаақәгыла иааиҵанарӷәӷәеит, ицәшәо иалагеит, ацәыхцәыфара иаҟәыҵуамызт, аха аргама иҿагылара рзыгәаӷьуамызт. Ҿырԥштәыс иааҳгозар зхы зымаԥызаны иҟоу аԥсилаа раҳ Алдыз иаҳҭынра зхы иҭарԥаны измоу ацәгьаршцәа, зхада хы зымбо Кыԥсеи, Жьагәеи, Ҭлаԥси иара игәаӷ икны иагоит, ижьы рымазар ирфоит, рҽынкыдҵо џьара шьапҿаршәк абаизааури ҳәа ишьҭоуп, аха аламала рнапаҿы дырзаагом. Урҭгьы рхаҿы инеиуеит Аԥсырҭ ажәлар мчы ӷәӷәаны ишиҵагылоу. Уи азоуп Кыԥса Жьагәеи Ҭлаԥси абас зреиҳәо:
«Аԥсырҭ ажәлар идгылоит, мчыла узиааиуам… Мчыла уабаииааиуеи иреиӷьу ахрыӷәӷәарҭа абааш иара инапы аҵаҟа иҟоупеи. Уи хшыҩла, гызмалрыла ииааитәуп» (ад. 108).
Иааура ҳаздыруам, иҳаԥсыхәоузеи ҳәа ажәлар анааилахоз зыгәра ганы рхы наздыркылоз Аԥсырҭ иакәын.
Қәрала иуаҩыбжара дынҭысхьан еиԥш Аԥсырҭ аԥсилаа аҳас дықәдыргылт. Ажәлар еигәныҩны, уаанӡа аҳас ирымаз Алдыз захьӡыз дахҳәаны Аԥсырҭ иҟаҵара иадгылаз рацәахеит. Зегь раԥхьа уи ихьӡ зҳәаз аишьцәа Мсым Дуи
Мсым Хәыҷи роуп. Урҭгьы ахырӷәӷәарҭақәа иреиҳабацәоуп, зажәа нагоу, зажәа акыр ԥхылнадо роуп. Абри аҽнынӡа аԥсилаа раҳ дара дылбаарго, дхаргало иҟамызт. Византиа аимператор иакәын аԥсуаа абшьҭрақәа раҳцәа раҭареи рамхреи азин змаз, асанкциа ҟазҵоз. Ажәлар аӡәгьы дразҵаауамызт.
Ари хҭыс дуны, акры аҵанакуа иҟалеит. Ажәлар аигәырӷьеит.
Ари афакт акыр инарҭбааны, амаха-шьаха аҭаны алацәажәарала аҩымҭа автор ииҳәарц ииҭаху еилкаауп. Аус злоу, ажәлар рхьааи ргәырҩеи гәцаразмкуаз, рыгәхьаа зымкуаз аҳ гәымбылџьбара дахҳәаны, зыжәлар рынасыԥ хәцырҭаси гәырҩаси измаз аҳ қьиа дахьықәдыргылаз мацара акәӡам. Аус злоу убри нахыс ажәлар еилыркааит зегь зылшо аҳ имацара шиакәым, дара ажәлар рхаҭа шракәу. Еиҳа ииашаны иаҳҳәозар, ажәлар рхы азцо иалагеит раҳи дареи рҳәатәы еиқәшәаны, игәцареибаклар акырӡа ишеиӷьу. Ари рхы, рымч акыр агәра рго иҟанаҵеит.
Убри аамҭазы абазгаагьы Сқеԥарна зыхьӡыз аҳ ҿыц далырхит. Аха Аԥсырҭ дзышьҭаз аҽеидкылара аидеиа Сқеԥарна дадымгылеит. Уи аориентациа ахьимаз Џьамтәылаҟа акәын, аџьамцәа дахьрымаҳәызгьы акыр аанагон. Сқеԥарна ианхәыԥҳа дахьлыҿцаауаз иахырҟьаны (иԥҳәыс Зуфҭиа ицәгьа лҳәеит) аџьамцәа рҳәынҭқар диԥхьаны данига, дзыхнымҳәӡеит. Уи ашьҭахь абазгаа ирҭахханы Аԥсырҭ иаҳра рыдыркылт.
Уи нахыс ажәлар еиҳагьы иазхәыцуа, рыхшыҩ азцо иалагеит Аԥсырҭ аханатә ҭаха изымҭоз аидеиа. Ароман аҿы анаара иалыҩны иуаҳауеит ажәлар рхаҭарнакцәа рбыжьқәа. Аԥсуаа абырзенқәагьы, алазқәагьы, аџьамцәагьы ирхьыԥшымкәа, дара рхатә ҳәынҭқарра ашьақәыргылара иазхәыцуа, абри ахшыҩҵак иаргәаҭеиуа, ирылаҽуа иалагеит.
Борис Ҭыжәба диашоуп, Иустиниан Актәи ихы иаирхәақәоз иреиуан аԥсуааи абырзенцәеи аиуарақәа рыбжьаҵара апроцесс дацхраауан ҳәа иахьиԥхьаӡо. Иаҳгәалаҳаршәап Аԥсырҭ абырзен ҭыԥҳа Феодора ԥҳәысс данигоз аимператор ишигәаԥхаз аӡбахә: «ҭынха-ҭынҵылагьы, шьала-дала
Аԥсны Византиа иадҳәалазарц иҭахын аҳәынҭқар» (ад. 90). Ампыҵахалаҩцәа жәынгьы-ҿангьы иԥышәаны ирымоу даҽа хархәагакгьы аԥхьаҩ илаԥш иҵашәартә иаарԥшуп Борис Ҭыжәба ҳзыхцәажәо ироман аҿы. Уи аинтерес згым ахархәага ҳәа сызҿу автор блаҵарыла игәеиҭеит, дазхәыцит, изыдҳәалоугьы Ефраҭ ихаҿсахьоуп.
Ефраҭ ихаҿсахьала ашәҟәыҩҩы ииҳәарц ииҭаху акры аҵанакуеит, иахьатәи аԥсҭазаараҿгьы актуалра ацәыӡныҳәа иҟаӡам. Изакәу уи ауп, ақәԥацәа, ампыҵахалаҩцәа акыр шәышықәса раахыс игәарҭахьеит дара рагрессивтә политиказы даараӡа ирзыфеидоу, иԥышәоу хархәагас ирымпыҵархаларц изышьҭоу ажәлар иреиуоу ауаа ӷәӷәақәа, абаҩхатәра змоу ауаа аарылԥшааны, рмаҟахы иадҳәаланы, амаҵурақәа рыҭаны иҩықәдыргылоит, ҳаҭыр ду рықәырҵошәа, рыхьӡ ҭыргошәа ҟарҵоит. Аха зегь акоуп, фактла итәцәаны иаанрыжьуеит. Моралла даара иӷәӷәоу, доуҳала ибеиоу, хшыҩлагьы хара иԥшуа аӡә иакәымзар, ари аполитика ҩысҭаа даҿашәоит, дааццоит, дзацәцаӡом. Ампыҵахалаҩ иҿы амаҵуреи, ахьӡи, амали уҳәа зхатә мышхәыбзазара заузгьы бжеиҳан иацԥыҳәаны рыжәлар гәакьа аексплуатациа рзура иашьҭалоит… Атәым мпыҵахалаҩцәа раҵкысгьы ажәлар дара ирылиааз, дара иреиуоу ауаа рԥсихологиа, рҵасқәа, рҟазшьақәа уҳәа еиҳа идыруеит. Урҭқәа зегьы атәым мпыҵахалаҩ изы иманшәаланы ихы иаирхәоит ауп.
Абра хыхь исҳәаз ахшыҩҵак иллиустрациа азызуа акы ауп ҳәа сгәы иаанагоит Ефраҭ исахьаркыратә хаҿсахьа. Дызусҭада уи?
Аԥсҭазаара ҟадыџь шәкы, зқьы рыла еилышьуп, зных ауаатәыҩса иахьымгәыӷуала еиднакылеит, даҽа зныхгьы, иагәаԥхар, иахьымгәыӷӡо ала еиҟәнашоит.
Ароман «Аԥсырҭ» аҿы Ефраҭ дцәыргоуп аԥхьатәи адаҟьақәа инадыркны. Иара мшынла, аԥра ӷба дақәтәаны амҩа дықәуп, Константинопольнтәи Аԥсныҟа даауеит. Арҿиамҭа ҳаԥхьо ԥыҭк ҳанынаскьалак ауп уи дызусҭоу цқьа ианеилаҳкаауа. Автор ретроспективала ииасхьоу аамҭа ҳагәыларԥшны иаҳирдыруеит уи ихы, иҵыхәа.
Ганкахьала уахәаԥшуазар, Ефраҭ уаҩ ӷәӷәоуп, уаҩ нагоуп. Аимператор Иустиниан Актәи иаҳҭынраҿы амаҵура ду имоуп, аимператор ихаҭа дизааигәоуп, акрызҵазкуа адҵақәа наигӡоит, иҵашьыцуа рацәаҩуп. Даҽа ганкахьалагьы, цқьа данудырлак, иубарҭахоит дышразҟыдоу, зылахь ҷышәу аӡәы шиакәу. Данхәыҷыз инаркны иԥсҭазаара ҿаҟәахеит, ижәлари иԥсадгьыли дырцәыӡит.
Ефраҭ хылҵшьҭрала даԥсуазаап. Ҩажәа шықәса инареиҳаны уи аԥхьа аҳ Алдыз иуаа идиршьыз, зыҩнра-згәара қьаԥҭеитәыз Аԥсар иԥа иакәзаап. Ефраҭ иаби иани аныршь, иара дыкны, евнухс дҟаҵаны амшын нырцәҟа дырҭизаап. Игәеилыххареи игәамчи уҳәа ԥсабарала илаз ахаҭабзиарақәа ирыбзоураны дуаҩы ӷәӷәаны дшьақәгылт. Аимператор илаԥш дыҵашәан дизааигәеитәит. Иара иаби иани аныршьыз иаҳәшьа Гәыранда дыԥшқан, уи аимҵәацәа дрымҭакәа маӡала Аԥсырҭи иԥҳәыс Феодораи дырган драаӡеит.
Ароман аҿы аԥхьа данцәыргоу дызлаабо ала, аимператор Иустиниан Актәи идҵа ҷыда анагӡаразы Ефраҭ Аԥсныҟа дааит. Дҵас имазгьы аԥсуа абшьҭрақәа раҳцәа аҷкәынцәа хәыҷқәа евнухцәаны иҟаҵаны амшын нырцәҟа рыҭира азин рымхракәын. Насгьы еилкаатәыс иман усҟантәи аамҭазы Византиа апровинциак аҳасаб ала иԥхьаӡаз Аԥсны аҩнуҵҟа аҭагылазаашьа зеиԥшраз. Ари адҵа ҽыҵгас иҟан, аха иара иаалырҟьаны Аԥсныҟа иаашьҭра зыхҟьаҵәҟьаз аԥсуа абшьҭрақәа аидгылара иалагеит, раҳцәагьы дара иқәдыргылеит ҳәа аимператор Иустиниан Актәи илымҳаҟынӡа инеиз, аимпериа иалаҩыз ажәабжь акәын. Аԥсуа абшьҭрақәа реидгылара аиҵаҟьаракәын аимпериа зышьҭаз.
Ароман «Аԥсырҭ» автор сахьаркырала акыр ирҵабыргны, аԥхьаҩ агәра игартә иааирԥшуеит аԥсуаа ҟыҟ-ҿыҟда, иҟәбаҟәшәо инхартә-инҵыртә иҟазымҵоз, ррыцҳарақәа зыхҟьоз атәымтәылатәи ақәылацәа рымацара шракәмыз. Досу иара ихатәы интересқәа дахьрышьҭаз, аҳцәа рыхдырра алаҟәра, ачарҳәацәа рхымҩаԥгашьа уҳәа ирхылҿиаауаз арыцҳарақәа рацәан. Џьоукы арыӷьарахь иахозҭгьы, егьырҭ арымарахь иахон. Ҿырԥшыс иааҳгозар, абырг ҟәыӷа Ҳабыџь, Цыблаа
рхада Ноурыз, уи иԥацәа Мсым Дуи Мсым Хәыҷи, Баӷрыжә-иԥа Нашбаҭаҟәа, ажьи Абаа-иԥа Самсон, Мсым Хәыҷы иԥҳәыс Хьыбла, иабаӡӡеи Селыҟә, Селыҟә иԥа Ҟансоу, Аԥсырҭ иԥҳәыс Феодора уҳәа иуаа разқәоуп, ауаҩытәыҩсатә ҟазшьа бзиақәа ныҟәыргоит. Досу илшо ала Аԥсырҭ дыззықәԥо ажәлар рус аҿы ма ицхраауеит, ма ажәала акәзаргьы игәы азҭарҵоит.
Зынӡа даҽа ҟазшьоуп ирымоу Нар-иԥа Ҭлабӷани, Кыԥсеи, Жьагәеи, Ҭлаԥси реиԥш иҟоу ацәгьоуцәа, ачарҳәацәа. Аиашазы, ашәҟәҩҩы егьырҭ раасҭа абарҭ аус хәымгақәа еиҵазҟәаҟәо, иҵоурам ахаҿсахьақәа раарԥшра еиҳа илшазшәа, еиҳа иқәҿиазшәа збоит. Маҷк иадамзаргьы ҳҽазааигәатәны ҳахәаԥшып урҭ рахьынтә аԥхьаҩ игәалашәараҿы еиҳа инхартә иҟоуп ҳәа сгәы иззаанаго Ҭлаԥс ихаҿсахьа.
Аилаҩ-еиласрақәа ихы иархәаны Ҭлаԥс ихатә қьаф иаанаго дашьҭоуп. Ауара, аҭынхара, ажьра-цәара ицирхыраауеит, иааиԥмырҟьаӡакәа агьангьашрақәа мҩаԥигоит, ахәа ижуеит, цәгьа баны бзиа ҟазымҵо ззырҳәо иоуп. Аҳ Алдыз ихы дҭарԥаны димоуп. Алдыз аҳас иҟаҵарагьы зыбзоураз Ҭлаԥс иҩызцәеи иареи ракәын.
Ажәакала, зегьы рхатәы интересқәа рыла иеибаркуп. Арахь рԥынҵа инахыҳәҳәаны ажәлар ирзеиӷьу ак ҟарҵо акәым, ирыӷрыхоит, ҭынч нхамҩеи бӷеиҵыхреи рырҭом. Уи бзианы иеилкааны имоуп хыхь иааҳгәалаҳаршәахьоу ауаҩ гәыраз Ҳабыџь. Уи азоуп иара Аԥсырҭ дилабжьо абас зиеиҳәо: «Кыԥса адгьыл дхәыҵаланы дхәыҵыҵуеит. Уажәгьы иҟаиҵаз умбои, згәы иаанагодаз Алдызҵәҟьа аҳас дҟалоит ҳәа. Аҳас дзыҟарҵаз, иара ихьӡала дара аҳра руларц ауп. Аԥсилаа ахьнаргахьоу умбои, Гәмԥси Егри рыбжьара шаҟа нхарҭа қьаԥҭартәхьоузеи… Урҭ аԥсадгьыл зырҭаху рхазоуп, аԥсуаагь зырҭаху – маҵуҩцәас ауп. Еҳ, сабиц, адгьыл уҳәеит ҳәа шаҟа ачҳауазеи, абанҭ рҩызцәа ршьапы адгьыл иахьықәгылоу иамчҳауазароуп. Ҳазшаз анцәа хыхь иқәтәоу, зегьы убоит, зегь уаҳауеит, нас изучҳауазеи? – дуазыруан Ҳабыџь» (ад. 107).
Асахьаркыратә еффект аманы, аԥхьаҩ игәалашәараҿы иаанхартә иҟаҵоуп Ҭлаԥс иҵыхәтәа цәгьа аазырԥшуа ахҭыс. Зыжәлар чарҳәара рзуны агәаҟра ду иҭазыргылоз, аҵыхәтәан иара хгарҭа имамкәа дҟалеит.
Ароман «Аԥсырҭ» аҿы ибзианы иаарԥшуп ауаҩытәыҩса иламыси, ихьӡи, ихьмыӡӷи ирызкны аԥсуаа традициала ишьақәыргыланы ирымоу анормақәа. Урҭ анормақәа ҳәа сызҿу аперсонажцәа аӡәырҩы ирылаҽны, набыцрада иныҟәырго иаарԥшуп. Аԥсҭазаара еиӷьу акгьы ыҟам, аԥсра еицәоугьы акгьы ыҟам. Аԥсҭазаареи аԥсреи ахьӡи ахьмыӡӷи рыбжьагылоуп. Хьмыӡӷыда зхы ззымҩаԥгаз иоуп хҭырԥа шкәакәала дымҩаԥысит ззырҳәо. Ианамуӡах, ауаҩы илахь ада ԥҵәаны, дшыбзоу дыԥсны адунеи дықәзар аҵкыс, дыԥсыр, дҟамлар еиӷьуп.
Абас иҟоу аԥсуаа рфилософиатә дунеихәаԥшышьа ҳзыхцәажәо аҩымҭаҿы аҽшьра зықәшәаз Хьыбла лхаҿсахьа иадҳәаланы иҟаҵоуп. Уи Аԥсырҭ иарӷьажәҩаны идгылоу, Цыблаа рхырӷәӷәарҭа аиҳабы Мсым Хәыҷы гәык-ԥсыкала дизыҟоуп. Иааидкыланы уахәаԥшуазар, аԥсуа ԥҳәыс иреиӷьу лҟазшьақәа еизыркәкәаны Хьыбла лхаҿсахьала иҟаҵоуп. Аха лара атрагедиа дақәшәеит: Ҭердеҭ ар иманы Цыблаа рхырӷәӷәарҭа абаа данақәлаз ауха џьамк ахьмыӡӷ лиргоит. Уи нахыс лыԥсы ҭаны адунеи ақәзаара иаԥсам ҳәа иԥхьаӡаны, абахә ду ақәцәараҟынтә дыԥаны, Кәыдры ацәқәырԥақәа лыҽрылҭеит.
Хьыбла аӡы лыҽшалҭауеи уи мзызқәас иаиузи ртәы зҳәо адаҟьақәа ароман «Аԥсырҭ» аҿы иреиӷьқәоу иреиуоуп, аԥхьаҩгьы зынӡа ихазу ацәаныррақәа издырҵысуеит. Ҭлаԥс иҵыхәтәа цәгьа иқәнагоуп ҳәа угәы ушьышьуазар, Хьыбла лҵыхәтәа уаназхәыцуа алахьеиқәҵара ҵаулеи арыцҳашьареи урымҽхаркуеит. Избанзар, трагедиаҵәҟьоуп, азалымдареи, амчымхареи, агәаҟреи ирылҵшәоуп.
Ароман «Аԥсырҭ» аҿы ииашаны, аҭоурыхтә ҵабырг иашьашәаланы иаарԥшуп адин азҵаарагьы. Аԥсуаа рдин аҭоурых ззымдыруа, ма издырырц зҭахым џьоукы ари азҵаара иеицакны ианалацәажәо уаҳалоит. Џьоукгьы ажәытә ҳқьырсианцәамызшәа, XVI ашәышықәса инаркны аҭырқәцәа иаҳзааргаз аԥсылманра ҳамҵахырхәошәа зҳәо ыҟоуп. Ас еиԥш агәаанагара шьаҭанкыла ииашам. Ари азҵаара
инарҭбааны ара салацәажәоит ҳәа салагом, иагьаҭахым, иагьаҭыԥым. Аха аԥсуаа рдин аҭоурых ахадаратә етапқәа схемак аҳасабала иазгәасҭар сҭахуп.
Ажәытә аԥсуаа, адунеи иқәынхо егьырҭ ажәларқәа зегьы иреиԥшны, амырҭаҭра (еиуеиԥшым аԥсабаратә цәырҵрақәа рымҵахырхәара, урысшәала «иазычество» ҳәа изышьҭоу ауп) ҳәа изышьҭоу астадиа иахыст. Ҳерала IV, ианамуӡах  ашәышықәса иахымгакәа Византиа аныррала ақьырсианра рылаҽуеит. XVI ашәышықәса инаркны Аԥсны асулҭантә Ҭырқәтәыла ианампыҵанахала ашьҭахь аԥсуаа рыхәҭак аԥсылманра рыдыркылт. Аха иахьа уажәраанӡа ҳажәлар рдин аилазаашьаҿы фундамент ҳасабла амырҭаҭра ацәынха-мынхақәагьы уԥылоит.
Абри асхема иақәшәо иаарԥшуп адин азҵаара Борис Ҭыжәба ироман «Аԥсырҭ» аҿы. Иара зызку аепохазы хымԥада амырҭаҭреи, ақьырсианреи еибакы-еибашьҭуа аиҿыхарақәа рымазар акәхон… Иага умҳәан ақьырсианра ҿыцын, уи адгылаҩцәа аламала аиааира рызгомызт.
Уи аамҭазы аԥсуаа рдин зеиԥшраз уаҩы ибартә иаарԥшуп адгьылҵысра аныҟала ашьҭахь Гәымԥсаа рхымҩаԥгашьа зеиԥшраз ала: «… адгьылҵысра иҟалаз азы гәымԥсаа қьырсианцәақәак раҳасабала ауахәамаҿы анцәа ишиашьапкызгьы, жәытә-натә аахыс дара ирымаз рныха, зымч агәра ргоз, зҿаԥхьа ихырхәоз, «аныхаԥаара» ҳәа хьӡыс измаз аҿы инеины иамҵаныҳәеит. Ҵоуп, апапцәа рбаны инхомызт гәымԥсаа рныха, ирымчыз ҳәа акгьы ыҟамызт умҳәозар» (ад. 82).
Адин рзеимакыроуп Аԥсырҭи Сқеԥарнеи. Аԥхьатәи ижәларгьы иаргьы жәытә-натә аахыс ҳқьырсианцәоуп ҳәа иԥхьаӡазар, аҵыхәтәантәи уи мап ацәкны аџьамцәа рдин дамҵахырхәошәа ҟаиҵоит, адин аполитикатә гәҭакқәа рҿы ихы иаирхәарц дцәажәоит. Ажәак ала, аҩыџьагьы злеиқәымшәо, ирзеимакырақәоу ируакхеит адин.
Автор диашоуп иҟаиҵо ахьаҵрақәа руак аҿы Византиа аимпериа кавказтәи ажәларқәа ақьырсианра рыланарҵәарц изашьҭаз иара аполитикатә гәҭакқәа анагӡара иацхраауан азоуп аниҳәо. Аха ари апроцесс иҵоурам инаваргыланы, иҵоуроу арольгьы нанагӡеит, избанзар афбатәи ашәышықәсазы Иустиниан Актәи ихаан аԥсуаа рҿар рзы Константоинополь ашкол аадыртит, рыла злахнатыз ҟалеит (ад. 235).
Ароман «Аԥсырҭ» ана-ара иԥсаҟьаны иалаԥсоуп аепископ Кәасҭа изкны «аџьныш, аџьныш!» (ад. 223) ҳәа ирҳәо, нас ақьырсианра џьаҳанымроуп ҳәа инацырҵо (ад. 224). Арҭ ирзыӡырҩуа ажәлар рахьынтә аӡәырҩы акыр ибжьажьоит, аԥызара зырҭара цқьа ирыздырам – ржәытә ныхақәа ракәу, ақьырсиантә џьар акәу. Уимоу, Цыблаа рхада, ауаҩы ҟәыӷа, ауаҩы иаша Ноурызгьы дарблаҟьо аҟынӡа днанагоит. «Зназы Аҭлагьар иажәа Мсым Ноурыз дкәанызануа аҟынӡа днанагеит. Ииуа-ииҳәо дақәымшәо ҩ-динхаҵарак рхацыркцәа дрыбжьагылан» (ад. 224).
Сара ииашан исзеилкаазар, аныхаԥааҩ Аҭлагьыри аепископ Кәасҭеи реиҿыхара, реимак амырҭаҭреи ақьырсианреи реиқәԥара, реиҿыхара иасимволуп. Автор хымԥада диашоуп ажәлар еиҳа-еиҳа ақьырсианрахь ииасуан, ирылаҵәон ҳәа аниҩуа, «цыблаа ирызгәамҭаӡакәа рыгәқәа еиҩшахеит. Ганкахьала урҭ зегьы ҭаацәала иқьырсианцәан; даҽа ганкахьала рныхагь изагәҭасуамызт, уимоу аимак анроулак, Аҭлагьыр иахь иеихон. Аныха аԥхьа инагыланы аԥсынгьыри рнапы нақәкны иқәуан». (ад. 230).
Иара убас, ҳәарас иаҭахузеи, автор диашоуп аԥсуа абшьҭрақәа динла реизакра, доуҳалагьы, политикалагьы реизакреи жәларыкны рышьақәгылареи иацхраауан ҳәа ахьиԥхьаӡо, ари аидеиа аӡәымкәа-ҩыџьамкәа иперсонажцәа иахьыдирҳәо.
Борис Ҭыжәба ироман «Аԥсырҭ» аҿы инарҭбааны ахархәара рымоуп аԥсуа жәлар рҿаԥыцтә рҿиамҭақәа.
«Аԥсырҭ» санаԥхьа, са стәала, иахьынӡасылшоз саназхәыц, иара иаҳауеи, иахьа ҳажәлар зҭагылоу илахьеиқәҵагоу рҭагылазаашьеи, еилыргамкәа иҟоу рперспективеи анеиҿ/-сырԥш, сшымгәыӷӡоз лашарак ацәаара збеит. Абжьааԥны сара амцхәгьы агәкаҳара схаԥаны сҟалоит, аха ара сгәы зырӷәӷәаша избаз ауп, даҽа зныкгьы агәра згеит аԥсуаа иахьа уажәраанӡа изыргәамҵуа, ҭаха рызымҭо, еимырхха измоу апроблемақәа шҿыцым. Урҭ жәытә-натә аахысгьы ирзықәгылан, аха ҳажәлар ргәы кармыжьит, руаҩреи, раԥсуареи, рмилаҭтә хаҿреи, рбызшәа хазынеи мырӡкәа иахьа уажәраанӡа иааргеит. Иахьа изҭагылоу аҵкыс еицәамзар еиӷьмыз аамҭа џьбарақәа, агәаҟрақәа рхыргахьеит. Иахьа адунеи иахьабалак ауаатәыҩса адемократиа иашахь рхы хазар, аимпериақәа рҵыхәа ԥҵәахоит, агуманисттә идеиақәа аиааирақәа ргоит, досу амилаҭқәа ахақәиҭра иашеи ахьыԥшымреи роуеит ҳәа игәыӷуазар, издыруада аԥсуаагьы рдоуҳа мыӡкәа еиқәхар. Абри агәыӷра унаҭоит, уи ахь ухьанарԥшуеит «Аԥсырҭ». Уи агәыӷра ыҟанаҵы амилаҭ хеиқәхаразы, аҽеидкыларазы, аҳәоуеиқәшәаразы, аилибакааразы, агәцареибакразы ақәԥара иаԥсоуп. Досу иҳалшо ала, ҳамчқәа зегьы абарҭ аидеиақәа ирызкызароуп.
Аԥсынра ишәҭыз,
Сылацәа анхыстыз
Раԥхьаӡа гәыблыла
Избаз сара.
Уа уҿы ауми иахьсызҳаз,
Разҟымҩа ахьсдырбаз,
Иахьсоуз насыԥла
Аԥсадгьыл агәыбылра.
Идуӡӡоу ҳа ҳтәыла,
Уахьалоу уеинҭәыла,
Шәышықәсала иҳауми
Аԥсны ԥшӡа уҭоурых.
Рканџьақәа хыхәхәа,
Абырзенцәа еицрыхәхәа,
Иахьыӡхыҵуаз арауми
Бџьарла еиқәных.
Зны араҟа имацәысуан,
Нас амцабз ахысуан.
Еилахәашь иахыла
Алҩақ ахатәон.
Ицәажәон аихаӡа,
Иҿиҭуан ахаҵа,
Аԥсырҭ драԥхьагыла
Абазгаа қәԥон.
Аҭырқәа, аџьам,
Урҭ рыла ухырҵәан.
Шәышықәсала уаанкыло,
Арыцҳацәа ухаԥон.
Иӡышуан ари адгьыл,
Иқьуан са сыԥсадгьыл,
Амшын Еиқәа ихиаало
Шьала иӡҩахон.
Аха ашьҭахьӡа еихәласит,
Октиабр ду аԥша асит,
Уашьеиҳаб хлаԥшрала
Дуԥылеит уара.
Иахьа идуӡӡоу Асоветтәыла,
Уахьало уеинҭәыла,
Иухыхны укасы
Узҳауеит Аԥсынра.
Аԥсынра ишәҭыз,
Сылацәа анхыстыз
Раԥхьаӡа гәыблыла
Избаз сара.
Уа уҿы ауми иахьсызҳаз,
Разҟымҩа ахьсдырбаз,
Иахьсоуз ԥсынҵыр дула
Ҳаԥсадгьыл агәыблра!
Иџьашьатәӡам,
уаха зқьыбла
ԥшуазар абрахь.
Алымҳа кыдҵан
иӡырҩуазар адунеи.
Иџьашьатәӡам,
еилысуазар
ауаа анахь-арахь,
Рыцәа ааныжьны
абра еизеит.
Издыруада,
аӡә дыԥрызар
амза ашҟа?
Издыруада, уахьтәи
дхынҳәызар аҽаӡәы?
Издыруада,
иссиру
геник дцәырҵзар?
Издыруада, дҳаузар
идуӡӡоу ашәҟәыҩҩы?
Изжыруада,
алакә ҳәа ззырҳәо
лабҿабахазар?
Сасны даҳҭаазар
Марсынтә ауаҩы?
Амза
ҭеслымхан
ажәҩан инкыдхалт.
Аиаҵәақәа ӡыҩӡа
нахьхьи иаашанхеит.
Аԥсуа икәасқьа
сыбла надхалт,
Сахьгылаз
сшьаҳиҭхан саанхеит.
Акьаасбжьы
ҩныҩт,
игылт схәы-сжьы қақаӡа,
Анасыԥ алакҭа
сынҭаԥшит ишеишеи,
Гәырӷьаҿҳәаша ҳәа
данаадәылҟьа
аӡӷаб дхахаӡа,
Игылаз абырсааҭк
рыблақәа мыччеи!
Ушԥамгәырӷьо,
ушԥамыччо
ари аамҭаз,
Аԥсҭазаара ашәқәа
аҷараҳәа иаатит!
Ушԥамгәырӷьо,
ушԥамыччо
ари аамҭаз,
Дынхарцаз-дынҵырцаз
аҵәҩаншьап диит!
Аҳаблаҿы зегьы рзыҳәа
иҟаз гәыблҩык,
Ҳауида ҳәа ҳа ҳгәылара
дынхон ҭакәажәык.
Лыԥсҭазаара џьаха-џьафан,
лыбӷа хәахьан,
Ҭынхас илымаз зегьы
анышә иагахьан,
Шықәсыла уи илхыҵуаз –
издыруамызт аӡәгьы,
Данаабазгьы абас дыҟан, –
рҳәон ақыҭан зегьы.
Жәаха зны иаалықәшәан,
дышьҭалеит лара,
Амцашоура лыжәлан
дахьаҿыз абылра,
Лыбжьы аарла иҭкаауа,
ахәаша дпатон,
Иаҳзымдырӡоз џьоук рыхьӡ
дааҟәымҵӡакәа илҳәон.
Дышгәаҟуаз, ашарԥаз
лдунеи лԥсахгәышьеит.
Ҳхы-ҳгәы далхны,
ахәаны даажгәышьеит.
Аха ҳарҭ зегьы иаҳхамышҭуаз
иҟалеит ара ахҭыс…
Аҵыхәтәантәи аминуҭқәа рзы
аԥсеизгара дшаҿыз,
Лыблақәа аалыртын,
Дықәтәарц дҩеихеит,
Лыбжьы нҭылган:
«Сан, бабаҟоу!» – лҳәеит.
Амра гылонаҵ, аԥсабара
Иагхан иҟалом бӷьы иаҵәара.
Ашьац қашә-қашәо иаалап,
Абаҳча быбышха ишәҭлап!
Амра гылонаҵ, шьыжьы
Игәыҟаҵагаха рыбжьы,
Аԥсаатә гәырӷьо ишәаҳәалап,
Рыԥшқа хәыҷқәа рааӡалап.
Амра гылонаҵ, ауаа
Иреигәырӷьоит ҿыц ииуа –
Абиԥара еизҳаларц,
Рыхьӡ-рыԥша галарц…
Амра гылонаҵ, есшьыжьы,
Ажәҩан иҵаларгьы ашәшьы,
Анхаҩы дҭалоит имхырҭа,
Амра цәырҵхуеитаз еиҭа!
Сыҷкәын арыжәтә бзиа ибон ҳәа,
лҿахьы иҩалгарц ҟалаӡом.
Аҿамаҿа илымкаа исфом ҳәа,
шәырк агьама уи илбаӡом.
Акыр шықәса абас мацара,
гәыӷрала аамҭа лгауеит.
Акыр шықәса лымацара
аӷәы дшықәиоу лыршауеит.
Агәыла имазар ачара,
заанаҵ амаҵ уа илуеит.
Лхы ахыбаан агәырӷьа-ччара,
нас лыҩныҟа дыццакуеит.
– Еишәамаҭәак ма икҿалҵар,
днахәамԥшлози лара гәаҟ.
Лылабжышқәа уа инкалԥсар,
лгәы амҟажози ма ҳамҭак… –
Абас рҳәоит агәылацәа,
дшарҩаз рбоит агәырҩа.
Лара лакәзар, иҟам лыцәа,
лхала дцәажәоит, ус, зымҩа:
– Сухашҭӡеитеи, схамшҭлыхә ҟадыџь,
ухабарк ҳәа сурҳаӡом.
Уԥазаҵәыми, уаб иџьынџь
ззынсыжьуа дызбаӡом.
Уи иакәзар, ухьӡ шиҳәоз,
инарцәымҩахь ҳныжьны дцеит.
Уан аҭакәажә сшыгәжәажәоз,
акыр шықәса нҭакәкәа инҵәеит.
Аибашьраан ҿысҭгәышьомызт
сылцәыԥхашьон са Нагәҭа,
Быжьҩык зышьҭыз акгьы лҳәомызт,
аха ишԥазури уажәшьҭа?..
Лыбжьҩы хшара еибга-изҩыда,
лыԥсы шҭаз илбеит ран.
Сыԥсыр, сан ҳәа уара уда
исзызҳәода, сыҷкәын, нан?
Уаха шаанӡа абас дыгәжәажәоит,
шьыжьӡа ддәылҵуеит адәахьы.
Дҟәындшәындуа лхала дцәажәоит,
лылаԥш кыдхалоит ахәахьы…
Дҿаԥха-ҿаччо лаԥхьа дгылоит
лыҷкәын, лыҷкәын, лгәыӷырҭа.
Аҭакәажә рыцҳа дышьхныԥсылоит,
дадырсызшәа ашҭа агәҭа.
«Аҳаҳаи, акы бысцәымшәан,
сара хымцак сагаӡом.
Схабар бмаҳаргьы, бымхәыццәан,
атәым дгьылаҿ саанхаӡом!»
Рыԥсы ҭалоит арҭ ажәақәа,
данцоз ииҳәаз аҵыхәтәаны.
Рыгәра лгахуеит урҭ ажәақәа,
агәыӷра лызҭаз ан дырԥшны.
Акыр шықәса абас мацара,
ан лыблақәа ԥшаауеит.
Акыр шықәса лымацара,
аӷәы дшықәиоу лыршауеит.
Ашьыжь шаанӡа деиҭаҵҟьахуеит,
иаалыртгәышьахуеит лыҩны ашә.
Лыҷкәын имҩахь деиҭаԥшыхуеит,
аха иаркуп, иаркуп агәашә.
Адгьыл сахшеит,
адгьыл сааӡеит,
адгьыл иалоуп сара сшьа.
Адгьыл разуп,
адгьыл ҭбаауп,
адгьыл иамоуп амч-алша.
Сара избауеит,
ара инхауеит
сҩыза, сықәла, са сашьа.
Сара избауеит,
ара инхауеит
излазарц зҭахым сара сшьа.
Сара сызусҭоу
шәдырырц шәҭахызар,
снапқәа рышҵан ижәбоит.
Сара схәыцуеит,
са схандеиуеит,
ашәҟәыҩҩрагьы бзиа избоит.
Сара исҭахуп,
сзыхшаз адгьыл
ахаҿра ԥсахны иҟаларц.
Сара исҭахуп,
сзыхшаз адгьыл
ибаҳча ссирха ишәҭларц.
Ажәҩан ашҟа
сымҩа ылзгеит,
имҩахәасҭаз аҭаххар.
Амза ашҭаҿ
сышьҭа анысҵоит,
лассы ишәаҳап уа схабар!
Иҟахыми
ҳадгьыл аҿы,
са сызбарц зҭахым.
Сыхьӡ, сыжәла,
Аԥсынтәыла,
еилызкаарц зҭахым.
Машәыршақә акәыз,
урҭ ирҿыҵҟьан
ирҳәо уаҳашам – сашьа.
Аиашами, саргьы исцәымӷуп,
ԥшрала иахьеиԥшу ҳара ҳшьа.
Адгьыл ҳахшеит,
адгьыл ҳааӡеит,
адгьыл акәзар ҳара ҳзыхшаз.
Иакырауеи
урҭ ртәыла,
абри ауп ҳәа идырбаз.
Уизыԥшыхыр,
абадақь дасуа,
аӡә дахажьуп шәҩык рмал.
Даҽаӡәыхгьы
игәы дҭасуа,
икәаҽ дгылоуп ихәдаџьал.
Адгьыл разуп,
адгьыл ҭбаауп,
адгьыл иамоуп амч-алша.
Нас иахәҭами
адгьыл амал,
уи аԥацәа ироурц еизша?
Абри азакәӡоуп
сзыхандеиуа,
уахгьы-ҽынгьы са сымтәа.
Абри азакәӡоуп
ашахта сзыҵоу,
азауад сзыҩныҵуа, аџыр рҭәа.
Абри азакәӡоуп
са сзырхәыцуа,
аԥсабара амаӡа збарцы.
Абри азакәӡоуп
скалам шьҭыхны,
сыбжьы зҭызго сшәаҳәарцы.
Адгьыл разуп, адгьыл ҭбаауп,
адгьыл иамоуп амч-алша.
Сара исҭахуп,
адгьыл аҿы
исаҳаларц ажәак – Сашьа.
Агәырӷьа рҿықәлан, ампыл иасуа,
Аҵаҩцәа рыбжьы гауан.
Еихьыс-еиԥысуа, џьоукгьы еицәхасуан,
Ашкол ашҭа иҩуа иҭан.
Ишыхәмаруаз ианқьыԥаха,
Итәеит ашәшьыраҿ рыԥсы ршьарц.
Аха ҷкәынак дымцаԥшьха,
Ҿааиҭит атирахь хысра ицарц.
– Атир, атир – ҳәа ҽаӡәгьы дҩаҵҟьеит,
Уахь ддәықәларц иҽырхха.
– Уа, ҳа иаҳҭыԥым, – абас ҿааиҭит
Џьота хәыҷы деилыхха.
– Џьота изиҭахым, дызхысуам,
Длашәуп азы ауми иара.
Уи изыҳәан ҳара ҳзынҿасуам, –
Ҿааиҭит иаԥшьызгаз ацара.
– Иуҳәашьоузеи?! – инеиҿадырхьит,
Итәаз уаҟа иҩызцәа егьырҭ.
Инеилацәажәан, нас иаԥырхит,
Атирахь хысра ацара урҭ.
Џьота ашьшьыҳәа уа дҩагылан,
Иҩызцәа дрылҵит акгьы мҳәа.
Илаӷырӡқәагьы неишьҭагылан,
Рҿаархеит иблақәа ирхыҳәҳәа.
… Агәашә аартны дааҭалт ашҭа,
Ашколахьтә Џьота ихынҳәыз,
Иан даниба, ашҭа агәҭа
Ашәшьыраҿы ахахара иаҿыз,
Дналыдгылеит. Еиқәын илахь.
Ишәыра нышьҭеиҵеит хазы.
Иаргьы днатәеит, нас егьирахь,
Убасгьы длазҵааит ихазы:
– Ди, сбыҳәоит сыгәхьаа мкӡакәа, –
Дқыџьқыџьуан уи дышәны,
– Аиаша сабҳәарц исцәымӡакәа,
Сызлак зыҟои илашәны?
Ан даалгәыдлыҳәҳәалан лԥазаҵә,
Лылаӷырӡқәа налҿыкәкәеит.
Уи дхәыҷуп ҳәа Џьота ицәыҵәах
Илымаз цәыргангьы илҳәеит.
– Усҟан уара ҿыц уныҟәон,
Иубоз зегьы урхьынҳала.
Угәы уаҳаргом ҳәа ҳаргьы иуаҳҭон,
Ҳаумеигәырӷьози ажәҩан ҳала.
Зны уахьҵәуа уанаҟәымҵӡа,
Иусҭеит амыркатыл.
Са сындәылҵын саахынҳәаанӡа,
Аԥынҵа убла инхыкшалт…
Џьота ихы-иҿы ахәыцра аҿықәын,
Нас ҿааиҭит днаҩагыл:
– Егьа сҵәыуаргьы саҟәыҵрын,
Сан, изсыбҭеи амыркатыл!
Жәохә мыш ракәӡан
усҟан исхыҵуаз,
сара саб дансыԥхаз.
Ҳаҩны,
ҳгәара,
ҳҭаацәара –
аибацәа анҳхаԥаз.
Инеибеиҟаран
ԥшьҩык ахшара
ааӡатәны иззынхаз,
Сан, данықәха
уаҟа лхала,
зџьабаа цәгьахаз,
Саншьа иԥҳәыс
саашьҭылԥаан
сылгеит ааӡара.
Уинахысгьы акыраамҭа.
срыҟәган сҭаацәара.
Акыраамҭа
жәа-гәыблыла
«сыҷкәын хәыҷы, нан!»
Схы лнапы алшьуа,
сыргәыбзыӷуа,
илҳәо дсымбацызт сан.
Избан акәзар,
уи сылԥырҟьан
сыҩ сымцози наҟ хара.
Уи сан шлакәыз
сарҳәон, аха
исызхаҵомызт сара агәра.
Ус сҳәеит ҳәа
сара исыгмызт
ан лгәыбылра,
Уа срааӡомызт
сара стәымны,
сыҩнамзи сыҩнра.
Ди ҳәа засҳәоз
сзааӡоз лакәын,
сгара зырҵысуаз.
Уаха дмыцәа
– уцәа, нан, – ҳәа
сыблақәа згәыӡуаз,
Нас уи лауми
аҵарамҩа
сықәызҵаз сара.
Шаанӡа дгылан,
са сыргыла,
снаскьазгалоз хара.
Исгәалашәоит
амш аныцәгьаз,
инеихәлаҳан ақәа ауа,
Ацәа иҭыҵны,
аршәаа иасуа,
Қәмарча анлеиуаз ихәашьуа,
Ҭынч дызтәозма
аҩны лхала,
дазыԥшын схынҳәра!
Уи дысԥылон
ҳашкол аԥхьа,
ақәа лхьыӡсо, илхьыҵәҵәа…
Исгәалашәоит исалҳәалоз
сазырхәыцуа шьыжьымҭан:
– Аҵара уҵароуп,
ууаҩхароуп,
сумырԥхашьан, нан! –
Сара сзыҳәан
илеиӷьасшьоз ҳәа
дықәмызт адунеи.
Уи зҳәатәузеи
усгьы идыруп,
ирыбжьоу ани-ԥеи!
– О, изшәахьада
аԥсҭазаараҿ,
ааӡара ду ахә?
Ма иҟоума
изларшәо ҳәа,
изыԥсоу уи ахә?
Абас иансхызга
акыр шықәса,
ашьҭахь мышкы зны,
Сан дааҭалеит
ҽнак шьыбжьышьҭахь,
ҳашҭа агәашә аартны.
Зегь неибарҩын
аԥсшәа ларҳәеит,
дгәыдыркылеит илызгәыкы.
Уи лааира
изеигәырӷьоз ҳәа
са исыздыруамызт акы.
Нас саалкын сылгәыдыҳәҳәала
Илҳәеит: – Сыҷкәын, нан! –
Лылабжышқәагьы
лӡамҩа иаҿеибаҳә
иахьлеиуаз збауан.
Са смараҳәны
наҟ сналԥырҟьеит,
илҳәаз џьашьауа.
Сышгачамкыз
сӡӡеи ианылба,
ҿаалҭит схы шьышьуа:
– Унеи, Мышьхәа,
уан уи лауми,
узыхшаз уара.
Са усааӡеит ҳәа
уи илцәызгом
ан лгәыбылра.
Исҳәо сҿамшәо азныказ
исцәымӷхеит цәгьаӡа.
Нас саахьаҳәны сналыхәаԥшит,
лыблақәа гәыкӡа,
Сеиԥхьышьшьаауа
ишсыхәаԥшуаз
анызба сеицрашәеит.
Сыгәгьы ашьшьыҳәа
акы нҭалан
саҳәынҷеит, сатәнатәӡеит.
Срыбжьагылоуп
ҩыџьа аҳәса
исзааигәаӡоу сара,
Ихьанҭаӡа
акы насыжәлан,
саҿын абылра.
Иҟалазҳәа сзымдырӡо
илашьцазаап
сыблахаҵ.
Ишсхагьежьуаз
аҩыџьагь уаҟа
Избеит, нас, саналҵ.
Снарыхәаԥшит.
Сыбла схаччеит.
Аҩыџьагь сгәыдсыҳәҳәалт сара,
Иалухрызеишь
абри еиҳауп ҳәа
ани аӡӡеи ргәыбылра?
Сҩызцәа са сџьаршьон:
– Ианбанӡа, мшәан, ас?
Асҵәҟьа убахьоума,
иузыруоу цас?
Есымша жәабала
иузаауеит ашәҟәқәа,
Шаҟагьы ирацәоузеи
бзиа узбо агәқәа! –
Ус рҳәартәы иҟан
аиашаз, иӡатәым,
Суа, уи иуа,
сҭынхацәа ҳәа иаӡәым,
Арра санырга
иаамҵыкәан мызк уа,
Исоуа иаламгеи
убарҭ зегь рышәҟәқәа,
Саргьы сышзахәоз
исмыҩуази рҭак.
Аҭак ҳәа нас уаҟа
иаузҩыхуаз ажәак.
Ишнеиуаз, иуалуп ҳәа
иаазышьҭуаз шьоукы,
Дҩызоуп, дықәлоуп ҳәа
изҳәоз ҽа шьоукы,
Аамҭа цацыԥхьаӡа
иҵыкәкәо
Рхыԥхьаӡара
иагхон есымша.
Ашьҭахь, аӡә лыда
иаҟәымҵи зегьы.
Иааԥсазар акәхап,
сахашҭит рыгәгьы.
Соуԥшәылҵәҟьа сзыгәдууаз,
бзиа избоз аҭыԥҳа,
Алаӷырӡ казҭәаз –
арра сцеит ҳәа анлаҳа,
Шәҟәыла лгәы иахьуаз
ахьысҳәаз ажәак,
Ҩымз уи лахьынтә
исмоуит аҭак.
Абас санырхашҭыз
сҩызцәа, сгәыцхәцәа,
Исоуан ҵыхәаԥҵәарада
аӡәызаҵәык лҟынтә уа.
Дсызгәааит ҳәа нас уаҟа,
ицәысҟьеит ҳәа лгәы,
Уи сзызыҩуаз даҟәымҵит,
исоуан лышәҟәы.
Уи даҽа шәҟәык еиԥшмызт,
са сгәы ҟанаҵауан.
Избанзар, уа иаҵаҩын:
«иукәхшоу уан!»
Искуп ҩ-салам шәҟәык
иахьа исоуз сара.
Урҭ сзызҩыз иреиӷьасшьо
дықәым адунеи.
Урҭ аҩшәҟәык
сдыргәырӷьеит цәгьаӡа,
Са исаҟароу насыԥла
дыҟам сымҳәеи!
Актәи ашәҟәы
соуԥшәыл илтәын,
Уи лыбзиабара саҳәынҷан
самоуп сеиқәԥах.
Актәи ашәҟәы
сарма нап иакын,
Сқьышәқәагьы қәац-қәацо
лыхьӡгьы рҳәахт.
Лнапҩымҭа аҭаххар
ирылазааит зқьы,
Лхаҿсахьа анызбалоит,
ирылысхуеит хазы.
Избан ҳәа шәҵаауазар,
илысҭеит уи сгәы.
Нас са сгәы схашҭны
сҟалома бзанҵы?
Аҩбатәи ашәҟәы
сарӷьа нап иакын,
О, сан, ахцәышла
илнапҩымҭамзи уи.
Аҩбатәи ашәҟәы
мыцхәы игәыкын,
Еиҳау ан лгәыкыра
иҟоума аҽакы?
Аҩшәҟәык аиашаз
иҿыркаауеит сгәы,
Исыздырам еиӷьашьан
иалысхраҳәа акы.
Сгылан сеимаркуа
са хәыцрала сҭәны,
Ихсыртлап ҳәа аԥхьа
исзалымхуа руакы.
Нас, соуԥшәыл лышәҟәы
саахеит сгәахьы.
Исгәыдырӷәӷәалан аԥхьа
саԥхьарцы уи.
Исгәалашәоит иласҳәаз
данынсыжьуаз нахьхьи:
– Ба ибыцуп наӡаӡа
сыбзиабареи сгәи… –
Аха аԥырқьҳәа амцаԥшь
ҩасыхҟьеит аминуҭк.
Абасгьы азҵаара
уаҟа иаасызцәырҵт:
– Угәы луҭарц лоуҳәеит,
убзиабара уанықә,
Аха угәы узҭаз духашҭма,
уан улызхәыц.
Сгылан са уаҟа
ахәыцра сагәыла,
Сгылан садырсызшәа
схала адәаҿы.
Ԥшак исыхнацазшәа
схәыцрақәа еишьҭагыла
Ианынасхыҵ, саԥхьа иаацәырҵт
сан лхы-лҿы.
Соуԥшәыл бымгәааит
аиаша сҳәауеит,
Исгәыдырӷәӷәала ишыскыз
исзыбҩыз ашәҟәы,
Аԥхьа ихсыртлеит
сан лысалам шәҟәы.
Исгәалашәоит, амра анӡаалоз
Адәыӷба станциаҿ хәылбыҽха,
Аррахь дцоит ҳәа санынаскьаргоз
Сашьцәа, саҳәшьцәа, сҭынхацәа.
Аиаша сҳәароуп шәара шәҿаԥхьа
(Изӡо дубап ҽаӡә зыгра).
Исцәуадаҩын сара аԥхьа
Аамҭалагьы иныжьны ацара.
Исҳәо сҿамшәо сышԥаргачамкыз
Аҵыхәтәаны илҳәаз сан,
Схы лнапы алшьуа, санылгәӡыз:
– Сумырԥхашьан, сыҷкәын, нан!
Х-ажәак ракәӡоуп, иаурацәахыз,
Уаҳа лымҳәеит аҽакы.
Х-ажәак ракәӡоуп кыр сзырхәыцыз,
Уижьҭеи срымоуп сытҟәаны.
Ауал ду сыдуп, ажәакала,
Иҟаҵатәуп нас аҭак.
Уи аҭак сзыҟаҵом мышкала,
Иазҳәом ианысҵо ара цәаҳәак.
Иахьа сабаҟоу, са сыԥшқоума,
Сарԥысра аамҭа сҭоуп.
Схәыҷым-сҳасым, нас ижәбома,
Схала схәыцырцгьы сыхәҭоуп.
Ус егьа иҟаз, са иансоуа,
Иаҳҳәап, ихьанҭоу акы ӡбатәыс,
Дҩызаз, дықәлаз, аҭаххар дсуаз,
Сыԥсаҭыҩрагьы илызкыз,
Са сан лажәақәа аасҿагылоит:
– Сумырԥхашьан, сыҷкәын, нан! –
Урҭ сдыриашоит, саԥхьа игылоит,
Исдырбауеит амҩа, абан!
Сызлацаша каххаа ишьҭыхуп,
Уи сахҟьашам сдунеихаан.
Абас сыхьчо х-ажәак сыцуп,
Астанциаҿ исалҳәаз зын са сан.
Арраҿы сшоурышьҭыз,
сышнеиуа лассы,
Адырра сан илысҭарц,
инсыжьыз Аԥсны.
Сныҩналеит астанциа
сасырц ателефон.
Сгәырӷьара ҳәаа амамызт,
сгәы ҭыԥрааны ицон.
Абар, уажә сахьлацәажәо,
абар уи лыбжьы,
Аха иқыџьқыџьуеит…
избан, иззы?.. –
Сҵааит са еснагь еиԥш:
– Бышԥаҟоу, сан?
Соурышьҭит, снеиуеит,
аҳаҳаи бымшәан!
– Сыҟоуп, нан, сыбзиахәха,
ушԥаҟоу уара? –
Исылҭеит уи ҭакны,
лыбжьы ҵыс-ҵысуа.
Дук уа ҳаидымхалт,
иқәысҵеит ателефон,
Избанзар, Аԥсныҟа
адәыӷба сыцәцон.
Ахымш рзы ианынҭашәоз
амра хәылбыҽха,
Адәыӷба сааҭыҵит
Аҟәа сара.
Сгәыдкыло-схыдкыло,
аҩызцәа, агәыцхәцәа,
Агәырқьҳәа исԥылеит
ичча-ччо, игәырӷьаҵәа.
Аха дрыламызт уаҟа
зегь реиҳа сыззыԥшыз,
Сан бысԥылароуп ҳәа
телефонла сызҿыз.
Уи лызҵаахагьы сымҭакәа,
сыргәылак аҩны
Ҳахьааиз, избеит уа
дшышьҭаз дычмазаҩны.
Ҩышықәсоуп арра
сцеижьҭеи сара.
Арахь шықәсык ҵуеит
дычмазаҩижьҭеи лара.
Ма шәҟәыла, телефонла
знымзар уи зны
Исылымҭеит адырра,
дшышьҭаз дычмазаҩны.
Уажәыгь, абар ҿаалҭит
данҩықәтәа дҩеихан:
– Ак сыхьуа џьшьаны,
умшәааит, сыҷкәын, нан!
Иӡыӡымкит, иӡыӡымкит,
Ацәа иҭыҵит аҵх.
Амацәысгьы аҭра иазымкит,
Адыд тҟәацит – аҵықь!
Иҟалазеи, иҟалазеи?
Агеи ашьхеи еигәныҩит.
Иҟалазеи, иҟалазеи?
Аԥсабара иахыҩит.
Аԥхын дуӡӡеи аӡын дуӡӡеи
Еилыҵуеит уаха.
Убри азы акәзаап рыбжьы рдуӡӡан
Изеилоу иоумаха.
Иџьашьатәӡам рышьҭыбжь цәгьазар,
Наҟ-ааҟ еибархоит.
Хаҵеи-ԥҳәысҵәҟьеи еилыҵуазар,
Рыҳашгәаш цәгьахоит.
Иӡыӡымкит, иӡыӡымкит,
Ацәа иҭыҵит аҵх.
Амацәысгьы аҭра иазымкит.
Адыд тҟәацит – аҵықь!
Аккаҳәа ианааиларԥса
арбаӷьқәа ахәахьы,
Ашырҳәа сҩаҵҟьан
сындәылҵит адәахьы.
Амрагылара цәыҵлашо,
абар еимыггон.
Аҵых лашә цәышхо,
аԥсы еизнагон.
Ажәҩан џьоуҳарҵас
еҵәала иқәҵаз,
Избоит уажә иаалырҟьан
аԥштәы шахыггаз.
Адунеи зегь ӡыҩӡа
ашьшьыҳәа иԥшын.
Избанзар, амш ҿыц
уажә аира иаҿын.
Сылахь еиқәуп, сгәы алаҟам,
Сгәы мыжда хьанҭахеит тсаҵас.
Нас ишԥазури, саналаҟам
Сзыччом, сызгәырӷьом сара цас.
– Уара рыцҳа, узықәшәазеи? –
Изырҳәарызеи сҩызцәа, избан.
– Угәы ҟадыџь ахы анбақәшәеи? –
Ас дзысԥылари ахәыҷқәа ран.
Сылахь еиқәуп, сгәы алаҟам,
Сгәы мыжда хьанҭахеит тсаҵас.
Нас ишԥазури, саналаҟам
Сзыччом, сызгәырӷьом сара цас.
Амшын еиԥш иҭбаазааит уара угәы,
Мшыншәа игәаҭеиааит, ицәқәырԥааит.
Аха, амшын еиԥш днаҿасны аҿықә,
Ишьҭахьҟа дхьаҵлоит – рымҳәааит.
Мчыбжьык ала ишьҭыҵит
иӷьазӷьазуа ахан,
Мчыбжьык ала иҩнаҳаит
амал ду, аха ишԥа!
Егьи амчыбжьаз, уи агәарԥ
иказказуа ицқьан.
Аӡы иаанагаз –
иагазаап аԥша.
Уисит, уиҿасит, игәы уҭасит,
Ицәа ихухит иккаӡа.
Бџьарда уиеихсит, амца ицрасит,
Дбылуаз џьыршьон уи зынӡа…
Ибылрызеи, ибылрызеи
Ибылуа ҳәа гәыанҭаӡам,
Ухысит ҳәа иушьрызеи,
Узеихсуа аԥсы анҭаӡам.
Гәыда абзиабара ҟалома –
Узыччом, узгәырӷьом, узшәаҳәом.
Гәыда аԥсҭазарагь ҟалома –
Иузышьҭыхуам аҽага, узрашәом.
Нас аблагә аҵкьыс ихьчатәыми,
Аблагә аҵкьыс еиҳагьы.
Агәы зыхьчогьы даҽа гәыми,
Даҽа гәуп изхәуагьы.
Абз хәырбӷьыцшәа
Ахәра арӷьоит.
Абз хәшәуп ҳәа
Ажәлар ирҳәоит.
Аха абз уаӷоуп –
Ухаԥыцқәа ианрыбжьакым.
Абз шҳамуп –
Аӷәра анаҿакым.
Арҩаш, абахәқәа
иргәылҟьа ицауа,
Арҩаш игәрымуа,
мышәҵас ибыбуа.
Схухижьҭеи акрааҵуеит,
бзиа узбахьеит,
Зԥан цәгьоу аԥҳәызбагь
аӡәы дигәаԥхахьеит.
Ухалеит, ухалеит, ухала…
Уҩызцәа аанужьит ҵаҟа.
Хыхь ухала, уанаххала,
Хланҵы уҭалеит уаҿҟьа.
Аҩызцәа – аҩыза изы имҵәыжәҩоуп,
Уаԥсазар, ушьҭкәыцәаа ургоит.
Мҵәыжәҩада, ажәҩан ҵаулоуп,
Уаналҟьа уԥыххааса уцоит.
Имацәысны идыдит, аҵықьҳәа ихысит,
Адгьыл рӡыӡан, ашьхара инахысит.
Аха, абар, икаххаа амш еилгеит,
Ԥҭацк хыршәлам, ажәҩан цқьахеит.
Аԥсҭазараҿ абас иаацәырҟьалоит џьоукы,
Рышьҭыбжь дыргоит урҭ ҳамҭакы.
Ианиаҟьалак имацәысны, иаазгаз ацәқәырԥа,
Рышьҭак ҳәа аанмыжьӡакәа ицоит инкаба.
Ишнаҵҟьаз еиԥш, аҽыҩқәа раԥхьа днагылт,
– Дызтәыда ари арԥыс?! – рыбжьқәа надыргеит.
Аха изхәарҭои, амҩан иҽы џыџӡа иаангылт,
Аҵыхәтәан иҩеиз рҿы ихабар рымбаӡеит.
Амца қьоуқьад ануцрала,
Уоуԥшәыл лаԥхьа уҽырба.
Уҽырԥа-ҽырԥо лышҭа уҭалан,
Зегьы ушреиԥшым ла илырба.
Мап ҳәа уалҳәар угәы каумыжьын,
Уи лҿы аԥсҭазара аунҵәах…
Узҭахым лҿы угәы нумыжьын,
Лгәарԥ уанҭыҵуа ухы уҩах.
Иагьа икьууа, игәыбзыӷыргь,
Ацгәы – шыцгәу иаанхоит.
Умариа анаба иумпыҵасны
Уҿаҵа уҿыҵԥаа иагоит.
Уи ауаҩ дзаҵәуп, рҳәоит,
Дызмам аҭынха.
Уи ауаҩ дыԥсуп рҳәоит,
Ҩызада данынха.
Ашьхара уалҵит,
ашьха уаԥоуп.
Ашьхауаа рҟазшьа –
уара иуҟазшьоуп.
Уҭрысуеит, угәаҭеиуеит,
џьарак утәаӡом,
Ашьабысҭаҵәҟьа
шьамхыла иухьӡом.
Нас исзеилкаауам хықәкыла
акаршәра узазцо,
Амшын узазнеиуа,
иҭынчӡа иахьгазго!
Арԥыс, уихымыччан алыгажә,
дахьыҟам уа уеиԥш деилыхха,
Аԥҳәызба, былхымыччан аҭакәажә,
иџьыҟәхеит ҳәа лыбӷа иахьа.
Ауаҩы дыдражәуеит ашықәсқәа,
ирыԥсахуеит уи ихаҿра.
Уаламцәажәан ауаҩ иқәра,
иузымдыруазар иҿара.
Иагьа идузаргь аӡә ишәшьыра
Уҽыҵаумкын, узынхом.
Амра аныҟам уи ашәшьырагь
Иахьца-иахьаа убаӡом.
Ҿымҭкәа уаатәар митә ҟалома,
ууаҩуп ҳәа урымшьои.
Абзамыҟә акгьы анимҳәо,
аҟәыш ҳәа дрымԥхьаӡои.
Аԥсабара са сзаԥгылом,
Аха шанашәа избоит –
Аҳа хьыдхәаны иахьгылоу,
Арҭ шҿоу, акәамԥа ҿшәоит.
Сшысабиӡаз амышәкәан сылхны,
Сбааӡеит акәтаӷьцәа сагәылхны.
Сыблацәа анхыст, избаз ба боуп,
Сан ҳәа збасҳәогь убри азоуп.
Бҿаԥхьа исыгу шырацәоугьы сара,
Бнапы ыргьежьуа бысԥылоит бара.
… Анрас иҟоу ааӡароуп,
Сан ҳәа збасҳәогь убри азоуп.
Зегьы рзыҳәа узықәгәыӷша,
ибзиараз, ицәгьараз,
Гәылак дсымоуп, гәыла ҳалалк,
ихьӡуп уи Тарас.
Дануԥыло, аԥсшәа иҳәаанӡа
иқьышәқәа рхала иччоит.
Адунеи зегь иара иблаҿ
иуаркалеиуа еилыџьџьоит.
Ари сымам, исыгуп ҳәа,
иҳәоны смаҳаӡац.
Аӡә иҿаԥхьа ихы дахашшуа
уаҩы димбаӡац…
Уажә даазқәылаз иҽиԥсахит,
илахь шеиқәуу збоит.
Ҳахьеибабоугьы иҽыҩеиҵыхны,
аԥсшәа аарла иҳәоит.
– Анаџьалбеит аԥсҭазараҿ
изухьаз цәгьарас! –
Абас шаҟантә дыгәжәажәауа
иҳәахьеи Тарас.
… Акрааҵуеит, иԥазаҵә
дизааигеит аԥҳәыс.
Инхара-нҵыра, иԥсҭазара
дара рами изтәыз.
Аха изхәарҭои, иахьанӡагьы
дырмоуцт урҭ ахылҵ.
Дара рзыҳәа изакәыхи,
ицоит аҩны индәылҵ.
Шьыжьы инаркны хәлаанӡа
ашҭа дҭоуп Тарас.
Иҩны иҩназ иҭакәажәҵәҟьа,
уажә дышьҭихит ӷас.
Аиха икыр импыҵыҩруеит,
иахьакәым иҟьоит.
Ила дугьы иҩны иԥыло,
аҷын иаиргалоит.
… Аҭаацәа анеизо хәылбыҽхала
игәырӷьо иубаӡом.
Анкьа еиԥш днарылатәан
Тарас ажәабжьк иҳәом.
Еицәгәышуашәа инеивысуеит,
ргәала рҿы ирзарҳәом.
Зегь реиҳа игәнызгогьы
аҭаца акгьы лҳәом.
Тарас иакәзар, иҵәҩаншьап
шкәадахаз ибоит.
Иӷьазӷьазуа иҩны-игәара,
абар, еилыбгоит.
… Аҭаацәа зегь еибаргәырӷьо
изымччозаап рлакҭа,
Аԥшқа иҵәуабжь, еиларгьежьуа,
ианыҩнымҩуа аҩнаҭа.
Дыҟан шьнаҟмак – Ҭаҭласҭан.
Аамсҭцәа дрыцын, ихԥша цәгьан.
Ҽнак диҭааит шәаџьҳәаҩык,
Деихьыжәеикәыжә нхаҩык.
Уи даниба Ҭаҭласҭан,
Игәы еибакызаап, дыхшәааӡан.
Дыхьмыӡӷишьазаап иара,
Изаарышьҭыз шәаџьҳәара.
Ихы дубеи ибо днеизыԥшын
Ҿааиҭит, амцаԥшь неиҿашын:
– Уара иуеиӷьыз шәаџьҳәаҩык,
Уа дырмоуӡеи ҽа нхаҩык?
Даахәыц-хәыцын анхаҩ уаҟа
Аҭак ииҭеит ашьнаҟма:
– Сара исеиӷьыз, еиӷьыз ирызцеит,
Са уа уахь саарцы рыӡбеит.
Сгәаҭеиуеит, сгәаҭеиуеит
Сахьылоу ацәарҭа.
Амцабз азнеин
Иацралоит сгәаҭа.
Ишухьуеиԥш иаақәухыр
Ухәра ахәрыбӷьыц,
Иснархьуеит са сгәаҵа
Иҭаршәу акәиц.
Саргәаҟуеит, сартәома,
Амца сыцроуп.
Исхыҵны ицом,
Сызҿу – былроуп.
Аха аԥсҭазара
Уиада иашоуп.
Агәаҟреи абзиабареи
Еицызаарц еицшоуп.
Сыҭрысны салҵит ацәа сахьалаз,
Бкаҷҷо саԥхьа бгылан бара.
Ихьыԥштәылоу быхцәы-фелдышь сыбла иххалаз
Баԥхьаҟа баахан, баҿын аԥара.
Нас ашьшьыҳәа ҳандәылҵын ҳа ҳҩыџьа
Ҳнавалеит амшын аԥшаҳәа.
Быблақәа ӡмыжьҵас арахь иҭыџьџьа,
Сырҳәынҷеит, баԥхьа сҿаҳәа.
Шарԥазынӡа ҳлеи-ҩеиуа ҳаицымзи ҳхала,
Ашырԥаз амра суада ианыҩнаҷҷа,
Убасҟан ауп ианызба сшыҟаз са схала,
Сажәеинраала акәзаап, базнызбоз баныҷҷа.
Ааԥынра ааит ҳәа,
Ианга сҩыза ибжьы,
Иаасыртит ашырҳәа
Аҩнашә шьыжьы.
Иӷызы-ӷызуа, аршәаа
Иасуан афырҭын.
Ажәҩан иаҿыҵҵәраа
Ақәа леиуан. Иӡнын.
Сышьҭахьҟа саахьаԥшзар,
Патреҭк иара икын.
Иааԥынроуп ҳәа ҿиҭзар –
Ибзиабара пытын.
Иҩны-игәара еиҿачаԥа,
Инхара-инҵыра еихачаԥа,
Анасыԥ ду зашҭа иҭаз,
Ауаҩ-ду ҳәа изышьҭаз,
Ацәгьеи абзиеи еилзыргоз,
Ауаа хықәкыла изызцоз,
Иаԥханагьлак дигәаԥхеит,
Иԥҳа ҭацас ҳәа дааигеит.
Аб дгәырӷьон, ан длашон,
Дара ччаанӡа рқьышә ччон,
Дынцәахшоуми нас рԥа,
Рҭаца лакәзар – ахьшьыцба,
Ихәлаӡомызт рыҩнаҭа,
Ажәохәмыш рзы урҭ еиҭа,
Иасны ируит ачара ду,
Рҭаца дхаргалт аҩн ду.
… Адырҩаҽны хәылбыҽха,
Абхәа днықәлеит амӡырха.
Ирахә-ишәахә еилирган,
Ахышә инахишьын игарӡган,
Абарҵаҿы дааин днатәеит.
Иҭаца лахь ибжьы иргеит:
– Дад, илашьцеит аҩнаҭа,
Алампақәа аркы уажәшьҭа!
Жәаҩа уада змаз ҩнын.
Жәаҩа лампа ара иарктәын.
Алашьцараҿ днапыршьышьуа,
Асԥычка цырақәа неихьшьуа,
Алампақәа лыԥшаауан,
Акакалагь иалыркуан.
Жәаҩа уада абас дрыҩныст,
Жәаҩа сԥычка лара еихьлырст.
Лабхәа иакәзар, дыхшәааны,
Дтәан абарҵаҿ ихы кны.
Диԥхьеит иҷкәын шьыжьымҭан,
Иаԥхьа дааган днаиртәан,
Дназырхәыцны иҳәеит абас:
– Дҽеим, сыҷкәын, уара уԥҳәыс…
Уажәоуп иани аҭаацәара,
Макьана еибамбац рызхара,
Ҽынла еиццәырҵны ҟамлаӡацт,
Уахынламзар лыбжьы имаҳацт.
Аха ишԥеиури, рус ӡбоуп,
Иареи лареи рразҟы ԥҵәоуп.
Аб иҳәазар – закәанын.
Инаигӡароуп аԥа дкәарын.
Ари шьхатәыла иаҵасуп,
Аб – дынцәоуп, ан – далмасуп.
Еиҭа еизахит иҭынхацәа.
Дыргагәышьеит уи лҭаацәа.
Аб ддәықәлеит ныҟәара,
Ааигәамкәа, такә хара.
Ихаиршҭырцгьы ихы-игәы
Зны дылбааит арха-агәы,
Ашьха дхалеит, ага длеит,
Кәыдры давал кыр длеи-ҩеит.
Ҽнак, амра шьыбжьы анхыҵ,
Уаҩ дырк ишҟа дымҩахыҵт.
Иара изыҳәа астол дырхиеит.
Аԥшәма иԥҳа дигәаԥхеит.
Дук мырҵыкәа ачара уны,
Дхаргалт дҭацан иара иҩны.
Иныҳәа-ныԥхьа аԥаҭхь ржәит,
Ашьҭахь ажәлар усгьы еимпит.
Ажәохәмшы рзы ара еиҭа,
Агәырӷьа ахыҩит аҩнаҭа.
Илыдкыло насыԥ ду,
Дҩаргахт аҭаца аҩн ду.
Уажәшьҭарнахыс даԥшәыман,
Аҩны ахьмыӡӷ лара илыман.
Илҭахызар – ашә аартын,
Ианылгәамԥхагь уи аркын.
Идууп шьхатәыла аԥҳәыс лзин,
Аԥхьагь дԥыршәоит убри азын.
Абарҵахь дхалан хәылбыҽха,
Иҭаца лышҟа ихы нарха,
Абхәа еиҭах ибжьы иргеит:
– Дад, илашьцеит аҩнаҭа,
Алампақәа аркы уажәшьҭа!
Алашьцараҿ днапыршьышьуа,
Асԥычка цырақәа неихьшьуа,
Алампақәа лыԥшаауан,
Акакалагь иалыркуан.
Жәаҩа уада абас дрыҩныст,
Жәаҩа сԥычка лара еихьлырст.
Лабхәа иакәзар, дыхшәааны
Дтәан абарҵаҿ ихы кны.
Диԥхьан иԥа иеиҳәахт убыс:
– Дҽеим, сыҷкәын, уара уԥҳәыс…
Амал дамеигӡа илыциҵеит.
Уигь лыҩныҟа ддәықәиҵеит.
Аамҭа бжьыст акыр…
Аб иԥхьеикын икәадыр,
Иҽы ҭеиҵеит аҳәысҭа,
Игәгьы ирҭынчит уи уажәшьҭа,
Иԥа изы шьаҿак ҟаиҵом,
Ԥҳәысгьы уаҳа дизааигом.
Аха шьыжьык амца икит,
Аԥыр-ԥырҳәа деибакит…
Иаҭәаимшьоз анхаҩ ӷар,
Аԥсшәа зеимҳәоз џьа еибабар,
Иԥҳа, иҷкәын ԥҳәысс дигеит,
Иаалырҟьан абас ҟалеит.
Зны дыгәрымит, даара дгәааит,
Аха ишԥеиурыз, нас дазааит.
Ажәлар рыбз – ахәрыбӷьыц,
Иҿнарцәааит амца акәиц.
Еиҭаиухит уи ачара,
Еиҭахыҩт агәырӷьа-ччара,
Иҭаца ҿыц дылзыгәду,
Деиҭахеигалт аҩн ду.
Уигьы дԥишәарц егьырҭ реиԥш,
Хәылбыҽхаказ уа дылԥеиԥш
Илеиҳәеит, аҩны лашарцы,
Жәаҩа лампа алыркрацы.
Аҭаца ҿыц дсарсалеин,
Жәаҩа уада рҿы лара днеин,
Жәаҩа лампа рсаркьа рхых,
Рыфҭилқәагьы хыхь иҭых,
Абарҵа игылаз астол хәхәа,
Иқәлыргылеит еицрыхәхәа.
Сԥычка цырак амца акит,
Ажәаҩа лампагь алыркит.
Абхәа дгәырӷьан дҩахт ихы.
Абхәа дагәӡит иҭаца лхы.
Зуаҩыбжара иҭалахьаз,
Аԥсҭазара иарчалахьаз,
Цәгьеи-бзиеи рҿы имаҵуҩыз,
Зегь рзыҳәа згәы разыз,
Усурамзар – зымҩакы
Изма иавамлоз аҽакы,
Иҩны иҩназ иԥҳәыс диԥхеит,
Хшара гәарҭак изынхеит.
Азныказ иҽишәеит кыргьы,
Игәаҟҵәаҟит иҭынха, идыргьы…
Шьыжьы, шьыбжьон, хәылбыҽха –
Иааит, ирбеит, ицеит, аха,
Ахшара ааӡатәуп,
Аԥсҭазараҿ ус иаԥуп: –
Аԥсы акәакьаҿ дыкҿаҵа,
Уҿахьы иҩаугоит уҿаҵа.
Ари аҩнаҭа зхәыцра иалаз,
Агәыла-азла еиднагалаз,
Ас дшамыхәоз идырбеит,
Ԥҳәыс еибакгьы дизааргеит.
Аԥхьа дкәаруан, дԥырԥыруан,
Аҩны, ашҭа лашауан!
«Ҳан!» ҳәа ларҳәон ахәыҷқәа,
Илашагәышьеит рлакҭақәа.
Амшқәа ықәҳа ицон еишьҭала,
Акыр шықәса ара ианыбжьала,
Аҩны ианыҩнала лыӷраҭшаа,
Лҽылыԥсахит ахәаша.
Гәцәа рхылымкит ахәыҷқәа,
Инлыжьт аганахь «иара итәқәа».
Уи нахыс имаҵуцәан,
Рыԥсҭазара агәҭа еиҩҵәан.
Дара рзыҳәан илашьцахеит…
Иаалырҟьан раб дҭахеит,
Иқыџьқыџьуа иршәым-ирхам,
Арахь акәзар – ранԥса дхаам,
Ашҭа дшәиԥшьиуа дахьҭоу,
Лыбз иқәшәааит уи иҳаӷоу:
«Амышьҭацәгьа – аԥаԥсацәа,
Исырҟацап сара шәцәа…»
Рцәа иҭаӡыӡо уахынла ицәан,
Шаанӡа ианыҵҟьоз егьырҭ ыцәан.
Аус аныруаз – шарԥазын,
Абаҳа, аигәышә, аҽага ркын.
Амра анцеиуаз шьыбжь агәҭа,
Урҭ ҭагылан амхырҭа.
Егьырҭ хәмаруа ашҭа иҭан,
Егьырҭ ран илгәыӷырҭан.
Аӡын амҿы ишаҵаз иаҵан,
Ааԥын иаадырҳәуан адәаӡа,
Убас шакәызгьы лҽырчы,
Анԥса икнылхлон аҟамчы.
Уи аԥҵаҵа анрықәҵәиашоз,
Рылабжышқәа рыкәаашо,
Иргәалашәон илҳәоз ран:
«Ишәыԥсыхәои, схәыҷқәа, нан!»
Ргәаргәалеи хәыҷ ыркәыркәыруа,
Ҽнак шьыбжьышьҭахь аишьцәа хәмаруа,
Хәыҷи-дуи зегь еицны,
Рыџьма заҵә ахы ианкны,
Аԥшаҳәахьы илбааит ҵаҟа,
Игәырӷьоз урҭ шаҟа!
Рыџьма ныларҵан афаса,
Адәы инықәлеит иҿҟьаса…
Иҩуан, иԥон, рыбжьы кьаасуан,
Зны еицлабуа акьаброу иасуан,
Даҽазныхгьы – аҵәыргыла
Урҭ ахыԥон еишьҭагыла,
Иччон, ихәмаруан, ашәа рҳәон.
Амш акәзар – иҵыкәкәон.
Амра нҭагьалеит иҭашәарцы,
Бзиала ҳәаны ицарцы.
Ахәыҷқәа ыҵҟьеит адәы иамкуа,
Ацәа иалан – ицәаӡамкәа.
Ҭаацәарак зегьы ззыԥшу,
Рыџьма абаҟоу дара зцу?
Анԥса ирхылхышт урҭ рцәа,
Усгьы илцәымӷуп аԥаԥсацәа…
Хыла-гәыла абна иазцеит,
Ашьҭамышьҭак рымбаӡеит.
Ԥшакгьы цәырҵын ашақә иасуеит.
Амыӷ рҿыхоит, амахә рҿасуеит.
Ус иаахьаԥшзар – ахлымӡаах,
Рашьцәа хәыҷқәа убар иаахә!..
Ирыцәҟьалеит абна агәҭа,
Ирурызеи урҭ уажәшьҭа?
Амш хәлеит инеихашәа,
Рыжәҩа ҭҟьеит ахәыҷқәа аншәа.
Кәарак ирын, ирбеит атыша,
Раԥхьа ицәырҵит атымитыша.
Аҩхаа иҭалеит зны хланҵы,
Издырхуада шаҟа ҵы?
Амца рҿықәлеит урҭ аншы,
Рыбла ихкызар аҵәыршы,
Иабарбагәышьои, илашьцоуп,
Аҵх акәзар – алакҭа цәгьоуп.
Рыҩныҟа хьаҳәшьа усгьы ирымам,
Ранԥса лҟны ҳәатәы рымам.
Ус иаҿысын акыӡӷы,
Абна илҵит ҵхагәазы.
Аԥҭа ианрылс амзаҿа,
Раԥхьа ицәырҵит агаҿа.
Алашара анырҿаԥха,
Уахь идәықәлеит рхы рха…
Аамҭа еиҭасит. Ашықәсқәа бжьалеит.
Аԥҭа еилахәашь жәҩан ихалеит.
Игәыр-гәырт ладеи ҩадеи,
Еилаҩынтит адунеи.
Ҭынч дызтәомызт ахаҵа,
Аҵәҵәаҳәа иҭәон аихаӡа.
Аҳәагәыжьқәа рхьеҩбжьы гон,
Аҳәагәыжьқәа ԥыххаа иргон.
Зшьапы хырҟьаҟьа, изшәымкәа-изхамкәа,
Иацы игараз. Џьара иамкуа,
Иқәгылт рынасыԥ ааргарц,
Аԥсҭазара закәу рбарц.
… Аҵх лашә азы анԥса илԥырҵыз,
Аишьцәа хәыҷқәа абна илҵыз,
Ихәыҷы аахыс ахьҭеи-млеи
Изма инықәлаз адунеи.
Шаҟа тәыла урҭ ахысзеи?
Шаҟа геи-шьхеи наҟ ирԥырҵзеи?
Иахьнеилакгьы ирбоз акын: –
Хәыҷи дуи зегь ҵакын.
Аамҭа цон, ицон абас…
Ианырзымычҳа ашьҭахь нас,
Иқәԥоз ажәлар забџьар шьҭых,
Ирылан аишьцәа, бџьарла еиқәных.
… Имласӡошәа ублаҿ ԥшьаала,
Еиҭа цахит ашықәсқәа еишьҭала.
Иацы игараз асаби,
Дарԥысымхеи иараби!
Уаха-саха, анахь-арахь…
Ауӷә иаҵаз рхы иҩахт.
Ҷкәыни ӡӷаби аус иазнеин
Ихандеиуеит, ихандеи!
Иахьа иҟоу – уаҵәы иҟам,
Аҿыц иаԥгылаз – имҩа ыҟам.
Лакәны ирҳәоз, ирбоз ԥхыӡ,
Аԥсҭазара абар иахьцәырҵ.
Абар иахьцәырҵ ҳаҷкәынцәа,
Иҳақьымцәоуп – арԥарцәа.
Арахь иааижьҭеи омак ҵӡом.
Иахьатәиуҳәа акгьы рҳәом.
Аус мыцхә зҽадызцало,
Гәыкԥсыкала зыԥсы алоу,
Уиоуп ирымоу урҭ разҟыс,
Ирзырҳәалоит шьоукгьы убыс,
Аус зымуц, аџьа зымбац,
Агьама иамоу рымбаӡац.
… Аишьцәа аԥхӡаша иаршлахьан,
Руаҩыбжара иҭалахьан.
Рмал ду ыҟам, аҭаацәа ирылам,
Ак ҳагуп ҳәа гәалсс ирымам.
Еиқәдырхарцаз ауаҩ иԥсы,
Шьапыла акәзаргьы, Аԥсны
Иахыстәызар, мап рҳәом.
Рхы иахашшуа уаҩы ибом.
Зегь раԥхьаӡагь аҳақьым,
Ауаҩра илазароуп, џьым.
Акыр збахьоу иоуп – акыр здыруа.
Иаԥсахаз иоуп чара ззыруа.
Амла уакуа узынхом,
Анхара-нҵыра узаԥҵом.
Бымбыл цәарҭа илаиоу,
Иҩны ааҵра ицәыҵаиоу,
Ахьҭа дшакуа издырӡом,
Идырӡаргьы – ҿиҭӡом.
– Лыԥсы шәахьӡом, шәмаар шәласны! –
Ҟада ақыҭантә уахык зны,
Ақалақь ахь аҭел иаст.
Аҳақьым ду ицәа дҭаст,
Инапқәа еимихит иҽхыршәаа,
Сабалыхәои иҳәарашәа.
Ҳара ҳцоит ҳәа аишьцәа гылт,
Иаарласӡангьы амҩа ианылт.
Ԥанаҩ амҵоуп иахьышьҭоу Ҟада,
Уа имнеикәа шьха ицахьада?
Мҩак аҿалоит акаӡӷы,
Ухазгалоу ахәахьы.
Амра шыԥхо икажжы,
Амш еихәласуеит. Аҵәыршы
Убла ихкызар, егьубом,
Ара шьхоуп ҳәа баша ирҳәом.
Ҟада ианҩеиз шарԥазын.
Ԥшрак ҟамҵакәа дыԥҟатәын…
Акьатеилашә, ҳаӷеиҭа,
Аамҭа аҭатәым еиҭа.
… Амра ангылоз лыбла хылтит,
Дԥызҟаз аишьцәагь аацәырҵит.
Дахьеиқәдырхаз игәырӷьаҵәа,
Лаԥхьа игылан лԥаԥсацәа.
Лхы длахеит дыԥхашьан.
Лаӷырӡыла лыхчы бааӡан.
Ахра ртәыҩа еимҿаԥа ихәыҵҵәраа,
Аԥсҭҳәа быбшқәа еиҩырсса,
Амза неиуан жәҩангә иагәылҵәраа,
Ашәахәа ацаҟь иаҿаԥса.
Иӷьазӷьазуан уи здыԥхалоз,
Ерцахә ҷаԥшьон, ҭынч игыл.
Ар иқьыԥаха ацәа ианалоу
Урҭ зыхьчо еиԥш аҟарул.
Уи ахыцәқәа зынӡа иӡышын,
Хҭырԥа шкәакәа еилышьны иахаршә!
Наҟ аҿҟьарахь аиҩхаа ахышьын,
Бымбыл шьаршьаф уаҟа иҭаршә.
Аҭынчра зхатәаз аԥсабара,
Алымҳа кыдҵаны иӡырҩуан.
Ԥша ласыкгьы иаҿыс аҿҟьара,
Ус ашьшьыҳәа иасуан.
Уахьынаԥшуаз акаҵәара,
Ашьац ахьҩеиуаз еихашьшьы,
Иубон иахьыҟаз аԥсаса ртәарҭа,
Насгьы иагәылԥхоз уа ацәашьы.
Ақьала аҩнуҵҟа икаршәны акәахьча,
Ацәа ықәлазшәа ихы-иҿы,
Дтәан дхәыцуа ахьча Манча,
Ихала ашьха агәаҿы.
Ихәыцра агәылан уи итәыла,
Иқыҭа, иҳабла, иҩнра,
Иуа, иҭынха убас игәыла,
Насгьы ишԥеиҭаху лбара,
Зыбла еиқәарақәа мцаԥшь зху,
Иԥсы изалымхуа игәлымҵәах.
Иԥҳәыс-ҿа лсахьа, игәыку,
Аԥхыӡ еиԥш даман уи дҭаҳәах.
Абзиабара ианышьҭнахуа ахәыцра
Ушԥаҳәынҷауеи хәыҷҵас.
Иуаҩсхьоу, иуԥыло, насгьы инуҵуа,
Ажәҩан уаланаҵоит ԥҭаҵас.
… Аҵх цауан усгьы иқәҳа,
Иагнажьышам аныҟәашәа.
Аԥсаса ахьтәазгьы ацәа рықәҳа,
Иҵкаа иркызшәа рыхәламшәа,
Урҭ ирхылҟьон ахырхырҳәа
Рыхәда иҭыҩуаз абыжьқәа,
Зынгьы инеицәхаслон аԥыжә-чыжәҳәа
Еихәмаруашәа ахәыҷқәа.
Изкыз амза амца еишьылӡа,
Иахыблаауа иаҿын аԥсра.
Ақьала аҩнуҵҟа иҩналт иҭынчӡа,
Ацәа аԥшәымара ауа.
– Аԥшәма, аԥшәма, сас дуҭоуп, – ҳәа
Игеит убасҟан адәны абжьы.
Уи инақәырццакны, ахухуҳәа
Ишуаз ала игеит аҵәаабжьы.
– Бзиала уаабеит, усасызар! –
Манча дҩаҵҟьеит ашырҳәа.
Ақьала аԥхьахь уи днаԥшызар,
Амцаԥшь ҩеихҟьеит аԥырқьҳәа.
Иоупа хәылд иҽылаҳә, уаҟа
Дгылан игәыла Ҭемыр.
Ацәымӷра иҿықәыз мӡаӡакәа
Дизыԥшуан Манча, дыззааиз дыр.
Ҭемыр дшәарыцо абахә дшаваз,
Ианылашьца инеихәлаҳ,
Дымҩахыҵит ауп дышиашаз
Амца аниба уи арахь.
Игылоуп гәыла еиӷоу ҩыџьа,
Иадырсызшәа наҟ-ааҟ урҭ.
Аӡәк – драҳаҭӡан, егьи – ақәыџьма
Деиԥшха иаалҵыз абна, ажәырҭ…
Аӷырҿ рыҵгеит ихаԥыцқәа,
Даҵан дгылазшәа жәа-ԥуҭк.
Ашьшьыҳәа еихышәшәоит асекундқәа,
Шаҟа идуузеи аминуҭ!
Амца иҿықәлан ихахәда какәчаа,
Ҭемыр дышнаҵҟьара дыхиоуп.
Иҽаҵамырхакәа ҿааиҭит Манча:
– Сасы изы сара сқьала хиоуп!
Уааи арахь, – асаҟәа дҩахан,
Аԥсшәа иеиҳәеит, инапы нкыл.
Ҭемыргьы ԥшьаала ихы длахан
Аҭак ҟаиҵеит, иҽынкыл.
Амца еиқәиҵеит даақәгьежь Манча,
Нас иахьыҟаз аҭамҳа еихажь,
Ажьҵаа ықәихын, иҵаршә акәахьча
Иӡуа днатәеит, ақыдқәа еиҿажь.
Ахьшьцәа рзакәан уаҳа иауама,
Асас иааиз какал ирктәуп.
Мап иҳәаргьы Манча иуама,
Ԥсуа ҵасла игәы ҭбаа ҭәуп.
Иџьымшь ҭархәал аганаҿ дҭынчӡа,
Зны уи дцәышхо, зны дҟаԥшьхо,
Дтәан уаҟа Ҭемыргьы дҳәынҷа,
Ахәыцра ижәлан деимырххо.
Ҭемыр, Манча игәыла,
Урыла еиҟаран урҭ зынӡа.
Уахьихәаԥшуагьы уи шықәсыла
Ҩажәихәба иуҭоит, дкалаӡа.
Ҭемыри Манчеи ихәыҷы аахыс
Еицын, еиҩызцәан, еиқәлацәан .
Бзиа еибабо аишьцәа раҵкьыс
Еизааигәан, иагьеиуацәан.
Аизара ахьрымаз, ҽнак, ақыҭаҿ
Ҭемыр дибеит уа ҭыԥҳак,
Уинахысгьы аԥсабараҿ
Ҭынчла имоуит уи цәамҭхаак.
Ажәа лниҵеит аминуҭказ,
Игәы инапы адҵа агәра лиргон.
Ла идылҵо хәыҷык, дуказ…
Џьа даанымҿас инаигӡон.
Аха имоуит дыззыԥшыз агәыӷра
Игәы зырҟәандашаз аҭак.
Иабабжьаӡи игәадура!
Дҟалеит изымҳәо нас ажәак.
Дукгьы мҵыкәа иун ачара,
Манча ԥҳәысс уи дигеит.
Ихәыҷы аахыс абзиеибабара,
Урҭ ирымаз наргӡеит.
Уинахысгьы гәырӷьа-ччаран,
Рҭаацәара гәыла ирԥхан.
Ҭемыр дахьаанхаз имацара,
Игәы есааира иԥжәауан.
Ицон ашықәсқәа инеишьҭала,
Манча иҩнаҭа еизҳауан.
Ҭемыр иакәзар, амца ицрала
Ус иахьибоз дбылуан.
Иасааира ихон ацәгьара ашҟа,
Ашьаӡа иҿықәлан длашәны,
Абзиабара ахәымгара ашҟа
Ианиас, ддәықәлаӡеит даапкны.
Ацәгьа – лашәуп, абла ахамлар,
Бзиа арҿиашам уи бзанҵы,
Ақәыџьма зқәыџьмоу аҳабла ибжьалар,
Иагоит азоуп иабо хланҵы.
Аҵх неихьан даара акырӡа,
Уажәшьҭа ашара ааигәахеит.
Убри аамҭазы ақьала рӡыӡа,
Арахә рыҟаабжь цәгьахаӡеит.
Қәыџьма млашьу, мшәу здырхуада,
Иҩарылалан иннарҵәаӡеит.
Иаанхаз арырҳаит, инызкылауада,
Ахьчалагьы еихых ицеит.
Манчеи Ҭемыри ицәаӡамшәа,
Ашыр-сырҳәа ианҩыҵҟьа ақьала,
Еибарҟаауа ирҳаз аԥсаса
Инеиуан ахра иаҿалан.
Ажәҩан агәы ԥжәазшәа,
Ахыр-хырҳәа илеиуан ақәа.
Зны имацәысуан, нас иҭҟьазшәа,
Еишьҭала игон адыдбжьқәа.
Ирҳаз аԥсаса арахь иԥхьарцарц,
Ҭемыри Манчеи еишьҭалт.
Иаша рымҩа ԥырҵәарц
Ацаҟь ҳаҩа инаҿалт.
Ахаҳә-мҿыхә хыхьтәи ираҩҟьо
Ишиашоу ицоит хланҵы.
Ҵаҟа иахьлеиуа арҩаш ҿҟьа-ҿҟьо,
Имҵанарсуеит иццакы.
Ҭемыр игәы иауа-иамуа,
Амцабз иҿықәлан деибакы,
Нуца лсахьа аҵх лашьца иалууаа
Иааԥгылеит ихы-иҿы.
Манча изыҳәан иара дызусҭда,
Манча ила иара дшьаҳауп.
Ус анакәха дыззыԥшыда,
Аҵх усгьы иҿаҳауп.
Аӡәгьы издыруам дшааиз, дызбада?
Иаарыкәыршан цаҟьароуп.
Дыҳәҳәеит, дҟааит ҳәа изаҳада?
Ашьха алымҳақәа зегьы џьгәоуп.
Нас изҿиҭит иаԥхьа инеиуаз:
– Уа уаангылишь, Манча ахаҵа,
Сгәы ҭжәаны ус узнеиуаз
Шԥаџьушьаӡеи, афырхаҵа!
Ацаҟьа агәҭа иаҿагылаз
Манча ишьҭахьҟа даахьаҳәт.
Аҵх лашьца иҿагылаз
Қәыџьма блоушәа акы налибаахт.
Ҭемыр дааҩахан ишәақь аԥынҵа:
– Уансызныҟәа уара абас,
Уагарц уҟан сара схымца,
Уагьҭахароуп нас лаҵас.
Нуца лзыҳәан умыгәжәажәан,
Илыгсыжьшам сара акы.
Иусҭоит, иҳәа, аҵыхәтәажәа,
Иумроуцәакәан, уааццакы.
Ииҳәарызеи, изеиҳәода?
Асгьы дгыломызт бзанҵы,
Аха бџьарда уи дзақәԥода,
Дахьаҿагылоу акаӡӷы?
Ҭемыр иччабжь аҟыр-ҟырҳәа
Иналууааит аҵх уа.
– Ухаҵаз џьысшьон, ашәыргәында,
Убжьы уцәыӡзаап зынӡа…
Даалымгацкәан ииҳәоз иажәа,
Иҟалазшәа уаҟа аума,
Абахә ҿаҳа ирӡыӡа, ирцәажәа
Ирыбжьатҟәацызшәа абомба,
Ажәҩан еимҟьан ицәыҵлаша,
Аҵықь, аҵықь, аҵықьҳәа,
Урҭ ахьгылаз рыгәҭа иазиаша
Афы бжьасит аԥырқьҳәа.
Ҭемыр дырҳан ишәақь импыҵҟьа,
Дыԥеит ишьҭахьҟа хазы.
Дназықәгылаз ахаҳә аниҵҟьа,
Даҿҟьа дҭамлеи нас хланҵы.
Дкыдҟьа-хыдҟьо, зных дыбжьасуа
Ацаҟь, аҳаҩа, абызкаҭаҳ,
Дкаууа џьара даанымҿасӡакәа,
Арҩаш илеиуаз дҭаҳт.
Илаԥшҵашәароушәа дахьгылаз
Манча уаҟа зегьы ибеит.
Минуҭк деимаркуан ахәыцра иԥгылаз,
Нас еихиҵәан ҵаҟа длеит.
Дышиашазгьы арҩаш иҽеиҭеит,
Дамихырцаз иаанагоз.
Ацәқәырԥарагьы уа инеиҿаҵәеит,
Аха димҵасит аӡы иагоз.
Зхы иамыхәоз Ҭемыр иҽырцәгьа,
Ус иҽиимҭеит иаразнакы.
Манча драқәԥон ҩыџьа рымчцәгьа,
Ҭемыри арҩаши еизакы.
Симыхәар ҳәа зынгьы игәахәит,
Аха дныжьны уи дымцеит.
Хаҳәҵарыкгьы даара дахәит,
Ишеиқәԥозгьы акыр иагеит.
Атымитыша раԥхьа ишьҭоуми,
Арҩаш шнеиуа, нас иаҿҟьоит.
Ашәах еибафо икаууаноуми,
Шә-метрак раҟара ҵаҟа иазцоит.
Ҩы-мчык еидыслон, ҩы-мчык иршон,
Ҩы-мчык ықәын ҩ-мҩакы,
Руакы аԥсҭазарахь еихон,
Егьи иԥнаҵәон уаҩы иразҟы.
Днамҵасит амахә аӡа,
Аганаҿ аҵла изызҳауаз.
Егьи инапала ауаҩаӡа,
Диҩыҵрак, уаҟа дзақәԥауаз,
Имч зегьы илӡаа, деихо ашьҭахь
Днықәижьит уи аҟәара.
Нас инеихьаз зыԥсы ацамҭахь,
Аӡы иҿихит уи иара.
Ашәарыццәа акәшан абна,
Изымцо иааларкит абга.
Агәы ҭагылом, уи иабоит:
Абар, ахымца иадыргоит.
Абла мцабзқәа уарцеиуа,
Ахы ацәымыӷха ишыгәаҭеиуа,
Уа ҭаҳмадак дшааиуа абоит,
Иаԥхьа инкаԥа, абасгьы аҳәоит:
– Ашәарыццәа абна иакәшеит,
Сыршьуеит, амитәҵәҟьа сақәшәеит.
Усызкашәеит уара унцәаха,
Суҳәоит, иахьак сеиқәырха!
Уи длакҩакуа ажәакгьы имҳәеит,
Абгагь иааҵәа инҭаиртәеит.
Иагьрылигеит, абна дылсын,
Иахьшәарҭамыз дәык дазкылсын,
Ахы ԥиртлеит иааҵәа нас,
Абгагь ааҭыԥеит иеиҵас.
Иҭабуп цынхәрас, амчра нкылан,
Аԥсы еиқәзырхаз иааиҿагылан,
Абга ԥхамшьа абасгьы аҳәоит:
– Усымфар ауам, сымлагоит!
– Ҳаи, џьушьҭ, ас уаҩы ибахьоума,
Абзиа уур – аӡы иагоума? –
Дааӷьаҵәыӷьаҵәит иара.
Лакгьы аарыдгылт ус абра.
Аҭаҳмада уи аанкылан,
Абас дцәажәеит, ажәа нкылан:
– Ашәарыццәа, иршьуан абга,
Сааҵәа иҭартәа илзгеит абна.
Уажә исҿагылт, уаҩы ибахьоума,
Абзиа уур – аӡы иагоума?
Ала, суҳәоит ҳаилырга,
Мамзар, сафоит уи скагәа!
Ала акәзар, ирқьақьа аҵыхәа,
Иналагеит уаҳа имԥшыкәа:
– Арахә сыма ашьха сықәын,
Арахә сыма ага саван,
Иҭахәхәа ианыцәаз зегьы,
Рҭынчра сыхьчон есқьынгьы.
Сара сыԥшәма, ауаҩ гәзиан,
– Ҳаи! – ахьиҳәауаз сыхиан.
Абзиара ашьҭахь бзиара ыҟазар,
Абзиара ашьҭахь уаҩра ыҟазар,
Сара санажә, сымч анца,
Сҭицозма ашҭа сыԥхаҵа?!
Ақәыџьма гәырӷьан ахы иҩахеит,
Аҵыхәа кьагәа илаха-ҩахеит.
Иара азыҳәа аҵх лашеит,
Ҩаԥхьа ахацламҳә еихакшеит.
– Ҳаи, џьушьҭ, ас уаҩы ибахьоума,
Абзиара уур – аӡы иагоума? –
Дааӷьаҵәыӷьаҵәит иара,
Ҽык шааиуазгьы ибеит абра.
Аҭаҳмада уи аанкылан,
Абас дцәажәеит, ажәа нкылан:
– Ашәарыццәа иршьуан абга,
Сааҵәа иҭартәа илзгеит абна.
Уажә исҿагылт, уаҩы ибахьоума,
Абзиара уур – аӡы иагоума?
Аҽы, суҳәоит ҳаилырга,
Мамзар, сафоит уи скагәа!
Иаахәыц-хәыцын уаҟа аҽы,
Иналагеит уаҳа имԥшы:
– Сара сыԥшәма дҽыбӷаҟазан,
Саргьы дныҟәызгон сҽырҟасан.
Иахьа иахьеизоз аџьар,
Сара сыла игәы дажьар
Ҟалозма, аԥхьахә изыԥҵәан,
Инасыԥаҿ са сынцәан.
Аамҭа цон– ицон еишьҭала,
Сымч шкаԥсоз збон са стәала.
Абзиара ашьҭахь – бзиара ыҟазар,
Абзиара ашьҭахь – уаҩра ыҟазар,
Наҟ иаасықәхны акәадыр,
Ахамуҭ схеиҵозма ауаҩ дыр?
Ақәыџьма гәырӷьан ахы иҩахеит,
Аҵыхәа кьагәа илаха-ҩахеит.
Иара азыҳәан аҵх лашеит,
Ҩаԥхьа ахацламҳә еихакшеит.
– Ҳаи, џьушьҭ, ас уаҩы ибахьоума,
Абзиара уур – аӡы иагоума? –
Дааӷьаҵәыӷьаҵәит иара.
Жьак шааиуазгьы ибеит абра.
Аҭаҳмада уи аанкылан,
Абас дцәажәеит, ажәа нкылан:
– Ашәарыццәа иршьуаназ абга,
Сааҵәа иҭартәа илзгеит абна.
Уажә исҿагылт, уаҩы ибахьоума,
Абзиа уур – аӡы иагоума?
Ажьа, суҳәоит ҳаилырга,
Мамзар, сафоит уи скагәа!
– Исзеилымкааит уара иуҳәаз,
Исшәырбондаз аԥхьа ишыҟаз, –
Абас аҳәан ажьа лацәҟәит,
Абгагь ааҵәа ашҟа иццакит.
Агәы рҭынчны уахь инҭалеит,
Ахы ҿаҳәо аԥшәмагьы дахалеит.
Ажьа иаҳәазгьы ара иҳәатәуп:
– Зхы ззымдырз абга, шьтәуп!
Абзиара ашьҭахь – абзиара ыҟамзар,
Абзиара ашьҭахь – уаҩра ыҟамзар,
Абга ианашьҭаз иршьрацы,
Еиқәурхозма уи аԥсы?! –
Ажьа ҟәыӷа абас ҳәаны,
Ицеит амҩахь иццакны.
Аҭаҳмадагь нас дымԥшит,
Лабала дасны абга ишьит.
Аҵых ԥысҽуеит, сыцәа бжьарӡны,
Схәыцра сҵәахит, сыкәа иҭарӡны,
Аха иамуит, ҭынч сартәом,
Хаалагь, мчылагь исхыҵны ицом.
Аҵхи сареи ҳаибарххеит,
Схәыцра аҿаԥхьа скәадахеит,
Санаҳәынҷа сеилаԥах,
Сыҩналт, сгылан са суаҭах.
Исыбаргәузеи уа сакуазар,
Ишԥазури амца скуазар,
Аԥыр-ԥырҳәа исыцралан,
Сшьа-сда иалсы, сгәаҵа иҭалан,
Самыртәозар сара ҭынч,
Ицәырнагозар сҿаԥхьа сџьынџь…
Убри азоуми ишьҭых скалам,
Сара сызтәаз исшәарц суал.
Ани Аԥсадгьыли еидҳәалан,
Ииуа аԥшқа ишьа-ида иалан
Адунеи дықәлоит, ус ишоуп,
Дацла-ԥашәла урҭ еизшоуп.
Еилызхызгьы – дтәымуаҩуп,
Иԥсы ҭазаргьы – дшыбзоу дыԥсуп.
Мҩак ианылаз рыҩнаҭа
Агәҭа угылоуп, узҳауеит.
Аишьцәа ургәылак ԥхьа уцауеит.
Ҟалашьас иамааз аҽакала,
Ҳаиццауазар зегь мҩакала,
Уи амҩа зырлашо мрак акәзар,
Иҳавагылоугьы ҳҩызцәа ракәзар…
Ҳаҩнра духеит иахьа абра
Са Сыԥсадгьыл – с-Аԥсынра,
Ақәра дуӡӡа, аа, уҭалеит,
Сашәа сыман уашҭа сҭалеит.
Макьана иҭҵаам ҳашҭа-ҳгәара,
Ианыҟарҵазгьы аҵан-ргәара…
Ажәытәра иалоуп ҳара ҳдац,
Нарҭаа дуқәа рдаракәац.
Ажыга ԥынҵа ахьыҵауҵалакгьы,
Иадамхаргьы дгьыл ҿаҵакгьы,
Ҳа ҳабдуцәа рыԥсы ҭалан,
Ашәышықәса ирылс еишьҭалан,
Рлабашьа ларсны ҳаԥхьа иаагылоит,
– Дад, ҳшыҟаз асоуп, – ҳәа иааҳҿагылоит.
… Инхон, инҵуан, еибашьуан,
Аб ишьа – аԥа иуан.
Илаҵон, иаарыхуан, ицәаӷәон –
Ажәытәӡа аахыс абас инхон.
Аԥсаса рзанын – лбаа шьоукы,
Ашьха иаҿан – ҽа шьоукы.
Алҩа ахылҵуан ахәышҭаара,
Днеиуан аԥсуа жьҭаара.
Аҩы ҭеиҭәон акаҷыҷ иалхны,
Аԥацха иргылон ахәажә иалхны.
Акьаасбжьы ҩныҩуан аҩнаҭа.
Диуан аҵәҩан-шьап – агәыӷырҭа,
Абас ҳабдуцәа нхон-инҵуан,
Атәым сасцәагьы рыҿцаауан.
Ргәы рнап адкыл урҭ ирԥылон,
Аҩыза гәакьа дгәыдыркылон.
Рышәқәа ҟьаҟьаӡа иаартын,
Жәытә аахысгьы ус иаԥын –
Иахьа имфацзааит аҿаҵа,
Иҽызаҵә аӷәра наҿаҵа
Наҟ инҭыган имӡырха,
Асас ииҭон ианаҭахха.
Дзыҳәалакгьы мап икуамызт,
Ԥсуа ҵаслагь уаҳа иауамызт…
Аха ақәылаҩ иабџьар кны,
Ицәигарцаз иара и-Аԥсны
Даныӡхыҵлак, доумахон,
Аӡәк дышәҩыкхон, ддоухон.
Дықәԥон ихьчарцаз и-Аԥсынра,
– Ма аиааира, ма аԥсра…
Аҵеи ииуаз ацәмаа икырцаз,
Аҳәа шьҭихуан деибашьырцаз.
Иҵшәаамхарцаз иҩны ауасхыр,
Иҽы иақәихӡомызт акәадыр.
… Ҳаԥсадгьыл ӡрыжәуп аԥсуаа ршьала,
Аԥсны зыхьчоз еибашьрала.
Арахь иаауаз рхы иажьон,
Аԥшатлакә иама ишааз – иагон.
Зкәицқәа мкьаҭаз илаҵха-ҩаҵхан,
Алҩа ахылҵуан аԥсуа иԥацха.
Абас мацара аамҭа цон,
Дара аҭоурых иазынхон.
Шаҟа убахьааз, Аԥсынтәыла,
Аԥсынтәыла – сара стәыла!
Аԥсуа иадгьыл иалаӡоузеи,
Шаҟагьы ҳәамкәан иамаӡоузеи!
Аԥсынтәыла, Аԥсынтәыла!
Иахьа уҟоуп уа уеинҭәыла –
Ԥсоуи Егри ирыбжьанакыз,
Ашьхеи амшыни рымаа зкыз.
Аԥсуа уиазҵаар, игәы инапы адкыл,
Идууп ҳәа иҳәоит иԥсадгьыл.
Иҟалахьоума, изаҳахьада,
Аԥсадгьыл хәыҷы збахьада?
Излаушәарызеи аԥсуаа рықәра,
Ауаатәыҩса адунеи ианықәла –
Ажәытә ҭоурыхаҿ зыхьӡ ҳәаз,
Ажәытә милаҭ ҳәа зызҳәаз.
Урҭ мшынуаауп ҳәа ирҿымзи,
Зны амшынгьы рыхьӡ ахымзи,
Кавказ аҿықәан иаԥшәымацәамзи,
Ауаа гәымшәа ззырҳәоз рамзи.
Амшыннырцәгьы урҭ рдыруан,
Рнышь хәыҷқәа рыла ируан.
Ифырхацәан, инхацәан,
Ажәытәтәи Аԥсны иаԥацәан.
Ас машәыршақә иҟаломызт,
Аҭоурыхаҿгьы изынхомызт,
Иҟан азоуп ухәышҭаара,
Ууасхыр зыӷәӷәоу, Аԥсынра!
Абарҭқәа рышьҭахьгьы шьоукы,
Рҽазыркыхуеит аҽакы…
Ҳбааш хыжәжәарақәа абаргои,
Атыша аҵан изҭаргәои,
Иазаауазеи ҽаӡәы иҟәых,
Ҵәахышьак анамам ҳа ҳҭоурых.
Ахаҳә хьшәашәаҵәҟьа абжьы ҭганы
Аҿҿаҳәа ицәажәоит уа узы – Аԥсны.
Уҭоурых шдуу зегьы ирбоит,
Игәакьоу уашьцәа бзиа урбоит.
Сыцәа бжьаӡит, хәыцра-шәк схалеит,
Ага еимыздан, ашьха схалеит.
Ерцахә ӡышӡа саԥхьа иангыла,
Сназыԥшит харантә сааҭгылан.
Ицыҩцыҩуеит ахы шьҭыхны,
Хҭарԥа шкәакәа наҟ иахыхны,
Жәҩан ҵаула ақәцә агәыларс,
Амра ангыло заа иаԥыларц.
Аҵх шеилгоу еилыхха,
Амш еихәласны иоумаха,
Иҵымҵамуа иаамацәысны,
Ҟаитан еишьылҵас инахысны,
Ухәы-ужьы ргыло, икьаасуа,
Агыгцәа ргыла афарҭын анасуа –
Ерцахә гылоуп – иҵысӡом,
Ерцахә гылоуп иқәацаӡом,
Закә ҟазшьоузеи, мшәан, ари иамоу,
Кавказ ашьхара иахьамоу,
Зегьы ишреиҳамгьы харантә иубоит.
Аԥсны иадкыл ахьӡ рҳәоит.
Мцабзк сыцрасны схәы-сжьы гылеит,
Ажәытәра цәырҵхын саԥхьа иаагылеит:
Зԥазаҵә дҭахаз амыткәма лҳәон…
Ахаҵарашәа ахацәа ирҳәон…
Дарбан ԥсуоу уи змаҳац,
Згәы аҵаҟынӡагь имнаӡац,
Ани Аԥсадгьыли еидызҳәалоу,
Доуҳа мчны ргәаҵа иҭалоу.
Изгоит, изгоит уажәшьҭа агәра,
Ерцахә зыҟоу Аԥсынра.
Уи ҟарулхарц ахы шьҭнахт,
Ашьхарԥырагь наҟ ирнахт.
Аԥсуа ихаҵара иара иагәылҵт,
Ахаҵа иашәагь уи иахылҵт.
Мап анакәха изалшозма,
Знык ианыхәла, нас изшозма,
Ашьамдгьылаҿ иааины инхаз,
Ахыцәхәыцеиԥш аӷацәа змаз,
Амшынахьала зышәқәа аатыз,
Уахгьы-ҽынгьы зыбла хтыз,
Аԥсуа – иаԥылоз дацәымшәа аԥсра,
Аԥсуа – изыхьчоз Аԥсынра,
Хәыҷи-дуи, ани-ԥеи
Ианрымырхуаз рдунеи,
Иҟалозма Аԥсны ааныжьра,
Ашәа алыҩуан аԥса еилышьра:
«Ахаҵа-ихаҵа, афырхаҵа,
Уԥсадгьыл ахьчараз умхьаҵкәа,
Унеи, аҵеи, унеи ԥхьаҟа,
Аӷа хәымга уис, дытҟәа.
Уԥсы зҭагәышьои Аԥсынрада,
Уарада-гәышьа, уарада!»
Ари ашәа игәыҭшьааган,
Лада, ҩада, ашьха, ага…
Рхәы-ржьы ргыло иқақаӡа,
Инеин инҭалон ргәы аҵанӡа.
Ари ашәа шырҳәоз асаныгцәа,
Иҽырбаба иргылан игыгцәа
Ирыжәлоз аӷа иҿагылан,
Аԥсны ахаҿы аҳәаа нкылан.
Икеикеиуа жәҩан иаҵәара,
Ари ашәа ахыҩуан акаҵәара,
Идоуаԥшьха уаҟа мсымаа,
Иааныркылон Аԥсуаа рымҩа,
Нхыҵ-Кавказҟа гәашәс иаҿаз,
Ар рымҩа ҳәа изышьҭаз.
Аԥсуаа рымҩа ианымлацыдаз,
Шәмааир ҟалом ҳәа рымахцә зкыдаз,
Аримцәа, аџьамцәа, абырзен…
Амҩа иазыҩуан ага инеин…
Тәым шьапышьҭыбжь иагахьан,
Омацәгьа мсымаа ирбахьан.
Инҵәеит, ианыӡт ҳәа ишырзыԥшыз,
Еиҭеилгахуан амш ишәшьыз,
Икахәхәа ихалон алҩаҵә жәҩан,
Еибга-еизҩыдан мсымаа рҵәҩан…
Абас хәҭа-хәҭала Аԥсны еиҟәырҷҷан.
Аха акалҭқәа ӷәӷәан, ихьчан.
Урҭ зықәгәыӷуаз ауасхыр шьҭан –
Абазгааи аԥсилааи ирыхәҭан.
… Абазгааи аԥсилааи аишьцәа дуқәа,
Архышьна еиҟәырҵәеит аҩнра дуаҿ.
Рыӡбахә шырҳәозгьы хаз-хазы,
Уск анырыӡбоз Аԥсназы,
Рыжәҩахырқәа енагь еидын,
Ражәагьы русгьы еицын, акын.
Иџьашьатәума нас арҭ рыла,
Иакны иҟаларц Аԥсынтәыла,
Ахы ркызар аԥсуаа рус,
Ҽаӡәы имҭакәа ӡбатәыс.
Мчыла усхеит, ирҿагылеит,
Аҳәаанырцәаа хаха ижәылеит…
Аха ирзымшьит ршьа-рда иалаз,
Имиц аԥшқа игәы иҭалаз,
Ан – Аԥсадгьыл акыкахш ала,
Еишьҭала-еишьҭала абшьҭрала,
Зегь зымҽхазкыз агәҭакы –
Аишьцәа еидгыларц, еилаҵә, аӡәны.
Анцәа иоуп изшаз ажәҩан,
Адгьыл, амшын, адунеи.
Аҩсҭаа маӡа урҭ днарыжәлан,
Ишеилеиҵазгьы ладеи ҩадеи.
Аҩсҭаа дызҿыз Анцәа ибон,
Ишигәамԥхозгьы-дичҳауан.
Ус дызныҟәоз аԥааимбарцәа ирҳәон–
Аҩсҭаа Анцәа диаҳәшьаԥан.
Аха иҟан кәакьк хазы,
Анцәа инижьыз ихазы,
Жәҩан ахьтә дылбааԥшны,
Аԥсуа ииҭаз – Аԥсны.
Уи знапы ианиҵаз Нои,
Наа акәзаап иара дахьиз.
Анцәа идҵала иабгьы иангьы
Драаӡозарын Анцәа изын.
Даныҩеидас – дԥааимбархан,
Ажәҩан ахь дыԥрызаап.
Кәыдры иаҿықәу ақыҭа Наагьы,
Баша ихьӡ ахымзаап.
Анцәа идгьыл – Анцәа идҵала
Дзахылаԥшуазгьы уи ауп.
Аӡхыҵраангьы Нои иӷбала
Наа изыӡхыҵызгьы еилкаауп.
Абас иҟан Анцәа идгьыл,
Аԥсуа ианииҭоз инапы нкыл.
Анцәа иажәақәагь ара иаагоит,
Урҭ наунагӡагь иаанхоит:
– Ишьамдгьылуп, ичашәуп,
Ашьхеи агеи ирыбжьаршәуп.
Абырфын фелдышь ахаршәуп,
Ақырбыҷ фҩыхаа ахоуп.
Иблахкыгоуп уахьыԥшлакгьы,
Зыбла адхалоу рацәаҩхоит.
Аҭыԥҳа ԥшӡа дызбалакгьы,
Ҳара даҳтәуп ҳәа деимдырххоит.
Уара зусҭо–иухьчаларцоуп,
Убла аҷыц еиԥш есымша.
Уԥсадгьыл шухьчо зегьы ирбарцоуп,
Уиазы уамеигӡан умч-улша.
Анцәа иажәа гәынкылан,
Жәҩангәашәԥхьара аԥсуа инижьт.
Аԥаимбарцәа неиԥылан,
Лбаа Аԥсныҟа дылбаарышьҭт.
Уиижьҭеи дахуп Аԥсынтәыла,
Ԥшәымас иамоугь иара иоуп.
Аԥсынтәыла – Аԥсырҭ итәыла –
Ажәытә ҭоурых ду змоу.
Азҵаара дуӡӡа саҵагылт,
Аԥсҳацәа рдунеи сахцәажәарц.
Шәыз-ҵааракны саԥхьа игылт,
Ԥсыхәа ыҟам урҭ ҭҵаамзарц.
Аламала ӡбашьа амам.
Баграт «идиван» шьҭыхымкәа
Қәрала еиҳау даҽак ҳамам,
Аԥсны иазынхароуп иаҟәыҭхымкәа.
«Адиван» аҿы ицәырго аԥсацәамзар?
Аԥсырҭ изы Анос рҳәазар?
Мап анакәха – дтәымуаҩума?
Абырзенцәа уи дыртәума?
Шаҟа зҵаара, шаҟаҩ рҟәых
Иаҵарӡ иамоузеи ҳҭоурых?!
Дызусҭзаалакгьы Анос д-Аԥсҳан,
Аԥсуаа рзыҳәан уи дынцәан.
Ижәлар рзы деибашьуазҭгьы,
Ихы-иԥсы ақәҵа Аԥсны ихьчозҭгьы…
Ахьӡ модоуп – аамҭа иатәуп.
Зымч ӷәӷәоу зегьы ихьыԥшуп.
Римаа рхаан – урҭ рыхьӡ шьҭырхуан,
Нас ишнеиуаз зынӡаск иртәыртәуан.
Аԥсилаа рҳәынҭқар Иулиан ҳәа ишьҭан,
Даԥсуамзргьы – урҭ дырхылҵшьҭран.
Абазгаа рҳәынҭқар – Спадаг,
Асаныгцәа ртәы – Ремсаг,
Урҭгьы аԥсуаам, ус анакәха,
Аԥсуазааргь рхы рмакәачха,
Атәым хьӡқәа ирхьынҳалт,
Аамҭа амода рхалт.
Амода, ҟадыџь, амода
Ҳҭоурых ахькылнагаз збода?!
Ҳа ҳ-Аԥсадгьыл Аԥсынтәыла,
Анцәа иҳаиҭеит гәыла-ԥсыла,
Ахьы шмаҷугь ицырцыруеит,
Аҭса аҵкысгьы ихьамҭоуп.
Аԥсынтәылагь шхьу рдыруеит.
Амца зыркуагь убриазоуп.
Ладеи ҩадеи еишьҭала, иҩуа
Ҳара иаҳтәуп ҳәоуп ишырыҩуа…
Учеиџьыкаҵәҟьагь иазынкылом,
Зназгьы иасны уагьдырҽхәоит.
Аха нас иахьтәогь игылом,
Ҳара ҳауп изтәу рҳәоит.
Аӡәы игра – ҽаӡәы иӡап.
Ишап, ихәлап, аамҭагь цап.
Аду дышлап, идунеигь иԥсахып…
Ҽыц игылоугь абџьар шьҭырхып.
Аԥсны рыхьчарцаз абасала,
Аԥсуаа ириҭеит Анцәа ҳазшаз,
Уи азоуп адунеи ахсаала
Нбан дулагь изадырбаз.
«Улԥха-угәыԥха ҳагмыз» –
Ас зҳәогьы аԥсуаа роуп.
«Ауаатәыҩса улаԥш рыгмыз», –
Ус ацызҵогь дара роуп.
Ажәытәан акәым – иахьагьы
Аԥсуаа ахьеизоу, чараз, ԥсраз,
Раԥхьа иныркыло аныҳәаҿагьы
Анцәа иузкуп, ҳдунеи зшаз.
«Анцәа усыцхраа, Анцәа» ҳәа,
Аӡы иагозгьы дыҳәҳәазаап,
«Унапқәа ҟьа, абааԥсы» ҳәа
Анцәагь аҭак ҟаиҵазаап…
Инапқәа аниҟьа, махәык икызаап,
Аӡхыҵрагьы далҵит деибга.
Ииашаҵәҟьангьы иҟалазаап,
Ажәлар ирҳәоит – рыгәра жәга.
Ҳарҭгьы ҳгәыӷлап ус ҟалеит ҳәа,
Ҳашгылац ҳгылап аԥаҭхь кны.
Аԥсуаа иаадырроуп, ус ҳҳәеит ҳәа –
Ҳнапқәа ҳамҟьар ишаҳцәыӡуа Аԥсны.
Ҳазартәыла Ахакан,
Аԥсҳа Феодр дсасны диҭан.
Ҿыц иҩыҵхахаз Абазатәылеи
Зыхьӡ гахьаз Ҳазартәылеи –
Рҳәаа акын – наҟ-ааҟ еиван,
Аҩжәларыкгьы еибашьцәан –
Арабцәеи аџьамцәеи ирҿагылан,
Ибаагәараны игылан.
Ажьиҩ иаҟара издыруада
Аџыр ирҭәоу шыӷәӷәоу.
Ацәгьараан ауп данудыруа
Уҩыза гәакьагь дзеиԥшроу.
Абазгаа шхацәаз рбеит азоуп,
Ҳазартәыла изрыдыркылаз.
Иҷкәын иеиԥш диԥылт азоуп,
Феодр Ахакан дызгәыдикылаз.
Ҳазартәыла, Ҳазартәыла…
Волгеи Дони ртәыла –
Византиеи иареи еизгәын,
Адунеи ацаԥха рнапы иакын.
Аимпериа аҳкәажә Чичак –
Ахакан иԥҳа аиҳабы лакәын.
Аҩҳәынҭқаррак рҟәырҷахак –
Дымран, дымзан, длакәын.
Аԥсҳа Феодр баша дмааит,
Аамҭа баша уи игаӡом.
Аҳәынҭқарцәа уск иазааит,
Уи аус мыӡбакәангь дгьежьӡом.
Ганкахьала ихатә усуп,
Ҭаацәашәалагь ирыӡбар ҟалон,
Аха аҳәынҭқарцәа иркьысуп,
Иус мариоупҳәагь иузҳәом.
Аԥсҳаи Ахакани рыбжьара
Иалацәажәоижьҭегь маҷ ҵӡом…
Зегь раԥхьагь изҭатәу аџьшьара
Аҳәынҭқарцәа шракәугьы рӡом.
Еиқәышаҳаҭны излазааиз ала –
Ахакан иԥҳа аиҵбы дырҳәоит.
Уи ҟаларцаз бзиабарала,
Феодри лареи еибадырбоит.
Даҽакалагь изыҟаломызт,
Адунеи зегь ус ишан.
Еишьашәалаз еизыҵҟьомызт,
Уа-ҭынхала рныррагь ҳан.
Абасала зҽеидызкылоз
Рымч-рылшара омахон,
Абасала зхы еидызкылаз,
Ргәылацәагь рышҟа еихон.
Абазгаа ртәыла – шьхатәылан.
Ҳазартәыла – каршәра тәылан.
Убас шакәызгьы иџьашьатәын,
Рҵас-қьабзқәа акырӡа еиԥшын.
Аҳазарцәа рыџь-ԥшьа амҵан
Ԥсуа ҵасла амҳара дыргылт.
Аҩызцәа лыцҵан абазгаа рҭаца,
Уахь днаган дыҩнадыргылт.
Ианылашьца, аҵх лашә иҽаҭа,
Иҩызцәа иман дыҩналт Аԥсҳа.
Ахь-бырлаш, асы шәырҭаҭа –
Акәакьаҿ дгылан Ахакан иԥҳа.
Иахьлыхәаԥшыз – дымра шашан,
Сақә-сапыншәа лцәеижь ҵҟәашаан.
Дфелдышь-ԥҵәахан, дбырфын-бырсан,
Раӡны-даҷшәа деихаԥсан…
Ҩ-ԥаракны иқәыз лызқәа,
Саара ишьҭасуан лыхцәы-қамызқәа.
Дымзаҿан, дагьынцәахшан –
Аҳазарцәа Рхакан диԥҳан.
Феодр иҩызцәа дыст,
Игачамкха инеиҿаԥшит.
Лҿаԥхьа ихырхәан, ршьамхқәа адырст.
Ҳаҳкәажә боупҳәагь иналзыԥшит.
Лкас илхаршәыз дынцәыҵыԥшын,
Аԥсҳа Феодр днеиҿаԥшит:
Ижәҩахыр ԥџаџа, иӡара-па,
Икәымжәы, икаба, ихҭарԥа,
Иӷәакьыс ҟама, иемсы, иуапа…
Лаԥхьа дгылан ахьышьыцба.
Мцабзк лыцрасын, дынхьыдышьшьит,
Ацәа далҵшәа, нас дааԥшит.
Дааԥышәырччан, лхы дҩахеит,
Лкасы илхаршәыз наҟ днахеит.
Анцәа-ԥҳа ҳәа изхәаԥшуаз,
Ҳазар блақәан илызҭаз…
Зегь акакәын – Аԥсҳа дхылххьан,
Игәаҵа дҭалан дылбылхьан.
Ари адунеи аҟны урҭ еизшан.
Аҩыџьагьы нцәахшақәан.
Амҳара дандәылҵуаз Аԥсҳа,
Аҳҭынрауаа ираҳахьан,
Анапеимдахьа шлиҭаз,
Мап мҳәакәагь ишылгаз.
Ари ажәабжь ашҭа иҭҟьеит,
Ҳазартәылагьы иахҟьеит…
Ҳазартәыла гәырӷьа-ччаран,
Мчыбжьынаҟьак еиужь чаран.
Мчыбжьык ашьҭахь Ахакан,
Иԥҳа аиҵбы ддәылиган ахан,
Дныҳәа-ныԥхьа Феодр дииҭеит,
Хьыла иҭәыз уардынкгьы лиҭеит.
Набзыҭс ҳәа хышәҩык лыцын.
Аҳазарцәа зықьҩыла ихыҵын,
Аҳәаа аҟынӡа днаскьаргеит.
Ҳажәларқәагьы наӡаӡа еимардеит.
«Константин Абазгос»
Феодр иԥеиҳаб иакәын.
Византиа аҵара зҵоз
Абазгаа рҵеицәа дыруаӡәкын.
Усҟан азы ус иаԥын –
Дшыхәыҷыз уахь дышьҭын.
Иаалырҟьан иаб данԥсы,
Дгьежьны дааит Аԥсны.
Леони иареи акыр рыбжьан,
Анцәа ус игәаԥхеит.
Азныказ иҽирххеит,
Аха агәыргьын иара ихаҵан.
Даҽакалагь изныҟәомызт,
Леон макьана дхәыҷӡан,
Аепископгьы иуӡомызт –
Абазгаа раҳс Константин дҟаҵан.
Иуӡомызт, избан акәзар,
Византиантә адҵа аахьан.
Ақьырсиан патриарх иакәзар,
Ус иахәҭоуп ҳәа иҳәахьан.
Ишыҟаҵәҟьаз иаахтны иаҳҳәозар,
Абазгаа аҳкәажә ҳәа зарҳәоз,
Ран лакәын зегь зыӡбоз,
Аҳәынҭқаррагь збоз.
Византиа аҳкәажә Нина
(Чичак ҳәа аҳазар хьӡы змаз),
Лыҷкәын чарҳәара изуны–
Ус ауп аҳәынҭқарра шылгаз.
Убас дахьныҟәаз зегь реиҳа
Лашьа Ахакан лхы имшьышьит.
Зԥа имеигӡаз иаҳәшьа аԥсцәаҳа,
Дылҿагылан деибашьит.
Ари ахыԥша ааӡеит Аԥснынӡа,
Ахлымӡаах ҩналт аҳҭынра.
Аишьцәа неит ран лҟынӡа –
Иалахьынҵахозеи ҳәа Аԥсынра.
Абазгаа раҳкәажә дҳашҳатәаран,
Илҳәо лҿамшәо дгылан.
Константин лгәы иҟажарцаз иан,
Лыгәшәамшәа иҳәеит, дааникылан.
Ирзымҟажоз, Византиаҟа ааӡараҳәа
Ирышьҭран иҟаз Леон иакәхеит:
«Зԥа имеигӡаз, сан дбаҳәшьоуп ҳәа
Сцом уи лахь» ҳәа даақәгылеит.
Византиа, Ҳазартәыла,
Абазгаа ртәылагь нарыдҳәалан –
Адунеи рӡыӡо усҟан ала,
Уа-ҭынхала иаақәгылан…
Нҵыра амоуит ԥҳәыс-хшыҩла,
Византиа згоит ҳәа лҽаназылк,
Уи ауп лашьа дзылҿагыла,
Абазгаагь мап зылцәырк.
Иаԥеиԥшхозгьы Аԥсынра,
Анцәа ажәҩанахьтә ибон.
Дук мырҵыкәа Аԥсҳара
Аанимкылазҭгьы Леон.
Хымш раахыс Абазгаа ртәылан
Ҭыӷьӡаа реиԥш еилоуп.
Ақыҭа, аҳабла ҽынла, уахынла
Анаҟәаԥиахь рхы хоуп.
Абазгаа раҳкәажә дзеилгом рҳәеит,
Лыҵәаабжь ҩныҩуеит аҳҭынра.
Ԥсуа ҵасла иԥшӡам рҳәеит,
Ҭакәажәцәакгьы ҳаӷеиҭа.
Аԥсабарагь ԥшуп иӡыҩӡа,
Амамиқәара ахарԥа.
Аныхаԥааҩгьы ихахәы ӡышӡа,
Ихыхны дгылоуп ихҭырԥа.
Ҳазартәылантә лашьцәа иаазгьы,
Дышԥеилгари ҳәа илзыԥшуп.
Ахацәеи аҳәсеи – ажәлар зегьы,
«Анцәа улыцхраа» ҳәа иԥшуп.
Абазгаа ракәзар, ара иҟоуп,
Аӡәызаҵәык ида зегь еизгоуп.
«Ԥсуа ҵасла дныҟәеит», –
Ус ззырҳәогь Аԥсҳа иоуп.
… Феодр иԥеиҳаб Константин,
Византиантә уажә дхынҳәит.
Ишидикылахьоугь ақьырсиан дин,
Аныхаԥааҩ днеизыԥшит.
Башоуп, баша… ауаа мыч рымам,
Амра атыҩ ахаԥеит.
Анцәа дугьы имбакәа дыҟам –
Амш аҵх еиԥш илашьцеит.
Рыгәқәа каҳаит жәлары зегьы –
Аҵәыршы рыбла ихкызаргьы ирбом.
Абасҵәҟьа ишылашьцазгьы –
Агәыӷра аҵыхәтәанынӡа иԥсӡом.
Аныхаԥааҩ абазгаа ихьчарцаз,
Анцәа иахь инапқәа ирххеит.
Гәнаҳа рымазар ирхихырцаз,
Ишьамхы ларсны дыбӷеит.
Ишанан ишазаап ари адунеи –
Анцәа иҟынӡа ибжьы наӡеит.
Маҷ-маҷ ажәҩангьы еимыггеит,
Амра ацәырҵра иацырӷызны –
Акьаасбжьы ҩныҩт аҳҭынра.
Аԥсны азыҳәан дымшны, дыҵхны,
Аԥсҳа Феодр диоут аԥа.
Ари заҳаз шьоук шанхеит,
Ахацәа рашәагь аӡәы иҭирҟьеит…
Шьоукы аҳҭынрахьы еихеит…
Даҽа-шьоукых зынӡа ишәаҟьеит.
Збырфын жакьа згәы иқәсуаз,
Зыжәлар рразҟы згәаҵа иҭысуаз
Абазгаа репископ хазы длатәон,
Урым бызшәалагь акы иҳәон…
Ари мышкы акәым, ҩымшгьы ракәым,
Ҳазартәылантә иаазгьы ракәым,
Асас-дахьцәа раԥхьа иргыл,
Ииз аӡҟы иныҳәаҿа нкыл –
Абзыԥ, аԥсил, ахҷыԥсаа,
Аублаа, амсым, аԥсаа…
Иасны ирныҳәоит Аԥсны Ду
Дагымзааит ҳәа Аҵеи Ду.
Мышқәак рышьҭахь абазгаа ааԥшит,
Анаҟәаԥиахь зегь ҩаԥшит.
Иӷьазӷьазуа ахәы иқәгылан,
Ашәахәа ақәыҷҷоу – амрагь гылан.
Уи ыҟанаҵ – Аԥснгьы ыҟоуп…
Зқьышықәсалагь аԥсуаа ыҟоуп.
Акы амыхьроуп – ҳаӷеиҭа,
Ҳныха баа ду, ҳгәыӷырҭа.
… Мчыбжьык ашьҭахь амҩа иқәылт –
Ҳазартәылаҟа ицарц.
Абазгаа раҳкәажә лԥа дылгәыдкыл,
Аҳҭны ддәылҵит «бзеила» лҳәарц.
Аӡҟы иҿы анхылт – дыдсырбоит ҳәа
Лашьа Барџьилиа дыҳәҳәазаап –
«Аԥсуа Ҳазар дызбеит» ҳәа.
Нас иааирӡырҩын абасгьы иҳәазаап:
«Аԥсуа Ҳазар дызбеит» зысҳәаз –
Ианшьцәа ҳаблақәа изҭоуп,
Аӡҟы иҿаԥхьа сызхырхәаз –
«Аԥсуа Абраскьыл» дахьиз азоуп.
Саҳәшьаԥа еиҳаб – Византиа аҳәынҭқар
Хьыӡшьарас имоуп «Лев – Ҳазар».
Адунеи зегь инапы иакуп…
Ус анакәха – уи ахьӡ мшуп.
Азин сышәҭар абаза жәлар,
Ари саҳәшьаԥа аиҵыбгьы
Исҭахуп «Аԥсуа Леон» ҳәа ихҵазар.
Уи хьыӡ дууп шәара шәзгьы.
– Ас ануҳәа ҳасаби ианшьа,
«Аԥсуа Леон» ҳәа ихҵазааит.
Аныхаԥааҩ ииҳәаз иадгылан
«Аԥсуа Леон» ҳәа зегьы ҳәҳәазаап.
Мацәысеимҟьаран Аԥсынтәылан
«Аԥсуа Леон» диит рҳәеит.
Аԥсабара, аԥсабара –
Изцәажәом ҳәа баша ирҳәоит.
Аԥсабара, аԥсабара –
Ҿык-бзык иазымҳәо – иара иаҳәоит.
… Амитә рыхьзаап агәырџьқәагьы,
Аԥшатлакә ҭҟьазаап аҽны Фазис.
Аӡнырцә ҭзырҭәааз ибераагьы,
Изларҳәо ала, рхы ианарст.
Урҭқәа зегьы – уашьҭантә усқәоуп,
Уажәазы ара ҳаанҿасып.
Ихацҳаркыз абаза хҭысқәоуп,
Егьырҭ аамҭала иаанҳажьып.
Аԥсҳа Леон – даԥсуан.
Иабду иакәын аҳазар.
Аҳазарцәа иара иуан,
Амца икуан имбар рхабар.
Ԥшра-сахьалагь ианшьцәа дреиԥшын,
Урҭ рыблақәа изҭан.
Иаб Феодр иеиԥш дуаҩаԥшьын,
Дхаҵа ӷьеҩын, дхаҵа ӷәӷәан.
Иаҳҭынра ыҟан Анаҟәаԥиа,
Ԥсырӡха ашьха ақәцә аҟны.
Лыхны, Мықә, Агәыбедиа –
Еимадазаарын акны.
Фазисынӡагь уи днаԥшлон,
Аԥсилаа рҳәаа уа инҵәон.
Аӡиас нырцә ибераа иркын,
Аарцә – аԥсилаа иртәын.
Аԥсҳа қәыԥш ҭынч дызтәомызт,
Аԥсны аҳәаақәа рӷәӷәатәын,
Аџьамцәеи арабцәеи рԥштәы нҵәомызт,
Агәырџьқәагьы чҳалатәын…
Аԥсны усҟан даара иҭбаан,
Анапагь Аԥсҳа иргылаз баан.
Уи лакәӡам – лабҿабоуп,
Ажәытә хсаалагь ус иарбоуп.
Аԥсуаа рашәагь «Радеда»,
Баша ицәырҵыз легендам.
Киев аҳ Таман игарцаз,
Ииааиуагь дшыҟам зегьы ирбарцаз,
Ир драԥызан ддәықәлеит,
Аԥсуаа Таман дааныркылеит.
Ашьа-рҩаш камҭәарц – аҳцәа еиԥылт,
Рыр ракәзар – наҟ-ааҟ игылт.
Аҳцәа еиқәԥон, еиқәԥон, еиқәԥон…
Иаиааиуазгьы Таман итәхон.
Аԥсуаа ахьгылаз рыбжьы ҭганы
Иҳәҳәон «Радеда» ҳәа ихьӡ ҳәаны!
Аурыс аҳ цәгьа дыӷәӷәан,
Радеда иакәзар – дуаҩ-ҵаӷан.
«Радеда» ашәагь уи ахҭыс иахылҵт,
Ҳжәытә ҭоурыхгьы уа иагәылҵт.
Аԥсуаа усҟан Таман иахыҵт,
Ԥшыз аӡиас аарцәҟа иӡхыҵт…
Киеваа нырцә иаанхеит.
Тмутаракан аҳрагь аԥҵахеит.
Мурван «Дагәа» Қарҭ данақәла,
Арчил деихеит ихы еиқәирхарц,
Иашьа, иаҳәшьа, иҩыза, иқәла
Има ддәықәлеит Леон ихьчарц.
Даҽакалагь дызныҟәомызт,
Ермантәыла цҟьашәҟьа ишьҭан.
Аланаа рышҟагь дызхаломызт,
Рымч-рылша кәадахахьан.
Иаанхан иҟаз аԥсуаа ракәын,
Дхырхәар акәхеит урҭ рҿаԥхьа.
Ахырхәарагь дызҿыз акәын,
Ашьамх арсшьагь идырҵахьан.
… Жәытә-натә аахыс аԥсуаа ирҵасын:
«Ирҭааз ауаҩ дсас-дахьын».
Аҵас – ныхоуп, аныха иагәҭастәым,
Арчилгьы аныха еиԥш дыхьчатәын.
Леон идыруан Мурван ир ду –
Агәырџьқәа ирышьҭал ишаауаз.
Аԥсны акәзар – амца ду
Ишалагылоз, ишбылуаз…
Қарҭаа раҳ Арчил днага
Мурван дииҭар– зегь еиқәхон,
Аха усҟан ашьха, ага –
«Леон ачарҳәаҩ» ҳәа ихьӡ цон.
Абазгаа, аԥсилаа, адыгқәа,
Арҭаа, нарҭаа, ахҷыԥсаа,
Асаӡ, аубла, асаныгқәа,
Лоуаа, гьечаа, нас аԥсаа –
Леон ирзицҳаит изықәшәаз,
Агәырџьқәа ириааин, ирхых рцәа,
Арабцәа Аԥсныҟа рхы шдырхаз.
Аллаҳ шиакәу урҭ рынцәа.
Уажәы ирбазма аҳәа еилышьра,
Ахацәа-рхацәа ҳәа зыхьӡ гахьаз.
Зегьы ирдыруан уи аибашьра
Арчил шәыргәында ишихҟьаз.
Аамҭа акыр шыбжьалахьоугьы,
Изгәалашәоу рацәаӡоуп.
Изныкымкәа ишырҳәахьоугьы –
Аԥсуаа ықәхуп, ихырҵәоуп…
Аԥсырҭ иаангьы ирмеигӡакәа
Анаҟәаԥиа блы-иҷыҷы,
Ишындырҵәаз абырзенқәа –
Абырг, аҭакәажә, ахәыҷы…
Еиҭагылон рыԥсы ҭалан,
Рыбжьы аӷьеҩҳәа идыргон.
Рымра шашагь жәҩан ихалан
Илаша-лашо Аԥсны иахаԥхон.
Арабцәа усҟан иуаа-ссақәан,
Инеиԥынкылан рыхқәа сан,
Асакара иагәылҵыз уаан,
Рхыԥхьаӡарагь оуман.
Асакара – агәы-сакара,
Иагьдәеиужьым, иагьыхкаарам.
Асакара – агәы-сакара
Иагьымшыным, иагьӡҭачырам…
Ҳжәар иахьалоугь џьашьатәуп,
Ахьӡ аанхазар – аԥсуаа иаҳтәуп.
Аԥсуа жәлар рлахьынҵа
Знапы ианыз еизганы,
Леон иреиҳәеит – ргәырҽанҵа,
Аӷа дшазааигәахаз Аԥсны.
Аԥсҳа ихаҭа макьана дыҷкәыноуп,
Дыԥхашьа-ԥхаҵо ихы лаирҟәуеит.
Иаԥхьа итәоу иӡышӡа быргцәоуп,
Уи рымбошәагь ҟарҵауеит.
Имаршә кны, инахыкәша-аахыкәша,
Ишыҟаиҵаша зегь рҳәоит.
Ивагылаз икәша-мыкәша –
Ишбаагәароу иаргьы ибоит.
Зегь акоуп – Леон иаԥхьа
Ргәы рнапы адкыл ихырхәоит,
Аԥсадгьыл иақәлаз аӷа иҿаԥхьа
Р-Аԥсҳа қәыԥш дышьҭырхуеит.
Жәытәнатә аахыс зегьы ирдыруан,
Аԥсуаа рбыргцәа шҟәыӷаз.
Абырг данцәажәоз аиҵбы дгылан –
Ишьапы алабашьа шаларсызгьы.
Абас иҟан шәышықәсала,
Шәышықәсалагь ус ицароуп.
Иаҳҳәаҵәҟьозар аԥсаҭала
Наунагӡагь иаанхароуп.
Аԥсҳа иарҳәоит аилатәараҿ,
Аҳазарцәа рҟынӡа дцарц.
Нхыҵҟа ихыҵуа Мсымаа рымҩаҿ,
Ауаԥсаа ргәашәқәагьы дырӷәӷәарц.
… Уи аҽныҵәҟьа амҩа дықәлеит,
Имҩагь шәарҭан, ибааԥсын.
Аха ишԥеиурыз аӷа дрықәлеит,
Мышқәак рыла зегь ӡбатәын.
Ианшьцәеи ауаԥсааи ихаҵгылеит,
Ицны иааит – арахь Аԥсны.
Анаҟәаԥиа рҽеидыркылеит,
Уаҟа итәеит аӷа изыԥшны.
Анаҟәаԥиа, Анаҟәаԥиа –
Аԥсны иреиҳаз баа-хырӷәӷәарҭан.
Анаҟәаԥиа, Анаҟәаԥиа –
Аԥсҳа Леон уаҟа итәарҭан.
Кәыдры, Егры, Кьалашәыр –
Абаа-хырӷәӷәарҭақәа рӷәӷәан.
Аҽцәа-аибашьцәагь рҽы, ркәадыр…
Аӷа иааира иазыхиан.
Зхи-зҵыхәеи умбоз арабцәа
Ишырацәазгьы, мышқәак инкыл,
Игылан аԥсилаа афырхацәа,
Аԥсаа рӡиас аӷа даанкыл.
… Аԥсуаа хырхәан ишымгылазгьы,
Ҳбаа-хырӷәӷәарҭақәа цҟьаны,
Ԥсырӡха аԥшаҳәанӡа ишаазгьы,
Ишырзымгоз рбеит Аԥсны.
Мурван иакәзар – ихы ижьон:
«Аԥсуаа шәеит, рҽырҵәахт» иҳәон.
Ари мышкы акәмызт, ҩымшгьы ракәмызт,
Ааигәа-сигәа зегь цәдырҳәит.
Аԥсуаа зыхьчоз рбаа хада акәын.
Хыхьтә рызҿырҭуан: «шәыбзаҳәит»
Ихы имагәхьаа Мурван дахьтәаз…
Иаалырҟьашәа зны дыччон,
Нас ашәеиқәаҵәа ихарԥаз,
Амца ижәлан дарҳәацәон.
Ацҳаражәҳәаҩ ҽнак шьыжьы,
Дизааишьҭит Аԥсҳа Леон:
«Аԥсны сара исцәам-исжьым,
Шәысԥымгылар – салсны сцон.
Уи сашьҭаӡам, сыгәра га.
Дсыҭ Арчил, дсыма сцоит,
Дабоуҭаху ахәымга,
Иара убриалагь ҳарҭ ҳаилгоит».
Зназы дгәырӷьеит Леон Аԥсҳа,
Аха данхәыц уи ашьҭахь,
Абыргцәа иреиҳәарц ари иаҳаз,
Шәааи ҳәа дрыԥхьеит иара иахь.
Урҭ анеиза Леон дҩагылеит,
Абыргцәа рышҟа дынхьаҳәын:
– Мурван абас ҳаниҿагыла,
Ацҳаражәҳәаҩ дысзааишьҭит.
«Сзышьҭоу дсуҭар, агәырџь Арчил,
Абыржәыҵәҟьа сыр ргыл,
Сцоит салҵны Аԥсынра,
Аԥсҳа суҳәоит, ига сыгәра».
Зназы иџьаршьеит ираҳаз.
Нас дҩагылеит дӡышӡа быргк,
Зажәа иазхәыцуаз, зажәа ҳәаз:
«Дзеиԥшразаалак Арчил-агәырџь
Аԥсҳа дуҭааит, уи дсасуп.
Аԥсҳа усас – Аԥсны-ҳџьынџь
Дасас-дахьуп – зегьы даҳтәуп.
Мурван ииҳәаз уанақәшаҳаҭха,
Уцәа ԥиҽит ауп Аԥсҳа.
Ҳара ҳтәала, ицәгьоуп, аха
Ҳабџьар ҳкызар еиӷьуп еиҳа.
Аԥсуаа ҳазшоу ахьӡ азоуп,
Аԥсуеи ахмыӡӷи еимаҭәам…
Ари зысҳәо уара узоуп –
Мурван ииҳәаз наумыгӡан».
Егьырҭ абыргцәагь ҿымҭ иахьтәаз, –
«Ҳиқәшаҳаҭуп» ҳәа зегьы ирҳәеит.
Аԥсҳа Леонгьы ргәы иҭаз
Иаартны ишырҳәаз ибла иабеит.
Рхәыцшьа ахьеиқәшәаз абыргцәагь гәырӷьеит,
Рхы неиларкын – абасгьы рҳәеит:
«Акы ҳаҿуп, Аԥсҳа уаргәырӷьоит.
Иҳақәҿиар – ашьыжь ҳаузаауеит».
«Уи закәу саргьы издыруеит,
Анцәа дшәыцуп, шәибауеит», –
Абас иҳәан, дгылт дцарцы.
Абыргцәа ракәзар еиҿаԥшуан –
Аԥсҳа изымдыруа ак ҟарҵарцы
Урҭ алагашам уажәшьҭа.
Ацҳаражәҳәаҩ даныгьежь,
Мурван «Дагәа» дшанхазаап.
Дгылеит, дтәеит, дгьажьы-гьежьт,
Нас ишилшоз дхәаазаап.
Ԥсырӡха иахыҩт еиҭа ибжьы,
Аха еицәазгьы иаԥхьа ишьҭан.
Деиҭахәаазаап уи шьыжьы –
Амра ангыла шьыжьыммҭан.
… Аҵх рҽаларӡ аԥсуаа хыҵын,
Ацха шаҟәа рзааргазаап.
Ԥсырӡха иаваз рцәа иҭыҵын,
Уи зықьҩыла арабцәа агазаап.
Аԥсуаа срылгоит ҳәа ауп Мурван дшаа,
Аха ҽадаиала дрыма ицеит.
Ԥысҳахыра ишшара ианша,
Асаркьалқәа рыбжьы геит.
Хәыҷи дуи аԥсуаа еишьҭала,
Ауахәамақәа ирызцон.
Жәҩангә ихалан амра ԥшьаала,
Анцәа идгьыл иахаԥхон.
Леон дхалан Анаҟәаԥиа,
Амрагыларахь дыԥшуан.
Илаԥш наӡон Агәыбедиа,
Қәҭешьҟагь амҩа иԥшаауан…
Мурван ир ду ара инҵәеит,
Иара аарла иԥсы игеит.
Ари ажәабжь адунеи иахьӡеит,
Византианӡагь инаӡеит.
Аимператор ианиаҳа,
Идиныҳәалеит Аԥсҳа –
Дагьихьӡылан, дагьиашьан,
Ранацәагь еиҳәшьцәан.
Уи ауп дихӡыӡо ешьаҵас,
Ашәҟәы изиҩыз изану абас:
«Уажәшьҭарнахыс Аԥсҳара,
Абышьҭрала уара иутәхааит.
Ухылҵшьҭрагь – Аԥсынра
Наунагӡа ирзынхааит»…
Аԥсны иазку инеиҵыху аҭоурыхтә ԥҵамҭа салазгалаз ҩ-хҭыск ыҟоуп. Руакы – легендоуп, егьи – еиуеиԥшым ажәытә ҭоурых ҩымҭақәа рҿы избаз афактқәа роуп.
Раԥхьа сазааҭгылоит алегенда.
… Анцәақәа зегьы рынцәахәы Ан адунеи данықәнагалаз лгәалашәаӡом. Улазҵааргьы, аҭак лзыҟаҵаӡом, зҭак лзыҟамҵо ари адунеи аҿы акгьы шыҟамгьы. Иахьалагои иахьалгои ҳәа хи-ҵыхәеи змам адунеи еиқәлашьца далан. Ҩаҟ дхаларгьы, лаҟ дылбааргьы лара лзы зегьы дара ракәын – ахоура-ҵоура, аура-зоуроу акгьы ыҟамызт, аӡәгьы дылԥыломызт. Иабалԥыларыз, адунеи аҿы иҟаз лара лхалазаҵәык лакәзҭгьы.
Ас мышкы акәымхеит… шықәсыкгьы акәымхеит… ашәышықәсагь цеит… амиллион шықәсқәагьы лҭакәкәа иниаст. Лгәы анҿыӷьӡа зны, еиқәаҵәасамсалха, ижәпаҳаҳараӡа ажәҩан иҵажьыз ԥҭа дук дналатәан, лара ишылҟазшьаз аиԥш, ларӷьа напы лӡамҩа иҩаҵалыргылан ахәыцра далагеит. Аҵыхәтәаны илыӡбеит амаалықьцәа лшарц… Лнапы лыцламҳәа иааҵылгаанӡа ажәҵар реиԥш рымҵәыжәҩа хәыҷқәа ҟьо амаалықьцәа лыкәшахьан.
Зназы дреигәырӷьашәа лун, дагьааԥышәарччеит, аха нас лхы еимлагәа илкит.
Амаалықьцәа рыҩнуҵҟагьы еиҳа иаҩысҭаау дыҟазар акәхап, маалықьк иҩызцәа даарылҵын, ибыхьи, былахь зеиқәыбҵеи ҳәа анцәақәа зегьы рынцәахәы Ан лылахь ахьеиқәылҵаз даараӡа игәнигазшәа ихаҿы ианырԥшны длызҵааит:
– Сылахь абеиқәысымҵои, сҭынчӡа сшыҟаз, хьаак сшамыргәаҟуаз, хәыцырҭак шсымамыз амитә сымпыҵҟьеит… ухы иазууа, уаӷа иузиуам ҳәа ажәа баша иаламзаап, – аҭак ныҟалҵеит.
– Еицәоу умбакәа еиӷьу уздыруам, – иҳәеит амаалықьгьы, ус баша иҿыҵҟьазшәа.
– Иуҳәаз иаанагои? – дҵааит анцәақәа зегьы рынцәахәы Ан. Аха амаалықь уи азҵаара имаҳаӡазшәа ҽырдагәа ҟаиҵеит. Егьырҭ амаалықьцәа Ан иаалыкәшан дыхҭаркит.
– Ас алашьцара ҳанбанӡалоу? – дҵаауан аӡәы.
– Ажәҩан еҵәала иҵҳамҟьаӡои? – иҳәон даҽаӡәы.
– Амра жжаӡа ианбакаԥхо? – ҿааиҭыхт ахԥатәи.
– Ҳзықәгыло дгьылк анбаабо? – нараҭеикит аԥшьбатәи.
Анцәақәа зегь рынцәахәы Ан лнапқәа лгәыҵаԥса амаалықьцәа дрыхәаԥшуан. Лҿаҳәатәы шыҟалозгьы, аӡы алеи-ра ишьҭнахыз диҩызан лхы лыԥхьаӡон. Лара лоуп изшаз арҭ амаалықьцәа, ажәа заҵәык лҳәар, дунеихаан иҟаӡамызшәа ианыӡаауеит, адунеи иҭынчӡа ишыҟаз иааҟалоит. Лара лхала даанхоит. Аха абар ассир! Уаанӡа илзымдырӡоз хьаак лгәы ҿнакааит. Лыӷра иҭшааз лысабицәа ракәушәа бла-хаала амаалықьцәа неиԥхьылшьшьааит. Урҭ рыда лхалазаҵә адунеи ақәзаара шлылымшоз лбеит. Анцәақәа зегьы рынцәахәра анаҩсангьы, Ан ҳәагь баша иларымҳәозаарын. Анра иаҵанакуа оумами! Даҽа ганкахьалагь, миллион шықәсала илымаз лҭынчра уажәшьҭа рхынҳәышьа амамызт, илырхынҳәӡаргьы, цәала-жьыла илызлыдкыломызт, ижьымдырхон, избанзар, анс лҳәаргьы, ас лҳәаргьы лҭынчра еилагахьан. Ауаҩы акы игәы ианыҵхо, иԥхыӡ шҭынчым еиԥш, агәаҟра далагон. Зегьы иреиӷьыз, уаанӡа акгьы агәхьаа мкӡакәа гәата-бӷата дшыҟаз акәын. Аха уи ицаз аамҭа иатәын, ицаз аамҭа узырхынҳәра аиҳа, рхынҳәышьа амамызт.
– Ибзиоуп, нан, – лҳәан, амаалықьцәа рхы лнапы нықәылшьын, – уаҳа ԥсыхәа амамкәа иҟазар, иаҳшагәышьап нас адунеи, – лҳәеит.
– Наныкьара, наныкьара! – амаалықьцәа гәарӷьан анапеинҟьара иалагеит.
– Зыла ҳалагарыда? – дразҵааит амаалықьцәа.
– Аеҵәақәа рыла напы аҳаркып, – ҿааиҭит руаӡәк.
– Уи бзиоуп, – лҳәеит Ан, – мамзар ари ажәҩан ҵыкка, ахы ахьыҟоу сыздыруам, аҵыхәа ахьыҟоу сыздыруам, атымитыша иаҩызахеит. Уажәшьҭарнахыс иџьоуҳарԥсараха еҵәала иқәҵахааит, – ҳәа ҳәаны далгаанӡа, лҿаҳәатәы ҟалахьан.
Амаалықьцәа иџьашьо-илакәшьо, инаԥшы-ааԥшуа ажәҩан иаҵаԥшуа игалан. Руаӡәк икьатеиах ԥҵәо аччара далагеит.
– Шәыԥшы, уара шәыԥшы, анҭ жәбома? – ҳәа иҩызцәа нарԥшны идирбон еихьымӡа-еиԥымӡо еишьҭаз аеҵәақәа.
– Урҭ, нан, амитә зырҳәо иақәшәаз роуп, – лҳәеит Ан.
– Митәыс изықәшәаз ҳабҳәароуп, – ҳәа иаалысны дыркит.
– Анкьаӡа зны, – дналагеит лажәабжь аҳәара анцәақәа зегьы рынцәахәы, – зыблақәа кны иҭибахуаз, еилаларгьы – изеиламлоз, еилыҵыргьы – изеилымҵуаз хаҵаки ԥҳәыски ыҟан. Рыҟыҿ-ҟыҿыбжь сара сҟынӡагь иааӡеит. Абарҭ рҩызцәа ацәаԥҽыгақәа сара исымбаӡакәа изшада ҳәа иџьасшьеит, аха иааг, иҟалаша ҟалахьан. Исгәалашәомызт акәымзар, сара сакәзаарын изшаз. Зыӡбахә
сымоу – Анами Адами раԥхьа адунеи иқәсҵаз Жәгаа роуп.
– Анами Адами ҳәа бызҿу зусҭцәада? – амаалықь дҵааит.
– Унан, сҿы ашьа ҭашәааит, исымпыҵҟьазеи… Анами Адами ҳәа зыӡбахә сымоугьы макьана адунеи иқәымлаӡац, ҳаԥхьаҟа исшараны иҟоу роуми. Сыбз сҿагылом, схы иааҭашәаз сҿы иаҳәоит, абыз иузнауа аӷа иузиуам… Аха урҭқәа ирзаауеи, сажәабжь сызҿыз насыгӡап. Хаҵеи ԥҳәыси сырмыхәошәа анызба, рыхшара сшәиит.
– Ахшара роухьазма?
– Ироухьазма ҳәа шәҵаахуеит… ма аӡәык-ҩыџьак ракәзар ухы иқәукрын, бжьҩы ԥацәа рыман, алаба нархыршьызшәа аӡә дубар – егьи духашҭуа, инеибеиҟаран рызҳауан. Аиҳабацәа хҩык марӷьаԥалцәан, арӷьарахь уҳәар – армарахь еихон, армарахь уҳәар – арӷьарахь ицон, цәгьа баны бзиа зымуа ҳәа ззырҳәо иреиуан. Ирҳәо-ируа аҭыԥ иқәмызт. Зегь реиҳа ихҭакны ирымаз реиҵбацәа ракәын. Иршәа-рӡыӡа рымаҵ ддырурц иаҿын. Ауаҩы мыҷҟәик ицнагалогьы дмыҷҟәикуеит, ашьацәхныслара далагоит ҳәа, аиҵбацәа ахҩык еиҳагьы еицәахеит. Изымҳа-зымхахьа, иауан-иашәан рнапы неиҵых акгьы ҟарҵомызт, реиҳабацәа иреикануан. Аби ани дара рыблақәа шҭибахуаз, рыхшара ас ҟарҵошәа анырба, иаақәгьежьаан, еиҟәаҳкуеит ҳәа иалагеит. Аха, уаҳа умԥсит. Рыхшара шааӡатәыз амгәарҭа ианҭаз акәын ианазхәыцтәыз. Анс рҳәеит, арс рҳәеит, аха акгьы анрылымша, аҽҳәара иныҽҳәԥаа акәасҭхақәа еигәыдызҵоз рыхшара еиурыжьт. Дара неины ацәардаӷәы иқәтәаны ирзыԥшуан. Аишьцәа ахьнибарҵәоз наҟ-ааҟ ирбжьагылаз агәыбжьанытә иакәын. Иашьцәа еиҳабацәа рыгәшәамшәа иҳәеит, аиҵбацәа рхы ишьышьит, аха изоуҳәо змаҳауа, изҭоуҭәо зкылсуа акыр рылҵран иҟазма. Ишнеи-шнеиуаз аиҵбацәа анрызҳа, мычла аиҳабацәа ириааиуа иалагеит. Ҽнак реиҳабацәа ҩаԥхадырсын, еишьҭеибаҵа ажәҩан иҩалалт… Абарҭ рҩызцәа ахшара адунеи иқәызҵаз рани раби срыцәгәаан исшәиит, еихьымӡаеиԥымӡо, еишьҭеибаҵа ажәҩан ишкыду икыдхаларц. Ус иагьыҟалеит. Аԥхьатәи аеҵәақәа хԥа – аишьцәа аиҳабацәа роуп, аҵыхәтәантәиқәа хԥа – аиҵбацәа роуп. Рыгәҭаны ижәбо агәыбжьанытә иоуп. Урҭ аеҵәақәа Жәгаа ҳәагьы рыхьӡысҵеит.
Анцәақәа зегьы рынцәахәы илҳәаз иаршанхан, амаалықьцәа шәаԥырҳаԥуа, рыцхахә еихамгыло иарыхьҭашьызшәа еиҵасуа игыланы Жәгаа ирзыԥшуан.
– Ани, ажәҩан агәҭа иагәылсуа амҩа ду, закәи? – дҵааит маалықьк.
– Асар рымҩа ауп, – аҭак ҟалҵеит Ан.
– Нахьхьи ишапшапуа?
– Шарԥы еҵәоуп. Ашьыжь шаанӡа ажәҩан икыдлоит. – Ашьыжь захьӡуи?
– Еиҭах сыццакцәеит… Ашьыжь захьӡу уаҵәы ишәасҳәап. Иахьала иазхоуп. Уажәшьҭа ҳаԥсы ҳшьароуп, – лҳәеит Ан.
– Ааи, аха иаҳшаз иахьатәи амш хьӡы амаӡамкәа иаанхома? – амаалықь иуамызт.
Анцәақәа зегьы рынцәахәы лхы ҩышьҭылхын жәҩангәашә днаҵаԥшит, нас амаалықьцәа рахь даахьаҳәын ҿаалҭит:
– Адунеи ашә ааҳартит иахьа. Ус анакәха, иахьатәи амш шәахьазааит.
– Ибзиоуп, ибзиоуп, шәахьазааит! – аӷу аарыхгеит амаалықьцәагьы.
Адырҩаҽны ианааша анцәақәа зегьы рынцәахәы Ан ҿаалҭит абас:
– Иахьа Амреи Амзеи ажәҩан икыдысҵароуп. Урҭгьы бзиа еибабо, аха еибабар зымуа арԥызбеи аԥҳәызбеи роуп. Абан Амра, – лҳәан, Ан лнапы налырххеит ажәҩан
амрагыларахьтәи акалҭахь. Уаҟа Амра ашәахәақәа аужьуа, ажәҩан агәы ыҵырлашаауа агылара иаҿын.
– Наныкьара, илашеит… – рҳәан, амаалықьцәа хәыҷҵас анапеинҟьара иалагеит.
– Абан Амзагьы ахьыҟоу, – лҳәан, Ан ажәҩан егьи акалҭахь иналырԥшит. Амза гьагьаӡа, иԥхашьа-ԥхаҵо, имаганаха ажәҩан икыдын.
– Амза зҭыфаауи? – дҵааит маалықьк.
– Уи ҭызфааз атыҩ ауп, – аҭак ныҟалҵеит Ан. Нас инацылҵеит: – иахьала иазхазааит. Мышкала зегь ҳшар ауама, нас уаҵәы иҟаҳҵараны иҟоуи…
– Аа, уажәшьҭа издырт, уаҵәы ҳәа бызҿу ҳаԥсы анеиҭаҳклак ашьҭахь ауми? – дҵааит маалықьк.
– Уи уашьҭан ижәбап. Иахьатәи амш нҵәеит ҳәа иаҳшьап, – нараҭалкит Ан.
– Иахьатәи амш ахьӡ аҳамҭаӡои? – ҿааиҭит маалықьк.
– Ибзиоуп, – лҳәеит Ан, – адунеи ашара ҳаҿуижьҭеи иахьа ҩымшуп. Ус анакәха, иахьатәи амш иахьӡзааит аҩаша.
Адырхаҽны ианааԥш ус лҳәеит:
– Уажәшьҭа иаамҭоуп Адгьыл ҳшьапы ықәҳаргыларц. Шаҟа ӷәӷәала ушьапы Адгьыл иқәгыло аҟара, убӷагь ӷәӷәахоит.
– Адгьыл захьӡуи? – деиҭаҵаахт маалықьк.
– Адгьыл захьӡу узымдырӡои? Абан иахьыҟоу, – лҳәан, ҵаҟа дынҭалырԥшит.
– Абни ахәыҷӡа абриаҟара алацәажәара аҭахума? Ашәахьа иалагӡаны ажәҩан злахыбҟьаз аеҵәақәеи аҩашаҽны ажәҩан икыдыбҵаз Амреи Амзеи раасҭа гәырԥынҵоуп изаҟароу.
– Ихәыҷцәоуп, зынӡа ихәыҷцәоуп, – егьырҭ амаалықьцәагь инеиларԥсеит.
– Зегь реиҳа ихәыҷуп, – лҳәеит анцәақәа зегьы рынцәахәы Ангьы, – аха мшәан, аҭаацәара рҿы зегь реиҳа изыхӡыӡаауада? – дҵааит Ан.
– Зегь реиҳа изыхӡыӡаауа зегьы реиҵыбӡа аԥшқа иоуп? – инеиларԥсеит амаалықьцәа.
– Избан? – деиҭаҵаахт Ан.
– Избанзар ихы дзахәом, дхәыҷуп, – аҭак ныҟарҵеит. – Ижәбома, нанраа, – амаалықьцәа днарылаԥшит Ан, – аиҵбы ишихылаԥштәу, аиҵбы дшыгәцарактәу, имаршә шктәу, ишихӡыӡаатәу. Убас ҟарымҵар, иеиқәырхара ауам, иеизҳа-зыӷьара атәы ҳаламцәажәаӡаргьы. Ас зысҳәо, уажәшьҭа шәаргьы ижәдыруазароуп. Иахьа доуҳа-мчыла ишаны адунеи ианылаз Адгьыл, иаци жәаци ишаны адунеи иқәаҳҵаз аеҵәақәа зегьы иреиҵоуп. Ари ажәҩан ахоура-ҵоура миллионла, миллиардла иҵаҳаԥсаз аеҵәақәа зегьы иреиҵоу Адгьыл хьчатәуп, иахылаԥштәуп акәымзар, машәыршәа даҽа еҵәак, мамзаргьы фырхык надкьыслар ихәаш-хәаша ицоит. Адгьыл ахьчара шәара шәнапы ианысҵоит, нанраа, смаалықьцәа. Насгьы, адунеи ахиаҵыхәеи зехьынџьара еиҭашәҳәа, дарбан анызаалакгьы ахшара аиҵбы дшеиӷьалшьо еиԥш, саргьы Адгьыл зегь реиҳа сгәыбылра шаду. Ҵоуп, ан лҿы иҭшәаны уаҩы имаҳац абас лҳәо. Ус аҳәара ан илаҭәам ҳәа иԥхьаӡоуп. Анацәкьарақәа зегь шеиҟарамгьы, амеҳ-нацәа ԥуҟаргьы, зегьы ирылҳәҳәо агәыбжьынацәа ԥуҟаргьы, зегьы иреиҵоу анацәкьыс ԥуҟаргьы еиԥшны иухьуеит ҳәа ирҳәо хаҵатәым: ус рымҳәар ауам аԥсҭазараҿы, акәымзар, анацәкыс еиҳа еиӷьаршьоит. Зегьы иреиӷьаршьоит азоуп егьырҭ анацәкьарақәа изрыҵаҵәаху. Егьырҭ зегь ракәым, аус аныруҵәҟьо иара аганахь ишаанхо шәымбаӡои, аџьабаа еиҳа имаҷны иабарц.
Абриаҟара зхысҳәаауа, нанраа, шәнап ианысҵаз Адгьыл шәыблаҷыц еиԥш ишәыхьчарц азоуп. Уажә зегь шәнеишьҭалан уахь шәылбаауеит. Ладеи ҩадеи зҳәаз еиԥш, шәахыкәшаны, иагу-иабзоу ҭҵааны уаҵәы ашьыжь абраҟа шәҟалароуп.
– Ибзиоуп, аха иахьатәи амш ахьӡ амҭаӡакәа иаанхома? – жәҩангәашәԥхьара адәылҵра зҽазызкуаз амаалықьцәа руаӡәк ҿааиҭит.
– Аиеиҵәҟьа, иахьӡаҳҵои иахьатәи амш? – амаалықьцәа ишырҟазшьаз аиԥш инеиларԥсеит.
– Адунеи ашара напы анаҳаркы адырхаҽны – ахашаҽны – анцәақәа зегьы рынцәахә Ан Адгьыл лшеит, – ҿааиҭит маалықьк, Ан дналԥыҩлан.
– Ус анакәха, – инациҵеит ҽа маалықьк, – хԥа иԥшьоу хԥхьаӡаразааит.
– Ԥа-заҵәык дызмоу – иҟам диҩызоуп, ҩыџьа змоу – иҟоушәа-иҟамшәа адунеи иқәу иреиԥшуп, хҩык змоу – инхо-инҵуа, иеизҳазыӷьо ракәзааит, – ибжьы аагеит ҽа маалықьк.
– Ишәҳәаз хирзааит, – ҳәа дақәныҳәеит анцәақәа зегьы рынцәахәы Ангьы.
Ашьыжь, Адгьыл ахьтә ихынҳәыз амаалықьцәа еизеит Ан лҿы. Урҭ аӡәаӡәала, иԥкаа-ԥкаауа Адгьыл аҟны ирбаз атәы рҳәон:
– Адгьыл цәҳәыроуп, хаҳәроуп, цаҟьароуп, ԥсы зхоу ҳәа акгьы ықәӡам, сакароуп, – иҳәеит маалықьк.
– Ус ишыҟоу иаанхар, уаҟа дунеихаан ак ӷьацаран иҟаӡам, – наиаҭеикит аҩбатәи.
– Аӷьацара уҳәахт, арахь маха-маха ахи-аҵыхәеи кны иахошәа аиҟәыжәжәара иаҿуп, – иҳәеит егьи.
– Изыхҟьеи? – дҵааит Ан.
– Адгьылгьы аԥсы ҭоуп, ицәбоит.
– Нас иҟаҵатәуи?
– Ирԥсаҳәатәуп.
– Изла?
– Ҳара ҳанҿажәкуа аӡы аажәуеит…
– Ус анакәха, Адгьылгьы аӡы аҭахуп.
Анцәақәа зегьы рынцәахәы дааиԥхьхәыцаан, ларӷьа нап данҩаха – Адгьыл аҿы игазго аӡоуқәеи амшынқәеи цәқәырԥо инҭатәеит, ларма нап анҩышьҭылх – аҩхаақәа ирҭыкьасо аӡиасқәеи акәарақәеи рҿылархеит.
Амаалықьцәа иџьашьо-илакәшьо ҵаҟа илбааԥшуан. – Зхьышьаргәыҵа ҳакәыхшоу… – ҿааиҭит руаӡәк.
– Иууеи, нан?
– Адгьыл усгьы ихәыҷын, бара баалаган хыџьара ишаны ахәҭак ауп иаанбыжьыз, егьырахь зегь аӡы ықәыбҵеит.
– Уи уара иабауԥырхагахеи?
– Сара иабасԥырхагоу… аха аниаҟара аӡы иқәыбҵаз Адгьыл рыцҳа иазаанкыло иҟоума?
– Узыцәшәои?
– Аӡхыҵра ҟалар ҳәа сшәоит.
– Адгьыл аҿы ӡыда аԥсҭазаара зыҟалом. Убриазоуп Адгьыл аасҭа аӡы хынтә рыла изеиҳастәыз. Уи акы. Ҩбагьы, аӡоуқәеи амшынқәеи Адгьыл азы агара иаҩызоуп. Агара аԥшқа иԥырхаго аиҳа, урҭ Адгьыл иаԥырхагаӡам. Хԥагьы, уажәшьҭа иахьала сааԥсеит, сыԥсы сшьароуп.
– Ааи, аха иахьатәи амшгьы ахьӡ аҭатәыми?
– Шәара шәгәы ишԥаанагои? Иахьатәи амш иахьӡаҳҵари? – дҵааит Ан.
– Ԥшьы-мшуп Адунеи ашара баҿуижьҭеи, ус анакәха – ԥшьашазааит.
– Ибзиоуп. Амала иахьԥшьымшу мацараз акәӡам аԥшьаша захьӡаҳҵо, иԥшьоу аус ахьыҟаҳҵаз ауп.
– Иԥшьоу усс иҟаҳҵеи?
– Адгьыл аҿы аԥсҭазара хацзыркуа ахәшә ҳаԥшааит – аӡы ықәаҳҵеит. Уи еиҳау иԥшьоу аус арбану нас? Уажәшьҭа цәамҭхаа шәоуааит. Шәыԥсы шәшьа. Уаҵәы аус дуқәа шәзыԥшуп.
Анцәақәа зегьы рынцәахәы Ангьы амаалықьцәагьы рыхқәа нықәрҵеит.
– Иахьа, – лҳәеит анцәақәа зегьы рынцәахәы Ан адырҩаҽны ашьыжь, – абри иаҳшаз Адгьыл ӡыла ианԥсаҳәаха – даҽа лахьынҵакгьы аҳҭароуп.
– Уи еиҳау лахьынҵас иаҳҭои?
– Адгьыл аӡы зықәаҳҵеи?
– Иҿажәкуан азы.
– Нас уажәшьҭа азхара аӡы анажә аԥсҭазаара ахылҿиааит, – ҳәа ҳәаны данаалга Ан, Адгьыл абжеиҳарак аеҵәа бӷьы ахашьшьы иҟалахьан. Ларӷьа напы данҩаха – еибарԥо, еиԥхеибаҵа зеиуахкы уҭаху агыгшәыгқәа, аԥстәқәа, аҳәазақәа абна тоурақәа еимырҟьо инарылалт, хыхь – ашәаԥыџьаԥ аԥсаатә рыбжьы налҩит. Ларма напы данҩаха – иара убасҵәҟьа аӡоуқәеи, амшынқәеи, аӡиасқәеи, акәарақәеи зеиуахкы уҭаху ԥсыӡ хкыла иҭәит.
– Иахьатәи амшшара ахәбатәи амш – ахәаша ҳәа иашьҭазааит, – лҳәан, анцәақәа зегьы рынцәахәы аԥсшьаразы лхы нықәылҵеит.
– Насгьы, – иҳәеит ацәа данаалҵ, маалықьк, – ҳарҭ ажәҩан ҳалоуп, егьа ҳҽаҳшәаргьы, ажәҩан аҟынтәи Адгьыл иахьынӡахәҭоу ҳзахылаԥшуам. Исҳәарц исҭаху, Адгьыл ахылаԥшра знапы ианаҳҵо Адгьыл аҿы дыҟазароуп ҳәа ауп.
Анцәақәа зегьы рынцәахәы Ан дааиԥхьхәыцын ҿаалҭит:
– Ибзиоуп нас, ишуҳәаз акәзааит. Аха сшәазҵаар сҭахуп, знапы ианаҳҵарыда Адгьыл?
– Сара стәала, – иҳәеит маалықьк, – иацы ишаны Адгьыл иқәаҳҵаз аԥстәқәа рахьтә зегьы реиҳа амч змоу аалхны анапы ианҵатәуп.
– Зегь реиҳа амч змада адгьыл аҿы? – дҵааит анцәақәа зегьы рынцәахәы Ан.
Амаалықьцәа неиҿаԥшы-ааиҿаԥшит. Иаалырҟьаны аҭак аҟаҵара рцәуадаҩхеит.
– Зегь реиҳа иӷәӷәоу аслан ауп, – иҳәеит руаӡәы ԥыҭрак ашьҭахь. – Аӡы иазаанкылом, аҭахызар арҩашқәа хышхыҵәан илеиуазааит, мамзаргьы амшын хыҵны
игазго иқәлааит, иаразы зегьы дара роуп. Ани аӡы злажәуа аԥынҵа ҵәызы ала иаханы аҳауа лбаадо мацара, амгәацәа апач еиԥш ихаззала иарчуеит, уи нахыс, иаразы закәыхи, инаҳәы-ааҳәуа ацәқәырԥақәа ирылоуп… Иара убасҵәҟьоуп абна тоурақәагьы, адәы сакарақәагьы, акаршәрақәагьы рыгәхьаа шакым.
– Аслан гәызиан ду алымҳа џадрақәа ирынкны иахьуҭаху иугоит-иааугоит. Аҟара игаӡоу ԥстәы адгьыл иқәым, – даҽа маалықьк уи днаҿаԥеит.
– Игаӡазар адгьыл анапы иаҳзанҵом, – ҿаалҭит анцәақәа зегь рынцәахәы Ан.
– Ааи, аха зегь реиҳа амч амоупеи, – иуамызт аԥхьатәи амаалықь.
– Мчыс иҟоу ахы ауп, – лҳәеит Ан.
– Ахгьы дууп.
– Ахы адура зхәарҭои, кәармак ахшыҩ ҭамзар.
– Ус анакәха, Алым алаҳхып. Уи амчгьы амоуп, акгьы иацәшәом, еилҟьа-еилӷәыцәуп, ахгьы цәгьам, – даацәажәеит даҽа маалықьк.
– Гыгшәыгс иҟоу зегьы ишәа-ирӡыӡа иамоуп, – инациҵеит аԥхьатәи амаалықь.
– Аслангьу? – дҵааит Ан.
– Аслан уи аҵкыс амч амоуп, аха иҟанаҵо ахәымгарақәа амбаӡошәа ганха-ганха иаҩсуеит.
– Алым цәгьарас иҟанаҵои? – деиҭаҵаахт анцәақәа зегьы рынцәахәы.
– Алым цәгьара амуазар, нас изуада, иара аиԥшҵәҟьа ԥшь-шьапык зҵоу ираҩымсуазар… рыхәдақәа ԥыжәжәаны ршьала ичозар…
– Мап, мап, џьымраа, ус утәы-стәы ззымдыруа, еилых змам Адгьыл анапы иаҳзанҵом, – иааҿахылҵәеит Ан.
– Сара издыруеит Адгьыл знапы ианҵатәу, – ҿааиҭит, анкьа имаалықьыз, аха анцәақәа зегьы рынцәахәы Ан дахьлеиканыз азы иаҩысҭаалтәыз, иҵыхәа кьатагәа рҵыс-ҵысуа, амаалықьцәа рышьҭахь дахьгылаз.
Анцәақәа зегьы рынцәахәы иара иахь дымхьаҳәӡакәан, «егьырҭ раҵкыс излеиӷьу ҳәа уара иудыруеи»ҳәа дҵааит.
– Иреиӷьымкәа – ишԥареиӷьым, амч амазар… – Ахшыҩ?
– Ахшыҩ азгьы ихәыдаӡам…
– Аӡаҿы ахы шԥамҩаԥнагои?
– Аҵаред ԥсыӡ аҵкыс иӡсоит.
– Абнаҿы?
– Аҳҭынраҿы иҟоушәа ахы абоит.
– Аҭакар аныҟоу ацәҳәыраҿы, аԥслымӡраҿы?
– Адгьыл амца акны аԥыр-ԥырҳәа ибылуазаргьы, иаразы ишәарҭаӡам, ацәышлампыр еиԥш адгьыл ихәыҵалоит.
– Егьырҭ аԥстәқәа, агыгшәыгқәа ишԥарзыҟоу? – Иаламкьысыр – ирылакьысӡом.
– Усеиԥш зегьрыла итатаԥшьу хьӡы амаӡами? – Ахьӡ амамкәа, ишԥамам.
– Иумҳәои нас, ахьӡ, иушьома?
– Аҳәаза ауп сызҿу.
– Аҳәаза ҳәа Адгьыл аҿы акгьы хьӡыс иасымҭеит.
– Уи аҽакалагьы иашьҭоуп.
– Иумҳәои нас ахьӡыҵәҟьа?
– Амаҭ.
Амаалықьцәа ауу аарыхгеит.
– Ишәылалеи? – лҳәан, анцәақәа зегьы рынцәахәы дынхьаҳәит урҭ рышҟа.
Аԥхьа игылаз амаалықь шьаҿақәак иаԥхьаҟа дааскьан – даахырхәашәа иун, ҿааиҭит:
– Зхьышьаргәыҵа ҳакәыхшоу Ан, Адгьыл аеҵәақәа зегьы ишреиҵоугьы, урҭ иреиӷьуп. Аеҵәақәа шеилыџьџьогьы, адамраҿы аиԥш еиқәыхьшәашәа ауп ишыҟоу. Адгьыл акәзар, бара бымчала, зыԥсы ҭоу акы акәушәа иԥхоуп.
– Адгьыл шыԥхоу сзымдыруа сыҟоума, сара сакәзар изшаз?
– Нас уи ауми исҳәарц исҭаху саргьы. Иԥхаҵәы-ԥхаҵәуа ҳадгьыл ихьшәашәаӡа иҟоу амаҭ ишԥаҳҭои?
– Амаҭ хьшәашәоума? – дҵааит Ан.
– Аҵаа аиԥшҵәҟьа.
– Ара уадаҩра дук збом. Ианаҭахха – адгьыл аиԥш иара амаҭ ахаҭагьы ҳмырԥхои.
– Амаҭ ҳарԥхаргьы ацәа иаԥсыхәои?
– Иахьи ацәа?
– Уи ацәа аԥсахуеит.
– Зцәа зыԥсахуа амаҭ Адгьыл анапы ианаҳҵап ҳәа сыҵазҳәада? – амца налҿықәлан, ажәҩан ахоура-ҵоура еиларӡыӡо анцәақәа зегьы рынцәахәы аӷьеҩ ааҭлыргеит.
Амаалықьцәа рыхқәа рыкәаҽ ҿымҭ асаара икаԥшуан.
– Абыржәыҵәҟьа, абырсааҭк уалымԥар адыд-мацәыс ужәҵаны, уеиӷрыблаан, уццышәха ажәҩан уаласҵоит, – амаалықьцәа дырзеиқәымкуа лыбжьы жәҩангәашә иҭыҩуан.
Анцәақәа зегьы рынцәахәы илҳәаз налыгӡон. Уи рдыруан зегьы. Идыруан иаҩысҭаалтәыз лаҳәшьаԥагьы. Ахәыблы даалбааргазшәа деиқәаҵәа-самсалха амаалықьцәа даархыкәшан, абызныжә аиԥш итәыҩақәа кьатрацә-кьатрацәӡа лаԥхьа даакаԥеит.
– Сара соуп ибыҵазҳәаз, митә ҟалама? – ҿааиҭит Аҩсҭаа.
– Ааит, уара алаԥынҵа икылҟьаз аԥхамшьа, амаҭ адгьыл анапы ианҵатәуп ҳәа ишԥасыҵоуҳәоз?
– Егьырҭ излареицәои амаҭ?
– Иреицәамкәа ишԥареицәам, ихьшәашәаӡа иҟазар. – Иахарои, изырхьшәашәаз бара бакәзар?
Азныказы анцәақәа зегьы рынцәахәы илҳәо лҿамшәо даанхеит, аха нас лыԥсы ааивылган ҿаалҭит:
– Уи уара иуусым. Сара изуа-исҳәо рзы аӡәгьы аҭак исҭаӡом. Ухаҭа ибзианы иумдыруеи ус шакәу?
– Ааи, издыруеит.
– Ашьшьыҳәа, ажәа мҳәакәа амаалықьцәа рышьҭахь уҭыԥ аанкыл акәымзар, исҭоубысҭафыруп иакәым шсымпыҵҟьо. Зыхараҭ бзиахаша уан лзоуп акәымзар, уара ақьаафыр иуқәнагаз ыҟан…
Амаалықьцәа лыкәҟьашо дышдыргәыбзыӷуазгьы, анцәақәа зегьы рынцәахәы Ан акыраамҭа лҽылзеиқәкуамызт.
Лаҳәшьаԥа аҩсҭаа иакәзар, лара лышҟа ихаз иӡамҩа ашәеиқәара шаҿатәазгьы, егьи амаалықьцәа ирбоз аӡамҩа ала дцәыҵаччон.
Анцәақәа зегьы рынцәахәы Ан Адунеи ахьылшаз иакәым зымпыҵҟьаз аӡә иеиԥш лхы лымагәыхьха, илура-илҳәара дақәымшәо, дтәар – дзымтәо, дгылар – дзымгыло, уаанӡа илымбацыз, ус иҟоуп ҳәа зынӡаскгьы лгәы иззаанамгоз мцак лыцралан абылра даҿын. «Моу, исыбаргәыз миллион шықәсала хьаа-баа сымаӡамкәа сыҟан… саҩсҭаахә дысхаԥеит, дысиааит акәымзар, иабасҭахыз Адунеи ашара… Хьаа змамыз иҟаиҵаз ауп иҟасҵаз… Егьырҭ зегьы ракәым, исыҵазҳәада Адгьыл аԥҵатәуп, аԥстәқәеи аԥсаатәқәеи ықәҵатәуп ҳәа… Аԥааимбарцәеи амаалықьцәеи рыҩныҵҟа уи аҩыза згәаӷьуа ҳәа ирылоу – саҳәшьаԥа Аҩсҭаа иоуп, иара убриала мацарагьы сшьара сықәиҟьеит… Сара уаҳа ус сымамшәа адгьыл ахылаԥшра сзалагом, арахь знапы ианысҵара, сзықәгәыӷуа макьаназ аӡәгьы дызбом», ҳәа гәаныла данаацәажәа: «Аӡәгьы дыббом, избанзар уи иҩыза дыҟаӡам… Дихьазаргьы – дымшәӡац…» – ҳәа ларма лымҳа аӡә дынҭахәыҭхәыҭит. Даахьаҳәзар, лаҳәшьаԥа аҩсҭаа ихы-иҿы гызмалӡа, иџьныш ҵыхәа аласба аиԥш иршәшәо дышгылаз лбеит.
– Ааит, уара аламысда, ала ԥхашьо аиҳа уԥхашьом акәымзар, сымԥан уқәымлан ҳәа шаҟантә суҵаҟьахьои, сааигәара агылара азин змоу амаалықьцәеи аԥааимбарцәеи роуп, уара ишԥоугәаӷьӡеи? – лҳәан, анцәақәа зегьы рынцәахәы Ан лаҳәшьаԥа аҩсҭаа акакеиҳәа диҵаҳәҳәеит.
– Аԥааимбарцәеи амаалықьцәеи ҳәа иауа-иашәан, акы ззыҟамҵо, шьоукы акы иаԥсоушәа ирхха ибыма бгәароуп.
Акы иаԥсоу шьоукы ракәында, уажәы амца быцраланы бзымтәо-бзымгыло, бгьежьы-хынҳәуа ажәҩан баналоу, иабаҟоу дара? – ҿааиҭит Аҩсҭаагьы.
– Иабаҟоу? – дҵааит анцәақәа зегьы рынцәахәы.
– Ицәоуп.
– Уара?
– Бара абас бшыгәаҭеиуа, сара сышьҭаланы сыцәарызма?
– Иалудырааи сшыгәаҭеиуа?
– Уи сзымдырыр, егьи сзымдырыр, аҩысҭаарас исылоузеи…
– Егьырҭ?
– Егьырҭ бара «аԥааимбарцәа», «амаалықьцәа» ҳәа рыхьӡҵаны ишьҭысхуеит ҳәа бырҿуп акәымзар…
– Ибашақәоуп ҳәа аума иуҳәо?
– Сара исҳәо акәым аус злоу. Дара злаҟоу ауп. «Алаԥынҵа икылҟьаз Аҩсҭаа аҵәы алаҵо, ақәыцқәа алыҳәҳәо иҳәашьа шыманшәаламгьы, ииҳәо иашоуп», – гәаныла даацәажәеит анцәақәа зегьы рынцәахәы.
– Исҳәо иашамзар, бара бышҟа ааира сзыгәаӷьрымызт, – ҿааиҭит аҩсҭаа.
«Сгәы иаанагогьы сҿы иасырҳәаанӡа еиликаауа далагеит», – еиҭа гәаныла даацәажәеит.
– Уи сзеилымкаауазар саҩысҭаахозма?
– Уара уҿы, џьым, излазбо ала, акгьы сзыҵәахӡом…
– Аҩсҭаа ҳәа хьӡы цәыршәагак сыхьӡыбҵеит акәымзар, жьи-напхыци узеилыхраҳа, шьала-дала еилысны иҟоу бареи сареи еилаҳҵо-еилаҳхуа ҳәа иҳамои…
– Угәра згарц шысҭахымгьы, зны-зынла уиашоуп.
– Зны-зынла акәым, аха есқьынагь сиашоуп.
– Есқьынагь уиашандаз амаҭ хьшәашәа Адгьыл анапы ианаҳҵап ҳәа сыҵоуҳәозма?
– Аԥааимбарцәеи амаалықьцәеи рцас ауп ус зыҟасҵаз.
– Урҭ рцасу?
– Бара ибываргыланы ибымоу шгаӡақәоу, акгьы шырзымдыруа бсырбарц акәын.
– Мамзар, сара иԥсыша, гәык-ԥсыкала усыцхраарц уаҿуп.
– Сбыцхраарц сгәы иҭамзар, уажәы ара сҟалозма, анҭ гәата-бӷата ишьҭаланы ишыцәаз аиԥш сыцәазаарын.
«Уизхәыцыр диашоуп, – еиҭа гәаныла даацәажәахт анцәақәа зегьы рынцәахәы, абасгьы нацылҵеит, – даҩысҭаауп, аха ауаҩра илоуп».
– Биашоуп, биаша, ауаҩра сылоуп.
– Уара уҿы гәаныла ацәажәара шыҟамло схамышҭи.
– Ибхашҭыз – бхашҭит, уи акәым изызхәыцтәу.
– Изызхәыцтәуи?
– Бзыргәаҭеиуа ауп, уаҳа иарбан.
– Сзыргәаҭеиуа, џьым, адгьыл знапы ианысҵара дахьсзымԥшааз ауп.
– Аԥхьан иӡбахә балацәажәон, уажәы дысзыԥшаауам ҳәа баагылахт.
– Зыӡбахә салацәажәодаз, изсгәаламшәои?
– Гәаныла банцәажәоз сара сзы «ауаҩра илоуп» ҳәа бымҳәаз… – Нас?
– Нас закәыхи, Адгьыл знапы ианҵатәу Ауаҩы иоуп. – Дабаҟоу Ауаҩы?
– Уи бара дыбшароуп.
– Ус анакәха?
– Ус анакәха, ирҿыхатәуп аԥааимбарцәеи амаалықьцәеи…
Кәтыҿарҳасымҭак аҩнуҵҟала зхьышьаргәыҵа ҳакәыхшоу анцәақәа зегьы рынцәахәы Ан лыдҵа нагӡан. Аԥааимбарцәеи амаалықьцәеи «лхаҵкы, лҿы иааҭшәарызеишь» ҳәа игылан иԥшын. Амшҵәҟьа, амчыбжь азтәи егьырҭ амшқәа иреиԥшымызт: ажәҩан амшын агәы
аиԥш ииаҵәҟаҟараӡа иҟан, амшын акәзаргьы, ажәҩан иандаҭлазшәа иузаҩдыраауамызт. Аха убарҭқәа зегьы реиҳа зҽеиҭазкыз Адгьыл ауп: ахахьы, ажәҩан зны-зынла ибыбыш-быбышӡа иныҵаҳало аԥҭа шкәакәақәа реиԥш, сыла иҭаҳәҳәан, агәахьы – изазамазоу шәаԥыџьаԥла иҭаласан; амаҟҿаҳәара – аԥслымӡ сакара еиужьқәа шьҭан… Хыхь ажәҩан ахьтә иахьааԥшуаз – знаптәра ҳараку аҟазацәа ирсыз иџьоуҳараԥсароу уарҳал дук еиԥшнушьалон Адгьыл.
– Уажәшьҭа напы аҳаркып абри Адгьыл знапы ианаҳҵаша Ауаҩы ишара, – ҿаалҭит анцәақәа зегьы рынцәахәы, – амала, ари аҩыза аус хьамҭа схала сзалагом, исыцхрааша ҩыџьа шәысҭахуп. Руаӡәы – арӷьарахьала усывагылоит, егьи – армарахьала. Ари аус – ус-хьанҭоуп, уӷә-хьамҭоуп, зхатәгәаԥхарала уи ауӷә зҽаҵазҳәо иҟада? – лхы ҩышьҭылхын днарылаԥшит. Аӡәгьы дылҿаԥшӡомызт, рыхқәа рыкәаҽ, ршьап-ԥынҵақәа акы рыдырбалазшәа, саара ишьҭаԥшуан. – Ус ауп, ус… бла иамбац ҿыцк ҟаҵатәуп анысҳәо, иахькылсша здыруада ҳәа зегьы шәҽыԥхьашәкуеит, иманшәалахар, усҟан ҳаргьы ҳалахәымзи ҳәа шәаацәырҵырц. Иҳампыҵаманшәаламхар, ҳара иаҳхароузеи, ҳаҟан, аха акгьы ҳнапы алакымызт ҳәа ацәгьара сара схы иҭашәырԥарц. Мамоу, џьымраа, схала ацәҟьа сзаҿалом. Убри аҟнытә уара, – Нои ҳәа захьӡыз аԥааимбар лнацәа наиқәлкын, – уааины арӷьарахьала абра усывагыл, – лҳәеит. – Армарахь ала…
– Армарахьтәи бган, бхаҵкы, сара аӡәгьы исҭаӡом – ҿааиҭит Аҩсҭаа.
Анцәақәа зегьы рынцәахәы Ан данаахьаԥш лармарахьала абызныжә иеиԥш итәыҩа хәыҷқәа хыжәжәараӡа, иблақәа цымцымуа, ихаҿы кәрыбзӡа Аҩсҭаа дааин дгылахьан, ларӷьарахьтәи аган – Нои иааникылахьан.
Раԥхьа дызлагара лзымдыруа, даагазҽазшәа дҟалазаргьы, нас лхы лнапаҿы ианаалга, дааиԥхьхәыцаан ҿаалҭит:
– Ибзиоуп, зыг-зҿы амҳәо даҽаӡәы иаасҭа, уара угылаз, – ҳәа Аҩсҭаа лхы наиқәкны ианылҳәа ашьҭахь, абасгьы нацылҵеит, – уажәшьҭа Ауаҩы ишара напы аҳаркып. Зегьраԥхьа иаҳҭахуп анышәаԥшь. Уи аҩыза анышәаԥшь Адгьыл аҿы иахьыҟоу ҭыԥзаҵәык аҟны ауп – уи аҭыԥ Ԥысҳахыра ҳәа иашьҭоуп. Сара изларыдысҵаз ала, анышәаԥшь ааргахьеит. (Али-ԥси рыбжьара лаԥхьа иааганы иаақәырҵеит). – Уажәшьҭа ҳус напаҳаркаанӡа иаҳшоу ауаҩы ԥшра-сахьас иаҳҭоу аадыруазароуп.
– Ҳара ус баша ҳацхырааҩцәоуп акәымзар, Ауаҩы ишара знапы алакыҵәҟьоу зхьышьаргәыҵа ҳакәхшоу бара боуп. Убри аҟнытә, Ауаҩгьы ԥшра-сахьас иоуша уи дызшаз Анцәа иԥшра-исахьа акәхароуп, – иҳәеит Аҩсҭаа.
– Уара иахуҳәаауеи? – анцәақәа зегьы рынцәахәы аԥааимбар Нои диазҵааит.
Уи ҿымҭ-ԥсымшьа дахьгылаз сақәшаҳаҭуп ҳәа аанарго ихы ааирҵысит.
– Ус анакәха, – лажәа анагӡара даҿын, – напы аҳаркып. Сара Ауаҩы зда ԥсыхәа имам ихи ихәамци ҟасҵоит. Уара, – Нои иахь дынхьаҳәын, – ишьапқәа рыҟаҵара уҽазкы, инапқәа – саҳәшьаԥа Аҩсҭаа иудысҵоит.
Абасала, анцәақәа зегьы рынцәахәы лыдҵала, Ԥысҳахыра иҵхны илызнаргаз анышәаԥшь иалхны Ауаҩы ихи, ихәамци, инапқәеи, ишьапқәеи рыҟаҵара иалагеит.
Шаҟа аамҭа бжьысыз здыруа, Адунеи зшаз, амши аҵхи аԥызҵаз, уажәы Адгьыл ԥшәымас иарҭо Ауаҩы иҟаҵара иаҿу анцәақәа зегьы рынцәахәы лоуп. Уи ауаҩы ихәамци ихи ҟаҵаны даналга, аԥааимбар Нои ирхиаз ашьапқәа наганы инаиҵалыргылт. Нас иаанхаз инапқәа ракәын.
– Абриазы ауми уара угәра зысымго, – лҳәеит анцәақәа зегьы рынцәахәы Аҩсҭаа иҟаиҵаз анапқәа Ауаҩы наҟ-ааҟ ижәҩахырқәа ианрыдлырҷабла. Инацәкьарақәа, ишьацәкьарақәа рҟынӡа, саара илаӡон. – Ари дуаҩуп, ауаҩы инапқәа иҭатәуп, амаамын анапқәа ракәым, аха…
– Амаамын анапқәа амаӡам.
– Ииҳәо убо уара, сыриашара далагеит. Уара, џьым, ибымшар ҟалом ҳәа шәҟәу-ҵәууа шәансыдхала исшаз ари Адунеи аҿы аиҳаби-аиҵби ҳәа шыҟоу удыруазароуп. Сара сиашоуп, убриазы избо-исаҳауа зегьы аҳәара азин сымоуп ҳәа уалагар, иаахтны иуасҳәоит абысҭахь шаҳзеицымфо.
– Уажәы иҟасҵахи?
– Иҟоуҵа умбои, суриашарц уаҿуп.
– Баниашам – быриашатәуп.
– Сароу?
– Иара бара бхаҭаҵәҟьагьы.
– Абас уҟоуп азоуп аӡәгьы узиҭахым.
– Бҿаҿы ирҳәом акәымзар, иара баргьы зегьы бырҭаху џьыбшьома, бшынцәоугьы…
– Ииҳәо шәаҳауоу уара, ииҳәо!.. Зегьы зхароу сара соуп. – Абыржәы аиаша бҳәеит.
– Саҳәшьаԥа, џьым, уара иудыруазароуп сара еснагь сышиашоу.
– Бынцәоуп, ибҳәо ҟалоит, баниашамгьы – биашоуп ҳҳәалароуп.
– Сахьынцәоу мацараз акәым.
– Нас иззы?
– Сеиҳабуп.
– Аиҳабы дыбзамыҟәзаргьы ауеит.
– Дыбзамыҟәзаргьы, ииҳәо аҿаԥара ҟалом.
– Избан?
– Избанзар, аиҳабы дызмам аҭаацәара ҭыӷьӡаа реиԥш еилалоит…
– Дыбзамыҟәзаргьы иҿаԥхьа ҳхырхәалароума?
– Адунеи, џьым, саҳәшьаԥа, хыла-гәыла исзеилаҵом. – Ибзиоуп, нас, бара бынцәоуп, ус ианыбгәаԥха, ишыбҳәаз акәзааит… амаамынгьы аԥхьатәи ашьапқәа напқәазааит…
– Аа, ҳаимак уаҟа ауми ахы ахьакыз, – анцәақәа зегьы рынцәахәы даакәанызанит, нас дааиԥхьхәыцын
инацылҵеит, – амаамын анмаамынха абна илоу егьырҭ аԥстәқәа реиԥш ԥшь-шьапык рыла иныҟәоит, аха знызынла Ауаҩы иеиԥш ашьҭахьтәи ашьапқәа ирықәгыланы ианныҟәо, аԥхьатәи ашьапқәа напқәаҵас ахы ианархәалоит. Убриазоуп амаамын анапқәа реиԥш изуроуи ҳәа зуасҳәаз.
– Бхаҵкы, бара бынцәоуп, ибҳәо иашоуп ҳҳәалароуп, насгьы…
– Насгьы ҳәа иацуҵарц иуҭаху закәи?
– Насгьы беиҳабуп…
– Аҵәылаҵара уеиҭалагеит, абриазоуп, уара Аҩсҭаа, аӡәгьы бзиа узимбо.
– Абзиабаратәы ҳалацәажәарым.
– Избан?
– Избанзар, иара баргьы зегьы бзиа бырбоит ҳәа бгәы иаанагома? Бахьынцәоу, бахьеиҳабу азы бҿаԥхьа бзиа бырбошәа рыцқәа хырџьаџьа ишыбҿаччоз, ишхырхәоз шьоукы рхы-рҿқәа еицаҟьахеит, даҽа шьоукых – џьыҟәхеит.
– Иазхоуп уажәшьҭа.
– Абас ауп, аиаша аӡәгьы иҭахӡам, аҵәыршы аиԥш рыбла ҭнахуеит.
– Изуасҳәазаалак, сумыргәаан…
– Мамзар?
– Мамзар, уара саҳәшьаԥа, џьым, акакеиҳәа суҵаҟьан, жәҩангәашә аартны уҭысцоит. – Уаҟа исыхьп зыбгәахәри?
– Џьаҳанымҭра уҵасцалоит… – Џьаҳаным сыҟамшәа…
– Уара алаԥынҵа икылҟьаз, зыхраҭ бзиахаша саҳәшьа улԥоуп акәымзар, исҭоубысҭафыруп ушахьсырхәуаз.
– Уаҳа исзыбураны иҟоузеи, гыӡ-ҳәыӡ ҳәа ӡәыр дыҟазар, «бхаҵкы-быԥсаҵкы, ибҳәо зегьы ииашоуп» ҳәа бҿаԥхьа иахьхырхәо азы «шәԥааимбарцәоуп» ҳәа иаабыкәыршаны ибыртәеит. Сара, баҳәшьаԥа гәакьа, исҳәоз сахбырҟьан, аҭынхара-аҭынҵра иҳабжьазгьы бнагәҭасын, «уаҩысҭаауп, уџьнышуп» ҳәа абызныжә атәыҩақәа кьатрацә-кьатрацәӡа иааганы исхабыргылт. Бџьасшьоит, бхаҵкы, бџьасшьоит…
– Ҿҭыӡәӡәала уахьсацәажәо аума сызџьоушьоу?
– Мап, атәыҩақәа ахьсхабыргылаз ауп.
– Ушаҩысҭаау, ушџьнышу зегьы ирдыруазарц…
– Ус анакәха, анҭ ибыкәаӷӷа игылоу, аԥааимбарцәа ҳәа хьӡыс изыбҭаз агыӡ-ҳәыӡқәа, аказы банразҵаалак сара ирыҵасымҳәакәа аҭак быҭашьа иақәымшәо, аҽада лымҳақәа рыбҭароуп.
– Иазхоуп, џьым, иазха… аҵәы злоумҵо, зтәы умҳәо аӡәгьы дыҟам, арахь уара иҟоуҵаз ҳәа акгьы збом. Бызла геи-шьхеи урхысуеит, аха аус аҿы… Ахара ҳазцои. Ауаҩы инапқәа ҟаҵа ҳәа уасымҳәаз?
– Иҟасымҵеи, нас…
– Инапқәа саара ишьҭасуа…
– Бхаҵкы, Адунеи зшаз бара шбакәугьы, Адгьылаҿы иҟоу, иану-иаԥну ҳәа акгьы быздырӡом. Ԥсы зхоу зегьы наган иқәыбҵеит, ирфо-иржәуа акгьы базымхәыцӡакәан.
– Ирфои, нас уара утәала?
– Бхаҵкы, ирфаша ҳәа акгьы анырзалбымх, дара-дара аибафара иалагеит. Бара ажәҩан аҟны ибҳәо Адгьыл аҿынӡа илеиаанӡа ибжьаӡуеит, асы шӡыҭуеиԥш иӡыҭуеит. Убри иахҟьаноуп бзакәанқәа зегьы ажәҩан аҟны изаанхо.
– Уара излоуҳәо ала, Адгьыл аҿы сара сзакәанқәа ирықәныҟәаӡом?
– Уаҟа рхатә закәанқәа рымоуп. – Урҭ закә закәанқәои?
– Иаиааиуа-еиҵеиуа рзакәан.
– Иаиааиуа-еиҵеиуа уҳәама?
– Ааи, ааи… мчы змам аҿаԥхьа мчы змоу еснагь ииашоуп… икны иафоит…
– Уара уцәажәашьала, Адгьыл аҿы хыла-гәыла еилоуп…
– Хыла-гәыла иахьеилоу учҳарын еибамфозҭгьы.
– Уажәраанӡа изсашәымҳәацыз? – анцәақәа зегьы рынцәахәы даақәгьежьаан лԥааимбарцәа дырзыҵҟьеит, аха урҭ еснагь аиԥш иарыхьҭашьызшәа рыцқәа еихамгыло, аҟәараҳәа еиҵасуа, рыхқәа рыкәаҽ игылан.
– Абриазоуп, бхаҵкы, Ауаҩы инапқәа зысроуз: ганкахьала – Адгьыл аԥшәма уара уоуп, уахылаԥш ҳәа ажәҩан аҟнытә дылбааҳашьҭуеит, аха уаҟа дыкны дырфар ауеит. Убри аҟнытә иааигәа акгьы неимышьҭырц, ихы ихьчарцаз инапқәа аузароуп, – иара итәы иаиргеит ҳәа дгәырӷьаҵәа ҿааиҭит Аҩсҭаа.
– Ааи, аха Ауаҩы ихы алаихьчарц инапқәа абриаҟара ианҳроу, иахьа ҳгәы иҭам, ҳхы иҭам даҽа усқәак рҿы ихы иаирхәаргьы ауеит. Сара сызҿу – инапқәа роура ихы иархәаны иааимԥыхьашәо ихазы мацара аизыҳәҳәара далагар ауеит. Ус далагар, аҵыхәтәа ахькылсша сеидроу. Ауаҩы мыжда иԥсы ҭәхьеит ҳәа заҳахьада… Убри аҟнытә инапқәа роурала акәӡам ихы злеихьчаша…
– Излеихьчои?
– Ихы ихагылоу ала.
– Бхаҵкы, бара излабҳәо ала…
– Ааи, ааи, уиашоуп саҳәшьаԥа, уара уџьнышуп, уаҩысҭаауп ҳәа зухьӡаҳҵаз абни иухагыло ухы хәыцуеит азоуп. Ус анакәха, Ауаҩы ихәамц иахаҳаргыло ахы кәымпылгьы хәыцуа иҟалароуп. Баша уԥышәырччоит, ҳаӷоу уара дуеиԥшхааит, аха маҷӡак иадамхаргьы уара ухы шхәыцуеиԥш Ауаҩы ихгьы хәыцуа иҟаҳҵароуп. Иара убриалагь ихы иара ихьчароуп.
– Бхаҵкы, зегьы бдыруеит, зегьы бшоит, аха зны-зынла агара игароу аӡҟы иимҳәара бҳәоит.
– Исҳәеи уара?
– Сара сызлахәаԥшуала, зхи зхәамци ҟабҵаз Ауаҩы амаҷ иалаӡо иакәӡам. Ус амҩа ибҭар, бхалан ажәҩан аҿы быштәоугьы, бара бҟынӡа дызлахалаша наҟ-наҟ џьара акы имхәыцыр ауӡом.
– Уигьы сазхәыцхьеит. Ус далагар, хамыжә уҽдыр ҳәа ихы илықәстәхаргьы, слықәсып…
– Уаҟа сызбықәшаҳаҭхом, ари ҟыба-ӡыба згым Адунеи аҿы иахьа ана ишԥаҟоу, егьырахь изеиԥшроузеи ҳәа, бынхьаԥшны баахьаԥшаанӡа ари Ауаҩы дааины дышбыватәоу ббара быҟоуп.
– Сара, анцәақәа зегьы рынцәахәы, сҭыԥ игарцу?
– Ааи, ааи, уажәнатә бизымхәыцыр, уи Ауаҩ, анцәақәа зегьы рынцәахәы соуп ҳәа ибҳәогьы агәхьаа икуам, аиҳабы-аиҵбы ҳәа еидбыргәагәалогьы дагәҭасуеит.
– Ауаҩ рыцҳа илымҳақәа саркьада ибараҳа уи аҩыза исырбарым, – анцәақәа зегьы рынцәахәы зназы даамақарт, нас, акгьы ҟамлаӡазшәа, Аҩсҭаа иҟаиҵаз Ауаҩы инапқәа аашьҭылхын раҟара рыгырханы, инаганы ижәҩахыр џаџақәа инарыдлырҷаблеит.
Ихы, ихәамц, инапқәа, ишьапқәа рыла Ауаҩы данеибылҭа, дыхәхәаӡа ахыӷәра днықәылҵан, наскьа дгылан акыр аамҭа дихәаԥшуан, нас даақәыԥсычҳан ҿаалҭит:
– Уажәшьҭа Адунеи аҿы зегь реиҳа иԥшьоу аус напы аласкуеит: абри Ауаҩы аԥсҭазара исҭароуп.
– Зхьышьаргәыҵа ҳакәыхшоу, – уажәраанӡа ҿымҭӡакәа игылаз Нои Ан лышҟа шьаҿак ныҟаиҵеит.
– Сузыӡырҩуеит, Нои.
– Деибга-дызҩыда Ауаҩы наӡааӡа дшаны адәы данықәыбҵа, уи аԥсҭазара ахьиҭатәу ара акәым.
– Ара жәҩангә аҟны акәымкәа, иабыкәу нас аԥсҭазара ахьиҭатәу?
– Аԥсҭазара иҭатәуп иара инапы ианыбҵарц дыззыбшаз Адгьыл аҿы.
– Ибзиоуп нас, ҳалбаап уахь… саргьы снықәыԥшып…
– Нои ииҳәаз саргьы сақәшаҳаҭуп, – ҿааиҭит Аҩсҭаа, – амала Адгьыл ҳәа шәызҿугьы ус имаҷӡам: џьара асы аҳәылыҳәа илеиуеит, аӷьеҩҳәа еиҟәжәаны иҵаауеит; даҽаџьра сакароуп, ԥслымӡроуп, иҭакаруп, амрацеира зегьы ықәҷҷаа иагоит…
– Асы ахьлеиуа, аӷьеҩҳәа иахьҵаауа иан дшаалыхшаз еиԥш дыцәҳәы-ҟьантазӡа ари адәы иқәаҳҵаз Ауаҩы мышкгьы изнагом, – иҳәеит даақәыԥсычҳан Ноигьы.
– Амра ахькацеиуа асакараҿы изыхгом, – наиаҭеикит Аҩсҭаагьы..
– Урҭ иреиӷьу дгьыл ҿаҵакгьы ыҟаӡами нас абри иаҳшаз Адунеи аҿы?
– Иҟамкәа ишԥаҟам, аха… – даакәанызанит Аҩсҭаа.
– Иҟазар, ариаҟара сызшәыргәамҵуеи?
– Бхаҵкы… – ииҳәара дақәымшәо иҿы акызшәа дааҟәындҟәындит Аҩсҭаа.
– Ассир збоит, ианбыкәхыз уара Аҩсҭаа укәанызануа уаныҟалахьаз?
– Иуиааиуа иаанда уалеишышуеит.
– Уара иуиааиуа иҟада?
– Бҿы изҳәаз хьыла иҭәыхгьы…
– Дарбан соуҳәароуп.
– Хара сымам, бхаҵкы, мчыла исбырҳәоит.
– Усгьы акәзааит.
– Бара!
– Сароу?
– Ааи, бара!
– Изуеи сара?
– Сара исзымдыруа џьыбшьома Адгьыл аҿы бхазы, анцәа итәарҭа ҳәа ахьӡҵаны, ашьам дгьыл шалбхыз?
– Ус шыҟасҵаз аӡәгьы иасымҳәаӡеитеи, иалудырааи? – Бхаҵкы, бара бҿы иҭыҵуа, ибҳәо зегьы ираҳауеит, зегьы ирдыруеит, аус злоу бгәаҵа иҭабҵәахуа аилкаароуп…
– Уи аилкаара улшама уара?
– Аҩсҭаа ҳәа хьӡыс изсыбҭеи, уи сылымшозар. – Уаҳа иудыруеи?
– Уи аҭыԥ бшашьҭоугьы здыруеит.
– Сышԥашьҭоу?
– Аԥсы атәыла ҳәа башьҭоуп.
– Уаҩысҭааҵәҟьоуп уара, аџьныш.
– Иҟоу шыҟаҵәҟьоу ахьысҳәо азу?
– Уаналага инагӡа.
– Аха нас?
– Умшәан, сулакьысӡом.
– Ааи, аха…
– Сыгәра умгаӡои, аман сурҳәома?
– Убас егьа иҟазаргьы…
– Исгәаԥха-исгәамԥха, иуҳәо аниашоу исҭоубоуп уахьсырхәуеит ҳәа сыҽшазысымкуа! Уажәшьҭа сыгәра угоу?
– Уажәшьҭа быгәра згоит, бхаҵкы. Сгәы иҭоугьы аахтны исҳәоит. Абри Ауаҩы дыҿиарц, деизҳа-зыӷьарц бхазы иалхны ибымоу атәыла ибҭароуп.
– Аԥсынтәылоу?
– Ааи, Аԥсынтәыла.
Анцәақәа зегьы рынцәахәы илаҳаз шылгәамԥхаз лхылҿы ианыԥшуа, мцабзк ҩалыхҟьеит, зназгьы даауазырит, дааҟрымҿрымт, аха аԥааимбарцәа зегьы ишраҳауаз Аҩсҭаа ҭоуба шилҭахьаз анаалгәалашәа, ларӷьа напы ҩышьҭылхын ҿаалҭит:
– Анцәа дынцәаны ажәҩан дзалоу ииҳәо наигӡаларцоуп… Ари Ауаҩы дҳаманы ҳалбаашәышьҭ Аԥсныҟа… Уаҟа иҭаҳҵап иԥсгьы, Адгьыл аҿы изыԥшу иԥсҭазара хьамҭа ицаҵагылаша ҩызакгьы диаҳҭап…
Анцәақәа зегьы рынцәахәы Ан ианылҳәа – ус иагьыҟалеит.
Хыхь сызлацәажәаз алегенда ааныжьны, уажәшьҭа ҳаиасып, реидҳәалара шуадаҩугьы, аҭоурыхтә фактқәа рахь.
Аԥсабара злеибарку дац-ԥашәла ауп. Машәыршақә акәӡам аԥсабара азакәанқәа ауаатәыҩса рҿиара азакәанқәа изрыдырҳәалазгьы. Ииашангьы иныҟәеит урҭ аҵарауаа дуқәа. Мшәан, ауаҩы ихаҭа аԥсабара дахәҭоуми… Ус анакәха, адунеи иқәынхо ауаатәыҩса зегьы иԥкаа-ԥкаауа, иҭҵаа-ҭҵаауа уҿыноухар, уасхырк ауп ирымоу. Уаҟа унанамгарц залшом. Нас иабацәырҵи абысҟак аиԥшымрақәа? Шәҩыла, зықьҩыла зхыԥхьаӡара ыҟоу амилаҭқәа, ажәларқәа? Ҳгәанала ус аҟалара зыхҟьаз – ауаатәыҩса рыԥсаҟьара ауп, адунеи еиуеиԥшым акәакьқәа рахь иахьнанагаз, еиуеиԥшым аԥсабаратә ҭагылазаашьақәа ахьроуз ауп.
Ажәытәра ариаҟара сҽагәылахалан сзалацәажәо, аԥсуаа ҳҭоурых еилыскаауеит ҳәа сҿанынасха, сгәысҽанӡамкәа, азқьышықәсқәа сахьыргәылархалаз ауп. Сара стәалагьы сазкылсит схәы-сжьы зыргылаз ахшыҩҵак: иахьа адунеи иадыруа аԥсуаа – ажәытәӡа зны знырҳара ыҟаз, зымҽхак ҭбааз, зхыԥхьаӡара рацәаз жәлар дук ирҟәырҷахоуп. Ус схәыцратәы сҟазҵаз, сызгәылазгалаз аҭоурыхтә хҭысқәа рҿы избаз рахьтә акык-ҩбак зҳәаз еиԥш, сырзааҭгылоит ҵаҟа. Амала, аԥхьаҩ, заанаҵы иусырдыруеит зыӡбахә сымоу аҭоурыхтә хҭысқәа шәҟәыҩҩык, публицистк иаҳасабала сышрыхцәажәо. Насгьы аиҳараӡак сыззааҭгыло, иахьа уажәраанӡагьы уиаҟара иҭҵаам, аԥсуа жәлар – жәларык раҳасабала реидкылара иалахәыз – аԥсилааи, абазгааи, мсымааи инарываргыланы зыӡбахә ҳәаз – асаныгцәа ҳәа аҭоурых иазаанхаз абшьҭра роуп.
Амшын Еиқәа иаҵанакуа Кавказ аҿықәаҿ, убраҟа Аԥсынгьы налаҵаны, аурымцәа зегьраԥхьаӡа ианааз ҳәа рыцхәк алкааны иахьа уажәраанӡагьы аҭоурых аҿы уаҩы издыруам. Амшын Еиқәа (ажәытәан уи Понт ҳәа акәын ишашьҭаз) аартра аурымцәа рлегенда излаҳәо ала, Фессалитәи аҳ иԥа Иазон хадара ззиуаз аргонавтаа – амшынуаа рыхьӡ ауп изыдҳәалоу. Уи алегенда ҳазну аамҭазы иззымдыруа маҷуп, адунеи иқәынхо ажәларқәа зегьы еиҭаганы ирылаҵәахьеит, убри аҟнытә араҟа аиҭеиҭаҳәара ахәҭаны иҳаԥхьаӡом, уи акәӡам хықәкыс иҳамоугьы. Амала алегендаҿы ицәыргоу Аԥсни аԥсуаа рхылҵшьҭрақәаки ирыдҳәалоуп ҳәа ҳгәы иззаанаго хҭысқәак ҳарзааҭгылар ҳҭахуп.
Раԥхьатәи ахҭыс. Аргонавтаа Дарданели Босфори иаарыбжьысны Амшын Еиқәа алада-мрагыларатәи аҿықә
инаваршәны иҩеит ҳәа аҳәоит. Аҩбатәи авариант уи иаҿагылоит. Уа излаҳәо ала, амшын ааихҵәаны, аҩада Тавриҟа иҩеит ҳәа ауп. Ишдыру еиԥш, аргонавтаа Кавказ иахьааиз, урҭ здызкылаз аколхцәа раҳ Аеҭ ҳәа ихьӡын (иҟалап аԥсышәала уи Ҳаиҭ ҳәа акәзар). Аколхцәа раҳ Аеҭ иашьа Перс ҳәа хьӡыс измаз, аҭоурых аҿы излацәыргоу ала, усҟантәи аамҭазы аҳас дыҟазаарын Тавриа.
Ажәакала, алегенда агәра ҳнаргоит Кавказаа амшын аҿықәаҿтәи ртәыла – Колхида Аеҭ аҳра иуан ҳәа, уи иашьа Перс ҳәынҭқарс дыҟан Тавриа атәылаҿы. Алегенда – легендоуп, аха аҭоурых аҿы абас ҟаларц залшарызу?!
«Агеографиатә аартрақәа рҭоурых иазку аочеркқәа» актәи атом аҿы ҳаԥхьоит абас: «Милеҭаа (аурымцәа рхылҵшьҭрақәа ируакуп – Б. ).) Понт аҿықәан 70 инарыцны ауаа реиланхарҭақәа ҟарҵеит, убарҭ рыхәҭак, иқалақь духақәазгьы ыҟоуп. Ҳара ҳаамҭа ааиаанӡа VIII ашәышықәсазы Амшын Еиқәала Кавказ ашҟа амҩа ылызхыз, иҟалап ԥсыӡкцәазҭгьы… Урҭ ирышьҭаланы инеизгьы аиха аазхәоз ракәхарын… Аԥсыӡкцәа ракәхап Крымнӡа инаӡаз, нас Босфор Киммериатәи (Керчтәи) аӡыбжьахала иахысны Меоҭида аӡиа (Азовтәи амшын) ирызгьы. Ҳара ҳаамҭа ааиаанӡа абжьбатәи ашәышықәсазы урҭ Кавказ аҿықәаҟынӡагьы иааӡеит».
Страбон излеиҩуаз ала, Бырзентәыла аасҭа Амшын Еиқәа аҿықәаҿы аӡы еиҳа излахьшәашәаз ала, сас дыздызымкыло амшын (Аксинтәи Понт) ҳәа ахьӡырҵеит.
Урҭ ахьааиз ирбеит Тамантәи адгьылбжьаха ааҩс усҟан инхоз-инҵуаз, «синды» ҳәа изышьҭаз, адгьыл иқәаарыхуаз ауаа. «Тамантәи адгьылбжьахала иадыз Амшын Еиқәа аҿықә аҟны ҳара ҳаамҭа ааиаанӡа афбатәи ашәышықәсазы милеҭааи уаҟа инхоз асиндцәеи еилахәҳахәҭуан. Асиндцәа ирыман дара рхатәы баӷәазагьы – асиндцәа рбаӷәаза ҳәа изышьҭаз. Уи ыҟан уажәтәи Анапа ҳәа изышьҭоу ақалақь аҭыԥ аҿы».
Зыӡбахә ҳамоу ашәҟәаҿы «синды» ҳәа изҿу зусҭцәада?
Аԥсуа жәлар реидкылара ахыҵхырҭаҿы аԥсилааи, абазгааи, амсымқәеи инарываргыланы асаныгцәа (Саниги) ҳәа зыӡбахә ҳәоу ракәӡами? Мшәан, асаныгцәа ахьынхозгьы Шәача инаркны Тҟәаԥс, Анапа, Никопсиа уҳәа Азовтәи амшын аҟынӡатәи аҭыԥқәа рҿы акәымзи. «Синды» ҳәа изҿу асаныгцәа анракәха, аҭоурых аҿы аԥсуаа ҳара ҳаамҭазтәи актәии аҩбатәии ашәышықәсқәа рзы ауп ианцәыргаз (актәи ашәышықәсазы – аԥсилаа, аҩбатәи ашәышықәсазы – абазгаа) ҳәа иарбоу ииашам.
Асаныгцәа аԥсуа жәлар реидҵара излалахәыз, ауасхыр аҿы излаҟаз ала, насгьы еиҭаҳҳәоит, ҳара ҳаамҭа ааиаанӡа афбатәи ашәышықәсазы зыӡбахә ҳәоу «синды»дара рнаҩсан даҽа џьоукы рыдҳәалара зламуа ала, урҭ асаныгцәа рхаҭа зларакәу ала, ҳара ҳаамҭа ааиаанӡа VI ашәышықәсазы аԥсуаа аҭоурых аҿы ицәырган, аҭоурых иадыруан ҳәа бжьыҭгала аҳәара азин ҳамоуп. Ус аҳәара азин ҳарҭоит «синды» – асаныгцәа.
Ари иаҳҳәаз шиашоу Аргонавтаа ирызку алегендагьы ишьақәнарӷәӷәоит. Мшәан, аколхцәа раҳ Аеҭ иашьа Перс ҳәа захьӡыз Тавриа аҳас дызлаҟаларыз, аԥсуаа рхылҵшьҭрақәа ируаку асаныгцәа – «синды» уа инымхозҭгьы, уатәи адгьылқәа рымпыҵакымызҭгьы, рыԥсадгьыл уанӡа имнаӡозҭгьы? Аҭоурых аҿы излашьақәырӷәӷәоу ала Колхида ахәҭа ӷәӷәак Аԥсынреи аԥсуааи ирыҵарымкуаз…
Ажәакала, аурымцәа Амшын Еиқәа аҩадалагьы аладалагьы иҭҵаауа, даҽакала иуҳәозар, амшын аҩадахьтәи аганахьалагьы, аладахьтәи аганахьалагьы еилкаауа, иаарԥшуа ишаауаз иахьеиқәшәаз, иахьеиԥылаз ҳәа аҭоурыхҩҩцәа рнапы ахьақәркуа Аԥсны ауп, ахәҭакахьала – Пицунда.
Абри ашьҭахь, ҳаамҭа ааиаанӡа ахԥатәи ашәышықәсазы, урҭ иаадыртыз адгьылқәа зегьы, убарҭ рыҩнуҵҟа Амшын Еиқәа аҿықәқәагьы налаҵаны, иҟарҵаз ахсаалаҿы ибзианы иубоит Кавказ; иубоит Ермантәыла, Колхида, уи иҩахыкны «синды» ҳәа ззырҳәоз – асаныгцәа Меоҭида (Азовтәи) амшын аахыс иааныркылоз аҭыԥгьы. Уимоу, аурым ҭоурыхҩҩцәа, хыхь ишазгәаҳҭахьоу аиԥш, излазгәарҭаз ала, ҳара ҳаамҭа ааиаанӡа VI ашәышықәсазы урҭ рыхәҭак Меоҭида амшын нырцә Тавриаҿы инхон, еиҳараӡак адгьылқәаарыхра знапы алакыз.
Аԥсуаа рхылҵшьҭрақәа ажәытәӡа аахыс рдац-ԥашә ахьынтәаауа ҭысҵаауеит ҳәа зҽазызкуа дарбан ҵарауаҩзаалак Ааигәатәи Мрагылара, Азиа Маҷ рышҟа днанамгар ауам. Ахаттқәа, кас-кассаа, кашогаа, обешлаа уҳәа аԥсилааи, абазгааи, аедыгьқәеи здырҳәало урҭ рабшьҭрақәагьы уаҟа ауп аҭоурых аҿы зегьраԥхьаӡа иахьаабо. Ус анакәха, аԥсуа жәлар реидкылараҿы аҭыԥ ду аанызкылаз асаныгцәа ажәытәӡатәи рышьҭамҭагьы издыруада уаҟа иаабозар ҳәа, уахь ҳхы ҳархозаргьы, аҭоурых иазҿлымҳау шәҟәыҩҩык иаҳасабала ҳаздызыԥхьало афакҭқәа маҷымкәа ицәырҵуеит.
… Ауаатәыҩса раԥхьаӡа адунеи иахьықәнагалаз, ркультура ахы ахьыҵнахыз ажәытәӡатәи ацивилизациа ахәшҭаарақәа ируакуп ҳәа иршьоит Ааигәатәи Мрагылара, еиҳа инҭкааны иазгәаҳҭозар, аӡиасқәа Евфраҭи Тигри рыбжьара. Уаҟа амшын аҿықәан, ҳара ҳаамҭа ааиаанӡа ԥшьнызқь шықәсазы ашумерцәа ҳәа аҭоурых аҿы иаанхаз ажәлар рыбзоурала иаԥҵан ақалақь-ҳәынҭқаррақәа акыр. Урҭ идыргылон ахаҳә ҩны дуқәа… Аӡы ықәҵаны, ирԥсааны акәын адгьыл ишықәхандеиуаз, рымгәахә шаадрыхуаз. Ашумерцәа рыԥсадгьыл «калам» ҳәа акәын ишашьҭаз. Уи ажәа еиҭоугозар иаанаго «атәыла» ауп. Уаҟа инхоз ауаа ракәзар «санг-игига» ҳәа ирышьҭан, ари ажәагьы еиҭаганы иуҳәозар, зхахәы еиқәаҵәаз ауаа ҳәа ауп ишцәажәо.
Аха уажәазы араҟа иаҳҳәарц иаҳҭаху, ашумерцәа раамышьҭахь ҳара ҳаамҭа ааиаанӡа XX ашәышықәсқәа рзы Азиа Маҷ аҿы ицәырҵыз, уаҟа мацара акәымкәа, Аахыҵ-Кавказ азы, ахәҭакахьала аԥсуааи аедыгьқәеи рзы зышьҭа аанзыжьыз ртәы ауп.
Даҽакгьы, Азиа Маҷ аҿы урҭ ахьынхоз аҭыԥқәа руак иахьӡын Тавра ҳәа. Амшын Еиқәа аҩадахьтәи акәакь аҿы иаабо «синды» ахьынхо ртәылагьы Тавриа ҳәа иашьҭан. Нахьхьигьы аахьхьигьы идгьылқәаарыхцәан.
«Санг-игига», «синды», «саныги» ахьӡқәа еидаҳкылар, шаҟа еизааигәоузеи, шаҟа еиқәҿырҭуазеи ҳәа агәаанагара узцәырымҵырц залшом, иҟалап, ҳара инеиҟәыҭха-ааиҟәыҭхашәа ҳашрыхцәажәо акәӡамкәа, урҭ ажәытәӡа аахыс, азқьышықәсақәа иргәылсны иаауа ажәлар еиуеиԥшым аамҭақәа рзы ишрышьҭаз ахьӡқәа ракәзаргьы.
Абраҟа саныгаа рыхьӡ инадҳәаланы, абар, ҳаԥсуа ҵарауаҩ ду Ш. Инал-иԥа ииҩуа: «Трапезунд инаркны Керасунынӡа (Фарнакиа) Амраҭашәарахьтәи атерриториа знапаҿы иҟаз массиноикаа, мамзаргьы мосиникаа рзы ҳара ҳаамҭа ааиаанӡа ахәбатәи ашәышықәса анҵәамҭазы Қсенафонт аинтерес зҵоу адырраҭарақәа ҟаиҵоит. Уи излеиҩуала, урҭ амҿы иалхыз абаақәа дыргылон, аиха аус адырулон, бџьарс ирымазгьы уи иалхыз, аҟама еиԥшыз аҳәа кьаҿқәа ракәын, ача аадрыхуан, амшынҳәақәа-адельфинқәа ркуан, ахьа рыҟәшәон.
Г. А. Мелиқишвили иакәзар, мосиникаа асаныгцәа рыхьӡ иадкыланы дрыхцәажәеит…
«… Ҳара ҳаамҭа ааиаанӡа аҩажәатәи ашәышықәсазы Азиа Маҷ араионқәа рҿы ицәырҵуеит еиуеиԥшым аетникатә гәыԥқәа еидызкылоз, аиҳараӡак хаттааи хеттааи ҳәа изышьҭаз ажәларқәа зланхоз ақалақь-ҳәынҭқаррақәа. Аҵыхәтәаны урҭ рҽеидыркылоит, иагьаԥырҵоит зымч ӷәӷәаз, зымҽхак ҭбааз хеттаа рҳәынҭқарра.
Хеттаа рҳәынҭқарра иаҵанакуеит х-аамҭак: ажәытәтәи, абжьаратәи, аҿатәтәи. Ажәытәтәи иаҵанакуеит ҳара ҳаамҭа ааиаанӡа ажәаатәи ажәафтәи ашәышықәсақәа; абжьаратәи – ажәохәтәи ашәышықәса; аҿатәтәи – ажәиԥшьтәи ажәахатәи ашәышықәсқәа.
Хеттаа рҳәынҭқарра еиднакылон х-областк: Азиа Маҷ Аҩадеи Ацентри, Алада Мраҭашәареи, Аҩада Амрагылареи.
Хеттаа ркультура зхылҿиааз хаттаа ркультура ауп ҳәа аҭоурых аҿы ишьақәрӷәӷәоуп».
Изусҭцәада хаттаа?
Аҭоурыхҩҩцәа рҿаԥхьа ари азҵаара ықәгылеижьҭеи акрааҵуеит, аха иахьа уажәраанӡагьы аҭак аҟаҵара уадаҩуп. Хыхь зыӡбахә ҳҳәахьоу ашәҟәаҿы излаҳәо ала, хаттаа раԥхьа иахьаабо Каппадокиа ауп. Азиа Маҷ Аҩада Мрагыларахьтәи акәакь аҿы. Уаҟа Богаз кеи ҳәа изышьҭоу ашьхарԥқәа рҿы урҭ рҟазара абаҟақәа уԥылоит. Урҭ рҩызцәа абаҟақәа Азиа Маҷ зегь аҟны иҟоуп. Убри азоуп Азиа Маҷ зегьы урҭ иртәылан ҳәа изшьоу. Убарҭ акультурақәа инҭкааны ианҭҵаахалак, аиҳараӡак Богазкеитәи абиблиотекаҿы ирбаз хаттаа рҩыратә ԥҵамҭақәа зегьы ианрыԥхьалак «аҭоурых зқьышықәсала иаҵаҵәахны иамоу етрускааи иберааи реизыҟазаашьа уҳәа еилкаахон…» (Етрускаа ҳәа ҳазҿу Апенинтәи адгьылбжьахала Аҩада Мраҭашәарахьтәи акәакь аҿы ажәытәӡа инхоз ауааԥсыра роуп. Етрускаа Италиатәи атерриториа абжеиҳараӡак, убраҟа Римгьы налаҵаны, ирымпыҵакын, ирыман даара ирҿиаз рматериалтә культура, рхатә ҩыра. Иара убри аҩырагьы иахьа уажәраанӡа иҭҵаам. Етникатә хылҵшьҭралагьы урҭ зусҭцәаз еилкааӡам. Ибераа ҳәа зыӡбахә ҳәаз – ажәытәӡа Пиринеитәи адгьылбжьахалеи, Франциа Аҩадахьтәи акәакьи, Адгьылбжьаратәи амшын аҿтәи адгьылбжьахақәа Корсикеи, Сардиниеи, Сицилиеи рҿы инхо роуп).
Знымзар-зны хаттаа рҩыра амаӡа ҭҵаахар, ҳара агәра аагоит ажәытәтәи абызшәақәа акыр шеилкаахо.
Ҳазлацәажәо аамҭақәа рзы аԥхьа хаттаа, ашьҭахь – хеттаа ахьаабо Азиа Маҷ аҟны мацара акәӡам. Урҭ рбаҟақәа егьырҭ атәылақәа акыр рҟынгьы иаабоит, иаагозар, Сириа, Аӡыбжьара уҳәа егьырҭгьы рҿы. «Хаттаа ркультура Сирианӡа иназгаз хеттаа роуп, ҩадантәи» ҳәа аҳәоит «Ауаатәыҩса рҭоурых» ахԥатәи атом 110-тәи адаҟьаҿы.
Тутмос Ахԥатәи ихаан ауп аҳәоит анаҩсан ашәҟәаҿы, хаттаа (ашьҭахь хеттаа ҳәа ззырҳәаз рҳәынҭқарра анеиҿкааз), Тушраттаа ишәҟәқәа рыла уи аҳәынҭқарра арезиденциа ахьыҟаз Каппадокиа (Понт) ауп. Ашьҭахь хаттаа рҳәынҭқарра аҽшарҭбааз, ишыӷәӷәахаз, ааигәа-сигәантәи егьырҭ аҳәынҭқаррақәа рҿы анырра шамаз атәы аҳәоит Египеттәи афараон ихьӡ аԥхьа иара ихьӡ аргылара дызлалагаз ала. Усҟантәи аамҭазы ус аҟаҵара зылшоз имшәоз аҳәынҭқар иакәын.
Хыхь ҳара ҳалацәажәахьеит хаттаа, каскаа злацәажәоз абызшәа ззааигәоу аԥсуа-аедыгьтә бызшәақәа ргәыԥ иаҵанакуа роуп ҳәа. Убри инаваргыланы, хаттаа ԥшра-сахьала Азиа Маҷгьы Аӡыбжьарагьы рҟны инхоз егьырҭ ажәларқәа ишреиԥшымыз атәгьы аҵарауаа ишьықәдырӷәӷәеит. «Урҭ рхахәы аурыжьуан, реимаақәа рԥынҵақәа харшаланы иҟан» ҳәа рзырҳәон.
Аԥсуаагьы азеижәтәи ашәышықәса азынӡа (уимоу аҩажәатәи ашәышықәсазгьы, иара уажәгьы ус иҟоу знызынла иуԥылоит) реимаақәа ирышьарҵоз рԥынҵақәа харшалан. Аԥсуаа рыҩнуҵҟа иҟан зхахәы аузыжьуаз абшьҭрақәагьы.
Аҭырқә ныҟәаҩ, аҵарауаҩ Евлиа Челеби, ажәибжьтәи ашәышықәса аҽанааиҩнашоз, хаҭала Аԥсны агаҿа иаваршәны, ахы инаркны аҵыхәанӡа иахысыз, иибаз аԥсуаа рхылҵшьҭрақәа ашәҟәы иахьаниҵоз абас иҩуан: «Арҭаа ҳәа изышьҭоу аԥсуаа рхылҵшьҭра, гьечаа раҵкыс рхыԥхьаӡара еиҳауп… уаа иашақәоуп… ҩажәижәаба нызқьҩык рҟынӡа аибашьцәа рымоуп… Рхада «Бзиала шәаабеит» ҳәа даҳԥылт. Уи ихахәы аужьын… Аҳәа иҟәнын… Ахыци-ахәымпали икын. Ахаҵаԥшраҵәҟьа иман. Ҳара аишәа ҳахьахатәаз ҳамаҵ руан зхахәы аушьҭыз, амра аиԥш илашоз аҷкәынцәа ԥшӡақәа…»
Асовет хеттолог В. Иванов иҩуеит: «Ҳара ҳаамҭа ааиаанӡа х-нызқь шықәса рнаҩсан хаттаа ҳәа иҟаз ажәлар рбызшәа Кавказ Аҩада Мраҭашәараҿы инхо аԥсуааи адыгьааи рбызшәақәа ирзааигәазҭгьы ҟалап, иара убас Кавказ Аҩадеи Мрагылареи рҿтәи (Нахтәи-Даӷьсҭантәи)
рбызшәақәеи иареи ахьеиԥшқәоугьы ыҟоуп». («Адунеи ажәларқәа рмифқәа», ад. 590).
Хеттаа рҳәынҭқарра ашьаҭаркраҿы дгылоуп ҳәа аҭоурых иадыруа Лабарна иоуп (даҽа ҭоурыхтә хыҵхырҭақәак рҿы Табарна ҳәа ишьҭоуп). Ҳара ҳаамҭа ааиаанӡа XVII ашәышықәсазы Азиа Маҷ аҿы зхы иақәиҭны иҟаз ақалақь-ҳәынҭқаррақәа зегьы еидикылт. Адгьылбжьаратәии Егеитәии амшынқәа рахь днаӡеит. Уимоу, аҩада – Амшын Еиқәахьгьы дкылсит. Аха абраҟа, Амшын Еиқәа аҿықәан, акаскцәа («Кас-касы») рабшьҭрақәа жәба ракәу, жәаҩа ракәу рҽааидыркылан, дара рышҟа Лабарна днармышьҭит. Акаскцәа Кзыл-Ирмак аӡиас амрагыларахьтәи акәакь инаркны, Амшын Еиқәа аҿықә иаваршәны амрагыларахьтәи Понттәи ашьхарақәа рҟынӡа рымпыҵакын. Урҭ уаа еибашьцәан.
«Агеографиатә аартрақәа рҭоурых азы аочеркқәа» актәи атом аҟны ҳаԥхьоит абас: «Ҳара ҳаамҭа ааиаанӡа XVI ашәышықәсазы урҭ рабашьра далагеит аҳәынҭқар Тухалиа III, амала, иара дшақәымгәыӷуаз аҟара акаскцәа хыԥхьаӡара рацәала иҿагылт». Уи аамышьҭахь, аҳәынҭқарра иахагылаз иара иҷкәын Суппилуима актәи иҽанааирӷәӷәа, ир иманы акаскцәа дрыжәлеит: «Анцәа имчала каскаа ртәылаҿ аиааира згеит…» Аҭоурых абри аҩыза анҵамҭа азаанижьт иара.
Аха араҟа, ҳара ҳтәала, даҽа зҵаароуп аҵакыз моу. Хыхь иаҳҳәахьеит В. Иванов игәаанагарала, «хаттаа рбызшәа аԥсуааи аедыгьқәеи рбызшәақәа ирзааигәоуп» ҳәа. Ус анакәха, хеттаа рнапаҿы иааргаз акаскцәа зусҭцәада? Хеттааи дареи агеи-ашьхеи реиԥш еицәыхараз жәларқәазу, шьҭрала еизааигәаз, еишьашәалаз, зыбз еибакыртә иҟаз жәларқәазу?
Еиҭа Азиа Маҷ ашҟа ҳаиасыроуп. Еиҭа ҳара ҳаамҭа ааиаанӡатәи азқьышықәсқәа иргәылоу аҭоурых еимҳарттароуп, ҳагәылалароуп. «Адунеи ажәларқәа рмифқәа» ҳәа зыхьӡу астатиа авторцәа И. Диаконови И. Соколови абас
рыҩуеит: «Ҳара ҳаамҭа ааиаанӡа XVI-XIII ашәышықәсқәа рзы Касситтәи абшьҭрақәа Вавилониа рнапаҿы иааргеит».
«Каскаа», «кас-касаа» ҳәа хыхь В. Иванов зыӡбахә имази «касситтаа» ҳәа И. Диаконови И . Соколови злацәажәо жәларк ракәӡами?
Ҳаԥсуа ҵарауаҩ ду Шь. Инал-иԥа «Аԥсуаа ретнокультуратә ҭоурых азҵаарақәа» ҳәа зыхьӡу иусумҭаҿы «каскааи, абешлааи, аԥсуа-адыгатә абшьҭрақәеи риетникатә еизааигәара азҵаатәы азы» ҳәа зыхьӡу ахаҟны иҩуеит абас: «Ҳара ҳаамҭа ааиаанӡа XVII-XIII ашәышықәсқәа рзы, Богазкеитәи архив аҿы ирбаз хеттатәи адокументқәа изларҳәо ала, каскаа (кас-кас) ҳәа аетникатә термин зызкыз ажәлар Амшын Еиқәа аладахьтәи аҿықәаҿы инхон, изларҳәо ала, Кавказ ахьӡгьы дара рҟынтә иаауеит». Анаҩс аҵарауаҩ иҳәоит, ҳара ҳаамҭа ааиаанӡа XV ашәышықәсазы «Гага» ҳәа зыӡбахә рҳәоз атәыла хеттатәи ахьӡ «кас-кас» ауп ҳәа. Аҭоурыхҩҩцәа еицҿакны изларҳәо ала, кас-кассааи абешлааи (урҭ аҭоурых аҿы акырџьара еидкыланы ауп ишрыхцәажәо) Азиа Маҷ Аҩада Мрагыларахьтәи акәакь аҟны жәытәнатә аахысгьы инхон. Каскаа хазы ҳарзааҭгылозар, ҳара ҳаамҭа ааиаанӡа XVII ашәышықәса инаркны VII ашәышықәсазынӡа изныкымкәа аҭоурых аҿы ирыхцәажәан – зны «кас-кассаа» ҳәа рзырҳәон, даҽазных – «каскаа» ҳәа ирышьҭан, даҽаџьара «кашкаа», мамзаргьы «кашекаа» ҳәа рзырҳәон. Ас еиуеиԥшымыз ахьӡқәа зрыҭоу, дара урҭ аҭоурых документқәагьы еиуеиԥшым амилаҭқәа рхаҭарнакцәа иахьырҩуаз акәзар ауеит.
Каскаа ртәы аҭоурых иазаанзыжьыз иреиуоуп, иаагозар ҿырԥштәыс, хеттаа, ассириаа, урартаа уҳәа ҳара ҳаамҭа ааиаанӡатәи ажәытәӡатәи мрагыларахьтәи егьырҭ ажәларқәа. Абешлаа ракәзар, аиҳараӡак рыӡбахә ахьҳәоу ҳара ҳаамҭа ааиаанӡатәи XII ашәышықәсазтәи ассириатәи аҭоурыхтә хыҵхырҭақәа рҿы ауп.
Ҳара ара каскаа ирызкны ирыҩхьоу, ирҳәахьоу аиҭаҳәара ҳҽазаҳкуам. Хыхь ҳшалацәажәаз аиԥш, Шь. Инал-иԥа иусумҭаҿы урҭ инҭкааны дырзааҭгылахьеит. Диаконов, В. В. Иванов, Г. А. Мелиқишвили уҳәа егьырҭ аҵарауаагьы урҭ азҵаатәқәа ирзааҭгылахьеит.
Амала, ҳара еиҭах инаҵшьны иазгәаҳҭарц иаҳҭаху – Кавкази Азиа Маҷи рҿы (ауаатәыҩса зегьраԥхьаӡатәи рцивилизациа ахьцәырҵыз ҳәа иршьо) ажәларқәа етникала ишеимадаз атәы ауп. Азиа Маҷ аҿы зыӡбахә ҳәоу «каскаа», «кас-кассаа», «кашкаа» ирзааигәоу, иузырҟәымҭхо ирыдҳәалоу Кавказ Аҩада Мраҭашәара инхоз «касогаа», мамзаргьы «абешлаа», «аԥсилаа» роуп.
«Агеографиатә аартрақәа рҭоурых иазку аочеркқәа» рҿы иаабо ахазарцәа ркагонат (Хазартәи аҳәынҭқарра) ахсаалаҿы Кавказ Аҩада Мраҭашәара, Ҟәбина аӡиас инаваршәны «касогаа» ҳәа ануп. Урҭ аедыгьқәа роуп.
Аедыгьқәа рыӡбахә ҳаналацәажәа, иаҳгәалаҳаршәар ҳҭахуп «Меланхленаа». Урҭ ртәы зҳәаз аурымцәа роуп, иаанагогьы «аплашь еиқәаҵәақәа зшәу» ҳәа ауп. Араҟа иадаҳҳәалар ҳҭахуп аҭоурых аҿы «амазонкаа» ҳәа ицәыргоугьы. «Агеографиатә аартрақәа рҭоурых иазку аочеркқәа» рҿы ҳара ҳаамҭа актәи ашәышықәсазтәи аҭоурыхҩҩы Помпони Мела иеиқәиршәаз адунеи ахсаалаҿы Кавказ Аҩада Мраҭашәара иахьаҵанакуа, Ҟәбина аӡиас инаваршәны ишану «касогаа» ҳәа акәӡам, «аедыгьқәа» ҳәагьы акәӡам – «амазонкаа» ҳәа ауп.
«Амазонкаа» рҭоурых илегенданы ауп ишаанхаз. Уи алегенда излаҳәо ала, амазонкацәа ртәылаҿы иҟоу зегьы ҳәсоуп, ахацәа зынӡаскгьы иҟаӡам. Аҷкәын дир дыршьуазаарын. Аӡӷабцәа ракәын иаанрыжьуаз. Амазонкаа еибашьцәан, уимоу Бырзентәылаҵәҟьа иақәлон ҳәа аҳәоит алегенда.
Ҳара ҳгәанала, алегенда – легендоуп, азааҭгылара аҭахым. Меланхленааи (аплашь еиқәаҵәақәа зшәызи), амазонкааи, акасогцәеи– аедыгьқәа, ачерқьесцәа ракәын. Зыплашь еиқәаҵәаны абырзенцәа ирбазгьы, акәымжәы зшәыз аедыгьқәа ракәхарын. Амазонкаа ҳәсоуп ҳәа
зырҳәозгьы аедыгьцәа ркәымжәқәа аҳәса рыҵкқәа иахьреиԥшныршьалоз акәхарын…
Убарҭ рыҵаҟа усҟан Меоҭида ҳәа изышьҭаз Азовтәи Амшын инаркны Амшын Еиқәа аҿықәаҿынӡа инхоз «синды» – асаныгцәа ракәын. Хыхь ишазгәаҳҭахьоу еиԥш, асаныгцәа – саниги, «синды» рыхьӡқәа иреиԥшугьы Азиа Маҷ аҿы иҟан – «санг-игига» ҳәа изышьҭаз, каскааи – касогааи, ганкахьала, абешлааи – аԥсилааи даҽаганкахьала, аҭоурыхдырҩцәа рыбжеиҳараҩык аӡә роуп ҳәа ишьақәдырӷәӷәозар, нас «синды» – «саныгаа» ганкахьала, «синг-игига» аҽаганкахьала аӡәроуп ҳәа ашьақәырӷәӷәара замуеи? Мшәан, Кавказтәи ажәларқәа, еиҳараӡак аԥсуааи аедыгьқәеи ҳара ҳаамҭа ааиаанӡа ажәытәӡатәи рышьҭа Азиа Маҷ иадҳәалоуми, нас иамуӡои аԥсуа жәлар реидҵараҿы зыӡбахә ҳәоу асаныгцәагьы рышьҭа Азиа Маҷ иадҳәалазар?
Абраҟа иаагар ҳҭахуп даҽа литературатә-ҩыратә хыҵхырҭакгьы. Зыӡбахә ҳамоу Г. Гельмольт инапхгарала Германиа иҭыжьыз «Ауаатәыҩса рҭоурых» ахԥатәи атом ауп. Уи еиҭаганы 1904 шықәсазы Петербург иҭыжьын. 268-тәи адаҟьаҿы абас ануп: «Раԥхьатәи аимператорцәа рхаан, Митридат иҳәынҭқарра иаҵанакуаз, зхатә хьыԥшымра змаз, атәыла хәыҷқәа аҭоурых ианыӡааит… Убарҭ иреиуоуп ҳара ҳаамҭа иаҵанакуа 63 шықәсазы Понттәи аҳрақәа рықәӡаарагьы. Рим азы ихьамҭаз ҭыԥқәан Тавра (Исавриеи Киликиеи) атәыла. Уи атәыла ауааԥсыра рхаҳәатәала иныҟәон, ибнаршәыраз ртәыла амшын иаҿықәын. Убри аҟнытә урҭ амшынқәылаҩцәа ҳәа ирышьҭан. Ртәылахь инеиуан зхы еиқәзырхарц зҭахыз абрагьцәа. Киликиатәи амшынқәылаҩцәа ирҿагыланы Рим қәԥон. Убас шакәызгьы, ареспублика акәзааит, аимпериа акәзааит урҭ ашьхауаа раанкылара рцәуадаҩын. Убарҭ ирхыԥхьаӡалоуп писидонаагьы. (Синди, Саниги шаҟа ирзааигәоузеи). Аиашазы, урҭ ашьҭахьтәи аимператорцәа рхаангьы иқәылон, иабрагьцәа шәарҭан, имшынқәылаҩцәа шәарҭан. Иреиӷьыз реибашьцәа Амрагыларахьтәи Римтәи аимператор ихьчаразы иргон. Урҭ рахьтә ҩыџьа (Зенони Лев III) Византиа аимператорцәасгьы иҟалахьан…»
Аҿырԥшразы иааҳгар ҳҭахуп даҽа факткгьы. Евгариеи Прокопи Кесариатәии изларыҩуаз ала, афбатәи ашәышықәсазы Амрагыларахьтәи Римтәи аимператор Иустиниан Актәи хаҭала иара дзыхьчоз абазгаа ракәын, урҭ разыҟаҵаразы, рааӡаразы Константинополь ашкол аартны иман. Руаӡәк, Ефраҭ захьӡыз, аимператор изааигәақәаз дреиуан. Идҵала Аԥсныҟагьы даахьан…
“Ауаатәыҩса рҭоурых” ахԥатәи атом 83-тәи адаҟьаҿы усҟан Азиа Маҷ аҿы еибашьыгас ирымаз атәы ахьаҳәо, зегьреиҳа зҵазкуа аибашьыга-ҽуардын ауп ҳәа инаҵшьны иазгәаҭан. Зегьраԥхьа уи зхәыцыз итәы аҳәара уадаҩуп, амала ҳара ҳаамҭа ааиаанӡа х-нызқь шықәса рзы Вавилониа уи ыҟамызт. Аибашьыга-ҽуардын хеттааи каскааи рхаан ауп Вавилониа ианцәырҵыз. Урҭ уахь иназгаз хеттаа ракәу, мамзаргьы Азиа Маҷ Аҩадахьтәи акәакь (каскаа ахьынхоз) аҟынтә акәу еилкаам. Машәыршақә акәхарым зыӡбахә ҳамоу ашәҟәаҿы абас занугьы: «Абнауаа ( варвары) ҳәа зыӡбахә ҳәоу хеттаа ҳәа изышьҭоу ажәлар роуп. Мшәан, урҭгьы каситаа рхаан ауми Вавилониа аҳра аныруаз». Дара абарҭгьы машәыршәа еиқәшәаз фактқәамзар ҟалап. Ҳара ишаадыруа, ажәытәӡатәи хаттаа рҳәынҭқарра знапаҿы иаазгаз хеттаа, хаттаа рнырра ӷәӷәа шрымаз иаанхеит…
Аҵарауаа аӡәырҩы хаттаа рхылҵшьҭра иашақәа ҳәа иршьо каскаа роуп. Убри азы акәхап урҭ хеттаа амрагыларахьтәи ркәакь аҿы изаабогьы, ашьҭахь хеттаа Вавилониа аҳра аныруаз каситаа ҳәа дара аҳра рыцызуаз каскаа ракәзаргьы ҟалоит… Ииашоуп, урҭ мрагыларахьтә иааит ҳәа ҵарауааҩцәақәак ишьақәдырӷәӷәоит, аха иҟоуп ҩадантә илбааит ҳәа агәаанагара змоугьы, насгьы хыхь ишазгәаҳҭаз аиԥш, аибашьыга-ҽуардынгьы
аҽуаа-еибашьцәагьы Вавилониа ианаабо уаҟа хеттааи каситааи аҳра аныруаз ауп. Арахь аҭоурых аҿы излаадыруала, «Каскааи хеттааи жәытәнатә аахыс аҽуаа» ҳәа ззырҳәоз ракәын. Еицырдыруа асовет ҵарауаҩ ду Турчанинов Маиҟәаԥ иибаз ахаҳә ианыз аҩыра, ишдыру аиԥш, ирцәажәеит аԥсышәала. Ари афакт заҳгәалашәаз каситаа Вавилониа рнапаҿы ианаарга, уатәи адгьыл ашара иалагеит, адгьыл зырҭозгьы аиҳараӡак каситаа аибашьцәа ракәын. Ирзалырхуаз адгьыл аханы ахаҳәқәа ахадырсуа иалагеит, уи адгьыл зтәу ауаҩы изы ршаҳаҭгак аҳасабала. Убри анаҩсгьы уи ахаҳә ианырҵон адгьыл зырҭаз зинқәас имоу. Уи азинқәа еилазгоит ҳәа иалагаз анцәа иахьтә лахь шиоуаз, дышҭахоз.
Абарҭ ахаҳәқәа рыӡбахә заҳҳәаз, Турчанинов ирцәажәаз ахаҳәгьы ахьарсыз атәыла ахаҟны ауп. Арҭ реиҿырԥшрагьы иунаҭо ыҟоуп…
Каситаа Вавилониа аҳра руан 576 шықәсеи жәымзи ҳәа рҳәоит хыҵхырҭақәак. Каситтәи аҳәынҭқарцәа рхыԥхьаӡара 36-ҩык ыҟан. Дара аҳра аныруаз ашықәсқәа нарбаны, рыхьӡқәеи рыжәлақәеи нагӡаны иануп хыхь зыӡбахә ҳҳәахьоу ашәҟәы «Ауаатәыҩса рҭоурых» аҿы. Урҭ рыҩнуҵҟа иуԥылоит абарҭ ахьыӡқәагьы – Харба, Ниниба уҳәа егьырҭгьы. Абраҟа инаҵшьны иазгәаҳҭарц ҳҭахуп даҽакгьы, каситтәи аҳәынҭқарцәа аԥхьа ирыҩуан «кашшааи вавилонааи рҳәынҭқар» ҳәа. Ԥыҭрак анҵы «кашшаа» ашьҭахьҟа ииаргеит. Аҵыхәтәантәи аҳәынҭқарцәа ракәзар, дара злыҵыз «кашшаа» рыхьӡ зынӡаскгьы анҵара иаҟәыҵит… Аҵарауаа излашьақәдырӷәӷәо ала, урҭ рхатәы бызшәагьы рхашҭит, рхатә культурагьы рцәыӡит, ишьҭырхит Вавилониа злацәажәоз акадд бызшәа, Вавилониа акультура акәхеит дара ркультурагьы. Убас, «змилаҭра зхашҭыз аҳәынҭқар Кадашман -Харба касситаа рнапала дыршьит» .
Евелин Кленгель-Брандт «Ажәытәтәи Вавилониа ашҟа аныҟәара» ҳәа захьӡу ишәҟәаҿы абас иҩуан: «Амилаҭ
хдырреи, уи инадкыланы амилаҭ еиқәымчрақәеи аҳәынҭқарра дуқәеи аимпериа дуқәеи раан ауп ианцәырҵ. Усҟан ауп зегьраԥхьаӡа ианаарԥшыз ауаатәыҩса рыҩныҵҟа аиҟарамра иҟаз – зых иақәиҭызи атәцәеи, аҳра зуаз ажәлари ахәура иҭаз ажәлари рыбжьара иҟаз аиҟарамра. Уи аҩыза аҭагылазаашьа ганкахьы иаргылт амилаҭтә хамаԥагьара, даҽа ганкахьы – ихәыз амилаҭтә хдырра. Аԥхьатәиқәа хәыцуеит: «Ҳара егьырҭ ҳреиӷьуп, избанзар урҭ ҳхәура иҭаҳцалт». Егьырҭ ракәзар: «Ҳара урҭ ҳреицәам, иҳақәмҿиеит акәымзар» ҳәа ихәыцуеит. Аимпериақәа ҟалаанӡа арҭ рҩызцәа агәаанагарақәа зынӡакгьы изцәырҵӡомызт».
… Тигри Евфраҭи рыбжьара, мамзаргьы аҭоурых аҿы Аӡыбжьара ҳәа изышьҭоу аҿы зегьраԥхьаӡа аҩыра аԥызҵаз ажәлар, аҵыхәтәантәи ашықәсқәа рҟынӡа еилкаамызт, еимакын. Ҵарауаҩцәақәак ргәаанагарала, уи аԥҵан Аӡыбжьара аладатәи акәакь аҿы, шумераа ҳәа захьӡыз ажәлар уаҟа инанагаанӡа, уа инхауаз, аҭоурых аҿы зыхьӡ дырым ажәлар рыбзоурала. Аха абар, аҵыхәтәантәи ашықәсқәа рзы асоветтә наука иҟанаҵаз аартра абзоурала аҩыра аԥызҵаз шумераа шракәу шьақәырӷәӷәоуп.
Аӡыбжьара инхоз ажәларқәа зегьы еидкыланы раԥхьатәи аҳәынҭқарра ду аԥиҵеит Саргон (шурум-кеи) шаррум-кеи – уи аҳәынҭқар иашаҵәҟьа ҳәа ауп иаанагогьы. Ҳара Аӡыбжьара аҭоурых инҭкааны алацәажәара ҳгәы иҭаӡам араҟа, иаҳҳәарц иаҳҭаху, ашьҭахь Вавилониа анрылкааха, аиҳараӡак хетааи каситааи рнапаҿы ианнеиз атәы ауп. Ҳара ҳаамҭа ааиаанӡа 1530 шықәса аламҭалазы аҳәынҭқар Мурсилис хадара ззиуаз хеттаа Вавилониа шьҭырхит. Убри ашьҭахь ауп уаҟа каситаа рҽанышьақәдырӷәӷәа. Евелин Кленгель-Брандт излеиҳәо ала, каситаа 350 шықәса Вавилониа рнапаҿы иҟан. (Хыхь ишазгәаҳҭахьоу еиԥш, даҽа ҵарауаак ишьақәдырӷәӷәоит урҭ Вавилониа рнапаҿы иҟан 500 шықәса инарыцны ҳәа). Усҟантәи аамҭазы Вавилониа аҵакы лаҟәит. Аполитикатә
роль хада хеттаа рышҟа ииасит. «Ҳабацәеи ҳабдуцәеи зынӡаскгьы ирымбаӡацыз ацха ҟазҵо ашьхыцқәа ашьха тәылаҿы инхо, хахаа ҳәа изышьҭоу рҟнытә иааҳгеит» ҳәа дахыҽхәаны иҩуан ашьҭахь Вавилониа аҳра зуаз руаӡәк.
Аха, мшәан, изусҭцәада хахаа? Хахаа ҳәа Азиа Маҷ аҿы милаҭ ыҟаӡамызт. Убри аҟнытә, хыхь аҵарауаа ишазгәарҭахьоу аиԥш, хахаа ҳәа зыӡбахә ҳәоу хаттаа роуп, мамзаргьы каскаа роуп. Ишдыру еиԥш, хаттаагьы каскаагьы аӡәы ракәын. Араҟа иазгәаҭатәуп даҽакгьы, хаттаагьы каскаагьы ахьынхоз ашьха тәылаҿы шакәыз.
Е. Кленгель-Брандт анаҩс иациҵон абас: «Вавилониа аҿы ианнанагаз уаҟа каситаа аҳра аныруаз ауп. Аҽқәа еиҳараӡак иахьырааӡоз Азиа Маҷ ашьхара иаԥну аҭыԥқәа рҿы акәын». Даҽаџьара ҳаԥхьоит абас: «Еиуеиԥшым амыругақәа рыҟаҵаразы аиха рҭахын, зегьраԥхьа иргыланы абҩа. Уи еиҳараӡак иахьааргоз Азиа Маҷ аҟнытә ауп. Избанзар, уаҟа Ермантәыла ашьхараҿы аиԥш, иара убас Кавказ амраҭашәарахьтәи аҿықәи рҿы аихаҵхырҭатә ҭыԥ беиақәа ыҟан».
«Ҳара ҳаамҭа ааиаанӡа ҩ-нызқь шықәса анҵәамҭазы инарҭбааны рхы иадырхәо иалагеит аиха… Аиха усҟан ахьы аҵкысгьы ирҭахын, ахәгьы аман – аиха змаз аибашьраҿы аиааира игон. Аиха ахьыҵырхуаз Ермантәылеи, Аахыҵ-Кавкази, Азиа Маҷи рҟны акәын…»
Вавилониа аматематика бзианы излардыруаз ала, «аеҵәақәа рыҭҵаареи, апланетақәа рҭагылазаашьеи, урҭ рныҟәареи» ирхылаԥшуан. Вавилониаа роуп аҭоурых аҿы зегьраԥхьаӡа ашықәс аԥҵашьа иақәшәазгьы, жәаҩамзы рыла еизызшазгьы, ес-мза 29,5-30 мшы рзаԥызҵазгьы. Аха ас шықәсык аҩнуҵҟала мышқәак мыцхәхеит. Абарҭ ихашәалоз амшқәа ааидкыланы ес-афбатәи ашықәс азы ажәахатәи амза аԥырҵон. Амала, аибашьрақәеи аилаҩынтрақәеи ирыхҟьаны уи анырхашҭуаз, аҳәынҭқар иусԥҟа ҷыдала ажәахатәи амза аԥиҵон.
«Ауаатәыҩса рҭоурых» актәи атом 38-тәи адаҟьаҿы абас ануп: «Акалендар аԥҵараҿы вавилониаа рҵаҩцәан.
Урҭ аамҭа ашықәсқәеи, амзақәеи, амчыбжьқәеи рыла иршаз иахьа уажәраанӡагьы ишьақәырӷәӷәоуп. Амчыбжь бжьы-мшы рыла изларшаз, уаҟа усҟан ирдыруаз амреи амзеи хә-планетаки рхыԥхьаӡарала ауп. Уи иахьауажәраанӡагьы иаанханы иҟоуп. Амши аҵхи 12-12 сааҭ рыла ршарагьы дара ирыбзоуроуп… Ашәагақәеи акапангақәеи дара рҿоуп иахьаԥҵаз, абасала, ажәытәтәи Вавилониаҿы иахьа ҳара ҳаиԥш жәабалатәи асистемала иԥхьаӡозаарын. Амала, ашьҭахь ирцәыӡт, аиҭашьақәыргылара азқьышықәсқәа аҭаххеит…»
Аҭоурых аҿы уи аҩыза ахҭысқәа ҟалахьеит. Егьырҭ зегьы ракәым, аҩыра зманы иҟаз, ашьҭахь изцәыӡыз ажәларқәа ирхыԥхьаӡаланы аԥсуаа рыӡбахә иҳәеит иеицырдыруа аурыс ҵарауаҩ Турчанинов.
Астрономиеи адинхаҵареи шеидҳәалаз ҳнарбоит ажәҩан хыџьара ишаны, хҩык анцәақәа рыхьыӡ иахьадырҳәалаз. Абар даргьы: Ан, Енлилиа, Еа.
Ашықәс амзақәагьы дара рхатә хьыӡқәа рыман. Убарҭ рахьтә мызкы ахьыӡ абра иааҳгарц ҳҭахуп: «Аб» ҳәа иашьҭан. Аԥсуаагьы ирымоуп амза «Абҵара» ҳәа захьӡу.
Вавилониа астрономцәа руаӡәк абас иҩуан: «Аб мзазы Адад (адыди амацәыси рынцәахәы Вавилониа ишишьҭаз ус акәын) атәылаҿы аӡхыҵрақәа ҟаиҵоит…»
Ҳара ҳаамҭа ааиаанӡа ҩ-нызқь шықәса рылагамҭазы Вавилониа Адунеи шыршаз азы аҳәамҭа аԥырҵеит. Уи аҳәамҭаҿы ажәҩани, аокеанқәеи, амшынқәеи ахьеиқәԥхьаӡоу иаҳԥылоит ажәа Аԥсу – ус акәын аокеан ишашьҭаз. Араҟа еиҿҳарԥшыр ҳҭахуп аедыгьқәа рбызшәаҿы аӡы ԥсы ҳәа ишашьҭоу, аԥсу – иауу аӡы ҳәа шаанаго. Ус анакәха, аокеангьы иауу аӡы, аӡ ду ҳәа акәӡами иаанаго?
Ҳәара аҭахума, ажәақәаки хьыӡқәаки реиԥшра мацара уеизгьы-уеизгьы акгьы рҳәом. Ааигәатәи Мрагылареи, Азиа Маҷи, Кавкази реидҳәалара ҭоурыхла ишьақәырӷәӷәоуп. Убри аҟнытә ҳаиҭазыхынҳәуеит Аӡыбжьара – Вавилониа. Мшәан, алегендаҿ баша иаанымхазар акәхап «Вавилониа абааш зыргылоз рыҩнуҵҟа акасит бызшәа гон» ҳәа.
Ҳаԥхьажәа ахыркәшараҿы иааҳгар ҳҭахуп ҳара ҳтәала зҵакы дуу афакт. Киевтәи Рус аҳ Владимир Мономах аҳәынҭқарратә дыргақәа Вавилониатәи анцәа игәаԥхарала иоузшәа ашьақәырӷәӷәаразы иҟоу алегенда иаҳәоит: «Вавилониаҟа идәықәҵан абырзен, аурыс, аобез (аԥсуа)» ҳәа.
Афбатәи ашәышықәса иаҵанакуа Аԥсны аҭоурых зҳәо, уи аамҭа иахаанызтәи аҭоурыхҩҩцәа раԥҵамҭақәа уанрыԥхьо, ихьу-хьууа угәаҵа акы нҭаланы иҿнакаауеит, избанзар ашәышықәсқәа, азқьышықәсқәа рзтәи адунеи/-еибафара еибга-изҩыда, иагәылсны зыԥсадгьыл зыхьчаз, зыжәлар еиқәзырхаз, ҳабдуцәа, рабдуцәа, рыӡбахә ауп ирҳәо. Ҳаԥсуа жәлар рфырхаҵара џьашьатәын. Усҟан адунеи зырхыџхыџуаз, аԥшәмацәас иамаз Византиеи, мамзаргьы Амрагыларахьтәи Римтәи аимпериеи – ганкахьала, даҽаганкахьала – Џьамтәылеи имшәа-имырҳа ирҿагыланы иқәԥон. Изныкымкәагьы ириааихьан. Убас еиԥш иҟаз жәларын азоуп Византиа аимператор Иустиниан Актәи иганахь ииаигарц аԥсуаа рыхшара рзы усҟан Константинополь ашкол зааиртызгьы. Евагриа излаиҩуа ала, «иара дзыхьчозгьы дара убарҭ абазгаа» зракәызгьы.
Иуадаҩуп афбатәи ашәышықәсазтәи аԥсуаа рзы абырзен ҭоурыхҩҩцәа ирҩуаз зегьы рыгәра агара. Анс уҳәаргьы, арс уҳәаргьы, урҭ ирыхьчоз, зымаҵ руаз аимператори дара ртәылеи ринтересқәа ракәын, Аԥсни аԥсуааи иахьрыхцәажәозгьы, дара ирыхьчоз ринтересқәа ракәын. Убас егьа иҟазаргьы, егьырҭ ашәышықәсқәа рзы аасҭа, урҭ рыбзоурала афбатәи ашәышықәса иаҵанакуа аҭоурыхтә ԥҵамҭақәа нхеит. Критикала ирызнеины рыҭҵаара Аԥсны аҭоурых азы хәы змаӡам усуп.
Аха сара сҿаԥхьа ҽа зҵаароуп иқәсыргылаз – урҭ аҭоурыхтә фактқәа схы иархәаны, Аԥсны усҟантәи аамҭа зеиԥшраз инарҭбааны, ган рацәала алитературатә ҩымҭаҿы аарԥшра.
Изеиԥшраз Аԥсны афбатәи ашәышықәсазы? Егры инаркны Гәмысҭанӡа аԥсилаа нхон: (афбатәи ашәышықәсазтәи аҭоурыхҩҩы ду Прокопи Кесариатәи излаиҩуа ала Фазис (Рион) аӡиас ааҩс ишьҭазгьы аԥсилаа робластқәа ракәын.) урҭ рҩадахьҟа, ашьхара иахьаҵанакуаз, Нхыҵ-Кавказҟа умҩанызгоз – Аԥсуаа рымҩаду ҳәа аҭоурых иазаанхаз – иаԥнын мсымаа: Гәмысҭа инаркны Ҟәбина аӡиас аҟынӡа – абазгаи саныгааи иртәын.
Абарҭ аԥшьхылҵшьҭрак ракәын Аԥсны еиҳа ихадараны иҟаз афбатәи ашәышықәсазы. Урҭ реидҵара, иаку Аԥсны аҳра аԥҵара – аԥсуа жәлар реиқәырхаразы, атәымтәылатә мпыҵахалаҩцәа рҟнытә рыԥсадгьыл ахьчаразы ихадараз, ақәӡаареи аанхареи, аԥсреи абзареи еилзыргоз зҵааран.
Убри азы акәхап, нас, абарҭ хыхь еиқәаҳаԥхьаӡаз аԥсуа хылҵшьҭрақәа реидҵара азҵаара афбатәи ашәышықәсазы нап заркыз.
Абраҟа иазгәаҭатәуп Амрагыларахьтәи Римтәи аимпериагьы Џьамтәылагьы Аԥсны аидҵара ишаҿагылоз. Ииашоуп, Иустиниан Актәи ихаан Амрагыларахьтәи Римтәи аимпериа Аԥсны имҩаԥнагоз аполитика аҽаԥсахит. Араҟа ауахәамақәа дыргылеит, ақьырсианра Кавказ ажәларқәа рыларҵәараҿы ицхыраагӡаз ҭыԥны иҟарҵеит. Абри аус аҿы аԥсуаа рхы иадырхәаразы Константинопольҟа иганы аҵара ддырҵон. Ажәакала, дәныҟала уахәаԥшуазар, аԥсуаа рҭахызшәа ҟарҵон, аха уи ҵаҵӷәы амамызт, ҵаҵӷәы шамамызгьы ааԥшит Аԥсны аидҵаразы, ихьыԥшым тәыланы аҟаҵаразы аԥсуаа анықәгыла рыцҳашьарак ҟамҵаӡакәа ашьаарҵәыра ианыладыргыла…
Џьамтәыла акәзар, ус инавала-аавало акәымкәа, еиҳа ихжәаз аполитика мҩаԥнагон.
Аҩтәылакгьы неидкыланы урыхәаԥшыр, рполитика, ҵакыла акын – Аԥсны аидҵара, иаку аҳра аԥҵара, аҵыхәтәаны – Аԥсны ахьыԥшымра иаҿагылон.
Аҩымҭаҿы ицәыргоу афырхацәа хадақәеи иналукааша ахҭысқәеи шхыҭҳәаамгьы, аҭоурых аҿы ишыҟазгьы, асахьаркыратә ҩымҭа азин зласнаҭо ала џьарак-ҩыџьарак, зҳәаз иеиԥш, урҭ раарԥшра схатәы блала сазнеит. Аҩымҭаҿы ицәыргоуп иара убас уиаҟара зҵазымкуа, ихыҭҳәаау ахаҿсахьақәагьы.
Аԥсны афбатәи ашәышықәсазы ишыҟаз алитературатә ԥҵамҭаҿы инхарҭәааны аарԥшра – имариоу усым. Убас егьа иҟазаргьы, аԥхьаҩ дазхьаҳарԥшыр, игәы архыҭхыҭыр, дархәыцыр – аҩымҭа аҿаԥхьа иқәгылоу азҵаатәы аӡбара алшеит ҳәа исыԥхьаӡоит.
«Аԥснаа жәытәнатә аахыс иқьырсианцәоуп…»
«Урҭ ҩыџьа аҳцәа рымоуп: руаӡәы атәыла амраҭашәарахьтәи акәакь аҿы аҳра иуеит, егьи – атәыла амрагыларахьтәи акәакь аҿы…»
«Раҳцәа рыԥсықымқымра иахҟьаны урҭ ахылҵшьҭрақәа (абазгааи аԥсилааи – Б. ).) уамацәгьан ирхыргоз. Аҳцәа аҩыџьагьы ҷкәын хәыҷы ԥшӡа еинаалак данырбалак, ламысрак аарыламсӡакәан иани иаби даарымкәкәааны, евнухк иаҳасабала дҟаҵаны (ихаҵара далхәдатәны – Б. ).), аԥара рацәа рызҭоз римтәи адгьылқәа рахь ирҭиуан. Рыхшара ирзыруз ацәгьаразы ишьоуцәаны имгыларц азы, насгьы аҳцәа рнапаҵаҟа зыгәра гам ауаа ҟамларц азы, ахәыҷқәа рҭынхацәа иара уаҵәҟьа иршьуан.
Абасала, рхәыҷқәа рыԥшӡара дара ҭанархарц азы рлахьынҵа аӡбон. Урҭ арыцҳақәа ҭахон иԥшӡаз аԥацәа ахьрыхшаз иахҟьаны.
Убри ауп изыхҟьо аримцәа рҿы, аиҳараӡак аҳәынҭқар иаҳҭынраҿы аевнухцәа рыбжеиҳараҩӡак шьҭрала иахьаԥсуаау…»
«Уажәтәи аимператор Иустиниан ҳәынҭқарс даныҟала аахыс аԥсуааи ҳареи ҳаизыҟазаашьа еиҳа еиӷьхеит…
Аимператор Иустиниан иаҳҭынраҿтәи аевнухцәа руаӡәк, шьҭрала иаԥсуаз, Ефраҭ ҳәа захьӡыз, Аԥсныҟа дишьҭит. Аԥсны аҳцәа ирыдиҵеит ахацәа иреиуоу рыжәлар, аԥсабара иацәтәыму ҵасла рхаҵара ралхәдатәра аҵыхәтәа ԥырҵәарц.
Аԥсуаа еигәырӷьаны ауп ишрыдыркылаз аимператор ари идҵа. Аимператор дара дрыдгылозшәа анырба, рыгәқәа азырхаҵан раҳцәа ирҿагылт.
Дук мырҵыкәа, аԥсуаа раҳцәа нахырҳәан, рхы иақәиҭны инхарацы рыӡбеит…»
Ацәылашамҭаз, иҭаҳәахаа излаз ацәа хаа изалымҵызшәа, зыцәқәырԥақәа рҽеикәаԥса, изаза-мазо, иҟәызгаӡа иҭатәаз амшын иаҵәҟаҟара еиҳа-еиҳа аҽаланахалон асқьала инадҵыз аԥраӷба. Ауада лашьца иаадәылган иҟәашккараӡа иҟоу кадифак наган инаҵадыршәызшәа иҵҟәашааз мрагылара, иҳәаны итәоу аԥҳәызба ԥхашьаԥхаҵа ианлыхлафаауа, илҳәо лҿамшәо, мцабзык налыцрасны, дшыҟаԥшьхо еиԥш, ашьха калҭқәа зҽырхьызыгӡоз шәаԥшьк уаркалеиуа иамҽханакуан.
Акаԥдан, дызҿыгәҳәаауа ԥҳәызба ссирк иблақәа лыдхалазшәа, уахь дыԥшуан. Иан длыхшаны адунеи даақәлеижьҭеи абри ауаҩ ччаԥшьк ықәмлацзар ҟалап ҳәа угәахәратә еиқәараз ихаҿы акы дшаргәаҭеиз аныԥшын, илахь акаҷыра еизыҵәо, илакыҵақәа ҭалашьцаауан. Ас
данырбалак, амшынуаа аҩ иҵалон, ишәаҟьон. Ирдыруан алаапк еиԥш аҟаҿы-ҟаҿыҳәа ацҳара дшалагоз, ҵаҵӷәык ыҟаӡамкәа иаалымԥыхьашәо кыдҟьо, хыла-гәла еиларгьежьуа аҩны иааҩнало аԥҳәыс леиԥш.
«Аԥсцәаҳа»… Ас акәын аԥраӷба ажәҩаҵшьыҩцәа ркаԥдан ишишьҭаз. Дагьԥсцәаҳаҵәҟьан дара рзы. Ҳәагәыжьла иԥахны аԥраӷба ажәҩақәа иахьрыдҿаҳәалазгьы азмырхакәан, аҽы иазымиааиз акәадыр дасуан ҳәа, иҟамч ԥҵаҵа иҵхны, игәаара дара ирхигон. Адомбеиқәа реиԥш итәаз ахацәа, рхы иоужьзар, хәыҷҵас ихацәкәакәын данкны акаԥдан дкалкало дышьҭызԥааша, рҽеихарӷәӷәа, рҽааныркылон.
Ишԥарури, ирымчуи… Итәцәоуп. Адунеи зырхыџхыџуа Амрагыларахьтәи Римтәи аимпериа иаҵарҟьацны иакуп. … Абан, Африка ацәҳәыра зыԥсадгьылыз араԥ ҷкәын исымсалха еиқәараз ихы-иҿы, алашьцара икәеицеиуа ҩ-цәашьык алубаауазшәа, ашьа зхыҵәалаз иблақәа ахьыцымцымуа.
Адунеи даԥаԥсаны дықәнагалазшәа ауп ихы шибо. Ихы идыруа дҟалазар аахыс, аақ-аақҳәа ишуа ашәарыцацәа рмаҵуар лақәа зышьҭоу ажьа гәыҭҟьа-ԥсыҭҟьа еиԥш тәамҩахә имам, уажәы-уашьҭан сзықәшәарызеишь, шьацҳәак саҿамшәакәан иахьатәи амш сзыхгандаз ҳәа дшыгәаҭеиуаз ишон, ихәлон. Зегь реиҳа изхымго агаҿа иаанхаз, ихы иҭагьежьуа иҭоу, уимоу уахынлаҵәҟьа иԥхыӡ иалоу аҵыхәтәантәи ахҭыс ауп.
… Иабшьҭраа ахьынхоз амшын ду аҿықәан шьыжьымҭанк, аҷыҷмаса реиԥш, иӡхыҵт амшын агәаҿтәи адгьылбжьаха аҟны инхоз раӷацәа. Ахацәа аҭыԥ иахымызт, иабгьы дрыланы шәарыцара ицеит. Ус шәарыцара ианцалак, мчыбжьы наҟьак ианымаалозгьы ыҟан. Иҟалап, урҭ шыҟамыз раҳазар раӷацәа… Иҟалап чарҳәаҩык ихҟьазаргьы. Али-ԥси рыбжьара аҭыԥан иаанхан иҟаз ахәыҷқәеи, аҳәсеи, абыргцәеи еиқәԥах иҿаҳәаны инышьҭарҵеит.
Уи ашьҭахь ауп ахлымӡаахҵәҟьа аныҟалаз. Ана-ара ақыдқәа леиҿажьны амца леиқәырҵан, рнапқәа еибаркны иакәшаны ашәаҳәара иалагеит. Уажәы-уажәы рнапқәа неинҟьаны, зны адгьыл ахь ишьҭасуашәа, нас ажәҩан ахь рыхқәа шьҭыхны иҟаауа, рыжәӡы рҿыҵыҩруа акы рҳәон. Ус ишнеиуаз, реиҳаб иакәхап, рыгәҭахьшәа даарылҵны, ахҿа лаирсуан. Азнык азы иааҭынчрахон, зегьы рыблақәа ҭраа уи ахҿа иазыԥшын. Ахҿа анааиҵихлак – иҳәҳәон, нас еибарҩны, итҟәаны ирымаз ирзыҭрысуан… Дара рқьабз ала ус иаҵанакуазу здырхуада, аԥхьа аҳәса алхны иршьуан.
– Умшәан, сыҷкәын, умшәан, – лыҷкәын игәы лырӷәӷәон иан даныргоз. Лҟытбжьы мгеит, лыҷкәын игәы каҳар ҳәа дшәон.
Иаанхаз анышьқәа илҭарыжьын амшын ихылт.
Уи аҽны ашьыбжьышьҭахь, рыдгьылбжьаха ианазааигәахоз, аӡырҳәцәа рықәшәеит. Реидыслараҿы иаҵахошәа анырба, агаҿахь еихеит. Аӡырҳәцәа раԥраӷбақәа еиҳа излаласыз ала, урҭ ирыхьӡо ианалага, рнышьқәа кажьны амшын рҽарҭеит.
Анышьқәа руак аҿы деиқәԥах дҿаҳәаны дҭажьын иара.
Деиқәзырхаз аӡырҳәцәа иблақәа ҭраа дрыхәаԥшуан, уажәы-уажәы ҭабуп ҳәа раҳәо. Иԥшәмыртлаӡои ҳәа инапқәагьы надирбеит. Дара ркьатеиах ԥҵәо иччон, нас инеиԥырҵны ицеит. Иҿаҳәаз инапқәа рԥыртлара акәым, кәыркәа шоураха, ҿамҩак аӡыҵәҟьа ирымҭеит. Адырҩаҽны тәылак аҿы иӡхыҵны, итҟәаны иааргоз рҭиит. Уиижьҭеи акыр шықәсқәа нҭакәкәа ицахьеит, аха иахьа уажәраанӡагьы иара деиқәԥах дҿаҳәоуп. Аӡыршы иацәшәаз аӡыблара далаҳаит ҳәа ирҳәо дақәшәаны дыҟоуп. Ари араԥ Мамду Аԥшь ҳәа акәын ишишьҭаз.
Ихаԥыцқәа аӷырҿ аарыҵгоит. «Еҳ, сабиц, сабиц…» – иҳәоит уажәы-уажәы. Уаҳа ииҳәараны иҟоузеи зажәа зҿыху, зыбыз ҿаҳәоу, зуаҩра зыцәгоу. Иԥсы еиқәханы
дызлаҟаӡоугьы, ԥсымышьҭыгак злаирҭаӡоугьы аҳаиуан аиԥш изаанхаз имч азоуп.
Ааи, атәцәа рҳәынҭқарраҿы урҭ ишрыхәаԥшуаз ҳаиуанҵас акәын.
… Араԥ инаҩстәи ажәҩаҵшьҩы Мсыртәуп. Ухы шьҭыхны уаҵаԥшыр, ухылԥа ухшәаны икашәартә зыкьышә/-кьышәра ажәҩан иаларсу абаашқәа ртәылаҿы дхаҳәуасҭан.
Еиқәыхьшәашәа аҟәараҿы иқәжьу ахаҳәқәа дрылаԥшуа дышнеиуа илаԥш надхалон акы. Дааҭгылон. Днахыкәша-аахыкәшон. Хаҳәк шубац иҟоуп, иалихуазеи ҳәа угәы иаанамгарц залшом. Ашьҭахь иҩны унеир, исаркьалыхушәа, еилыџьџьа-еилыԥхаауа ахышә иқәгылаз ашәҭ ссир убла наахон.
Ахаҳә хьшәашәа зыршәҭуаз, аԥсы ахазҵоз даҷла деиқәԥах дҿаҳәаны, аԥраӷбаҿы жәҩаҵшьҩыс дыҟан.
Иҟалеи? Дзықәшәазеи ари ауаҩ рыцҳарас?
Рафеҭ дынхон Мсыр аҳҭнықалақь амшын иаԥну акалҭ аҿы. Дышқәыԥшӡаз иани иаби иԥхеит. Амал змаз ижәлантәык дизылԥхан, дгәыцхә-гәышьуа, жәаҩа шықәса ирҭагылаз Рафеҭ даашьҭихын, иҩныҟа дигеит. Рафеҭ, иабгьы дӷармызт, ихатәы ҩны иман. Адгьыл иҵакызгьы маҷмызт, ибаҳчара ҭагалан унҭаԥшыр, еиуеиԥшым ашәыр хкқәа иҩежь-ҟанҭалеиуа, илаҳа-лаҳауа рыфҩы хаа укәа иҭалан ацхеиԥш, ихаакәакәараӡа угәы инықәлон. Ажәакала, аеҭым Рафеҭ абшьҭрала изынхаз иалҵны дзааӡоз имаҷымкәан амал иланагалон. Акыр шықәсқәа рышьҭахь, Рафеҭ даныҩеидас, ԥҳәыс дааигартә аиԥш даныҟала, дзааӡаз иџьабаа азы иҭабуп ҳәа наиаҳәаны, иқьаԥҭахан иҟаз иаб иҩнрахьы дхынҳәырц иҽазикит.
Рафеҭ дзааӡаз дԥаԥашькны, доумаха, даақәгылт. Шәҟәыла-быӷьшәыла излеиқәырҽаҽаз ала, Рафеҭ иаб имал дзааӡаз иахь ииасхьан, уимоу арысҟак аамҭа дахьиааӡоз иџьабааԥсахә ҳәа даҽа хы-шықәса иара иҿы дқьаранџьыр акәын.
Иааӡаҩи иареи еиҿанагалеит, ақыҭауаа дахьқәа ҳәа ззырҳәоз аднагалеит. Инеимҵаркит, иааимҵаркит, ааӡаҩ
иуаҩра ду иалацәажәеит, Рафеҭ ддыԥшыламкәа, абра изуны дахьиааӡаз азы иҩагылан, аҳабла зегьы рыхьӡала, рнапы ргәы иаадкыла инаиеихырхәан, иҭабуп ҳәа иарҳәеит.
Рафеҭ изхымгоз, иаб иԥсы анҭаз рыҩны тәарҭас-гыларҭас измаз, иан фатәы хаак аныҟалҵалак, ма сасык данырҭаалак, аԥшәмара уны, аишәа аханы инеины итәалоз, «сара акы сақәшәар, уара уахьыҟоу сгәы ҭынчуп, сыҷкәын ахылаԥшра шигумыжьуа здыруеит» ҳәа иаб дзықәгәыӷуаз иҩыза гәакьа, анки абки ирыхшаз иеиԥш дызхәаԥшуаз иҩыза ицәажәашьа ауп.
– Рафеҭ, дад, уԥсы ҭанаҵы узааӡаз ишьапы уӡәӡәаларц ухәҭоуп, – иҳәеит уи ихы ларҟәны, ииҳәаз дацәыԥхашьаны, иблақәа ҵәахуа.
Рафеҭ инықәыршәны аӡбаҩ дизцеит. Иааӡаҩ уахьгьы аус ҟаиҵахьан, аха аџьма имԥсыша амаҵә азылаҟәуеит ҳәа, уаанӡа иҟаз аӡбаҩ дамхны аӡбаҩ ҿыц данахадыргыла аҽны иақәшәазаап иара инеира.
Аӡбаҩ ҿыц ихьӡ аҭгаразы, дахьынарышьҭуаз, днавала-аавало акәымкәа, инапаҵаҟа инеиуаз раԥхьатәи аусқәа ииашаны иӡбозаарын. Ус иҟазшьан.
Рафеҭи иааӡаҩи рус ҿыц дахәаԥшын, мызкы наҟьак иӡбахә ада ақыҭаҿы ҳәатәы ыҟамкәан, ииашаны иӡбеит.
Рафеҭ иҩны дахылт. Уи аӡбаҩ дышидгылаз анырба, уажәраанӡа иааӡаҩ иахь иадызцәылоз еиԥхеибарс иҩны инеины, игәырӷьаҵәа идныҳәалон. Егьырҭ зегьы ракәым, иаб иҩыза гәакьа ҳәа иишьозгьы «амц ҵаҵӷә шамамыз здыруан» ҳәа ҳәо иашҭа дҭалт, уаанӡа уи амц иара иакәӡамызшәа шаҳаҭс иамаз.
Ус ауп ишыҟоу адунеи аҿы. Амч зегьы адгылоит, амчыда дызҭахыда…
Аха Рафеҭ игәырӷьара анарха амамызт. Мызқәак рышьҭахь уахык ҵхыбжьон, ақәа кыдҵәаны ианлеиуаз, адыдмацәыс рҽалак шьоук ҩаиқәлан, дҿаҳәаны, аканџьа длақәжьны, дрыманы амшын нырцәҟа ицеит. Адырҩаҽны
Константинополь аџьармыкьаҿы днықәыргыланы тәык иаҳасабала дырҭиит.
Ақәылацәа ирыцхраауаз руаӡәк, зхы-зҿы ҭаҳәҳәаз, ианымацәысуаз иблақәа дырхыԥшылт. Идырт урҭ аблақәа. Дзааӡаз иблақәа ракәын.
Аиаша мчыдахеит, ахәахәа аиааит. Ус акәын ишыҟаз атәра аамҭазы.
… Егьи арԥыс, ажәҩаҵшьҩы, дхышын. Иҩызцәа ишырдыруаз ала, дҩадатәын, амшыннырцә мшынҵас ишьҭоу акаршәрақәа иԥсадгьылын. Уаҩы ҳаракык, зхы-зҿы ҳалалыз, жәҩахыр ҭбаак иакәын. Иҩызцәеи иареи иргәаӷьызеи уҳәарауазеи! Византиа иақәлеит, аиааирагьы ргеит, иара арыцҳара дақәшәеит умҳәозар. Иҽы иҵыршьааит. Дхәахәажьахәан дшышьҭаз, дырԥыхьашәеит.
Аԥраӷба акаԥдан, изыхҟьа здырхуада, зегьы дрылкааны, лаԥшҵашәарак иоузшәа дыхҭакны диман Хыш. Ус акәын хьыӡшьарас ишимаз.
– Ԥу, аҳәажә! – иҟамчы ихиҟьоз азмырхакәа, аҵыхәтәаны абас ҳәаны, шьапԥықәлагьы изқәа дынкыдсылон.
… Аԥшьбатәи ажәҩаҵшьҩы, амшын ихылазар аахыс ҭынч џьара дызтәомызт. Уажәы-уажәы деихон дҩыҵыззарц, аха адаҷ дашьҭуамызт. Иҩызцәа раасҭа дқәыԥшын, ижакьаҵәҟьа маацызт, амшәхәы иҿан, еилҟьа-еилӷәыцәк шиакәыз ҩашьомызт, ихы дақәиҭны длеиҩеиуа аԥраӷба дышҭамызгьы, аидаур дшықәмызгьы. Дахьреиҵбыз азы акәхап, иҩызцәа дрыцҳашьаны инхьаԥшуан иара ишҟа. Уимоу, ҳиацәажәап ҳәагьы рҽыназырклон.
– Ус ҟаумҵан, уҽырҭынч, «Аԥсцәаҳа» уибар ауеит, – ибжьы ныҵакны ҿааиҭит Хыш.
– Исылшом…
– Иҟалеи, иухьи?
– Амшыннырцә… – иҳәан, дҩеихахт сыԥшуеит ҳәа.
– Узырҳәацымыцуеи, алахша! – иҳәан, убри аамҭазы иҟамч ԥҵаҵа нада-аада иҩаихиҟьеит.
– Уаргьы саргьхандаз! – дааӷызыӷызит.
– Ҿумҭын, ирласны ажәҩа аҵшьла!
Амшә иакыз баба иҳәеит ҳәа шырҳәо аиԥш, иҟаиҵарыз, ихаԥыцқәа еихарӷәӷәа, игәи-ишьеи еилаҵәо, ажәҩа аҵшьра дналагеит.
– Иҟоузеи амшыннырцә? – ибжьы ныҵакшәа Хыш деиҭаҵаахт.
– Сыԥсадгьыл…
– Аа, – иҳәан Хыш, аҷкәын днаиҿаԥшит, игәы ирӷәӷәарц азы инациҵеит: – уҽырҭынч, акы ҳхәыцп.
– Иухәыцгәышьои, ахәыцра зылшо ауаҩ иоуп…
– Ҳара ҳуааӡами?
– Ҳуаандаз, акамбашьажә аиԥш ҳҵаҳәаны иааҳасуа ҳрыпҟарымызт. Ҳара ҳаҟнытә ирҭаху акы заҵәык ауп – ажәҩаҵшьра. Ууаҩуп ҳәа уршьозҭгьы ажәҩа аҵшьра улшома ҳәа думазҵаауаз. Мап, Хыш, анҭ рзы уаргьы саргьы ҳҳаиуанқәоуп. Аҳаиуани ҳареи ҳазлеиԥшымкәан иаанхазгьы, ҳзықәшәаз ахьаадыруа, ҳлахьынҵа шеиқәаҵәахаз ахьаабо ауп. Аҳаиуан уи аздыруам.
– Уҽеиқәк, арԥыс, убжьы раҳар ауеит.
– Ираҳааит, ари аҩыза аԥсҭазара уаҵәы, уаҵәашьҭахь ҳәа изыргәагәатәуи? Сзықәгәыӷуа ҳәа исымоу, хыхь иқәтәоу анцәа мап сцәикзар…
– Ус умҳәан, арԥыс, уиашам.
– Ишԥыкәу сышиашам?
– Анцәа мап уцәимкӡеит уара. Мап уцәикзар амшыннырцә иҟоу Сыԥсадгьыл збандаз ҳәа узыԥшӡомызт. Уи уара агәыӷра уиҭеит.
– Иснаҭои агәыӷра?
– Умццакын, арԥыс, – иҳәан, Хыш ажәҩан днаҵаԥшит. Зҽеизызгоз аԥҭа еиқәарақәа ацҟьарц аҭахызшәа, ҟаитан еишьылҵас амацәыс нарылҟьан, аҵықь-аҵықьҳәа ихыст.
– Ишыдыдуа қәа ауам ҳәа рҳәоит, арԥыс, иудыруазеи уаҵәтәи амш иаҳзаанаго, – ҿааиҭит Хыш.
– Угәыӷла, имгәыӷкәан иԥсхьада…
– Ҿумҭын сымҳәеи! – еиҭах иҟамчы ҩеихҟьеит.
– Аах, уаргьы саргьхандаз! – деиҭаӷызыӷызит арԥыс. Аҵықь-аҵықьҳәа идыд-мацәысны, ажәҩан аҵа леиҟәжәа ицазшәа, еимаҩӡаны ақәоура иалагеит.
– Ашәаԥшь ҟаԥшьӡа ианхыла нахысгьы ас шыҟалоз здыруан, – амш деиӷьуазу, амшынуаа дрыҵаҳәҳәозу аилкаара уадаҩны, ибжьы гон акаԥдан.
Алым агыгцәа ргыланы акы ианазыҭрысуа аиԥш, амшын ацәқәырԥақәа аапкӡаны, ҵлашәарак-ҵлашәарак иаҟараны, ишьҭууаа-шьҭуааны, аки-аки еишьҭаланы аԥраӷба иазнеиуан. Аԥраӷба акәзаргьы, инӡаакәкәала аӡеибафара иахәлабга ицеит ҳәа шугәахәуа, имшәа-имырҳа аԥхьа иаацәырҵуаз ацәқәырԥа дуқәа ирхьынԥашаланы, доуҳа мчы дук ишьҭԥааны иханагалошәа, иҩхаланы ацәқәырԥақәа рҟәаҟәа иҩықәтәон. Дук иаанхомызт, еиҭа иӡаакәкәала ицахуан. Аха, зегь акакәын, ацәқәырԥақәа ишырҭахымызгьы, иаапкызшәа ишышуазгьы, еиҭахаланы рҟәаҟәа иқәтәон, илбаауан…
Иџьашьатәуп амшын аҟазшьа. Зны – мшла, мчыбжьыла, мызлагьы ацәа хаа инҭанагаланы, аԥсы ашьошәа, аҽырҭынчны аҭра иҭатәоуп. Моу, шаҟа алеишәа бзиоузеи угәахәп. Аԥхынразы зшьац қашәқашәо, ҵыхәаԥҵәара змаӡам адә-каршәра аԥшалас анықәхәмаруа збахьада, алада уԥшыргьы, аҩада уԥшыргьы, ажәҩани адәкаршәреи еиларсушәа ауп убла ишыхгылоу усҟан. Убасҵәҟьа ауп амшын анбзиоу ишыҟоугьы. Ус иаалырҟьаны шьыжьла, хәылбыҽхала, амшынҳәақәа ацәқәырԥақәеи дареи еихәмаруа, зны ара, зны ана амшын агәаҿы хаҳә еиқәаҵәасамсалқәак агәылҳәҳәошәа, ацәырҵра ианалагалак – амшынуаа ирдыруеит амш шыцәгьахо. Заагьы аҽазыҟаҵара иалагоит.
Раԥхьа ацәқәырԥақәа хьарч-марчҳәа рышьҭыбжь иацло иалагоит. Ус ишнеиуа… нас амшыни ажәҩани ахьеиларсу ркалҭқәа рҟынтәи аԥҭеиқәарақәа рҿаархоит. Урҭ еиҳаеиҳа ажәҩан агәахьы ихалацыԥхьаӡа, аԥша асрагьы иацлоит. Атыҩ ахаԥазшәа ажәҩан аҽанахьнагӡалак, адгьыл аԥсы азеивымго агәамҵ-хамҵра, ақьра-аӷызра иналагоит, амшын акәзар, ари избо закәызеи аҳәошәа, ибыбны, ацәа иҭыҵны, ар рымца аҵадырцеизшәа, ахәараҳәа еилашуеит.
Абасҵәҟьа акәын ишыҟаз уажәгьы. Ас амшын анбааԥсу, ианыцәгьоу амшынуаа уахгьы-ҽынгьы лацәеихьшь ҟамҵа еивагьежьуеит. Акаԥдан анахь ирҩуеит, арахь ирҩуеит. Ишԥаируи, аԥраӷба еиқәырхатәуп, ауаа еиқәырхатәуп.
Хымшуп амҩа иқәижьҭеи аԥраӷба. Амрагыларахь ахы хоуп. Аҩхаа ҭшәара иаабжьысны Понт иалалеижьҭеи Ефраҭ амызгәыҭ дадҿарҳәалазшәа дадгыланы дыԥшуеит амрагыларахь. Иибараны иҟоузеи, ажәҩан лаҟәызар, алаԥшҳәаа лашьцазар, амшынгьы агәараҳәа еилашуазар!
Дыԥшуеит амрагыларахь…
Амшын анҭынчу арантәи Кавказ ашьхақәа убоит ҳәа рҳәоит. Аха уажәы, ажәҩангьы аҵармақь аиԥш ианеиқәаҵәоу, амшынгьы аҭра иҭыҵны ианцо, анаҟәа жәпаҳаҳараӡа аҽахажьны ианыҟоу, амшын нырцә акәым, ҩажәа, ҩажәижәаба шьаҿа рнаҩсангьы акгьы убарҭам, ажәҩани амшыни ркалҭқәа уаԥхьаҵәҟьа еилалазшәа убла ихгылоит.
Ефраҭ амызгәыҭ дшадгылац дадгылоуп. Мрагыларахь дшыԥшыц дыԥшуеит… Игәы ҿызкаауа, ихамышҭуа, иԥсҭазараҿы акырӡа зҵазкуа акы нижьзар акәхап уаҟа. Уи азоуп илахь акаҷыра зеизыҵәо, ихы-иҿы еиқәара агәкра заныԥшуа, илабжышқәагьы иӡамҩа инахьыжжны ижакьа изалаҭәо. Аха амшынуаа уи рбарҭам, амш злабааԥсу ала қәа цәыкәбарқәоу џьыршьоит.
Ефраҭ дахьгылоу шәарҭоуп. Амшынуаа акы ихьыр ҳәа ицәшәоит, аха иҿаҿы акгьы рзҳәом. Иаԥхьа ианиасуа ихырхәоит, «аимператор иуаҩы» ҳәа ишьҭоуп. Акаԥданҵәҟьагьы Ефраҭ имаршәа кны ауп дышиацәажәо. Уажәы-уажәы уи игәабжьынацәа иахоу амацәаз ахь дынхьаԥшуеит. Амрагыларахьтәи Римтәи аимпериа аимператор имацәаз ауп. Ари амацәаз знацәха иахоу аимператор ихьӡала ацәажәара азин имоуп.
Аимпериаҿы Ефраҭ «Иустиниан изааигәоу ауаҩы» ҳәа ауп дшырдыруа. Аҳҭнуааҵәҟьа иҵашьыцуа рацәаҩуп. Дымҵаа-мыԥшаа, шьыжьыз, шьыбжьоныз, аҭахызаргьы аҵх агәазы акәыз аимператор дахьышьҭоу ауада ашә аартны дыҩналоит. Аимператор моу, аҳкәажә луадахьгьы днеиуеит. Аҳҭынраҿы ишаԥу аиԥш, шьоукы-шьоукы инцәыҵаҟәынд-аацәыҵаҟәындҟәындуеит. «Аӡы ахьышьҭрахь имгьежьыр ауам, ари аԥҳәыс даҳкәажәзаргьы дшыԥҳәысу даанхоит. Аԥҳәыс лыхшыҩ лкалҭ иадҳәалоуп… лара лтәахьы илыхоит. Аимператор иеиликаар, Ефраҭ маха-маха деиҿижәжәоит…» – рҳәон.
Ас зҳәоз Ефраҭ ргәы дрыцҳанашьозу, иҵашьыцуазу аилкаара уадаҩын. Уаҩышьала аҳҭнуаа бзиа дырбон, зны-зынла дааицрашәозаргьы, дҳалалын, инапаҵаҟа уаҩы дҭамхацызт, уимоу аимператор лаԥшҵашәарас ишьҭихқәозгьы сыхьчоит ҳәа иҽазикқәахьан.
– Сҳәынҭқар ухаҵкы…
– Аа, Ефраҭ… Издыруеит иуҳәарц иуҭаху, «бжьынтәы ишәаны знык иԥҟа», ас ауми ушсабжьало.
– Ахшыҩ ду змоу Иустиниан Ефраҭ рыцҳа иабжьара дазхьуа дыҟаӡам.
– Нас?
– Азин суҭозар…
– Иумоуп азин, Ефраҭ, иумоуп, иҳәа.
– Зхьышьаргәыҵа ҳакәыхшоу, анцәа ду иишаз ауаҩы егьа цәгьара ҟаиҵахьазаргьы, егьа хлымӡаахра, хынҭаҩынҭара дрыниахьазаргьы, ауаҩра илоу аҟәырҷаха изаанхоит, изаанымхарц залшом, сҳәынҭқар ухаҵкы.
– Ҳа-ҳа-ҳа, – игәарԥхаӡаны дыччоит Иустиниан, – убри аҟәырҷаха изаанхаз ԥшааны ишьра ацынхәрас ауаҩрахьы дкылгатәуп, ас аума исоуҳәаз, Ефраҭ?
– Сҳәынҭқар ухаҵкы! Атәы дтәуп, аҳәынҭқар дҳәынҭқаруп, атәы аҳәынҭқар иабжьара илшаӡом, азингьы имаӡам, аҳәынҭқар иабжьара зылшо ҳазшаз Анцәа ду заҵәык иоуп.
Абри аҩыза аицәажәара ашьҭахь Иустиниан дқьиахон, ашьра зқәиҵаз ирықәхны, амшын нырцәҟа ихиҵон, иҭактәыз ауижьуан.
Ефраҭ иразра, игәаартра, иуаҩра – абас ала аҭак ҟаиҵон аимператор.
Ахԥатәи ашәышықәса инаркны атәцәа рҳәынҭқарра аилабгара иалагеит. Атәцәа зҭагылаз аџьамыӷәацәгьа иаҿагыланы зны ана, аҽазны ара иқәгылон. Усҟан аҳҭынрақәа афымца рыцрасызшәа аԥыр-ԥырҳәа ибылуан. Атәцәа рхала ракәзаргьы ирчҳарын, ирулакгьы еиқәдырхарын рҳәынҭқарра, аха ишԥарурыз атәцәа инарываргыланы иқәгылазар анхацәа… Иқәгылазар римаа рсолдаҭцәа… Аҵыхәтәаны, «атәцәа рҳәынҭқарра ҵызшәааз» «абнауаа» ҳәа уи аамҭазы римаа зышьҭаз аҷыҷмаса реиԥш ирықәпапазар. Ари аҩыза аиҿагылара – класстә еиҿагыларан. Ажәакала, аҭоурых ишазаанхаз аиԥш инеиԥынкыланы аҿаанахеит нкылашьа змам аӡхыҵра – атәцәа рреволиуциа ҳәа хьӡыс измаз.
Атәцәа рреволиуциа иашьҭыз адацқәа аҳәынҭқарра амрагыларахьтәи апровинциақәа рҿынӡа инаӡеит. Амрагыларахьтәи апровинциақәа, ашьҭахь Амрагыларахьтәи Римтәи аимпериа, мамзаргьы Византиа ҳәа хьыӡшьарас изауз аҳәынҭқарра, ахаҭа иӷәӷәаҟацаӡа иҩагылаанӡа, изықәгылаз ауасхыр кәат-кәато иалагеит… Убас ега иҟазаргьы, атәыла злабеиаз ала, макьана зхы иақәиҭыз, атәра ауӷә зыхәда иқәымлацыз анхацәа аанханы излаҟаз ала, насгьы уаҟа ақалақьқәа еиҳа ирласны изладыргылоз ала, ақалақьуаагьы рхыԥхьаӡара злазҳауаз ала, ареволиуциатә қәԥара даҽа ҟазшьа ҷыдак аанахәеит. Ганкахьала, атәцәа дырҩызаны дықәгылон иацы адгьыл змаз, аха иахьазы
еимырҵәаз, ицәҳәыз анхаҩы – уигьы тәык диҩызан. Урҭ ирыдгылон ақалақь ӷаруаа. Даҽа ганкахьала, Византиа аҳәынҭқарра злабеиаз ала, атәцәа рреволиуциа иаҿагыланы иқәԥаратәы амч аман. Абасала, амраҭашәарахь аасҭа, амрагыларахьтәи атәцәа рҳәынҭқарра ус аламала ахы ақәнажьуамызт, аамҭа агон…
Убри ауп амраҭашәарахь аасҭа араҟа атәцәа рреволиуциа акыр шәышықәсқәа аиааира зазымгоз, атәцәа рҳәынҭқарра акәзаргьы, иӷәӷәаӡа изгылаз, даара ишыҵшәаазгьы. Убас иҟан азоуп аԥшьбатәи ахәбатәи ашәышықәсқәа рзы Балкан адгьылбжьахалеи, Сириеи, Палестинеи уҳәа егьырҭ аимпериа акәакьқәа рҿы атәцәа рықәгылара илҵшәаданы изаанхоз. Аҵыхәтәаны, атәцәа рҳәынҭқарра ахаҭа ареволиуциа ахәаҽрацы ижәылоит. Аха уи имариаз усмызт. Уи азын атәцәа рҳәынҭқарраҿы амчра знапаҿы иҟаз аиҳабыра рыкәша-мыкәша еилаҵәар акәын. Аиҳабыра рхадараҿы дгылазар акәын иҟәышыз, ахара иԥшуаз, аха рыцҳашьара зламыз аимператор.
Убас иҟаз императорын Иустиниан Актәи.
Ефраҭ даԥсуан. Иарԥысра дҭагылан. Дуаҩы ҵарын. Ашьауардын аиԥш зԥынҵа хәаз, алаҳәеиԥш зжакьа еиқәаҵәаз, зхы-зҿы аазоуз, зыхәда ҭкәыцәаа, зыжәҩахырқәа џаџаӡа, зӡара паны, зоура наӡа-ааӡаз хаҵан. Абарҭқәа рнаҩсан, усҟантәи аамҭа излаҵанакуаз ала, аҵара змаз уаҩын. Аамҭак азгьы, Иустиниан иаҳҭынраҿы еиҿкааны имаз аԥсуаа рзы ашкол арҵаҩцәа дыруаӡәкын. Ахәыҷқәа бырзен бызшәала аҵара ахьдирҵоз анаҩсангьы, азин шимамызгьы, аԥсышәала драцәажәон, рхатәы бызшәа рхамышҭырц, рыԥсадгьыл ргәалашәаларц.
– Адунеи зырхыџхыџуа аҳәынҭқар имаҵураҿы шәыҟоуп. Уи амаҵ аура шәаԥсаны шәҟалароуп, ҵаралагьы, дырралагьы, мчылагьы. Ааи, ааи. Мчылагьы. Ианшәызҳалак, зегь реиҳа зыгәра ганы аҳәынҭқар иаҳҭынра зыхьчо, иара дзыхьчо шәара шәакәхоит. Уи аилҟьаеилӷәыцәра аҭахуп, ажәакала, шәеибашьцәа ӷәӷәаны шәҟалароуп…
Жәаҩа-жәохә шықәса зхыҵуа аҷкәынцәа рыблақәа ҭырхаха изыԥшуан. Амрагыларахьтәи Римтәи аимпериа дуӡӡа ахи аҵыхәеи ари иаҟара ирзааигәаз уаҩы дрымамызт: дара рзы дагьырҵаҩын, дагьааӡаҩын, дагьҭынха дуун. Иара аӡәзаҵәык иакәын рхатәы бызшәала ирацәажәоз.
Ефраҭ ихаҭагьы ибон ргәы ҭыӷьӷьаа, рыблақәа ҭхаха ишихәаԥшуаз. Абри аамҭазы игәы акы иҿнакаауан, иблахаҵ аргьежьуан… Игәалашәон ихәыҷра…
… Гәмԥсы аԥшаҳәаҿы инхон. Иаб Аԥсар дшыжәлазаҵәызгьы, дызлаз аҳабла ҳаҭыр иқәырҵон, унеишь-уааишь ҳәа иарҳәон. Уимоу, аибашьрақәа, аидысларақәа раан жәаҩы рхыс далырхуан.
Абысҭа ларҵон, иаадрыхуан. Ақәаҵара рыман. Аҩы ҭарҭәон. Арахә рзанын, аҳабла зегьы рырахә аԥхынра ашьха икарцон, Ефраҭгьы знык, ҩынтә раҟарагьы дыргахьан.
Шаҟантә рҭыԥ иақәлахьааз… Бӷарҵахьы Аԥсар ицназгоз дыҟаӡамызт. Ефраҭ иаб дышхаҵа ӷәӷәаз убарҭ ақәыларақәа раан ауп ианибоз, дмацәыс еимҟьаран дрылагьежьуан, алым бжьы ихан, бжьасҵас дҵарын. Абжьас анаҳҳәа, зны шәарыцарантәи дхынҳәит ашьаҟәадабаа даганы. Игәышԥы, ижәҩахыр, имахәар-шьахәарқәа ашьа рылкьаса ицон. Иҟалеи ҳәа ианиазҵаа, ааԥҭра аԥхьаҟа инапы наирххеит. Уаҟа икаршәын иишьыз ацәа.
Иҟалаз рдырит. Аԥсуаа рыҩнуҵҟа амшәқәа ршьхьан, уимоу абжьас даиааит ҳәа аӡәы иӡбахәгьы гахьан, амала, адомбеи аӡәгьы имшьыцызт абас махәҿала… Ари ажәабжь иаразнак Аԥсынра иахыҵәеит. Аҭыԥҳацәа афырхаҵа ашәа ихырҳәааит:
Уарада-рада-уарада, Аԥсар адомбеи шишьыз змаҳада? Уарада-рада-уарада, Аԥсуаа ҳфырхаҵа иҩыза дызмада.
Ари ажәабжь аҳ иҟынӡа инаӡеит, ихьымӡӷишьеит.
Аҳ изы ас ашәа рымҳәеит, аҳ иԥа изгьы ирымҳәаӡеит,
арахь Гәмԥсы аԥшаҳәаҿтәи Аԥсар ҳәа уаҩы изымдырӡо ажәлазаҵә ари аҩыза ашәа ихырҳәааит.
Гәмԥсытәи Аԥсар… Дызусҭада, нас, иара? Даҳым, ахырӷәӷәарҭа имам. Шәҩуаа дырхадам… Жәаҩы заҵәык рхада ихьӡ абас ицеит Аҳ ҽнак шьыбжьышьҭахь Аԥсар иахь дымҩахыҵит. Аҳ дызҭааз али-ԥси рыбжьара ацә ду лкажьны ишьит, еиҿыҟьҟьаны, аҭамҳақәа еиҿажьны, ақәабқәа амца рыҵарцеины акәац ажәра иалагеит. Аҩцараҿы аҳаԥшьа ду хиртлеит.
Аҳҭнуаа, аибашьцәа амӡырха агәҭа игылаз ахьаца амҵан еикәшаны итәеит.
Ачара чаран, чарак ишаԥу аиԥш имҩаԥысуан. Еидшылаӡаны ачаҟәа гәаҩа дуқәа рыла акаҷыҷ ҩы ржәуан. Ицәажәоз аҳ иакәын. Иара уигьы аныҳәаҿақәа ааркьаҿӡаны иникылон. Иҽалажь-аалажьуа абжьааԥны ишыҟаиҵалоз аиԥш алафгьы иҳәомызт, аҳҭнуаагьы аҵәы рылиҵомызт. Ас данеиҭашәоз, илакыҵақәа ашәшьы рыҵалазшәа иҵшәаауан, амсҭхәага иӷрагылоушәа уаанӡа еихамҟәалаӡоз ибӷагьы хәон, ар ишьҭоушәа, ажәжәа-жәжәаҳәа акрыфарагьы далагон. Ааи, иара уажәгьы алашәага еимыжәжәаны, ицәӷәыхны, зыбаҩқәа ҟәаш-ҟәашӡа инкарыԥсаз аӷааҵс аиԥш, иаԥхьа иқәыз акәац жьыхәҭа дуқәа ахьхьа-хьхьаҳәа акәын абаҩқәа шыргәылшәшәоз. Имлашьуа қәыџьмаҵас ихацламҳә еиҵасуан, ашшаԥасал ӡыҭны, ижакьа иалхәаҭа икаҭәон.
Аҳҭнуаа иҟазшьа рдыруан. Акрыфара иаҟәыҵны иҟаларызеишь ҳәа изыԥшын. Аҳ иникылеит аҵыхәтәантәи аныҳәаҿа.
– Аԥсар, – аԥшәма ихы наиқәкшәа ҿааиҭит, – аԥа ԥшӡа думоуп… – иааркьаҿӡаны далгеит иажәа.
Аԥсар ицәымыӷхеит, ирцәымыӷхеит аҳҭнуаагьы. Аҳ даҳын, ииҳәаз иҿазырхьуадаз.
Иҩҽыжәлан, аԥшәма бзиала ҳәа иамҳәакәан ашҭа инҭҟьеит.
Аԥсар дгылан, ашҭа агәҭа иадырсыз аҵәҩаншьап аиԥш. Дгылан деиҵаӷәӷәа, деиқәара-ԥсараха. Аҳ дызҭааз ауаҩы иеиԥш акәымкәан, аԥшатлакә имӡырха инҭагьежьызшәа дмидагәидаха, инапқәа игәыҵаԥса…
Ихы ҩышьҭихын, ажәҩан днаҵаԥшит, алашьцара иалыџьџьаауан аеҵәақәа, аха иабаҟоу амза? Изымлашозеи? Амза аҭәымҭазоуп, ажәҩан агәаҿыҵәҟьа икыдзароуп. Аԥсар уахь днаԥшит. Абар ассир, амза атыҩ иакын…
Ашарԥаз арҵәаабжьы ҭыҩит Аԥсар иашҭа.
Аҳабла еигәныҩны ианеиза, рыбла иаахгылеит ухәы-ужьы қақаӡа еилазыргылоз асахьа. Аԥацха аҭыԥан арацәаххыра шьҭан, ахчныза ыҵҳәан ахәа илажьын… Аԥсари уи иԥшәмаԥҳәыси ахьаца ашьапаҿы ишьны ихәхәа-хәхәаӡа еиван.
Лбаа агәаҩараҟынтә аӡҟы лкьаасыбжь ааҩуан. Амышәкәан дылаҳәаны абардра дыларшәын зышықәс макьана цқьа имҵыцыз рыӡӷаб хәыҷы. Аха дабаҟоу жәаха-жәиԥшь шықәса ирҭагылаз рыҷкәын Ефраҭ? Анахь рҳәеит, арахь рҳәеит, џьаргьы дрымбеит.
Иҟалаз рдырит…
Аӡәи-аӡәи зеиҿаԥшуамызт, рыхқәа рыкәаҽ еилагылан. Рыԥсеиԥш бзиа дырбон, ҳаҭыр ду иқәырҵон Аԥсар, аха шьала-дала аӡәгьы диуам, ус анакәха, ашьа аныҟамла ашьоура аӡәгьы иуалмызт. Насгьы узҿагылода? Аҳ иҿагылара гәаӷьуацәоуп. Уи ауаҩ ҳаракы дҳалалӡоушәа ихыиҿы ыргәыбзыӷны, дԥышәырччо данцәажәо папанҵҟәыррак ихәыцуан. Хара-хара иаҩсуан. Иҩызарагьы шәарҭан, иаӷарагьы бааԥсын.
Абри зегьы сахьаны иаԥхьа иниаст Ефраҭ. Игәалашәеит усҟан ихаҵара далхәдатәны аҳ дшиҭииз Бырзентәылаҟа, аимператор иаҳҭынрахьы.
Згәырҵҟәыл бзиаз ахәыҷы аҳҭынраҿы деицгәарҭеит. Ашьҭахь, императорны иҟалаз Иустиниани иареи еиқәлацәан, еицрызҳауан, зны-зынлагьы ашәҟәқәа еицрыԥхьалон. Иустиниан димператорны даныҟала, зыгәра игоз иҩызцәа изааигәеитәит, Ефраҭгьы урҭ дрылан. «Иаку аҳәынҭқарра, иаку азакәан, иаку адинхаҵара» ҳәа аимператор Иустиниан имҩаԥигоз иполитикаҿы еиҳараӡак дзықәгәыӷуаз дреиуан Ефраҭгьы. Иҟалап, Ефраҭ ибзоуроу рацәазаргьы аҳҭынраҿы аԥсуаа рхәыҷқәа рзы ашкол ахьааиртызгьы.
Араҟа иџьашьатәу ҳәа акгьы ыҟаӡам, аԥшьбатәи, ахәбатәи, афбатәи ашәышықәсақәа рзы ақьырсианра Кавказтәи ажәларқәа рыларҵәараҿы Аԥсны иналкаау аҵакы аман. Убриазоуп Иустиниан Амзара, Питиунт ҳәа абырзен хьӡы ахҵаны ауахәама зиргылазгьы.
… Афбатәи ашәышықәса адунеи аҭоурых иазаанхеит абжьаратәи ашәышықәсқәа ирылагамҭаны, атәраҟнытә афеодалтә шьақәгылашьахь аиасра иалагамҭаны. Амрагыларахьтәи Римтәи аимпериа усҟантәи аимператор Иустиниан ибон атәраамҭа шеилаҳауаз, иҵарадырра, имчилшара, игызмалра зегьы азикит абарҭ аҩаамҭак рыбжьараҿы ажәытә аамҭа – атәра аамҭа – анарха аиҭарацы. Игәҭакы анагӡаразы акы дацәшәомызт, акы дацәыԥхашьомызт. Ианаҭаххоз ажәлар иҽырзааигәеитәуан, мап анакәха, рыцҳашьарак ааиламсӡакәа ашьаарҵәыра иаиргон. Ахьӡ ду змаз ар рԥызацәа рацәажәараҵәҟьа зхы иаҭәазымшьалоз аимператор, иаҳҭынраҿы имаҵуцәа ҩызцәақәак раҳасабала дрыдгыланы дышрацәажәоз рбалон. Убас лассы-лассы иҳәынҭқарратә усқәа рҿы ихы даирхәарц аниҭаххоз, дзыдгыланы дзацәажәоз дреиуан Ефраҭгьы. Игәра игон. Уиоуп иԥҳәыс аҳкәажә лахь маҵуҩы еиҳабыс дзынаишьҭызгьы.
Аҳҭынра аҵас, аҳҭынра амаӡа ибзианы изҵахьаз Ефраҭ аҳкәажә лымаҵ аураҿы ихымҩаԥгашьа узаваломызт. Аҳкәажә лқьышә дықәҵаны ауп дышлыдылкылаз.
– Бгәыбҽаныз, аҳкәажә бхаҵкы, аҳәынҭқар маҵуҩыс акәӡам дзааишьҭыз, дбышьклаԥшларц ауп – ҳәа ллымҳа иҭахәыҭхәыҭқәоз аҳҭныҳәсақәагьы ыҟан. Иҟалап урҭ
рҳәатәы халҵазаргьы, иҟалап лаб илыциҵаз лмаҵуцәа рахьтә аӡәы еиҳабыс далылхырц лҭахызҭгьы. Убарҭқәа ирыхҟьаны Ефраҭ дизгәааны ахьӡ ҷыдагьы илҭеит – «Абазгаа рыбнауаҩы» ҳәа.
Ефраҭ ишԥеиурыз, аимператор амаҵуцәа реиҳабыс дшыҟаиҵазгьы, зны-зынла ҩызак иаҳасабала дышиацәажәозгьы, зегьы акакәын дтәын, убри аҟнытә аҳкәажә илҳәалакгьы, илулакгьы ичҳар акәын, иҟәаҟәа иқәихлар акәын.
Ефраҭ инапы ианыз иус аҳкәажә акы лзавымбо инаигӡон. Азҵаарақәа илҭоз рҭакқәагьы ажәак-ҩажәак рыла иҟаиҵон. Луада иҽыҩнаирхацәомызт. Аҳкәажә лҿы данааиуази, дныжьны данцози, егьырҭ амаҵуцәа ишыҟарҵоз аиԥш, адашьма ихы анҟьаратәы дхырхәомызт.
– Аҳкәажә бхаҵкы, ари абнауаҩы итәылаҿы инхо адунеи аԥшәмацәа дара ракәушәа «мамгәду ҽырба ҟьантаз» ҳәа ауразоуроу акы ишалаҟамгьы, ахырхәара раҭәаршьом, рыхқәа шьҭыхны иркуп, – ллымҳа дынҭахәыҭхәыҭит лҩыза.
– Иабыкәу иахьыҟоу абазгаа ҳәы бызҿу ртәыла? – дҵааит аҳкәажә.
– Уи аҭак сара исзыҟамҵар ҟалап, аҳҭынраҿы иҟоу ҳҳәынҭқарра аҭоурыхҩҩы Прокопи Кесариатәи биазҵаар ибеиҳәап, уи ибзианы идыруеит.
Аҽныҵәҟьа аҳкәажә аҭоурыхҩҩы диԥхьаны даалгеит.
Понт (Амшын Еиқәа) амрагылареи уи аҩадахьтәи акәакьи иахьрыбжьанакыз жәытәнатә аахыс инхон еизааигәоу, еишьцәоу, милаҭк еиуоу абшьҭрақәа: аԥсилаа, абазгаа, мсымаа, асаныгцәа.
Аԥсилааи абазгааи рҳәааҿы акәын иахьышьҭаз Диоскуриа ҳәа зыхьӡыз ақалақь. Изларҳәо ала, Аргонавтаа ахьтәы уасцәа аагаразы изҭаазгьы уи атәыла ауп. Уаҟа инхоз адгьыл иқәаарыхуан, ишәарцаҩцәан, имшынуаан,
уимоу – аихагьы дырҭәон. Еибашьцәан, игәымшәақәан… ртәыла, рыдгьыл мыцхәы бзиа ирбон, ианаҭаххагьы рыԥсы ахҭнырҵон. Згәы аартны ирҭаауаз рзы акгьы еигӡомызт, изыҳәоз ирырымҭоз акгьы ыҟамызт, акы заҵәык ада – рыԥсадгьыл.
Аҭоурыхҩҩы иҟнытә аҳкәажә илаҳаз ари ажәабжь акыр дархәыцит. Ефраҭгьы даҽа блалагьы дихәаԥшт, зынӡаск даҽа уаҩны дылбеит. Зыԥшреи зсахьеи бзиаз, зхы ҳаҭыр ззақәыз, аҽаӡәгьы ҳаҭыр иқәҵашьа иақәшәоз, амцхә зымҳәоз, ҽаӡә имаӡа аҵәахышьагьы иақәшәоз уаҩын Ефраҭ.
Аҳкәажә илгәалашәеит Ефраҭ луадаҿы дшыҟаз гәаамгӡаӡакәа лҩызаки лареи лхаҵа, аимператор Иустиниан, игыз-ибзаз иахыччаны ишалацәажәоз. Дангәарҭагьы, иара акгьы змаҳаӡаз аӡәы иеиԥш, ихы иқәыжь, ашьшьыҳәа дындәылҵны дышцаз.
– Ҳалгеит, ҳанҵәеит, – лҳәеит лҩыза.
– Зыг-зҿы амҳәо ари алыг илымҳақәагьы иаҩрыжьуеит ҳәа сыҟоуп, имаҳаӡеит иаҳҳәаз, – лҽырӷәӷәашәа даацәажәеит усҟан аҳкәажә, арахь лгәы ҭӡыӡаауан, аӡаӡ лыларыкшазшәа мцабзкгьы ҩалхҟьеит.
Уажәымар-уажәы лхаҵа аимператор данбааиуеи ҳәа дыԥшын. Аҽнынтәарак дшыгәаҭеиуаз амра нҭашәеит. Ауха аимператор луадаҿ данааи, лыблақәа ҭхаха днаиҿаԥшит, «акыр иеиҳәама, уажә дсазҵаар аҭак шԥаҟасҵари» ҳәа деиԥхьхәыцаауа.
Иустиниан даҽакын дызлацәажәоз. «Оҳ, гәшьа» – лҳәан, лыԥсы ааивылгеит.
Адырҩаҽны ашьыжьымҭан аҳкәажә лмаҵуҩы еиҳабы Ефраҭ диԥхьеит.
– Сыбзыӡырҩуеит, аҳкәажә бхаҵкы! – иҳәеит данааҩнала, даахырхәашәа иун.
– Аимператор угәра игоит, Ефраҭ, – даацәажәеит аҳкәажә.
– Сара смаҵуҩуп, аҳкәажә бхаҵкы!
– Ааи, аха аимператор зыгәра иго маҵуҩуп.
– Игәрагара иаԥсам акыр ҟасҵама?
– Аимператор зыгәра иго ауаҩы, уи изы иакәым зҳәо ахьирхәуазароуп, мап анакәхагьы, иара аҳәынҭқар илымҳа аҟынӡа инеигозароуп.
– Ус иакәым зҳәо сиаҩсуам, аҳкәажә бхаҵкы! – Ииашану?
– Ааи.
– Сара усаҩстеи…
– Саҳкәажә бхаҵкы, аимператоргьы баргьы сара сзы аӡә шәоуп. Исуалугьы шәара шәыхьчара ауп, шәымаҵ аура ауп.
Аҳкәажә ари ауаҩ дџьашьаны акәын дышихәаԥшуаз.
«Ефраҭ дмаҵуҩуп ҳәа ирҳәо башоуп. Ари уаҩ ҟәышуп, уаҩ дыруп, ддипломатуп, дагьуаҩ иашоуп. Уажәраанӡа дышԥасзеилымкаацыз?! – аҳкәажә гәаныла ацәажәара даҿын. «Дагьхаҵа ԥшӡоуп, аҭаацәарагьы даламлацт… Мшәан, слашәызма, уажәраанӡа дышԥагәасымҭацыз».
Ефраҭ иаԥхьаҟа дааскьан, иблақәа дырхыԥшыло, лыбжьы ырԥшқаӡаны ҿаалҭит:
– Ефраҭ!
– Сӡырҩуеит, аҳкәажә бхаҵкы?
– Мап, ус акәым, уара аимператор ихала иакәым, аҳкәажәгьы лҩызара, лыгәрагара уаԥсоуп. Ухы ҩышьҭыхны сыблақәа урхымԥшылацт, усыхәаԥши сара.
Ефраҭ аҳкәажә дналҿаԥшит. Шьаҿакгьы рыбжьамызт, иаԥхьаҵәҟьа дгылан аҳкәажә… Лыблақәа гәыбзыӷын, лмаҵуҩы еиҳабы деиԥхьыршьшьаауан… Шаҟа рҳәоз урҭ аблақәа… Аԥҳәыс лцәаныррақәа мӡаӡакәа иаазырԥшуа, дызраргамо аблақәа. Игылан наҟ-ааҟ ҩыџьа, ҩ-дунеик, ҩ-аамҭакы, ҩ-жәларык рхаҭарнакцәа, аԥсабара амчрақәа зегьы цәырҵыргьы, уаҳа изеизааигәамхо, агеи ашьхеи ирыбжьоу аҟара зыбжьоу, амала, гәыла еибадырыз, еибаҭаххаз ҩыџьа ауаа – абазгатәи Ефраҭи Византиа аимпериа аҳкәажәи.
«Сеилагама, сара саҳкәажәуп, иара дмаҵуҩуп, дтәуп. Схы уи иҟынӡа иназымгароуп, схаҵа ицәа аԥҽроуп иаанаго. Схаҵа, Византиа дуӡӡа аимператор Иустиниан, иаԥхьа адунеи зегьы шьамхнышгылоит, ихьыӡ мацара иарӡыӡоит… Иара дыззылԥхо атәцәаҵәҟьа хагаланы аҳәынҭқарра маҵзура иахаиргылоит. Шаҟаҩ рзы дгәыӷырҭоузеи, дымраны длашозеи. Рылахь-рыџьымшь ӡатәуа, ҳазшаз Анцәа ду ианиашьапкуа, иара иоуп иргәалашәо, ихьыӡ ауп ирҳәо. Игәаԥхарала ажәларқәа рхатә ҳәынҭқаррақәа роуеит. Ианигәамԥхагьы – ажәлар ыҟаӡамшәа иқәӡаауеит, иҭацәуеит, исакараитәуеит. Нас абриаҟара зымчу, абри ауаҩ ихы сахьадикылаз, ԥҳәысс сахьигаз, аҳкәажәны сахьыҟаиҵаз мацаразы саргьы сиашьапклар акәӡами исыхәҭоу? Ихьыӡ иазҳаларц, аиааира игаларц, нцәаҵас иӡбахә рҳәаларц, уахгьы-ҽынгьы сшьамхнышгыланы ҳазшаз иҿаԥхьа сматанеиларц сыхәҭаӡами?» – ас шаҟа зҵаара лхы иалҭоз аҳкәажә уажәымзар-уажәы лхаҵа дааиуеит ҳәа дизыԥшны луадаҿы дахьышьҭаз. Аха аҵых агәы еиҩнашахьеит, иара дыҟам, дыҟам…
«Ианбыкәыз смыцәаӡакәан абас санизыԥшлоз? Шаҟа ҵхы схала суадаҿы исхызгахьоузеи иара дыҟаӡамкәа. Игәхьаагьы скымызт, нас иҟалеи уаха, сзизыԥшуи дахьыҟоу шыздыруагьы? Сара сакәым, аҳҭнуаа зегьы ирдыруеит уи дзыҿцаауа… Саргьы издыруеит, аха уаханӡа игәхьаа скымызт, нас уаха исықәшәеи? Схаҵа ауаа рзы длашоит, аха сара сзы длашома? Мап, мап длашаӡом. Сара сзы дыԥхоу? Мап, мап, дыԥхаӡом, дыхьшәашәоуп, аҵааршә аиԥш. Шаҟаҩы рзы дгәыӷырҭоузеи? Сара сзы – мап, мап, мап… Ауаа насыԥ риҭоит, сара снасыԥдеитәит. Иара сиҭаху аиҳа, саргьы дысҭахӡам. Сзигазгьы, аҳкәажәс сзыҟаиҵазгьы аҳәынҭқарра акзаара иахәарҭоуп ҳәа дхәыцны ауп. «Иаку аҳәынҭқарра, иаку азакәан, иаку адинхаҵара» ҳәы дықәгыланы дахьцәажәо зехьынџьара иҳәоит. Убри анагӡараҿы ихы саирхәоит.
Ибзиоуп, саҳкәажәхеит, хаҭала сара иснаҭеи уи? Акгьы, Исыцәнагеи? Сҿара, сыбзиабара, сгәы… Ааи, иахьанӡа схаҵацара иахҟьаны сгәы хьшәашәан. Ус егьаанхон Ефраҭ дсымдырыр. Уахагьы сзыцәом, схаҵа аҳҭныԥҳәыс дахьлыкәаиоу, сахьлеиҩихуазы акәӡам, Ефраҭ дахьызбаз, дахьыздырыз, бзиа дыхьызбаз ауп. Ааи, сара сызмырцәо сгәы иҭалаз абзиабара ауп. Схаҵа бзиа иибо лҿы дыҟоуп, нас избап бзиа избаз са сҿы дзыҟам?..» – абас дгәаҭеиуа аиарҭа дшылаз аҵх агәы ааиҩнашеит.
Аҳкәажә лмаҵуҩԥҳәыс длыԥхьеит. Уи дхәыҷаахыс лаб иҩнаҿы илыцҟаз, ианлызҳагьы, хаҵа дахьцазгьы, зегь реиҳа илзааигәаз, лгәы иҭаз мӡакәа иаартны изалҳәоз лакәын. Ефраҭ даалгарацы лыдылҵеит.
Амрагыларахьтәи Римтәи аимпериа аҳкәажә, аҳәынҭқарра аусқәа рымҩаԥгараҿы лхаҵа иеиԥшҵәҟьа дгәымбылџьбароуп ҳәа ззырҳәоз, Иустиниан ачарҳәара изуны ианиҿагылоз, ииура, ииҳәара изымдыруа данықәхаз, еиҳа изааигәаз ир рԥызаҩцәаҵәҟьа аншәаз, урҭ драԥызаны, зыдҵала аӡәымкәа-ҩыџьамкәа ауаакнарҳахьаз, рыцҳашьарак ҟамҵакәа ақәгылара зхәаҽыз аԥҳәыс, ачарҳәаҩцәа рыхқәа ақды иқәҵаны ианхырҵәҵәоз ларгәҵысҭагьы мҵысит ҳәа ззырҳәоз аԥҳәыс, уажәы лыбжьы қыџьқыџьуан, илызҭкаауамызт… Згәышԥы харшала ишьҭыхны, зхы ҳаракны иныҟәоз, аӡәы иҿаԥхьа зхы лазмырҟәыцыз аԥҳәыс, уажәы лхы лықәыжь, лыблақәа асаара икаԥшуан, хәы змаӡамыз иқаруаԥсараха еилаарцыруаз лхьымаҭәа, илкыз ачықьмаџьа инҭшәаны лаԥхьа икаршәыз амшәцәа инылашәазшәа, ларгьы уи ада дхәарҭамкәан, уаҳа ԥсыхәа лымамкәан илԥшаауашәа лыблақәа шаҟьшаҟьон.
Мышкы аҩнуҵҟала ари ауада шаҟантә дыҩналозеи Ефраҭ! Аҳкәажә лмаҵуцәа реиҳабык иаҳасабала лҿы иааҭшәарызеишь ҳәа дӡырҩуазар акәын. Дагьыӡырҩуан. Иустиниан иналкааны ҳаҭыр ахьиқәиҵоз, изааигәаз ҩызак иаҳасабала дахьизыӡырҩуаз ихы иархәаны, аҳкәажә лҿы акәым, аҳҭнуаа рҿгьы инирԥшуамызт. Аҳкәажәи иареи
аӡиас ду нырцәи аарцәи ахықәқәа ирықәгылоу ирыбжьоу аҟара шрыбжьаз идыруан, уи аҳәаагьы еилеигомызт. Зны-зынлагьы аҳкәажә лҽарԥсышәаӡаны даниацәажәоз, лхы-лгәы, лыԥсы зегьы иара изкны, иара ида ари адунеи аҿы аӡә дшықәым лыблақәа ианырҳәоз, иаргьы ихы ихашҭшәа длыхәаччо дшылҿаԥшуа ангәеиҭалак, «Хамыжә уҽдыр» ҳәа иҽааникылон. Усҟан шьаҿак аҟара ишьҭахьҟа днаскьон.
– Иухьи, Ефраҭ? – дҵаауан аҳкәажә, лаԥханагьлак, ҳәынҭқарк диацәажәозшәа.
– Акгьы, саҳкәажә бхаҵкы! – аҭак ҟаиҵон.
– Акгьы шԥа… Акы уацәшәаны акәӡами ушьҭахьҟа узынаскьа?
– Акгьы, саҳкәажә бхаҵкы!
– Акы ушацәшәаз ухаҿала избоит. Узыцәшәеи?
– Акгьы, саҳкәажә бхаҵкы!
– Акгьы, акгьы… Уаҳа егьузымдырӡои?
… Ефраҭ дгылан аҳкәажә лҿаԥхьа. Ашыӡ зыхьыз иеиԥш зны амцашоура ижәлон, аҽазны ихаԥыцқәа еихамгыло аҟәараҳәа еиҵасуа дарыхьҭышьуан…
… Аҳкәажә еиҳа-еиҳа дизааигәахон. Иара ииура изымдыруа, ихы иқәыжь, лҿаԥшра изыгәаӷьуамызт. Кәиц хәыҷык аԥыр-ԥырҳәа игәаҵан иаацәырҵын, аҽыртаӷа ишьеи идеи ирҭалан, ицәеи ижьи ирхысуан. Уажәраанӡа изымдырӡоз, уажәраанӡа ихы иадимбалацыз, игәы нҭыԥсаа-нҭыԥсаауа, ихәы-ижьы қақаӡа изыргылоз цәаныррак датәнатәуан… Ҳаракыраӡак дықәгылан, ҵаҟа лахьхьи еилахәашь, ицәқәырԥо илеиуаз ашьха ӡиас дӡааԥшылозшәа, иблахаҵ еилагьежьуа иалагеит.
– Уара уоуп, саҳ ухаҵкы, уара, – аҳкәажә лхәыҭхәыҭбжьы игәы иқәыҩуан.
– Саҳкәажә бхаҵкы…
– Ааи… уаҳкәажә соуп… – абымбыл аиԥшитатаз, ақьаадш аиԥш иҟәымшәышәыз лнацәкьарақәа, арацәаххыра аиԥш еиқәараз ихахәы рҳәқәа еиԥхьыршьшьаауан. – Ааи,
уаҳкәажә соуп… уаҳкәажә соуп, уаҳа умҳәан, уаргьы сара саҳ уоуп, – еиҭалҳәон арҭ ажәақәа.
Ҩажәижәаба шықәса инарҭысуаз Ефраҭ, аҵкы зшәу аԥҳәыс зааигәара дымгылацыз Ефраҭ, аҭахызаргьы даныхәыҷыз ихаҵара далхәдартәхьазааит, аҭахызаргьы ахаҵареи аԥҳәысреи рҿы акгьы иламзааит, иҷкәынра агәы имоуп, дарбан хаҵазаалакгьы ицәанырра ицәанырроуп. Амшын анызазо аиԥш згәеисра лыҵкы аарла иҭаҟаца иаанызкылоз лгәыҳәԥқәа шьҭызхуаз… лыхәда ҭӷәыххаа, ашәырҭаҭа аиԥш иҵҟәашааӡа, амзаҿа аиԥш лыџьымшьқәа наҟ-ааҟ ихәхәа-хәхәаӡа… лыбла гәыҭбаа хьҩеижьқәа бзиабарала ихыжжуа… Аҵыхәтәаны – лқьышәқәа… акы даргәаазшәа ихәаԥ-хәаԥӡа иҭырчаа… Арҭ зегь Ефраҭ егьа иҽирхаҵазаргьы ииааит, дырҳәынҷеит, инапқәеи ишьапқәеи ҿарҳәеит, ҭагалантәи амаҷар хаа амцхә зжәыз иеиԥш иблақәа дырхәашьит.
Аҳкәажә лнапқәа деиԥхьыршьшьаауан… лгәы идырӷәӷәала, лыблақәа хҩаны, лқьышәқәа иқьышәқәа ирзааигәахон… Урҭ анеидкьысла, амацәыс исызшәа дҩаҭрысын, дааӷызыӷызит:
– Мап, саҳкәажә бхаҵкы, мап, мап, мап… – дналымпыҵҟьан, аҳкәажә иҟалаз ҳәа акы еилылкаанӡа, днеиқәҟьашан, ауада дындәылҟьеит.
Убасҟанҵәҟьа аҟырҟырҳәа ччабжьык аҳкәажә ллымҳа иааҭасит. Данаахьаԥш, луада ашьҭахьтәи аганахь ала ашәхымс дылагылан лхаҵа – аимператор Иустиниан Актәи.
Аҳҭнуаа шәҩыла рхыԥхьаӡара шырацәазгьы, аимпериа иаԥырхагоу, иҵызшәаауа ажәак машәыршақә аӡәы иааиҿыҵҟьар, аминуҭ азы Иустиниан илымҳа аҟынӡа инаӡон. Мышкы иааибамбар ирзхымгарашәа еихәлаччоз, еибаҭахыз ауаа аӡәи-аӡәи еишьклаԥшуан. Аҳкәажә лакәзар – шә-блак лзыԥшын.
Аҳкәажә ԥҳәыс ҟәышын, адырра змаз, ихәыцуаз ԥҳәысын. Иустиниан бзиа дбаны дааимгаӡеит. Иԥҳәысаагарагьы аимпериа арӷәӷәара акәын изызкыз. Лмаҵуҩы ҵхыбжьон агәазы луадаҿы днаган, шарԥазынӡагьы дынкыланы длыман ҳәа дылцәымгәааӡеит. Дылцәымгәааӡеит, избанзар, ԥҳәыск лаҳасабала дылхыбаауамызт, ҩбагьы – Ефраҭ дыҷкәына ԥшӡан, аха дхәыҷы аахыс ахаҵара-аԥҳәысраҿы акгьы шиламыз идыруан, иара ианимаҳауаз «ари саԥсуа ҟәарыл дыжәбахьоума» ҳәа дихыхәмаруа изиҳәалон. Ус дыҟан азоуп аҳкәажә лмаҵуҩы еиҳабыс дзынаишьҭызгьы. Амала, амца ицразҵоз аҽакын…
Аҳкәажә лмаҵуҩы дылҿцаауеит ҳәа аҳҭынра иаарылаҩыр, аимпериа инахыҵәар – иара изы ишәарҭан. Ишәарҭан, избанзар, иаӷацәа – асенатаа рлымҳа аҟынӡа инаӡар, рхы иадырхәон. Абриаҟара аџьа баны еидикылаз аимпериаҿы, иара ихьыӡ ҳәаны аӡы иахьахәо аимпериаҿы, ихыччара иалагон. Аимператор иакәым, дарбан напхгаҩызаалакгьы иахьихыччо аусҳәарҭаҿы хылагәыла еиламларц залшом.
Ааи, аимператор Иустиниан дзызхәыцуаз, аԥхьа иргылоз аҳәынҭқарра аусқәа ракәын.
Византиа афбатәи ашәышықәсазы зымчхара дууз, Европеи Азиеи атәылақәа акыр знапаҵаҟа иҟаз империан. Аҳәынҭарра ашьақәгылашьа аҭоурыхгьы аинтерес аҵан.
… Ҳара ҳаамҭа ааиаанӡа абжьбатәи ашәышықәсазы уи цәырҵит Бырзентәыла аколониак аҳасабала. Азиеи Европеи рынеиҭанеиааираҿы еиҳа иманшәалаз аҭыԥ аҟны излаҟаз ала, Адгьылбжьаратәи Понттәи амшынқәа изларыбжьакыз ала атәылақәа реимадараҿы, рыхәҳахәҭраҿы, уимоу аибашьрақәаҵәҟьа рымҩаԥгараҿы аҵакы дуун. Ҳара ҳаамҭа ааиаанӡа аҩбатәи ашәышықәсазтәи бырзен ҭоурыхҩҩык иажәақәа рыла, «ара инхоз ақәшаҳаҭымкәан дарбан ҭуџьарзаалакгьы иӷба Понт ахь изнеиуамызт…»
Рим амрагыларахь имҩаԥнагоз аибашьрақәа раан, иацхраауан, анапаҵаҟа излаҟаз ала. Ашьҭахь, ҳазну аамҭа аҩбатәи ашәышықәса анҵәамҭазы ақәылацәа ирблит,
иршьаҟьеит. Аҳәира зхыҵәаз ари аҭыԥ усҟан инықәԥшуаз, анкьа зны қалақь дуун ҳәа иауҳәар, изхаҵомызт.
Аԥшьбатәи ашәышықәса аналагамҭазы аимператор Константин иӡбеит араҟа иргыларц ақалақь ҿыц, иҳәынҭқарра иаҳҭнықалақьны иҟаиҵарц.
330 шықәса лаҵара жәеиза азы ақалақь ргыланы иалгеит. Аԥхьа уи «Константин иқалақь» ҳәа иашьҭан, ашьҭахь – Константинополь ҳәа. Ақалақь ҿыц аргыларазы аимператор Константин илиршаз рацәоуп. Римтәи аимпериа иреиӷьыз аҟазацәа раԥҵамҭақәа, рбаҟақәа ари ақалақь ахь иааигеит; амал змаз ауаа адиԥхьалт… Ақалақь зыргылаҵәҟьаз анхацәеи, атәцәеи, итҟәаны иааргаз ауааи роуп. Хыбразааит, мҩазааит, баҟазааит рыргылараҿы, рыҟаҵараҿы шәҩыла, иҟалап зықьҩыла акәзаргьы, урҭ рыԥсҭазара ақәырҵон, адгьылгьы рыԥсыбаҩқәа рыла ихҟьан.
Ус акәын ишыҟаз атәра аамҭазы.
Ажәакала, Константинополь ақалақь ргылан. Ашьҭахь Византиатәи аимпериа, мамзаргьы даҽа шьоукы ишазырҳәоз аиԥш, Амрагыларахьтәи Римтәи аимпериа иаҳҭнықалақьны иҟалеит.
Адунеи зырхыџхыџуаз ари аимпериа зыргылаз Константин шиакәызгьы, иара аимпериа ахаҭа аԥҵареи, раԥхьатәи уи аимператор ҳәа аҭоурых аҿы иршьоз ҽаӡәуп – уи 395 шықәса инадыркны 423 шықәсазынӡа аҳәынҭқарра амчра знапаҵаҟа иҟаз Аркади иоуп.
Амрагыларахьтәи Римтәи аимпериа анапаҵаҟа иҟан: Балкантәи Адгьылбжьахала, Ааигәатәи Мрагылара, мамзаргьы усҟан ишазырҳәоз аиԥш, Азиа Маҷ, Мысра, Сириа. Арҭ еиқәаҳаԥхьаӡаз атәылақәа – ибеиаз тәылақәан, урҭ рҟны адгьыл чашәын. Инхоз ауаа ракәзаргьы, аԥсаса рацәа рзанын. Убри иабзоураны ауп араҟа изцәырҵыз анаптәра ссир змаз асцәа, насгьы иԥоз ауаа. Урҭ рҟазара, раԥҵамҭақәа ахәҳахәҭцәа ирыманы амрагыларахьтәии амраҭашәарахьтәии атәылақәа рахь ицон.
Ақалақьқәа рҿы ицәырҵит ахьиҩцәа, анапҟазацәа… Аиҳараӡак рхыԥхьаӡара рацәан, насгьы ҳаҭыр рықәын абырфынсыҩцәа. Абырфынсыҩцәа рзы аимператор Иустиниан иаҳҭынраҿы хазы аҟазарҭақәа рзеиҿикааит. Усҟан Константинополь иаадыртуаз аџьармыкьақәа рахь инеиуан адунеи акәакьқәа зегьы рҟынтәи иаауаз. Араҟа иубон Азиа, Африка, Италиа, Испаниа, Кавказ уҳәа рҟынтәи ахәаахәҭыҩцәа. Уимоу, зны-зынла Цеилонтәи, Китаинтәи ианаалозгьы ҟалалон.
Ақалақь анапҟазацәа дырхадан, аепарх ҳәа изышьҭаз, ақалақьхы. Уи ақалақь дахылаԥшуан, анапҟазацәа еидикылон, иҟарҵаша дирбон. Амала, абырфынсыҩцәа рганахьала иалукааша – аҳҭынраҿы еидкылаз аҟазацәа ирсуаз, «пурпур» ҳәа изышьҭаз, аҩыза даҽа ҟазак аҟаҵара азин имаӡамызт, уи азин еилазгаз акнаҳарҭахь имҩа хан.
Византиа амчра адгьыл рацәа зымпыҵахалаз рнапаҿы акәын иахьыҟаз. Анхацәа ҩ-гәыԥкны ишан – зхы иақәиҭызи атәцәеи. Амала, аҩгәыԥкгьы злеиԥшымыз акгьы ыҟамызт. Зхы иақәиҭыз анхацәа ҳәа изышьҭаз, ԥыҭрак ашьҭахь атәцәа рхыԥхьаӡараҿы ишыҟаз убон. Ажәакала, атәцәа хадырҭәаауан. Адгьыл иқәаарыхуан, аӡахәарҭақәа, ашәыр баҳчақәа рыман, арахә рзанын.
Афбатәи ашәышықәсазы, Иустиниан Актәи ихаан, еиҳа рхы шьҭырхит, аҳәынҭқар амч злариҭаз ала, ахәҳахәҭыҩцәа, амалуаа, аԥареи ахьи рацәаны измаз. Аҳҭнықалақь аҿы акәзар, еиуеиԥшым аполитикатә партиақәа еиҿкаан, урҭ ирыҭан ахьыӡ ҷыдақәа. Иаагозар, ашкәакәақәа, аҟаԥшьқәа, ашьацԥшшәылақәа, жәҩангәԥшшәылақәа ҳәа ахьӡқәа рыман. Арҭ апартиақәа бџьарла еиқәных иҟаз аргьы рыман.
Аҳәынҭқарра шьҭрала акәӡамызт ишроуаз, аимператор далырхуан. Далзхуазгьы ар ракәын, ашьҭахь асенат дшьақәдырӷәӷәон. Амала, аҳәынҭқарра аусқәа назыгӡоз, еиҳараӡак уи ицхырааҩ иакәын. Машәыршақә акәӡам «аҩбатәи аимператор» ҳәа ацхырааҩ изишьҭаз.
Иустиниан Актәи ихаҭагьы императорс иалхра шыҟалазгьы абас ауп:
Македониатәи анхаҩы ҷкәын, аҳәынҭқарра амчрахь анеира злаилшаз иаб иашьа ила ауп. Иаб иашьа деибашьҩын, абаҩхатәра злаз уаҩын, ашьҭахь ар рԥызара аҟынӡа дхалт. Ар игәра зларгоз ала, урҭ рҿы ихьӡ ганы излаҟалаз ала, насгьы иара дызҭахыз ар чынуаа рыбзоурала, аҵыхәтәаны императорс далырхуеит. Императорны даныҟала, аҳәынҭқар иусқәа рынагӡара даҽа тәымуаҩык инапы изаниҵарыз, игәрас иигарыз, арахь ихаҭа хшара дызлаимамыз ала, иашьа иԥа аҳҭынраҿы днеиган, инапы ианиҵеит.
… Абри имаҵураан Иустиниан дидырт Ефраҭ, иҟалап ашьҭахь императорс иҟалараангьы иара дидгылазар, дицхраауазар. Мшәан, убас ацхыраара ҟазҵо роуми аҵыхәтәаны аиааира аныргалак иргәалашәо, змахәар кны ишьҭырхуа.
Иустиниан Актәи ҳәынҭқарс даныҟала аԥхьатәи амшқәа инадыркны иара дшьақәзырӷәӷәаз асенат даҿагылт. Уажәраанӡа ишаҳҳәахьоу еиԥш, асенат иалаз аимпериаҿы адгьыл рацәа зымпыҵахалан иҟаз ракәын. Асенат аҿаԥҽра, аҳәынҭқарра амчра ампыҵжәара закәанитәырц Византиа иреиӷьыз аиуристцәа еизганы иеиҿикааз акомиссиа хадас даиҭеит Трибониан ҳәа иара изааигәаз, аҵара змаз аӡәы.
Иустиниан даиааит.
Аимператор адәныҟатәи иполитикаҿы ҩ-зҵаарак ӡбатәыс иман. Актәи амраҭашәарахь акәын иахьхаз – Римтәи аимпериа аиҭашьақәргылара. Иагьа аџьабаа ибазаргьы, актәи азҵаара анагӡара илшеит. Аҩбатәи азҵаара – амрагыларахьтәи иполитика анагӡара уадаҩын, иагьиқәҿиомызт. Џьамтәыла аиааиразы Кавказ ажәытә ҳәынҭқарра ссақәа инапаҵаҟа иааигар акәын, аимпериа иахәҭакны иҟаиҵар акәын. Арахь урҭ рхы ду беиа ибо, имшәа-имырҳа иара Иустинианҵәҟьа иҿагылон рхьыԥшымра ахьчаразы, рыԥсадгьыли рыжәлари реиқәырхаразы. Мчыла ишамуаз аниба, гызмалрала, ҩысҭаарала дрыҵалт. Кавказаа рыбжеиҳараҩык рқьырсианра ихы иархәаны, урҭ рҽеидыркылар, иԥырагыло мчы ӷәӷәаны иҟалар ҳәа дшәаны, «хазы-хазы еиҟәыҭханы, нас напхгара рыҭауа» ҳәа зегьынџьара ихы иаирхәоз иполитика араҟагьы аус аируит.
Кавказ иара иимпериа иахәҭакны аҟаҵараҿы абазгааи аԥсилааи иналкаау аҵакы ааныркылон. Убри азы ауп Амзара ахьӡ еиҭакны, Питиунт ҳәа ахьыӡҵаны, уаҟа ауахәама аргылара напы заиркызгьы, иналукааша Византиатәи ақьырсиантә динхаҵара амҩаԥгаҩцәа уахь изынаишьҭызгьы. Убас шыҟаиҵозгьы, аԥсуаа раҳцәа – амрагыларахьтәи аԥсилаа раҳгьы амраҭашәарахьтәи абазгаа раҳгьы Византиа мап ацәыркит. Абырзенцәагьы аџьамцәагьы ҳаԥсадгьыл аҿы иҳамбааит ҳәа иқәгылеит.
Ганкахьала уазхәыцыр, ас зҳәоз аҳцәа рыжәлар рыдгылар акәын. Аха ус иҟамлеит. Абазгаагьы аԥсилаагьы ргәы кыдӡааны иҟан, урҭ еилагьежьуа, еилахынҳәуа аурҭ зықәсуа асакара иқәхазшәа рбон. Дара рзы амрагыларахь ихьаҳәыргьы – афырҭын рҿасуан, амраҭашәарахь ихьаԥшыргьы – еиҳагьы еицәан. Арахь, амшын ҟадыџь шаҟаҩ аманы ирзаауаз. Адунеи аҟырҟы икылахазшәа аԥсеивгара рцәуадаҩын, рыхәда ҵкаан, иҟәараҟәантәны иахаршәыз ашаха еиҳа-еиҳа иҭшәахон…
Абас ажәашықәсқәа, ашәышықәсқәа цон. Аӡеибафара изаалымҵӡакәа абиԥарак аҟнытә даҽа абиԥарак ахь ииасуан. Ахацәарԥар шхәыҷӡақәаз ахҿақәа шьҭырхуан, аҳәаҟьашьа рҵон, ахыци ахәымпали рыжәҩа ихшьын. Аԥа данилак, изгәырӷьоз дынхарц-дынҵырц, анхара ҟаиҵарц, ахчныза нарсны ахәшҭаараҿы амца еиқәиҵарц, алҩаҵә ҩеирц, иԥацха ашә ҟьаҟьаӡа иаартны бзиала шәаабеит ҳәа асасцәа мҩахигаларц, ижәлар рҵас, рқьабз мырӡкәан инеигаларц азы акәӡамызт: аҳәа зкыша, аԥсадгьыл зыхьчаша аҵеи диит ҳәа акәын ирҳәоз, даҽа еибашьҩык
дҳауит ҳәа акәын ахацәа зеидныҳәалоз. Алшықәсанык ак ламҵа, ак аамрых, аԥхӡы ныԥхьаҳәаны имхандеиӡакәан шаҟантә аамҭа ниагәгәа ицахьаз, шаҟантә рынхарҭақәа аццышә иагахьаз, аҳәира ахыҵәаны иҟалахьааз…
Ҳашьхақәа, ҳашьхақәа… ирыхьчон аҳәсеи ахәыҷқәеи. Ианшәарҭахалак уахь рҽарҭон. Аӷа изыгәаӷьуамызт ашьха аҿалара, аҩхаа аҭалара. Ҳашьхақәа ԥсеиқәырхаган абазгааи аԥсилааи рзы Ахацәа аҳәа еилыршьуан агаҿа, ашьа каҭәон агаҿа, уаҟа аӡәк дышәҩыкны аӷа диҿагылан. Иҟалап усҟан акәзаргьы «Ахаҵа-ихаҵа, афырхаҵа» ҳәа ахацәа рашәа анизгьы.
Аӷа данхьарцалак, игьежьыхуан рыҩныҟа, еиҭа ирхылахуан рқьаԥҭақәа… Еиҭа ҿыхон агаҿа, рыԥсы ҭалон абаҳчақәа, ҿыц анхара напы адыркуан.
Ирҳәоит усҟан шықәсык-ҩышықәса рыла ага аҽеиҭанакуан, еинҭәылон ҳәа. Ааи, ари адгьыл – шьамдгьылуп. Уи ауп шәышықәсала, зқьышықәсала аԥсилааи абазгааи захыршьаауаз.
Абас ибеиаз атәылаҿы иаауан ахәаҳахәҭцәагьы. Ҳара ҳаамҭа актәи ашәышықәсазтәи римтәи ашәҟәыҩҩы Плини Аиҳабы излеиҩуаз ала «ара еизон хышә абшьҭра рхаҭарнакцәа, шәи-ҩажәижәаҩык аҭырџьманцәа ыҟан»…
Амрагыларахьтәи Римтәи аимпериагьы Џьамтәылагьы мап рцәыркит абазгааи аԥсилааи раҳцәа. Ажәларгьы уи акәын ирҭахыз. Рыԥсы аҵыхәтәанынӡа инанагахьан абырзенцәеи аџьамцәеи акьаброу аиԥш иахьеигәыдырҵоз.
Абырзенцәа рахь рхы надырхан, ус рҳәеит:
– Шәареи ҳареи ҳқьырсианцәоуп, нцәакы ҳимҵахырхәоит, уахәамак ҳаицыҩналоит, ҳалахь-ҳаџьымшь еиԥшны иаҳӡатәуеит. Уи азы ҳаҭыр шәықәаҳҵоит. Шәсасцәаны шәанаҳҭаауа, бзиала шәаабеит ҳәа ҳшәеигәырӷьаны ҳашәԥылоит. Амала, ҳадгьыл аҿы аԥшәмара ҳамашәымкын. Ҳадгьыл ҳабацәеи урҭ рабацәеи ршьала иҵәыӷьоуп, рыбаҩқәа амадоуп.
Аџьамцәа рахь, амрагыларахь рхы надырхан, ус рҳәеит:
– Шәареи ҳареи ашьхарԥқәа акыр ҳабжьоуп. Ишәцәыӡзеи, ишәԥшаауазеи араҟа?
Абасала, афбатәи ашәышықәсазы адунеи еимазкуаз ҩ-ҳәынҭқарра дук мап рцәыркын, анхара-анҵыра напы адыркит.
Иустиниан Актәи иҿаԥшылара цәгьан. Дҿаԥха-ҿаччо лафҳәаҩны дшыҟамызгьы, асҵәҟа ишьара дықәҟьаны аҳҭнуаа дрымбеижьҭеи акрааҵуеит.
– Иҟалеи?
– Ихьи? – инцәыҵак-аацәыҵакшәа еизҵаауан.
– Хыхь – анцәа, ҵаҟа – адгьыл, рыбжьара иҟоу аимператор иоуп. Бзиарак иазҳәазааит…
Даҽа шьоукгьы иҟалалакгьы зегьы рзеиԥштәны, иаҭаххаргьы амца нацраланы адгьыл ахи-аҵыхәеи иахысааит, амала, сара исыламкьысааит ҳәа гәаныла ихәыцуа, рылахь-рыџьымшь рӡатәуан.
– Амрагыларахь ҳусқәа ҽеим, – ар рԥызаҩык ари ажәабжь рылаиҵеит.
– Аџьамцәа роума?
– Аџьамцәа ракәындаз иҳабаргәыз…
– Нас, изусҭцәада?
– Абазгаа роуп.
– Абазгаа уҳәама?
– Ааи, абазгаа.
– Ҳимператор зегь реиҳа зыгәра ганы, изааигәеитәыз, иара икәшаны дзыхьчо абазгаа ракәӡами?
– Ааи, абазгаа роуп.
– Нас, иҟалеи?
Ари азҵаара аҭак уаҩы изыҟаҵомызт. Иустиниан Актәи ихаҭагьы цқьа изеилкаауамызт иҟалаз, аԥсуаа зиҿагылаз. Амшыннырцә иҟоу атәылақәа зегьы ирылкааны ибон Аԥсны, уи азоуп уи атәылаҿы ауахәамақәа зиргыло, иуаа уахь изынаишьҭуа, Питиунти Себастополиси ахырӷәӷәарҭақәа ҟаҵаны изимоу. Ир уаҟа изыҟоу. Аҵыхәтәаны, абазгаа рхәыҷқәа рзы Константинополь ашкол ааиртит. Абарҭқәа зегьы рышьҭахь аԥсуаа зиҿагылеи? Иҟалеи?..
Ииашоуп, урҭқәа зегьы зыҟаиҵоз аԥсуаа ихы ахьрыхҭниҵоз азы акәӡам, ихы иаирхәарц акәын, урҭ рыла Нхыҵ-Кавказаа ақьырсианра рылаирҵәарц, инапаҵаҟа иааигарц, иимпериа иапровинциақәаны иҟаиҵарц акәын.
Ус акә, егьыс акә, аԥсуаа рзы иара иполитика хәарҭан, урҭ рыхшара рыҩнуҵҟа аҵара змаз рызҳауан. Ефраҭ ихаҭагьы дуаҩызтәыз, аҵара изырҵаз, амчра, ахьӡ-аԥша изҭаз иара иоуми. Нас, иҟалеи, аԥсуаа зиҿагылазеи?
Шьыжьхьа ашьҭахь Иустиниан Актәи иахь иԥхьеит Ефраҭ.
Ефраҭ идыруан аҳҭынраҿы аӡә ибла аақәацаргьы аҳәынҭқар ишиарҳәоз. Идыруан иаха аҳкәажә лҿы дшыҟазгьы аҳәынҭқар изы ишымаӡамыз. Ашьыжь ихаҭагьы иеиҳәарц знык-ҩынтә раҟара иҽыназикит, аха изымгәаӷьт. Изымгәаӷьт аҳәынҭқари уи иԥҳәыси рус аҽалагалара, рҭыӡшәа аҳәара. Ус зҽазызкуаз аҳҭнуаа ма адырҩаҽныҵәҟьа икнарҳауан, мамзаргьы иахьца-иахьаа рзымдырӡо ибжьаӡуан.
Игәалашәеит раԥхьатәи византиатәи аимператор Аркади иаҳҭынраҿы иара иеиԥш евнухс иҟаз Евтропи ҳәа аӡәы аимпериаҿы актәи аминистрс дшыҟаз. Мшәан, уигьы дтәымзи, тәык иаҳасабала шаҟантә дырҭихьаз, шаҟаҩы даархәахьаз. Аҵыхәтәаны аимператор зегь реиҳа изааигәаз уаҩны дҟалеит. Евтропи излаиҵеиҳәаз ала, аимператор,ауаҩ ӷар, ананамга иԥҳа Евдокиа ԥҳәысс дигеит, аҳкәажәны дҟалеит. Константинопольтәи архиепископ икафедра аиҳабысгьы иара иҩыза Иоанн Златоуст дҟаиҵеит. Ихаҭа дпатрицихеит, дконсулхеит, Амрагыларахьтәи Римтәи аимпериа анапхгаҩыҵәҟьа иара иакәхеит.
Абзиара наӡа ҟалахьоума? Иара ибзоурала иаҳкәажәхаз Евдокиа, ари ауаҩ имчра даҵашьыцуа далагеит, дацәшәеит лхаҵа аимператор дахҳәаны иара дахагылар ҳәа аҳәынҭқарра, цәгьарак абеизызури ҳәагьы дишьҭалеит. Лхаҵа, аимператор Аркади ишиҭахымызгьы, илылшеит Евтропи ирбаандаҩтәра. Кипр адгьылбжьахахь дхырҵеит. Уахьтә Ҳалкедонҟа диаргеит. Иоанн Златоуст егьа иундазгьы иҩыза дизеиқәмырхеит.
Аҵыхәтәаны Евтропи дчарҳәаҩуп ҳәа дыԥхьаӡаны, ихәда ақды инықәкны ихырҵәеит.
Аимператори уи иԥҳәыси рҭаацәара аус зҽалазгалоз рҵыхәтәа абас ибааԥсхон.
Абарҭқәа зегьы идыруан Ефраҭ, уи азоуп ашьыжь аимператор иҿы ҿымҭӡакәа дызгылаз.
– Сҳәынҭқар ухаҵкы, усыԥхьазма? – Ефраҭ ашәхымс дахьаахыҵыз, иҽырхәаны даагылт.
Иустиниан дзыԥхьоз иқьаадбӷьыц наҟ инықәиҵан, ихы ҩышьҭихын, имаҵуҩы иханытә ишьапаҟынӡа блала дааимидеит, нас тәамбашақәа дихыччарц акәзу, ак игәалашәоу сеидроу, аха дааԥышәарччашәа иун, дҩагылан иара иахь иҿынеихеит. Ҩбаҟа шьаҿа шрыбжьаз дааҭгылт.
Ефраҭ аҳәынҭқар иҟазшьа бзианы идыруан. Ари бзиарак иазҳәамызт. Иустиниан мцак ицран, акы даргәаҭеиуан. Ус даныҟоу ауп дгыланы алеи-ҩеира даналаго.
Аҩыџьагьы ҿырҭуамызт. Ефраҭ шә-хәыцрак ихы иҭагьежьуан: «Избан, сзааиԥхьеи, сара сызлаҟоу срыцҳара дахыччарцу? Дҟәышуп, адырра ду имоуп, аха аӡә дахьирхәырц аниҭаху рыцҳашьара издырӡом, дгызмалхоит, даҩысҭаахоит. Адунеи абжак знапы ианԥшыло аҳәынҭқар иқәнагоума убри аҩыза аҟазшьа имазарц? Ибзианы идыруеит аҳкәажә снацәа шылкьымсыц… Иабалкьысри сара схаҭа… Аҳкәажә илыздыруам сара сгәаҟра, аха иара имдыруеи… Абас шаҟаҩы дырхыччаны, дрылахәмарны, дырҿаччо акнаҳарҭахь инаишьҭхьоузеи…»
– Акгьы соуҳәарц уҭахӡами, Ефраҭ? – аҵыхәтәаны ҿааиҭит аимператор.
– Сҳәынҭқар ухаҵкы, сузыӡырҩуеит! – деиҭанахырхеит Ефраҭ.
– Ус анакәха, уара акгьы уҳәом.
– Сҳәынҭқар ицәызӡо маӡа сымаӡам.
– Ииашану?
– Сҳәынҭқар изы зыгәра гам уаҩхама?
– Мап, мап, Ефраҭ гәыраз, издыруеит гәыкала ушсзыҟоу, макьаназы уара иувызбаша сымам…
«Макьаназ…» – шаҟантә аҳәынҭқар иахьтә ари ажәа иаҳахьоузеи Ефраҭ. «Макьаназ» аниҳәо, угәуҽаныз, улымҳақәа ҵарыз, ушьамхы ӷәӷәаз, избанзар ҽеира иазҳәам. Аҳәынҭқар иажәа «макьаназ» шаҟаҩ рыԥсҭазараҿы иҵыхәтәантәихахьоузеи! Сыцәгьа рҳәеит, сцәа ԥырҽит, аха сара акгьы схарам, хыхь иқәтәоу анцәа ду ибоит акагьы шысхарам, сҳәынҭқар гәыкала сшизыҟоу…» Ефраҭ шаҟа еиԥхьихәыцааи ари аминуҭ азы.
Иустиниан астол иқәиршәыз ақьаадбӷьыц инацәа нақәикын, Ефраҭ уахь дынхьаирԥшит:
– Прокопи Кесариатәи иҩымҭа ауп. Утәылеи ужәлари ирызкуп. Уаԥхьеи ани ақьаад, шаҟа уанаҳәо убап.
Ефраҭ ақьаадбӷьыц аақәихит. Ибжьы ҭымкаакәа дналагеит. Зны дҟаԥшьхон, зны дцәышхон, инапқәа қыџьқыџьуан. Иҵуазеи иԥсадгьыл аӡбахә имаҳаижьҭеи, ижәлар рыӡбахә даламцәажәеижьҭеи!
Аԥсадгьыл…
Закә мчузеи ари ажәа иаҵаҵәахны иамоу, ахәыҷы ԥшқа иан данлыхьҵәуа аиԥш, аԥсреи аӡреи инаркны мыҟәмабарас иҟоу зегьы зхызгахьоу, аԥсцәаҳаҵәҟьа ичаала кны дааиԥыларгьы имшәо, игәхьаа зкым, уи иҿаԥхьа згәы мҭрысуа, зшьамхқәа мҵысуа, зыԥштәы зымԥсахуа, ишьамхнышымгыло ахаҵа-гәымшәа, ахаҵа-наӡа, уажәы илаӷырӡқәа иӡамҩа иаҿибаҳәа рҿылархеит, аҳәынҭқар иҿаԥхьа дахьгылазгьы агәхьаа имкит, илабжышқәагьы дырцәыԥхамшьеит.
Аԥсадгьыл…
Ахаҵа иԥсҭазара зыхҭниҵо, уахгьы-ҽынгьы игәы иҭоу, даныцәоу иԥхыӡ иалоу, данааԥшуа иҿаԥхьа игылоу, знык лыбла аҭаԥшразы адунеи иакәшатәзар мап зымҳәо, амшын иӡсаны иртәзар иацәымшәакәа иҭало, дызҿгәҳәаауа, бзиа иибо иӡӷаб, аԥсадгьыл азы ианаҭахха, игәы еиқәҳәаланы даанижьуеит…
Аԥсадгьыл…
Ахаҵа дхаҵоуп, ихимго акгьы ыҟаӡам.
Адунеи аԥсабара дықәызҵаз, зыӷра дҭиааз иан, шеишықәса лацәеихьшь ҟамҵа, лыфа-лыжә иагырха, акәтаӷьцәа дылхны дзааӡаз иан лыԥсҭазара далҵит ҳәа иаҳар, игәы ҿнакаауеит, иблахаҵ аргьежьуеит, аха ахаҵа дхаҵоуп, хаҵаҵас даԥылоит уи аԥсӡы, хаҵаҵас ихигоит. Амала уԥсадгьыл ыҟам, уажәшьҭарнахыс уара аԥсадгьыл умам, уԥсадгьыл уцәыргеит, иуцәызгазгьы абри иоуп ҳәа иоуҳәар, ихы-иԥсы ахьчара дашьҭалаӡом, ахаҵа дхаҵоуп, мышкы диуеит, мышкы дыԥсуеит, имч иқәха-иқәымха дазхәыцӡом, дижәлоит аӷа, дииааир – иԥсадгьыл еиқәирхоит, данизымиааи – иԥсадгьыл ихы ақәиҵоит.
Аԥсадгьыл…
Иабыкәу иахьыҟоу Ефраҭ иԥсадгьыл? Уаҩы ишьапы ахьакуа ҭыԥума? Игәалашәараҿы иаанхаз ажәҩани амшыни роуп. Аԥраӷба дҭажьны данааргоз, уахгьы-ҽынгьы иибоз, дызҵаԥшуаз ажәҩани, зыцәқәырԥақәа хьарчҳәа аԥраӷба инадыслоз амшыни роуп.
Шаҟа бжьоузеи иԥсадгьыл аҟынӡа?
Иани иаби рыԥсы ҭоумашь?
Иахыда Аԥсынра?
Шаҟа зҵаара изцәырҵзеи, шаҟа хәыцра изааизеи уи абӷьыц даԥхьонаҵ Ефраҭ.
Иустиниан иблақәа еихмырсыӷьӡакәа Ефраҭ дихәаԥшуан. Ибон илаӷырӡқәа шаауаз, ибон дшыгәаҭеиуаз.
«Ас зыԥсадгьыл бзиа избо игәра гатәума? Аҳәынҭқарра аус инапы ианҵатәума?» – хазы дхәыцуан Иустиниан. – «Аха, мшәан, инапы ианысҵо аус ала смаҟахы еиҳагьы дадсымҳәалои? Ефраҭ иаҟара исзааигәоу ԥсуа дсымаӡам, илаӷырӡ хаддыла дзыхьҵәуа иԥсадгьыл иара инапы ианысҵап, иара илагьы Аԥсны ҳимпериа иадҿасҳәалап…»
Иустиниан ибжьы нҭиган, ҿааиҭит:
– Ари узасырԥхьаз, абра ушындәылҵлак, Аԥсныҟа амҩа уқәларц ауп, уахь узго аԥраӷбагьы хиоуп, иуццо ауаагьы алсххьеит. Аԥсуаа раҳцәа аҩыџьагьы рыжәлар ирҭахӡам, изырҭахымгьы узыԥхьаз ақьаад иуанаҳәоит, уажәшьҭа ибзианы иудыруеит. Аԥсны иҟоу ҳара ҳауаа ухы иархәаны, аҳцәа ахҳәаны амчра унапаҿы иааугароуп, ус анулымша, аҳцәас иҟалароуп уара узҭаху, ҳара иҳадгыло, ҳполитика мҩаԥызго ауаа. Еилукаау?
– Еилыскааит, сҳәынҭқар ухаҵкы!
– Усҭ ари смацәаз. Ҳимпериа иахьаҵанакуа дызусҭзаалакгьы, чынс имазаалакгьы, ари амацәаз аниурбалак нахыс уара уҳәатәы хаиҵароуп, иуҳәо ҟаиҵалароуп. Мҩамш уқәлааит, Ефраҭ!
… Ефраҭ аимператор иахьынтәи ддәылҵны данцоз аҳҭынра аԥенџьырқәа руак аҿынтәи ԥҳәыск дизыԥшуан. Уи Амрагыларахьтәи Римтәи аимпериа аҳкәажә лакәын.
Ашьыжь ажәҩан каххаа, аӡмыжь ҵаула аиԥш ииаҵәҟаҟараӡа, машәыршақә џьара ԥҭацк аҵаршәымызт. Амшынгьы ҭынчын. Иара ажәҩан агәы аиԥш, иҵам-ҵамуа иҭатәан ажәҩани амшыни ирҿыԥшызшәа, иаҵәа бӷьыла иҭаҳәҳәаз аԥсабарагьы, ацәа хаа излаз иаалҵны, иаазқәыршәшәан, амра уажәшьҭа имгылаӡои ҳәа мрагыларахь иԥшуашәа изазамазон. Аԥхынра агәазы ишаԥу аиԥш, макьана ишшьыжьызгьы, ицәыҵашоуран, аҳауа узхомызт.
Иҵуазеи қәа-цәыкәбарк млеижьҭеи. Адгьыл ԥсылмыткын, агәы ахьеибакыз иахҟьазшәа еиҟәыжәжәа ишьҭан. Улымҳа кыдҵаны уӡырҩыр, ақьыбжьы гошәа, иӷызуашәа угәы иқәыҩуан.
Амра аныҩагыла ипырпылха, иҟаԥшьӡа аԥсҭҳәа аацәырҵын, иаарыбжьаркт. Урҭ рцәырҵра иазыԥшызшәа, амшын акалҭ ахь зыҽҩышьҭызхыз аԥҭа еиқәарақәа, еиԥхныҩлошәа иԥхеибарс ажәҩан аахырҟьеит. Ашьыжьтәи амра, иахьымчыдахаз хьымӡӷнашьазшәа, иԥхашьаԥхаҵо урҭ инарываӡ ицеит. Ажәҩан еиҳа-еиҳа илашьцон, уажәымзар-уажәы идыды-мацәысны, аҵықь-аҵықьҳәа Кәыдырҭа инҭадыдны иеимаҩаны ақәоура иналагарашәа ичкәаҳахьан, аха иазыгәаӷьуамызт. Уаҩы иимбо ԥсабара мчык инкыланы иаман.
Шьыжьы инаркны Гәыма ахәы иқәланы илеиуан ахацәа, аҳәса еишьҭагыла, рыхқәа рыкәаҽ, еиқәара-ԥсараха. Иӡыш-ӡышӡа, Ерцахә аиԥш иҟәашӡа ишлахьоу, ашәышықәса зҽадызгалахьоу абыргцәа рлабашьақәа нарыҵарсуа, аԥхьа игыланы ауп Аԥсар иашҭа ишҭалоз. Урҭ шааиуаз рыхҭарԥақәа аархыхны ахьаца амҵан игылаз аҭоубыҭқәа инархагылон. Бзиала ҳәа иарҳәон, ихәыҭхәыҭуа, зыҷкәнра иахьымӡаз, аха зуаҩра дууз, ахаҵа ихаҵа ҳәа зыхьӡ гахьаз гәмԥсаа рҵеи хазына, дара макьана асаби ҳәа изышьҭаз, абас иаалырҟьаны зыԥсҭазара ҿахҵәаз, зыҵәҩаншьапы ықәӡааз Аԥсар… Бзиала ҳәа ларҳәон, уи иԥсҭазараҿы ҩызара изызуаз, аҭаацәара ауӷә хьанҭа ицаҵагылаз, ацәгьа-абзиа ицеиҩызшоз инарцәы мҩахьгьы ицықәлаз Аԥсар иԥҳәыс.
Аҭоубыҭқәа ианырхыҵлак, инеины идашшылон Аԥсырҭ.
Аԥсырҭ иакәын ҭынхак иаҳасабала аџьабацәа рханы игылаз, шьҭрала, ешьарала Аԥсар аӡәгьы дызлаимамыз ала, Гәмԥсы ахырӷәӷәарҭа ахада Аԥсырҭ ҭынхара уны дгылт, избанзар Аԥсар иҩыза даҽа еибашьҩык иԥшаара уадаҩын… Дгылт, Аԥсар дҭазырхаз ргәырԥса ҟамларц… Дгылт, избанзар Аԥсар еишьак иеиԥш акәын дшиԥхьаӡоз…
Зыԥсаҭазара иалҵыз рҵәуара аиҿкаараз ианеилацәажәоз, аимак-аиҿак ҟалеит. Шьоукы ықәгылт, Аԥсар дызлабыхәлантәыз ала, урҭ рҵасалагьы аԥсыжра еиҿкаатәуп ҳәа. Даҽа-шьоукых, Аԥсар гәмԥсаа дҳааӡеит, ҳара ҳҵас ала уи анышә дамаадоит, рҳәеит. Ахԥатәиқәа ракәзар, «Аԥсар, дыжәлазаҵәны дызлаҳалаз ала, зегьы даҳзеиԥшын, зегьы даҳтәын. Аиашьа гәакьа даҳԥхаз аҟара ҳгәы неит, дагьҳаԥхеит аиашьа гәакьа, зхаҵара ҳалаҽхәоз, гәмԥсаа ҳаззгәдууз ауаҩы, убри аҟнытә иԥсыжра – ԥсыжра еиԥшымхароуп, ажәытәӡа ҳабдуцәа, урҭ рабдуцәа ишырулоз аиԥш, адамра изыҟаҳҵароуп ҳәа иаҿаапкит.
Адамра ҳәа ҿыц ицәырыргаз иара ахатә ҭоурых ду аман. Ажәытәӡа зны, ара инхоз ауаа раԥхьагыла, ма ҳаҭыр зқәырҵоз руаҩ, рҭынха ду данрыԥхалак, ахаҳә ду ҭыцәааны иԥсыбаҩ уахь иҭарҵон. Уи акәын адамра ҳәа изышьҭазгьы.
Арҭ реимак Аԥсырҭ иҟынӡа инаӡеит. Иара идагьы ӡбашьа амоуит.
– Аԥсар дқьырсианын, қьырсианк иаҳасабала илахьиџьымшь иӡатәуан, анышәгьы дамаадоит ҳара гәмԥсаа ишаҳҵасу еиԥш, қьырсиан ҵасла, – иҳәеит Аԥсырҭ.
Аԥсырҭ иажәа аӡәгьы даҿаԥомызт, уи ииҳәаз гәмԥсаа рзы изакәанын.
– Уиашоуп, Аԥсырҭ уиашоуп, дад, уиашоуп, – абыргцәа реиҳабы Ҳабыџьгьы аҵыхәтәаны ибз налеиҵеит. – Ҳарҭ зегьы уаҳзыӡырҩуа уалагар, иҟоуҵо, иууа-иуҳәо уақәмшәо уқәхоит. Шьоукы-шьоукы ауаҩы иԥсы анҭоу имԥан иқәымлаӡо, иԥсҭазара даналҵлак иҭынхацәа дуқәаны ицәырҵуеит. Ас ҟаҳҵап уҳәар, мап, анс ауп ишыҟаҵатәу рҳәоит… Ас ауп уҳәар, мап анс ауп ишутәу рҳәоит. Арахь аԥсы ирҽеира уаналагалак иҟаӡамызшәа иныҵаба ицоит, рхабар убаӡом. Зегь ргәы иақәшәо уаҩы имҳәаӡацт, иҟарымҵацгьы уаҩы иҟаимҵацт. Аԥсар ҳаҷкәын иакәын, иҵыхәтәа шыҟалаз жәбоит, ҳхы-ҳгәы далсит. Аԥсра ашьҭахьгьы аԥсы дырҽеитәуп, ӷьалпалҳәа аилалара, арма-ӷьырма ахара ҟәышрам. Аԥсы ирԥшӡара акәӡам иаанаго уи. Убри аҟнытә, дад, Аԥсырҭ ишуҳәаз бзиоуп. Аԥсуаа жәытәнатә аахыс иқьырсианцәоуп, қьырсиан ҵаслагьы анышә дамаадоит.
… Аԥсыжра аҽны Аԥсар игәарԥ иазкуамызт еизаз ауаа. Аԥсырҭ аџьабара аханы дгылазшәа анырба, игәы иахәап, иара иҟаиҵо ҳаргьы ҳшадгыло иҳарбап ҳәа ақыҭауаа, абара-барақәа еицрыхәхәа аџьабараҿы инеины игылаз, ашҭа иазымкызт, агәашәгьы иҭыҵт. Рхацәа ас ҟарҵозшәа анырба, аҳәсагьы аҭоубыҭқәа ахьгҿагылаз аганахь ала еицырхәхәа инеикәагылт, ашәы рҽарганы, амыткәма ҳәо. Аҳәса рханы игылазгьы Аԥсырҭ иԥҳәыс Феодора лакәын.
Нырцә-аарцә ахацәеи аҳәсеи еимданы ауоу рҳәон. Ажәа шаламызгьы, ауоубжьы маӡа угәаҵа инҭаланы инҿнакаауан, ухәы-ужьы аргылон. Улаӷырӡқәа хаҟәҟәала иаанагон. Адгьыл аҵа иҵыҩуашәа, адамра иҭыҩуашәа ауоуҳәацәа рыбжьы ҭахәаҽӡа, арыцҳара ду шыҟалаз, агәырҩацәгьа агәарԥ ишҭалаз, аҩны иҩналаны ахәышҭаара амца шаркьаҭаз, алҩаҵә уажәшьҭарнахыс иҩеираны ишыҟамыз, аҩны ашә ыҵарҟаца ишакыз, ари агәарԥ шқьаԥҭахаз… Иамҳәоз арбану ажәа заҵәык зламыз ауоу абжьы. Ахаҳә хьшәашәа еиқәаҵәа аршрын… Агәымбылџьбара игәы ҿнакаауан.
Аԥсар иашҭа иҭыҩуан аԥсра хьшәашәа зырԥшӡоз ауоубжьы.
Ашьыбжьышьҭахь аџьар игылаз ааилаҩҩит, ауоу зҳәозгьы ааҟәыҵын, ируа-ирҳәо иақәымшәо, агәашә ахь инаԥшит. Аԥсилаа раҳ аҳҭынуааи аибашьцәеи еиԥхаҟәҟәа ицны агәарԥ анҭыҵ дааҽыжәҵит. Аԥсар иакәым, уеи/-уеиҳәа зыӡбахә рҳәо, зышьҭра дуу рыԥсыжрақәа рахьҵәҟьа уарла-шәарла ада имнеиуаз аԥсилаа раҳ, уажә ара дахьааз уамашәа ибаны, иахырҳәаара рзымдыруа инеиҿаԥшы-ааиҿаԥшит, нас инасҭха-аасҭхан, рыхқәа рыкәаҽ, рҽырхәаны агәарԥ дҭаланы, аԥсцәа ахьыгҿаз ашҟа зҿаазхаз раҳ амҩа ирҭеит.
Ашҭаҿы игылаз ажәлар зегьы рахьтә аӡәы заҵәык иоуп зхы лазмырҟәыз, аҳ иҿаԥхьа имхырхәаз. Уи Аԥсырҭ иакәын, зны шьакәарак илаӡамызшәа ицәышхаз, нас ар рымца дахадыргылазшәа аԥыр-ԥырҳәа амца ицраланы абылра иалагаз.
Аҳгьы дгәеиҭеит Аԥсырҭ, аха димбаӡазшәа иун, иара иганахь дхьамԥшӡакәа, днаиаҩсны аԥсцәа зҭаз аҭоубыҭқәа днархагылазшәа ҟаҵаны, даақәгьежьаан, аџьабацәа рымԥанҟа дықәымлаӡакәа, ашҭа дынҭыҵт. Иаразнак дыҩҽыжәлан дцар ԥхаишьоу, мамзаргьы ус иаԥуп, минуҭқәак сааҭгылар митә ҟалома ҳәа игәахәу здырхуада, аҟанҭаруазқәа реиԥш иаҳҭнуаа икәаӷӷа, акы далацәажәошәа дааҭгылт. Нас аџьабараҿы игылоу зусҭцәоу збап ҳәа даахьаҳәны, иқьышә иқәҵашәа днарзыԥшит. Зегь рыхқәа рыкәаҽ рҽырхәаны игылан, рхырҿқәа ибарҭамызт. Дызҿаԥшыз аӡәы заҵәык иоуп. Зхы лазмырҟәыз, аҳ иблақәа ирхыԥшылоз Аԥсырҭ иакәын.
Наҟ-ааҟ еиҿаԥшуан ҩыџьа ахацәа: руаӡәк аԥсилаа раҳ иакәын, егьи гәмԥсаа рхырӷәӷәарҭа ахада Аԥсырҭ. Урҭ блала еицәажәеит.
Аԥсилаа раҳ иблақәа абас рҳәон:
«Адунеи аныршоз хыхь иқәтәоу ҳанцәа ду зегьы рҭыԥқәа хазы-хазы ирықәнагаз рзалихит, уи аилагара ауаны иҟам, еилазгоит ҳәа иалагазгьы, анцәа диҿагылт ҳәа ауп иаанаго. Изхысҳәаауа, анцәа иузалихыз уҭыԥ, улахь-уџьымшь ӡатәны, унапқәа акәыршаны иаанкыл, Аԥсырҭ, егьирахь иҟало уара иуусым. Уқашь злам умҳаҵә залушьуеи? Уус зламгьы убз залоуҵои? Ухы уамаԥагьахазшәа збоит. Сара саҳраҿы зхы ззымдырыз, дахьсырхәуеит, ихгьы исырдыруеит, ааи, ааи уҽаанумкылар, убри ауп иузыԥшу. Аашьышь абгахәыҷы сымкыр ҟалом ҳәа иахьцаз игҿаҳаҳа ирфеит. Убри аҩыза умыхьааит. Уахьзымҩаӡо скыдлоит ҳәа уалагт. Уажә узҿу иаанагои? Аԥсар ҵәуатәыс, џьабатәыс уара дабауоуи? Ашьапҟьаҟьақәа, цәҳәыҟьантазаа, аԥсуаҭлақәа хысхуеит ҳәа аума абриаҟара зыҟауҵо. Иаҳҳәап, урҭ рхыхра улшеит, уара иудгылт, аха иабаухәо? Маакырас иҟауҵаша – лассы ибаарым ҳәа уақәгәыӷуазароуп. Иукаанӡа иԥҵәозар, маакырас иалоузеи! Ус акәымкәа, аргама аԥсилаа раҳ сиҿагылоит ҳәа угәы иҭаукзар – угәуҽаныз. Акамбашь иақәԥо ацә атәыҩа шыхжәо удыруаз. Аԥсҭазара – бнароуп, абнара ушиашоу улсны узцом, акы уҿаԥоит, акы ушьклаҳәуеит акәараҵашьа уанақәымшәа…
Арҭ иукәаӷӷа аџьабараҿы иудгылоу, сара стәцәа роуп. Арахә исзану исҭаххар снаргәыҵасны исҭиуеит, исҭаххар руак аарылхны, илкажьны исшьуеит. Снапаҵаҟа иҟоу атәцәагьы убас ауп сышрызныҟәо, иара уара ухаҭагьы сара снапаҵаҟа ауми уахьыҟоу. Ус анакәха, анҭи уареи еиҩыжәгоу ҳәа акгьы ыҟаӡам, сара иансгәамԥха…
Узышьҭаҵәҟьоу здыруеит… Аԥсилаа раҳра улымҳа саркьада иубараҳа сара сыԥсы ҭанаҵы уара иусырбарым».
Аҽакын ирҳәоз Аԥсырҭ иблақәа:
«Аҳ аҳҵас ихы мҩаԥигозароуп. Уԥхамшьаӡакәан узламҩахыҵи арахь? Аԥсар дықәызхыз, дқьаԥҭазтәыз уара шуакәу гәмԥсаа аду инаиркны ахәыҷы иҟынӡа зегьы ирдыруеит. Арахь уахьымҩахыҵыз азмырхакәа, унеины, унапы ҟьашьқәа иҭадырхаз рҭоубыҭқәагьы урхагылт. Узлеичҳауазеи ари зегьы збарҭоу ҳанцәа ду? Аԥсилаа снапаҵаҟа иҟоуп, ирзызулак ауеит ҳәа угәыӷуеит. Иагьа ҟасҵаргьы, иагьа зургьы сара стәы иалацәажәода, азин змада ҳәа угылоуп. Ацәгьа аҵыхәтәа ыӡӡом, знымзарзны ахы иҩахоит, иахьа уацәцаргьы, уаҵәы иухьӡоит, уагоит…
«Сара саҳуп» аҳәара бзиа иубоит. Аҳрас иулои, унапаҵаҟа иҟоу угәра рымгозар, уанцәажәо «абри ҳара ҳаижьо џьишьома» ҳәа гәаныла иузырҳәозар, ииашоуп, уҿаҿы ҿырҭуам, – ҿырҭуам, избан акәзар, умчра
иацәшәоит, уцәгьара иацәшәоит. Аӷьычцәа, ақәылацәа, аимҵәацәа ҩызцәас ишьҭызхыз, наҟ-ааҟ икәаӷӷа извазыртәаз, ажәлар напхгара рысҭоит ҳәа ииҳәо башоуп. Ижәлар ижьо џьишьоит, аха ихы ауп иижьо. Аҳ имчра ахьыҟоу иуаажәлар рҿы ауп, урҭ ӷәӷәа-ҟацаӡа ианыҟоу ауп иаргьы ибӷа анӷәӷәоу, иаргьы амч анимоу. Уара мчыс иумои урҭ рықәхра уаҿызар, унапала узықәгылоу аҵла ашьапы ԥуҟозар? Ҳхәыҷқәа шыӷьаҵәы-ӷьаҵәуа рыг-рҿы амырҳәа, еихаҿаҳәа, Амрагыларахьтәи Римтәи аимпериахь шаҟаҩ уҭихьоузеи, урҭ рҭынхацәа, рабацәа, ранацәа шаҟаҩ нурҵәахьоузеи… Ари адунеи аҿы зегьы рҭак ҟаҵатәуп, зегьы рҭак ҟаҵатәыс иумоуп, аԥсилаа раҳ ухаҵкы…»
Аԥсар иԥсыжра аҽны абас блала еицәажәеит уаҟа еиниаз ҩыџьа ахацәа, амра агылареи амра аҭашәареи ирыбжьоу аҟара зыбжьоу, аҵхи амши реиԥшҵәҟьа еицәыхароу, ашкәакәеи аиқәаҵәеи еиԥшу аҳа еиԥшым, гәарԥк, тәылак акәым, адунеи изеиқәибамырӡо, жәҩанк аҵа зыцәмаҷу ҩыџьа ахацәа. Урҭ рус аӡбара зылшо аԥсреи абзареи заҵәык роуп.
… Аԥсари иԥҳәыси рхы-ргәы иалырсны ирҵәыуеит рқыҭауаа. Аҭоубыҭқәа ахьаца ашьапаҿы игылан.
Ари ахьаца ашәшьыраҿы шьыбжьонла атәара бзиа ибон Аԥсар. Иҷкәын хәыҷы Ефраҭ дидыртәалан ажәытаҿатә зҳәаз еиԥш, ажәабжьқәа иеиҳәон. Уантәи ақыҭа зегьы унапсыргәыҵа иқәушәа уалаԥшуеит, ақыҭа моу, алада амшын агәы иаҵәара ухыԥшылоит.
– Еҳ, сыҷкәын, уара иудыруоу абри амшын шаҟа мыҟәмабара абахьоу, аԥсуаа рыԥсыбаҩқәа рыла аҵа шыхҟьоу! Аԥсуаа ҳзы абзиеи ацәгьеи рышьхәа абри амшын аҵан еивҵоуп…
– Ишԥа баба, амшын аҵан абзиареи ацәгьареи рышьхәа еивҵалашьас ироуи? – иблақәа ҭхаха иаб диазҵаауан аҷкәын.
Аԥсар хәыцра хьанҭак шихалаз иныԥшуан, игәаҵанӡа иԥсыԥ лага-ҩаганы даақәԥсычҳауан усҟан, нас иҷкәын дазырхәыцуа, ажәабжьк аацәыригон. Иажәабжьқәа амшын акәын изыдҳәалаз.
– Аџьаргәал аанда узакәыршом, ахкаара аиԥш иузҭахкаауам, ҵыхәаԥҵәара змаӡам акаршәра еиужьра иаҩызоуп. Амш абас ианбзиоу – амшынгьы бзиоуп, усҟан аԥраӷбақәа ахараӡа иубоит, аҳәынҭқаррақәа рахьтә ахәҳахәҭцәа аҳасамаса рыманы иаҳзаалоит. Агәылацәа реиҭанаиааирак иаҩызоуп. Аха амшцәгьақәа раан, амшын ахаҭа ацәқәырԥақәа шьҭыззаны, игәааны агаҿа ианажәло, алашьцара рҽалак, рхы-рҿқәа ҭаҳәҳәаны, ақәылаҩцәа шаҟаҩ ӡыхнагозеи…
– Баба, баба, рхы-рҿқәа зҭарҳәҳәои, ахьҭа иакуама? – деиҭаҵаахуан Ефраҭ.
– Ауаҩсахьа рцәыӡуеит азоуп изҭарҳәҳәо, сыҷкәын.
Усҟан Аԥсар дазхәыцӡомызт, иара араҟа, иԥсадгьыл аҿыҵәҟьагьы ауаҩсахьа зцәыӡхьоу ауаа шыҟаз, иагьшмаҷҩымыз. Урҭ роуп дҭазырхаз иара, урҭ роуп иҩнра қьаԥҭазтәызгьы.
Ахьаца ашьапаҿыҵәҟьа, иашҭа агәҭаны, инышәынҭра агәы ржит иқыҭауаа. Гәыблыла рылабжышқәа аауан, аха зегьы аарӡырҩны амыткәма зҳәашаз, згәы иааҭасуа инашьымхнышгыланы иҵәыуашаз ҭынха ааигәа димамызт Аԥсар.
… Иаб ижәлантә еикәаӷӷа инхон Быхәла. Чуан дук аҵа иҭанхазшәа акәын ҩадагьы ладагьы еихыԥо-еиҵыԥо ашьхарԥқәа шрыкәыршаз.
– Ашьхақәа ҟарулцәас иҳамоуп, – ҳәа Быхәлаа лафшақә ирҳәалон. Егьҟарулцәан, ҽнак ашьыжь иҟалаз ахҭыс ҟамлар.
Алаҳәа рҽеизакны иҟыруа ажәҩан анхырҟьало аиԥш, аҩхаақәа ҵыхәаԥҵәарак рымаӡамкәа ирҭыппны рҿаархеит арҳәцәа. Иаарымԥыхьашәоз хәыҷи-дуи аӡәы иеигӡомызт, аԥсақәа рылыршьуан, ахыц иадыргон…
Шьыбжьышьҭахьынӡа Быхәлааи дареи еибашьуан… Ашьыбжьышьҭахь ақәылацәа ԥшәымара руан.
Жәаха шықәса зхыҵуаз Аԥсар ишьамхҵар деиқәнархеит. Дызхалаз ацаҟьа аҟынтәи дааԥшны ибон иҭынхацәа, иашьцәа, иаҳәшьцәа, иҳаблауаа, зыԥсы ҭаны иаанхаз, ҳәагәыжьла иԥахны, рыҩны-ргәара амца нарыцраҵаны, дара раԥца ақәылаҩцәа ирыма ишцоз.
… Ахымш рзы Аԥсар хәыҷы дылбааит агаҿахь. Иӷра ҭаҿаҳәа, дымлаго, Гәмԥсы далалеит. Гәмԥсаа рхатәы ҷкәынак иеиԥш дрыдыркылеит. Иаргьы даанхеит, ара изҳаит, аҭаацәара далалеит… Аҵәы иахиаауа – аҵәы дахаԥсуеит ҳәа ишырҳәо аиԥш, изыҟамлар ибаргәыз.
Ауаҩ ихамшҭуа акгьы ыҟаӡам. Аамҭа иреиӷьу хәырбӷьыцуп. Иахьа исзыхгом ҳәа ушгәаҟуа, уаҵәы ианаашалак, угәы шхьыԥсаауа убоит, аԥсы ишьҭахьгьы аишәа инахатәаны акрырфоит, ус ишоуп аԥсҭазара, даҽакалагьы иауаны иҟам. Зыҷкәын заҵә дзыԥхазгьы, иагьа дыкҿаиҵаргьы, иагьа диџьабаргьы, длаӷырӡышаргьы, аҵыхәтәаны анышә даимҭар ауам, знык анышә анрыбжьалалак, ахьаа цәгьа хызҽуа аамҭа ауп.
Аԥсаргьы аԥхьа уахгьы-ҽынгьы ибла ихгылан иан, иаб, иашьцәа, иаҳәшьцәа… Уаҩы данимбоз илаӷырӡқәа хаҟәҟәала ааҵраҿ дгылан, ибжьы мыргаӡакәа дҵәыуон, дхәыҷымзи, игәы ԥшаауан. Зны-заҵәык иадамхаргьы Быхәла снықәыԥшны, нас сыԥсыргьы усым ҳәа гәаныла дхәыцуан. Ҽынла игәы ихазыршҭуаз рацәан. Изхымгоз алашьцара акәын. Уахынла илақәа ӷьаӷьаӡа ишааԥшуаз аҵх агәы еиҩнашон. Илацәа анааихьишьуазгьы иибоз иан лакәын.
Нан, сыҷкәын, ушԥаҟоу?.. Усымбеижьҭеи узҳаит, уан дукәхшоуп… Ҳара уаҳзымхәыцлан. Ҳабзиахәха ҳаҟоуп…
Ди…
Иууеи, нан?
Баанҿас сара сҿы.
Ус шԥоуҳәои, убаашәт, уажәшьҭа ухаҵоуп, аӡәы иаҳаргьы ԥхашьарами?!
Ди, сашьцәа абаҟоу?
Ахьи араӡни шәыбжьаԥсоуп, урзымхәыцлан урҭ, нан… Саҳәшьцәа?
Урҭ сара исыцуп…
Иабаҟоу?
Арахь ааира азин рымаӡам, лбаа ахшьыраҿы исзыԥшуп.
Сцоит дара рахь.
Мап, мап, мап, схамшҭлыҟә, уахь уара уцар ҟалаӡом. Избан?
Сышуацәажәоз саамҭа цеит, саргьы уажәшьҭа сдәықәлароуп…
Ди, бымцан, ди бымцан! – ҳәа дҵәаа-ҵәаауан. Иан лцәаара еиҳа-еиҳа инаскьон.
Уҽырӷәӷәа, схамшҭлыҟә ҟадыџь, уҽрыӷәӷәа, ԥхашьароуми убжьы аӡәы иаҳар, уажәшьҭа ухаҵоуп – лыбжьы ахарантәи иааҩуан, аарла игәы иқәҩуан…
Иан длыхьӡарц азы дҩаҵҟьоит, аха ашьамҭлаҳәқәа ишьарҵазшәа ишьапқәа хьамҭаӡа изеихгом, шьаҿакгьы изыҟамҵеит. Ди, бымцан ҳәа ҿиҭырц иҭахуп, аха иауам, дҿаҳахазшәа ибжьы изҭкаауам. Иан игәы лырӷәӷәарц азы дԥышәырччон… Ус нахьхьи ахәы лцәаара наваӡ ицоит.
Ди, бымцан, ди бымцан! – дӷьаҵәыӷьаҵәуа ииарҭа дшылоу аҭҳарцәҳәа ацәа даалҵуеит. Аԥхыӡ дшалаз анидырлак, ицәымыӷхоит. Илацәақәа еиҭа хиҩоит, издыруада сан деиҭазбар ҳәа. Ас шаҟантә ихьхьоузеи, шаҟантә длаӷырӡышо ишахьоузеи…
Гәмԥсаа дрыцҳаршьон. Иахьа ара, уаҵәы ана, зҳәаз иеиԥш днеимда-ааимдо дрыман, уеизгьы-уеизгьы аӡәы ихы дадкыланы дшыҟамызгьы, дгәыгәҭажьымызт. Ачаӷьа уаҩы дахибаауамызт.
Имаха-шьаха еибган, дҵарын, адгьыл дхәыҵаланы дхәыҵыҵуеит ҳәа ззырҳәоз хәыҷын, ибаҩ дацәаашьомызт. Зны ахәанаа рҿы аџьма дрыцын, аҽазны лбаа рымхы дҭан… Ажәакала, дқьаранџьуан.
Ицәыха-цәыфаны иааӡаз Аԥсар даныҩеидас, бӷарҵахьы ҳауп зҳәоз гәмԥсаа рырԥарцәа имыхәо дҟалеит, адгьыл ишьамхы аӡәгьы изамырбацызт.
Иара иеиԥш еиҭымыз Гәмԥсатәи ӡӷабк дизаарган, ахәаны қәацә хәыҷык издыргылан, дыҩнарҵеит.
Ибаргәыз, анцәа ишиҳәара дыҟан, аҳ иҟырҟы дкыламхар.
… Аԥсар иҭоубыҭ аҿы инаганы иҭарҵеит иаҳәа, иҟамачаԥа, ихҿа, ихыц, ихәампал… Иԥҳәыс лҭоубыҭ, лнапхаҵа анаҩсан, иҭарҵеит аҩнчысмаҭәақәа – агәыгәым-абҩа иалхыз, акәмаан, анышәаԥшь иалхыз ачанахқәа.
Ахәылбыҽха анышә инамаданы агәарԥ аанрыжьт гәмԥсаа. Уи аҽны нахыс ари аҭыԥ, Аԥсар инхарҭа ацынхәрас, Аԥсар иқьаԥҭа ҳәа иашьҭалт.
Аԥсар инышәынҭра зегьы рышьҭахь иаанзыжьыз, зегь рышьҭахь агәарԥ иҭыҵыз Аԥсырҭи, уи иԥҳәыс Феодореи роуп. Феодора дылгәыдырӷәӷәала дылкын амышәкәан илаҳәаз Гәыранда. Арҭ аҩымшк аҵәыуара ирзаҟәымхыцыз, иӷьазкхьаз ахәыҷы Феодора лҽылгәыдыршәланы, лнапы хәыҷқәа лыхәда иакәыршаны, дҟыжә/-быжәуан акы лҳәозшәа. Аԥҳәыс ҳалал лнапы ҳалалқәа ахәыҷы ддырҭынчит.
Ахәы иқәланы иҩеиуан хаҵеи ԥҳәыси. Аҩыџьагьы ахәыцра рхаԥан, еицәажәаӡомызт.
«Абас иабанӡагәаҟуеи сыжәлар, – гәаныла дцәажәон Аԥсырҭ. – Амра каххаа ишыԥхо, дара рзы иаалырҟьаны ашәшьы хылоит, идыд-мацәысны ақәаршаҩы цәгьа леиуеит… Амшын дара рзы иҭынчым, рхы, ргәы, рыԥсы зыдҳәалоу ашьхақәаҵәҟьа ирхысны ақәылаҩцәа аауеит. Ишԥахьчатәу сыжәлар? Ишԥахьчатәу сыԥсадгьыл? Иҟаҵатәузеи?» – шаҟантә ари азҵаара ихы иаиҭахьааз, аҭак изыԥшаауамызт акәымзар.
Иахьа Аԥсар иҵәуараҿы дзыргәамҵуаз арҭ азҵаарақәа ртәы анцәырига, Ҳабыџь дааиԥхьхәыцаан абас иҳәеит: «Ӷьалпалҳәа еилоу аҭаацәара, ҷан-ҷаны еибакны зыблақәа ҭибахуа аҭаацәара, рхәышҭаара мкьаҭарц залшом». «Нас уи ахәышҭаара амца мҿыцәаарц азы иҟаҵатәузеи, Ҳабыџь?» «Аҭаацәа зызхәыцуа ахада дрымазароуп, иҟәыӷоу, ицқьоу, иразу, ацәгьеи абзиеи еилазмыгӡо, реилыхшьа иақәшәо ахада». «Илшари аӡәы заҵәык?» «Аӡә илшо рацәоуп, – иажәа анагӡара даҿын Ҳабыџь, – ауаа хәахәақәа ракәымкәан, аиаша ныҟәзго, аиаша иашьҭоу анидикыла». «Иабаҟоу урҭ ауаа иашақәа ҳәа узҿу?» «Иҟоуп, Аԥсырҭ, иҟоуп. Уи, амчра умоуп ҳәа уаԥхьа дқьақьаӡом, ухаҵкы камыршәуа уахьцалакгьы дшаҟь-шаҟьо душьҭалаӡом, иҿы иааҭшәарызеи ҳәа иблақәа ҭырхаха дуҿаԥшӡом, уара иуеиӷьу дыҟаӡам, зегь реиҳагьы уҟәышуп ҳәа уаԥхьа дхырхәаӡом…»
«Убасҵәҟьа акәымзи дшыҟаз Аԥсар, – Ҳабыџь иажәақәа дрыдкыланы дигәалаиршәон Аԥсырҭ, – дсызгәамҭеит, сзиԥымлеит ианаамҭаз. Жәаҩы-рхы акәымкәа, шәҩы-рхыс дҟаҵазҭгьы, даԥсамзи! Иахьагьы иԥсы ҭазаауан. Сбаа аҿтәи шәҩы-рхы илакьысра изыгәаӷьрымызт аҳгьы. Исхароуп, исхароуп Аԥсар иҭахара. Аԥсы иҿаԥхьа ауал ду сықәуп, аха изласшәари?»
Феодора лакәзар, лыхәда знапқәа акәыршаз Гәыранда хәыҷы лыԥхарра лгәы инҭалан иҿнакаазшәа лбеит, нас уанӡа илзымдырӡоз цәаныррак датәнатәын лханытә лшьапаҟынӡа иналхыст. Уи ан илызцәырҵуа цәанырран.
Хаҵа дцеижьҭеи акыр шҵуазгьы, лцәа уаҩы даламшәаӡацт, игәнылгон, илымчзеи умҳәозар. Уи иахырҟьаны, лыҩныҟа, Константинопольҟа дхынҳәырцгьы шаҟантә иақәылкхьаз, Аԥсырҭ иуамызт акәымзар.
«Сыԥсадгьыл ааныжьны ԥсадгьылс Аԥсынра шьҭысхт, схаҵа бзиа дахьызбо азы, уи сахьиццаз азы. Аԥсны абаақәа зегьы иреиӷьымзаргьы, реиҳа иӷәӷәоу ҳәа иршьо руак иара инапаҵаҟа иҟоуп, уаҩ ҟәыӷоуп, уаҩ ҟәышуп, уаҩ гәымшәоуп. Ари аҩыза ауаҩ иабшьҭра мыӡроуп. Иҟалои, нас, Гәыранда хәыҷы ҳара даанаҳкылар, ҳара дҳааӡар, ԥҳас дҟаҳҵар?..»
Абарҭ лхәыцрақәа дырԥырхагахеит Аԥсырҭ. Уи ҿааиҭит:
– Гәыранда ааӡара дзаҳҭарыда?
Феодора лоуразоуроу ахәац дадрызшәа мцабзк ҩалыхҟьеит, лыӷра иҭшааз лыхшара длымпыҵкәкәааны дылцәыргозшәа, ахәыҷы даалгәыдлырӷәӷәалан, дааӷьаҵәыӷьаҵәит…
– Аӡәгьы дсызиҭом, Гәыранда сара дыстәуп, сара схәыҷы лоуп…
Аԥсырҭ ииҳәара иҿамшәо иџьашьаны дналҿаԥшит, нас, иԥҳәыс блахаала дааиԥхьишьшьаан, лҽы аӷәра ааникылан, иарӷьа напала дааигәыдиҳәҳәалт.
– Дааӡа, нас, ҳаԥҳа хәыҷы Гәыранда, лаб Аԥсар ихьӡ иаԥсоу ҭыԥҳаны, бара беиԥш агәыҭбаа лызҭаны.
Ахәы иқәланы иҩеиуан Аԥсырҭи Феодореи рыӡӷаб хәыҷы Гәыранда илызӡатәуа.
Ефраҭ иаб Аԥсар, Аԥсырҭ иҿы жәаҩы-рхыс дыҟан. Аԥсырҭ уи ибзианы дидыруан, игәымшәаразы бзиа дибон, ҳаҭыр иқәиҵон. Аԥсар ижәлазаҵәра ихы иархәаны аҳ изиуз азалымдара гәнигон. Исабрада иҿжәаны дзакә аҳау, дзакә уаҩы хәымгоу ажәлар идирбарц иҽазикқәахьан, аха имч хомызт. Избанзар, аҳ ихәымгарақәа рҿы акгьы далаҟьашьӡамкәа ахи аҵыхәеи рымпыҵаирӡуан. Атәымуаа рнапала акәын амаҭ злаикуаз. Иара ихаҭа ауаа иахьырбоз, ауаа иахьраҳауаз, аӡә ддырҳәит, деимырҵәеит ҳәа ажәабжь илымҳа аҟынӡа ианнеилак, даараӡак игәы иалсызшәа ҟаиҵон.
– Аԥсар иаха дыршьит – ҳәа ашьыжь аҳҭынраҿы ажәабжь изназгаз, ҽыргаӡа ҟаҵаны абас диазҵааит:
– Аԥсар ҳәа узҿу дызусҭада?
– Гәаз абаа аладахьы инхо иоуп, сызҿу, саҳ ухаҵкы!
– Гәаз абаа аладахьы уҳәама?
– Ааи, саҳ ухаҵкы!
– Дысгәалашәомеи… ҳаибашьцәа дырхыԥхьаӡалазма? – Аԥсырҭ иҿы жәаҩы-рхыс дыҟан.
– Дызԥада мшәан, Аԥсар, иуа-иҭынхас иаанхада?
– Дыжәлазаҵәын, саҳ ухаҵкы.
– Дыжәлазаҵәын уҳәоу… Ажәлазаҵәы, жәаҩы-рхыс дҟаҵатәымызт, ус имыхьыр акәын Аԥсырҭ.
Уи нахыс аԥсилаа рҿы иҟоу Цыбла абаа, Лаҭа абаа, Клыч абаа уҳәа ахырӷәӷәарҭақәа зеиԥшроу, жәаҩы-рхы шәҩы-рхы ҳәа иаԥсоу, зышьҭра ыҟоу ауаа шалхлатәу уҳәа днарыланагалан, Аԥсар уаҳа дааиҿаимыршәт.
Аҳ ицны иацы ашьыбжьышьҭахь Аԥсар иҭааз аӡәыкҩыџьак рыхқәа рыкәаҽ, раҳ ибла ихымԥшылаӡо игылан. Ргәы дрыцҳанашьон Аԥсар, ирымчзи, излаихәарыз, ажәак иадамзаргьы раҳ игәамԥхо аарҿыҵшәар, Аԥсар илахьынҵа рлахьынҵахон. Уи ауп ҿымҭ «акгьы ҳамбаӡеит, акгьы ҳмаҳаӡеит, акгьы ҳус алаӡам» ҳәа рхы-рҿқәа ирнубаало изгылаз.
… Аԥсилаа раҳ амца ицранаҵеит Аԥсар иӡӷаб хәыҷы Гәыранда деиқәхеит ҳәа аниаҳа. Ақәылацәа иишьҭыз реиҳабы Езыгә диԥхьан дааигеит.
Езыгә идырит аҳ дызиԥхьаз.
– Ас аума сыдҵа шынаугӡа, Езыгә? – ашьаӡа ила ихыҵәаланы аҳ имаҵуҩы диқәҟааит.
– Исылымшеит, саҳ ухаҵкы?
– Ишԥа, ишԥыкәу ишулымшаз, сара сҳәатәы иахыԥаз смаҵуҩы!..
Уи нахыс аҳ ииҳәоз иаҳаӡомызт Езыгә. Ибла ихгылаз Аԥсар иакәын.
«Езыгә, издыруеит сара исзыԥшу… Абра-ахшара сыманы суҳәоит, схәыҷқәа сзеиқәырха…» Аҳ идҵала ҵхыбжьон агәазы иқәылаз, Аԥсари уи иԥшәмеи ршьразы зҟама ҭызхыз Езыгә диҳәон, дӷьаҵәыӷьаҵәуа «ахаҵа-ихаҵа» ҳәа ашәа зхырҳәаахьаз. Иԥсы аиқәырхаразы ажәакгьы имҳәеит, ихы лаимырҟәит, димыҳәаӡеит, дызиҳәоз, дзыруазыруаз ихәыҷқәа рзы акәын. Ахаҳәҵәҟьа иазымчҳакәан еиҟәнажәар ҟаларын ари ауаҩ ибжьы. Аҳ идҵала
иблақәа мқәацаӡакәа ҭынха-ҭынҵыла аҳаблақәа ықәзхуаз, ишьаарҵәыразтәуаз, Аԥсар, ахаҵа ӷәӷәа ҳәа иршьоз, ихшара реиқәырхаразы иаԥхьа данышьамхнышгыла игәы еиҭаԥеит, ихәы-ижьы гылт. «Исҭоубоуп ухшара шеиқәсырхо» ҳәагьы Аԥсар илымҳа дынҭахәыхәыҭт.
Аҟама иӷрызшьыз Езыгә, игәыӷрақәа зегьы наидҳәаланы, блахаала, дхәыҭхәыҭуа дшизӡатәуаз иԥсҭазара далҵит Аԥсар.
Езыгә Аԥсар аҵыхәтәантәи иуасиаҭ ажәа наигӡеит.
Аҽны ашьыбжьышьҭахь асқьала инадҵыз аԥраӷба даманы ицон ҳәагәыжьла знапқәагьы зшьапқәагьы еиқәԥах иҿаҳәаз Езыгә. Аҳ иажәа иахыԥоз имаҵуҩы ианаижьӡомызт, тәык иаҳасабала аҳәаанырцәҟа диҭиуан.
Езыгә иблақәа ҭраа Аԥсны ашьхақәа дырзыԥшуан. Идыруан уаҳа ишимбоз, идыруан тәыс дшырҭииз, аха дзызхәыцуаз уи акәӡамызт, даҽакын. Ибла дыхгылан зыԥсҭазара иалҵыз Аԥсар, илымҳа иҭаҩуан уи ииҳәоз аҵыхәтәантәи иуасиаҭ ажәақәа: «Абра-ахшара сыманы суҳәоит, схәыҷқәа сзеиқәырха…»
Ихы идыруа адунеи дықәлазар аахыс аҳҭынраҿы қьаҳиас дыҟан, аҳ инацәахы дахагьежьуан, алашәарыца аиԥш иблақәа абақәацари ҳәа диҿаԥшуан, ацаҟьа уажәла иҳәар дажәлон, дадԥыххаала дышцозгьы. Исылшом ҳәа имҳәацызт, аҳ бӷас дсыманаҵы исылымшо иҟоузеи ҳәа акәын дшыҽхәоз. Ацә-ура аиԥш зхахәда какәчаа амч ду змаз, зны-зынла мҿаагара даныршьҭлоз, дызҵалоз ақды идам-здам аҽаӡәы изышьҭыхуамызт. Изқәа адгьыл иамбацызт.
«Дад, ҳаҷкәын, уеилагама, ус шԥаҟауҵои» ҳәа шәышықәса ирҭысхьоу абыргцәа дырԥхашьаны даанаҳкылоит ҳәа ишалагозгьы, ржакьа ӡышқәа инацәақәа рыларԥа, аҟырҟырҳәа дырхыччан, аҟыгәҳәа илықәикшон, иаргәҵысҭаҵәҟьагьы мҵысӡакәа ихҿа рылишьуан.
«Нан, нан» ҳәа изӡатәуа, рарӷьа напы ыргьежьуа икәшоз, имҵаматанеиуаз аҳәса рыхцәԥара дуқәа инапы
акәырша, ачалт аиԥш аӷьара иқәырҳәазаны, дыргәыҵасны ҵа змаӡам атымитыша иҭаижьуан.
Мап, ари дуаҩымызт, аԥсабара машәыршақә дацәҟьаланы ауаҩытәыҩса иԥшра-исахьа иоуит умҳәозар.
Ауаҩы дызлауаҩу ицәажәашьала ауп. Ари ауаҩ дцәажәаӡомызт, ҽаӡә ииҳәозгьы илымҳа иҭаҩӡомызт, игәаҵахь инеиӡомызт, аҵааршәыра зырӡыҭуаз, ахаҳә хьшәашәаҵәҟьа аҟәақҳәа еиҟәызжәоз ауаҩ иажәа иара илалаӡомызт.
Ауаҩы дызлауаҩу дхәыцуеит азоуп, иара убри алоуп аҳаиуан дызлеиԥшымгьы. Ари ауаҩ дхәыцӡомызт, ацәгьеи абзиеи изеиԥшын, иара изы ицәажәоз, ихәыцуаз аҳ иакәын. Езыгәи уи иҩызцәеи «изоуҳәо змаҳауа, изҭоуҭәо зкылсуа» ззырҳәо уаан.
Ус акәын ишыҟаз атәраамҭаз. Аҳ дызлаӷәӷәазгьы абас аиԥш иҟаз атәцәа рыла акәын.
Езыгә иԥсҭазараҿ знызаҵәык ауп ауаҩы данизыӡырҩы… Дазыӡырҩит зыԥсҭазара иалихуаз Аԥсар аҵыхәтәантәи иажәа. «Иҟалеи, исыхьи?» ҳәа ихаҭа иџьеишьаратәы игәаҵа иҭаланы, уаанӡа иимбацыз мцак ицрарҵеит. Ихәы-ижьы қақаӡа идыргылт Аԥсар иажәақәа. «Моу, санаџьалбеит, сызҿу закәи, агара игароу аԥшқаҵәҟьа дҿаа-ҿаауа дышԥасшьуеи, лаб саҳ ацәгьара изиузар ари асаби илхароузеи, амаалықьцәа зхьыкәкәо лыԥсаҭазара дзалсхри…»– абас ддырхәыцт, ддыргәаҭеит Аԥсар иажәақәа.
Зыԥсеивгара иаҿыз Аԥсар иҿаԥхьагьы ҭоуба иуит ихшара шеиқәирхоз ала.
Езыгә иԥсҭазараҿы знызаҵәык ауаҩра ныҟәигеит, знызаҵәык…
Деиқәԥах дҿаҳәаны аԥраӷба дҭажьын. Дхәыҷы аахыс зхьышьаргәыҵа дакәыхшоз, адунеи иқәуу ауаа зегь реиҳа дуаҩуп ҳәа дызхәаԥшуаз, адунеи иқәуу ауаа зегь реиҳа дзықәгәыӷуаз аԥсилаа раҳ, ҳаиуанҵас длаигәыҵасын, Римҟа диҭиит.
«Избан? Избан? Избан?»
Ихы иҭагьежьуан зҭак аҟаҵара ицәуадаҩыз ари азҵаара.
«Знызаҵәык ауаҩра ахьныҟәызгазу?..»
Адунеи иԥсы ҭаны даақәлеижьҭеи ацәа далан, абыржәы аҭҳарцәҳәа даалҵызшәа, ажәҩангәашәԥхьара изаатызшәа иблақәа аатит. Аԥсилаа раҳ дицәнымхошәа дзиҭахыз, дҿаҳа-дагәазшәа иблақәа хҩаны, аӡеибафара уалаԥал иҳәар, дахьалаԥалоз шакәыз идырт, избан ҳәа дахьизымҵаауаз азы шакәыз идырт, лабаҟьаҩыс мацара дахьимаз азы шакәыз идырт?
Знызаҵәык ауаҩра ахьныҟәигаз азы ҳаиуанҵас диҭиит. Ус анакәха, аҳ ихаҭа ауаҩра иламзаап… Ус анакәха, иара иеиԥш егьырҭ иҩызцәа иҟарҵогьы уаҩрамзаап.
Ауаҩра злам жәларак аҳас дызрымои?»
Езыгә ари аҩыза азҵаара уажәада ихаҿы имааицызт. Аԥраӷба даман, Аԥсны ааныжьны амшын агәахьы инаскьацыԥхьаӡа иблақәа аатуан Езыгә. «Сара сакәмызт иҿаҳәатәыз, амшыннырцәҟа ихҵатәыз… Аԥсны ацәгьарамыцәгьарақәа рдац-ԥашә ыҵжәаӡам, иӷәӷәаны иҳауп… Рхы ахьыҵыҵуагьы аҳ иҿоуп. Аԥсны аиқәырхаразы иҭархатәу аҳ иоуп…»
Ихьшәаны изааиз ари ахәыцра ихы еимлагәа инаркын, иблақәа ҭраа Аԥсны ашьхарахь днаԥшуан злахьынҵа ӡбаз Езыгә.
Нырцә-аарцә ацуҭа ахәқәа ирныҩуан аақ-аақҳәа ҿааихак ҟазымҵоз алашбжьқәа. Аҵых кахха излаҵәцаз ала, ажәҩан џьоуҳарԥсараха излақәҵаз ала, зқьы бла еилыџьџьо уахьтә излалбааԥшуаз ала, амҩаду аҿы шьоукы мҩасуазар, рҽышьҭыбжьы умаҳаӡаргьы, иубарҭан, аха ахәы иқәгаз уи амҩаду ҭацәын, ахы инаркны нахьхьи аҵыхәанӡа аӡәгьы ицәаара узанбааломызт.
Нас, иҟалеи, изеишуазеи алақәа? Иҩежьҟанҭалеиуа ауҭраҿы ихыжьлоу ашьынка ду аиԥш, ажәҩан аҵахьтә ишеишеиуа иааԥшуаз амза акәмызҭгьы…
Ирҳәоит, уажәааны ауп алашәага анныҟәо ҳәа, шаҟаҩгьы агәарабжьарақәа рҿы ауахьад реиԥш, ирылашәахьоузеи… Иџьоушьаша, уарла-шәарла ауп акәымзар, ус ианымҩасуа уаҩы илакьысӡом, аха уаха алашәагагьы ыҟаӡам.
Нас, иҟалеи, изеишуазеи алақәа?
Зны-зынла уажәааны аккара агәахьынтә икьууа еиқәҿызҭуаз атыҩарҩарҵәҟьагьы, уаха акы иарырҳазшәа ишәаҟьан, рҟытбжьы гаӡом, арҵәаа-сырҵәаа ҳәа иааилалоз абгахәыҷқәаҵәҟьа, рҭыҩрақәа ирҭаланы рҽырҵәахызшәа, ицәырҵӡомызт.
… Ашарахь ианнықәла, амрагыларахь иҵҟәашаахо ианналага, амш ҿыц иины адунеи инықәларц аҽаныназнакуаз, «ишеит, ишәымбаӡои, ишеит…» рҳәарашәа еиқәҿызҭуаз арбаӷьқәагьы, ацәа иалахазшәа рыбжьы гаӡомызт.
Арахь, алақәа ракәзар, ашра иааҟәыҵын, ухәы-ужьы қақаӡа иргыло, ауура иналагеит.
– Ҳаи, алышькьынтыр шәагааит, ишәзаазеи уаха, – ҳәа рԥацхақәа инардәылҵны, зҵыхәақәа зышьҭарҽыла амӡырха иҭагьежьуаз рлақәа ирыҵаҟьон гәмԥсаа.
Убри аамҭазы, аҟаҵәыҳәа аӡаӡ назларҵо ауаҩы дшыҭрысуа аиԥш, иаалырҟьан, еимгеимцарак рыбжьара, иаахыџхыџит адгьыл, аҭыԥ иқәҟьарц аҭахызшәа.
Гәмԥсаа хәыҷи-дуи, аҭҳарцә-сырцәҳәа ацәа иаалҵын, иҟалазеи ҳәа иеизҵаауа риарҭа иаалатәоны, инеиқәырццакны адгьыл надырҳәы-аадырҳәызшәа ҩынтәхынтә еиҭахыџхыџит…
Адырҩаҽны гәмԥсаа злацәажәоз ашарԥаз иҟалаз адгьылҵысра акәын. Абыргцәа иргәаладыршәон дара рхаан ари аҩыза адгьылҵысра шыҟамлацыз.
Гәыма иахыҩуан асаркьал абжьы. Ауахәамаҿ еизаз шьамхнышгыланы анцәа имҵаныҳәон, «Ухьышьаргәыҵа ҳакәыхшоуп, ҳаҭоумҵан, ҳаиқәрха…» – ҳәа апап иажәақәа еиҭаҳәауа.
Ашьыбжьышьҭахь абыргцәа ааилацәажәан, ахьаца ду амҵан аныхаԥаара иамҵаныҳәеит, «ахнырҳәтәы» ҳәа ахьыӡҵаны ашьтәа иршьыз агәи агәаҵәеи аҵәы иахаҵаны, аныха иамҵаныҳәаз, қәрала зегь иреиҳабыз Ҳабыџь икын.
Абасала, ари адгьылҵысра иҟалаз азы гәмԥсаа қьырсианцәақәак раҳасабала ауахәамаҿы анцәа ишиашьапкызгьы, жәытәнатә аахыс дара ирымаз рныха, зымч агәра ргоз, зҿаԥхьа ихырхәоз, «аныхаԥаара» ҳәа хьӡыс измаз аҿы инеины иамҵаныҳәеит. Ҵоуп, апапцәа ирбаны инхомызт гәмԥсаа рныха, ирымчыз ҳәа акгьы ыҟамызт умҳәозар.
… Ахьаца амҵан еикәшаны итәаз абыргцәа раԥхьа еишәак аҳасабала ишьҭаз ахәажә бӷьы иқәын иржәыз ашьтәа ажьыхәҭа дуқәа еиҿымхӡакәан.
Инеимда-ааимдо, ажәытә-аҿатә ажәабжьқәа еибыҳәо, акрыфара иаҿын.
– Изхысҳәаауа уи ауп, – дцәажәон бырцхаа рхы, – сыблақәа аахтны, схы здыруа сааҟалеижьҭеи аԥхынра ашоуразы ҳаӡмахқәа рҿы камбашьымзар аҽак ҭаны изымбацызт.
– Нас, нас? – иаԥхьа итәаз иашҭхәатәи абырг ичҳара маҷхан, иажәа далгаанӡа днаиԥыҩлан, дҵааит.
– Нас умбои, – дмыццакӡо деиҭаналагеит, – жәаха Гумбхәнтәи сылбааны сшаауаз, снаԥшызар, убарҭ зыӡбахә сымоу аӡмахқәа, ран ишаалыхшаз рҽырҟьантазны, рыԥхашьарақәаҵәҟьа аарԥшны иҭан џьоукы, ԥыҭҩыкгьы амра ицәиалан, ранаџьалбеит, ашәшьыраҿыҵәҟьа ишоуроуп, дара аԥхӡы ахәаҭаҳәа ирылыҩруа амра ицәиаалан, даҽа ԥыҭҩык рыблақәа ҭызза аӡмах иӡаажьлан.
– Ҳаи, Лагәсҭанхеит… амшын аҟны сцаны лыхәҭала аӡы сыманы саанӡа анцәа уаҳцәимшьааит, ажәабжь ссир ҳауҳәеит, амала, изжьеит ҳәа аҟыр-ҟырҳәа уччо умцан.
– Нас, шәызжьа џьышәшьома уара?
– Ҳаужьеит ҳәа уаҳҳәама, ҳгәы аашьҭухырц лафшақә акы ухәыцзар, уи азы аӡәы укнаиҳар ҳәа умшәан.
– Исҭоубоуп амц шысымҳәо, – даҿаапкны, игәра ахьырымгаз игәы еибакызар акәхап, иарӷьа нап қыџьқыџьуа, илахь иџьымшь ааиӡатәит.
– Изакәи уара, Лагәсҭан шәисны дзышәкыз, аты аҵар ианыркуа аиԥш, «бла иабо хы иаԥсоуп» ҳәа уи ауаҩ иибаз ауп ишәеиҳәо, иарамоу, саргьы избеит. Ихашәымҵозар, амш анбзиоу, амра аныԥхо шьыбжьонк шәнеи, ижәба, – ҳәа Лагәсҭан дидгылан даацәажәеит Хыгә.
– Изусҭцәада шьыбжьон агәазы акамбашьқәа реиԥш аӡмах иҭало ауаа?
– Аҟәа абаа ишԥашьҭоу, мшәан, аурымқәа, исхамшҭи? – Себастополиус.
– Ааи, ааи, убрантәқәоуп, еибашьцәоуп.
– Ранаџьалбеит, зынӡа иҳаиуанқәамзар, рывараҿы аӡиас хазына ииасны ишлеиуа рымбаӡакәа, иаврыҩны иааны абра аӡмах ишԥаҭало! – иџьеишьон, илакәишьон Гажә.
– Башаӡа рцәа ԥаҳҽуеит ҳәа шәаҿуп, – урҭ рцәажәара иҽналаирхәт Ҳабыџьгьы.
– Сара урҭ аурымқәа зхәышәтәуа аҳақьым ибзианы дыздыруеит, жәаха зны исеиҳәеит, аӡмахқәа ҳәа зыӡбахә шәымоу ӡырԥхақәоуп ҳәа, абаҩхьаазы ихәшәуп, иҳәеит.
– Нас, аурымқәа зегьы абаҩхьаа ҿкны ирылалама? Макьаназы иаҳауа хаиҵарц иҭахымызт Гажә. – Сара даҽакуп сзызхәыцуа, – Гажә ииҳәаз имаҳаӡазшәа илыма инаҩжьны, иажәа анагаӡара дналагеит Ҳабыџь, – уажәы аӡырԥха цәырҵт, ҳҽаҳхәышәтәуеит ҳәа ҽыҵгас иныҟаҵаны, Византиатәи аурымқәа рҿаархоит, ара иҟоу маҷушәа.
– Амаҷ уҳәахт, Ҳабыџьхеит, уахьнеилак дара ыҟоуп, аҭырас аиԥш иҿиоит ҳәа сыҟоуп, – инацирӷызт Хыгә.
– Аҭырас урхыр, ма абора алаумхыбуеи, аха абарҭ аурымқәа хәарҭарас ирылои?
– Ахәарҭара уҳәахт, – деиҭаналагеит Хыгә, – ухьышьаргәыҵа иакәхшозар акәхап, сара иԥсыша, иуцәынхом, ус дара мсааит… Рыԥсы ҭоуп, уаауп ҳәагьы ҳаршьом, ҳаҟаӡамзар еиҳагьы еиӷьыршьоит.
– Иуҳәашьоузеи, Хыгә, ҳара ҳаҟамзар арахь иззаауада? – Ҳадгьыл ауп ирҭаху, ҳара ҳакәым, аха…
– Ҳасасцәа рзы акгьы ҳаигӡаӡом, иҳамоу ҳнапы ианҵаны ҳарԥылоит… Сыжәзаҵә ахы ашаха нахаҵаны иргозар ҟыт сҳәом, амала адгьыл… мап, мап, шәыххь згеит, уи сылшом…
– Иҳасасцәоуп ҳәа узҿу уразҵааи, ирҳәо уаҳап.
– Ирҳәои, дад?
– Ирҳәои умбои, ари адгьыл ҳара иаҳтәуп, рҳәоит…
– Дара ишԥартәу, аԥсуаа ҳадгьыл ауми?
– Ааи, ааи, аха аԥсуаа шәхаҭа аурымцәа рҳәынҭқарра шәаҵанакуеит, ус анакәха, аурымцәа ҳадгьыл ауп, рҳәеит.
– Еиҭаҳәеишь, еиҭаҳәеишь, баба.
– Сара еиҭасҳәо абауҭаху? Дара урацәажәеи, кьанҿаак имааӡо рхәыҷқәаҵәҟьа ари ҳтәыла ауп, ари ҳара ҳадгьыл ауп ҳәа уарымҳәозар убап.
– Еҳ, сабиц, иумаҳара иҟоузеи ари адунеи аҿы.
– Зегь зхароу ҳара ҳауп.
– Иаҳхароу умҳәо, Ҳабыџь.
– Шәымҩахыҵ, бзиала шәаабеит, шәыҩаиԥш шәхы шәыԥхьаӡа, шәара ишәеиӷьу аӡәыр дыҟоума ҳәа зегьы ҳарԥылоит.
– Уи ҳара ҳҵас ауп, ҳқьабз ауп, ус ҳдырҵеит ҳабацәа, ҳабдуцәа…
– Қьабз бзиагәышьоуп, аха ҳара ҳаишәа иахаҳартәогьы цқьа даадыруазароуп.
– Аиаша уҳәоит, Ҳабыџь, аиаша.
– Аҳәа наганы аишәа иахауртәар, ашьапқәагьы ҩышьҭыхны иқәнаҵоит рҳәоит, – Хыгәгьы ҿааиҭит.
Иӡыш-ӡышӡа абыргцәа, рлабашьақәа рымпыҵарӷәӷәа, Гәмбхәы иқәланы еицәажәо илеиуан. Урҭ дырзыӡырҩуан Аԥсырҭ, ирҳәоз дшақәшаҳаҭыз ала ихы рҵысҵысуа. Уахьтә ирбарҭан Кьалашәыри Гәмԥси ирыбжьанакыз агаҿа.
Анышьаҟаҵаҩцәа рӷьалпалбжьы цәгьан. «Урҭ аимак анрымам ыҟаӡам», – дхәыцуан Аԥсырҭ.
Аурымцәа Себастополиус ҳәа зыхьӡҵаны идыргылаз абаа авараҿыҵәҟьа, иаашар хәлаанӡа аԥхӡы ныԥхьаҳәо, уаха-саха ҳәа анышьаҟаҵаҩцәа аусура иаҿын. Шьоукы чаландарла, ҟиарла аҩхааҿы зшьапы ныҵакны иԥырҟаз, бжьҩы хацәа рнапқәа аарла изыкәшоз аџьҵла, жәаҩа цәуӷә аҵакны, аки-сиҳәа еибарҳәҳәо анаара ирыман икыдын.
Шаҟа иццакымзи анышьаҟаҵаҩцәа рус. Зны абнарахь идәықәырҵоит «аԥшааҩцәа». Урҭ ирԥшааз аҵла ашьапы иныҵакны иҵаԥырҟоит. Ишәаны-изаны ихырҵәоит. Уи ашьҭахь ауп илганы ианаарго. Абарҭ аусурақәа зегьы хадара рзызуа Омахь иоуп. Имч шкаԥсахьоугьы, имахәар-шьахәарқәа шхәарҽхахьоугьы, иблаҵәҟьа ишагхахьоугьы, иара иеиԥш аҽаӡәы изалԥшаауам анышь азы ихәарҭоу аџьҵла. Анкьа, ианиааз, иҟаҵамҭа анышь зегьы ирылкаан, амшын аҿы иманшәалан, иласын, иццакын. Амшын цәқәырԥақәа егьа идузаргьы, аԥсыӡ аиԥш иргәылҵәраа инеиуан. Аԥсыӡкцәа ракәзар, уи анышь ала улаԥш ахьынӡанамӡо амшын агәахьы инаскьон. Аԥсырҭ, арҭ абыргцәа ирҳәоз дшазыӡырҩуазгьы, даҽа хәыцрак ихалан анышьаҟаҵаҩцәа дырзыԥшуан, дықәԥшуан Кьалашәыри Гәмԥсеи ирыбжьанакыз агаҿа.
Гәмԥсы ахаҭа аԥсилаа ишрыҵанакуазгьы, аԥсилааи абазгааи рыбжьара излаҟаз ала, арҭ еиҟәшаз аԥсуаа рабшьҭрақәа реидкылараҿы иналкаау аҭыԥ ааннакылон.
Ҳабыџь дыхәмаруа Гәмԥсы аџьҵла ду иадкыланы дахцәажәон. Гәмԥсы ахәы ианеизаз, уи абас далагеит ацәажәара:
– Абри аџьҵла агәыцә аныӷәӷәамха, аган ахь ицаз амахә дуқәа аанызкыло ҽа мчык зыҟалом. Абри иаҩызоуп, дадраа, Гәмԥсгьы, машәыршақә Аԥсны ду, Аԥсны агәы ҳәа азырымҳәозаргьы ҟалап. Аурымцәа Себастополь ҳәа ахьыӡҵаны рхырӷәӷәарҭа абраҟа иандыргылоз, Аԥсны агәы араҟа ишыҟаз рдыруан. Изхысҳәаауа, дадраа, Ҳаԥсадгьыл аидкылараҿы, ҳажәлар реидкылараҿы ҳара гәмԥсаа иаҳуалу рацәоуп…
Ала шуеит, аҽы ҳәуеит ҳәа, Ҳабыџьгьы ииҳәац иҳәоит ҳәа аганахьшәа игыланы ихәаԥшуаз аӡәык-ҩыџьак гәмԥсаа ишрылазгьы, иқәра аҳаҭыр баны акәу, ԥхьагылак иаҳасабала ихьӡ игахьаз иахҟьоу здырхуада, изыӡырҩуан, иӡыш-ӡышӡа ашәшьыраҿы еикәшаны итәаз аҭаҳмадцәа, ииҳәоз ишақәшаҳаҭхаз ирдыруа, рыхқәа дырҵысуан. Абгалаџқәа ҳәа изышьҭаз, Абжьаҟәа аҩадахьҟа зымҽхакны иҭанхоз, злеишәа цәгьаз, ахәац ркьысызшәа иргәамԥхоз ак анраҳалак, апырпыл аиԥш иҟаԥшь-ҟаԥшьӡа еибакны ашыр-сырҳәа иҩаҵҟьозҭгьы, уажәы рҽырҭынч итәан. Ҳабыџь ихаҭагьы дара рахь дынхьаԥшит, сажәа иахырҳәаарызеишь ҳәа.
Абгалаџаа рабшьҭра аиҳабы Кәын дҩагылт. Ажәҩан даҵакьысуама угәахәп, уаҩы ҳаракык, наҟ-ааҟ иршаны иӡамҩа икыдыз иԥаҵақәа ркьатрацәқәа илымҳақәа инаркьысуан, зԥынҵа дууз, амахҽ аҟәаҟәа аиԥш зҟәаҟәа илгәыгәыз, злакҭа аҭаԥшра уадаҩыз, зхацламҳә аалҩыршәа иҟаз, аиашазыҵәҟьа ари дуаҩым, аха дқәыџьмоуп, нас урҭ рабшьҭра абгалаџаа ҳәа ирышьҭазар џьашьатәума ҳәа угәамхәырц залшомызт. Итәаз абыргцәа, «анаџьалбеит, уажә иааҳалаижьрызеишь» ҳәа иара иахь инхьаԥшит.
Кәын дмыццакӡакәа, иаԥхьа илаирсыз илабашьа ахы имшә нап дуқәа рыла еимлагәа икны, даарылаԥшит:
– Ауаҩы қәыџьмаҵас ацҳара данбалагои?
«Иара итәы цәыригахт» ҳәа ааргәахәт, аха изҵаара аҭак аӡәгьы ианыҟаимҵа, иара ихаҭа ҿааиҭит абас:
– Қәыџьмаҵас ацҳара далагоит, имч анкәадахалак. Усҟан уара утәы, сара стәы акгьы еилихӡом, дзызхәыцуа иара ихы аиқәырхара ауп. Хазы-хазы уҳахәаԥшуазар, ҳарҭгьы убасҵәҟьа ауп ҳшыҟоу, ҳахьымчыдоу азы ацҳара ҳалагоит. Иҳақәло, ҳаимызҵәо ҳаницҳауа бзиоуп, аха зны-зынла убри аҟынӡа ҳалашыҩкуеит, ҳала ашьа хыҵәалан, иҟаҳҵо ҳзымдырӡо аҟынӡа ҳаннеилак, ҳара-ҳара аицҳара ҳалагоит…
Дааҭгылан деиҭанарылаԥшит, иахьакәымз џьаракыр сымҩахнагама ҳәа ихы азҵаара аҭауа; еиқәшьшьы изыӡырҩуазшәа аниба, исҳәарц исҭахыз еилыркаазаап ҳәа игәы иахәеит, ҭынч-ҭынч, иажәақәа дрызхәыцуа, ацәажәара деиҭаналагеит:
– Иацуха Абжьаҟәа уахьналало, ргәырҽанӡамкәа инарықәлан, рхәыҷқәа нарымкәкәаан иргеит…
– Ҳаи, дад, Кәынхеит, ҳара ҳҿгьы шаҟантә ус ҟарҵахьоузеи?!
– Уара бзиарак ианиаша, ҳара ҳҿгьы шаҟаҩ еимырҵәахьада… – инеиларԥсеит абыргцәа.
– Ижәбома, – Кәын иажәа анагӡара дналагеит, – ари зыхҟьо ҳамчкәадара акәӡам, ҳаидымгылара ауп.
– Ҳаи, дад, абзиара узыҟалааит, Кәын, уиашоуп, дад, уиашоуп, – иззымчҳаз быргк дуазыруа ҿааиҭит.
– Иҳақәлан ҳаимызҵәоз рхы-рҿқәа шҭаҳәҳәазгьы, аԥсышәала ишеицәажәоз раҳаит, аԥсра аҵкыс еицәоу аиҭаԥсра ауми ари, – ҿааиҭит даҽаӡәы.
– Убригь ҳаидымгылара ауп изыхҟьо, – еиҭеиҳәахт Кәын.
– Уиашоуп, уиашоуп, – еиҭанеиларԥсахт.
– Абри аҵыхәтәа аԥҵәаразы сара сеибашьцәа изакә рԥарцәоу жәдыруеит, иахьарнахыс гәмԥсаа аибашьцәа рԥыза Аԥсырҭ иусҭоит.
Кәын аҵыхәтәан ииҳәаз иазыԥшызшәа, аџь амҵан еикәшан итәаз абыргцәа, рԥарцәақәак раҳасабала, ашырсырҳәа иҩагылт.
– Бырцхаа аибашьцәагьы уара утәқәа ирхыԥхьаӡал, Аԥсырҭ.
– Ешқыҭаагьы…
Ҳабыџь Аԥсырҭ днаиҿаԥшит.
– Кәын, Ҳаџьараҭ, Аԥсны агәы ҳәа изышьҭоу, иԥшьоу аҭыԥ аҿы ҳгылоуп, ҭоуба ҳшәыру, Аԥсны ахьчаразы уашьҭарнахыс аӡәны ҳашгылоу, ҳԥыза Аԥсырҭ ҳашидгыло, – ибжьа аагеит Ҳабыџь.
– Иаҳҭоубоуп, иаҳҭоубоуп, – аӷу ааилдыргеит абыргцәа.
Ҳабыџь деиҭанхьаԥшит Аԥсырҭ иахь. Аԥсырҭ идырт уи иаанагоз. Иӡыш-ӡышӡа зыхҭарԥақәа зхыхны игылаз абыргцәа раԥхьа иарӷьа шьамхы наирсын ҿааиҭит:
– Исҭоубоуп!
Амра гәыбзыӷӡаны акәын Гәмԥсаа рхәы ишықәыԥхоз. Аиаҵәара бӷьы зыҽҭазҳәҳәахьаз аџьҵла иалԥхоз амра ашәахәақәа рҿахәмаруан Аԥсны аразҟы ҳарӡуам ҳәа раԥхьа нап азыркыз абыргцәа.
Аԥсырҭ усҟантәи аамҭала, аҵара змаз уаҩын. Константинополь днеихьан, аҳҭнуаа аӡәырҩгьы дырзааигәан. Амрагыларахьтәи Римтәи аимпериаҿы амчра знапы иакыз аӡәырҩи иареи еибадыруан. Анкьа даныҷкәыназ, Константинополь даныҟаз, урҭ рҿы тәарҭас-гыларҭас иман. Убас дыззааигәаз ҩнаҭак аҿы еибадырит иԥҳәыс Феодореи иареи.
Аԥсырҭ бзиа дылбеит ҩбара ахьиламыз, игәы ахьаартыз, дахьуаҩ иашаз азы. Лаби лани ааныжьны, лыԥсадгьыл ааныжьны илзымдыруаз атәылахь, Аԥсныҟа, диццеит.
Уаанӡа ари атәыла аӡбахә злалдыруаз «Одиссеии» аргонавтцәеи рыла мацара акәын.
Лаб иҿы еизалоз ауаа Аԥсны азы ргәаанагара еиқәшәомызт. Урҭ шьоукы – алакә аиԥш иссиру тәылоуп, уа инхауа аԥсуаагьы зчеиџьыка знапы иқәҵаны иуԥыло жәларуп… ахырӷәӷәарҭақәа, ауахәамақәа рацәоуп, абаҳчара, аӡахәарҭара, ажәакала, ибеиоу тәылоуп рҳәон. Даҽа-шьоукы, Аԥсынразы лхәы-лжьы қақаӡа изыргылоз ажәабжьқәа рҳәон, аԥсуаа ракәзаргьы – абнауаа ҳәа акәын ишрышьҭаз.
Феодора аԥсуас илдыруаз Аԥсырҭ иакәын, аурым рԥарцәеи уии еидкыланы данрыхәаԥшлак, Аԥсырҭ зегьы рыла дырхыҳәҳәон лара лыблақәа рыла.
Аӷба иҭаланы Аԥсныҟа амҩа ианықәлоз лоуразоуроу дарыхьҭшьны лхаԥыцқәа еихамгыло аҟәараҳәа аиҵасра далагеит, аиаш-цәа иалхны илшәыз лкьаҿгьы лмыхәеит. «Сан, саб, сҭаацәа, сыԥсадгьыл ныжьны сабацои?» – уажәы-уажәы лхы азҵаара алҭон.
Лаб иоуп изымуҵәҟьоз, «абнауаа рахь дцоит сыԥҳа» ҳәа илаӷырӡқәа хаддыла иаауан. Зынгьы днаиртәан абри аҩыза ажәабжь леиҳәеит:
– Анкьаӡа зны Римтәи аҳәынҭқар иԥҳа аскифцәа рҳәынҭқар диццеит. Абнауаа рҳәынҭқар дахьиццаз акәӡам римаа иџьаршьоз, аҵлаҳәысҭа нанамга дахьиццаз ауп ирзхымгоз. Лара амал азы зыԥсы цәгьаз аӡәы лакәзаарын. Аскифцәа рҳәынҭқар иаҳҭынра хьыла иҭәын, уаҩ беиаӡак иакәын.
Шықәсык, ҩышықәса аӡаӡ сахагылазаргьы исычҳап, уиаҟарагьы ниҵуоу сеидроу, аҵлаҳәысҭа данԥслак ихьы зегь сара исзаанымхои ҳәа дхәыцуан амреи амзеи реиԥш илашоз, иԥшӡаз аскифцәа рҳәынҭқар иԥҳәыс-ҿа.
Шықәсыкгьы изнамгеит, аҳәынҭқар дыԥсит. Аҳкәажә дгәырӷьон, сгәахәтәы наӡеит ҳәа, усҟан иалылдыраагәышьоз аԥсцәаҳа ичаала кны лышәхымс дшаахыҵхьаз. Аскифаа рқьабз ала, аҳәынҭқар данԥслак, иԥҳәысгьы дышьны, аҭоубыҭ дицҭаҵаны еицыржуазаарын, анарцәгьы диҭаххоит ҳәа. Абас лыхьит римтәи аҳәынҭқар иԥҳа лыԥсыцәгьара иахҟьаны.
– Саб, ус зуҳәои, сара ахьы сашьҭаӡам, амалгьы сашьҭаӡам, Аԥсырҭ иоуп исҭаху, – лаб диашьапкуан Феодора.
– Иаргьы абас биҭахума? – дҵааит лаб.
– Ааи.
– Ус анакәха, ара даанҿасааит.
– Мап, саб, уи иԥсадгьыл аанижьӡом.
– Нас, бара изаанбыжьуеи быԥсадгьыл?
– Бзиа дызбоит.
– Абзиабара аамҭа иагоит…
– Мап, мап, мап, саб… ус умҳәан.
– Аиаша сҳәоит, изаҳауа аԥҳа анцәа дсимҭеит умҳәозар.
Феодора еимаҭәаны аҵәуара далагеит.
Лаб гәыԥшқак иакәын, аҵыхәтәаны дазааит. Константинополь ауп агәыргьынгьы ахьырхарҵаз. Лаб ачара ду иуит. Аҳәынҭқарра асенат иалахәыз аӡәырҩы ыҟан ачараҿы. Уаҩ беиак иакәын, иԥҳа деихреиҵеит.
Еикәаҳәаеикәаԥса аԥраӷба инақәыртәаны, рылахь-рыџьымшь ӡатәны, иныҳәа-ныԥхьа Аԥсныҟа амҩа иқәиҵеит. … Аԥраӷба наскьацыԥхьаӡа, агаҿа хәыҷхацыԥхьаӡа Феодора дарыхьҭашьны еиҳа-еиҳа деиҵасуан. Аԥсырҭ иԥҳәыс-ҿа иуапа дааҵаикын, дааигәыдирӷәӷәалт. Ларгьы игәы лхы надылҵан, лыблақәа аахылҩеит. Игәеисра лныру здырхуада, ақыџьқыџьра даҟәыҵт, уимоу «сара сҩыза анасыԥ зоухьада, сыԥсы зыхҭнысҵо ауаҩ сицуп» ҳәа гәанылагьы даахәыцт. «Иуапа аҵаҟа, игәаҿы ишԥхоу аиԥш, итәылагьы ԥхазар…» – еиҭа лхы азҵаара налҭеит.
– Гәыкала ирзыҟоу, рчеиџьыка рнапы иқәҵаны ирԥылоит аԥсуаа, – Феодора лхы гәаныла иалҭаз азҵаара аҭак ҟаиҵозшәа, иԥҳәыс лыбла гәыкқәа дырхыԥшыло Аԥсырҭ даацәжәеит, – амала иатәазымбо даргьы рқьышә дықәырҵоит, еишәак еицахатәаргьы, акреидырфало иҟаӡам.
– Аԥсырҭ, атәым ԥҳәыс дахьрызноуго ргәаԥхару, иахырҳәаари? – ари азҵаара илҭарц лҭахижьҭеи акрааҵуан, илзыгәаӷьуамызт, игәы дасыр ҳәа дшәон.
Аԥсырҭ ихаҭагьы дазхәыцхьеит арии акырынтә. Константинопольҟа амҩа данықәырҵоз иаб ииҳәаз иажәақәа уажәгьы илымҳа иҭаҩуан: «Динла ҳаиԥшуп, аха уаҩышьала дареи ҳареи ҳаимаҭәам, зжьы ужәыр зтәан еиламгыло ҳауп, ари ухаумыршҭын, сыҷкәын».
Аԥсырҭ ихамшҭӡеит, идыруеит абырзенцәа зеиԥшроу. Идыруеит Аԥсны рнапхыцқәагьы ршьапхыцқәагьы заладырԥаз, Амшын Еиқәа ари акәакь ссир рыбла зыхнакыз – аԥсилааи абазгааи ирцәнымхон азы акәӡам, рыдгьыл азы ауп. Византиа аҳәынҭқар Иустиниан Актәи ихаҭаҵәҟьа Кавказ даналацәажәоз Аԥсны азы «ҳимпериа иакәакьуп, ҳара ҳадгьыл ауп» ҳәа изныкымкәан иамхаҳәахьан. Иамхаҳәахьан моу, игәы ишаҭахыҵәҟьазгьы ус акәын. Уи азоуп идҵала араҟа ауахәамақәа здыргылоз, абаа хырӷәӷәарҭақәа зыҟарҵоз, абырзенцәагьы шәҩыла, зықьҩыла арахь изаауаз.
Иахьынӡаиашоу сеидроу, аха Феодора аҽшьӡара даналага, лаб Иустиниан диԥхьаны диацәажәеит ҳәагьы зҳәозгьы ыҟан. Ус зыҟаиҵозгьы еилкаауп: ҭынхала-ҭынҵылагьы, шьала-далагьы Аԥсны Византиа иадҳәалазарц иҭахын аҳәынҭқар.
Аԥсырҭ арҭқәа зегьы ибзианы еиликаауан. Алазцәа рҳәынҭқар Гәбаз иашьа, Константинополь иаанижьыз, Цатеи ҳәа зыхьӡызи иареи ари азҵаара еимакны аҟама аҭыхра аҟынӡагьы инеибагахьан. (Ирҳәоит Аԥсырҭи алазцәа рҳәынҭқар Гәбази ҭынхарылагьы еицәыхарамызт ҳәа).
Цатеи абазгаагьы, аԥсилаагьы, алазцәагьы рыԥсы злаҭоу Византиа ауп, абырзенцәа рхы иадкыланы, хатәы ԥҳәысс акәымкәан, шьапыӡәӡәаҩцәас иргозаргьы, ҳаигәырӷьаны урҭ ҳаҳәшьцәа раҳҭозароуп ҳәа аниҿыҵҟьа ауп, Аԥсырҭ изымчҳакәан даниҵаҳәҳәа.
– Уара иудыруоу, – Цатеи илымҳа аҭаҩра цқьа иҭаларатәы диқәҟааны акәын дышиацәажәоз, – иахьа абырзенцәа рыцхыраара ада ԥсыхәа змам аԥсуаагьы, алазцәагьы хылҵшьҭралагьы ҭоурыхлагьы урҭ рышьҭахь
ишгылам. Кавказ ахьыӡҵәҟьа ҳара ҳазкьарзыз каскасаа ҳәа изышьҭаз абшьҭра ирхылҵт рҳәоит… Ҳара ҳрыцҳара – хазы-хазы аганқәа ҳахьрывоу ауп. Аедыгьқәа, аҟабардақәа, аублаа, абазгаа, аԥсилаа, мсымаа, асаныгцәа… ҭаацәак аҿы еидкылазар, еиларҵәазар, уара уазхәыцуоу закә мчхоз. Аурымцәагьы зыцәшәо убри ауп. Убри азы ауп хазы-хазы ҳаҟазар зырҭаху, аӡәи-аӡәи аҵәы ҳалеибаҵаларц, ҳақәибахларц… Дара аганахь игыланы иԥшларц… Ҳанықәеибахлак, иаанхо ахыц-ҩыц инарыгәҭасны «Шәара аԥсадгьыл ҳәа акыр шәымазма, ари адгьыл зтәыз ҳара ҳакәын» ҳәа иаақәгыларц…
– Уара излоуҳәо ала, – иаҳауаз хаиҵарц иҭахымызт Цатеи, – џьара машәыршақә ҳнышьацәхнысларгьы, изхароу аурымцәа роуп.
– Ааи, ус ауп, ус… Уара угәы ишԥаанагоз?!
– Еидызкылода арҭ еиқәуԥхьаӡақәаз арма-ӷьырмақәа? – Уара… сара…
– Сара салоумҵан.
– Избан?
– Алазцәа рҳәынҭқар иашьа инааларым…
– Аха, мшәан, шәарҭ Гәбазаа шьҭрала…
– Издыруеит иуҳәарц иуҭаху, издыруеит. Сзуҩызахом, Аԥсырҭ. Сара сзызхәыцуа даҽакуп, сымҩагьы аҽаџьара ахы хоуп.
– Абаа-хырӷәӷәарҭа зыргыло зегь раԥхьаӡа дзызхәыцша ауасхыр ауп.
– Уи ала иуҳәарц иуҭахузеи?
– Уажәы ҳҽанеидаҳамкыла, наҟ-наҟ ашәышықәсақәа рнаҩсан игыло абиԥара, ҳнышәынҭрақәа ирықәыжьцәо аҟынӡа инеиуеит.
– Иҟалап уиашазаргьы, – аҵыхәтәаны дақәшаҳаҭхашәа иуит Цатеи, – амала, уи ауасхыр ашьҭаҵараҿы сара ҩызара сызуам. Уаҵәтәи акәты аҵкыс иахьатәи акәтаӷь ауп сара сзы еиӷьу, уи азы гәыбӷан суҭарцгьы уаламган, – иҳәан, днаиԥырҵны дцеит.
Аԥсырҭ иԥҳәыс «сышԥарыдыркылари ужәлар?» ҳәа азҵаара анилҭа, изыхҟьа здырхуада, аха Цатеии иареи реицәажәара игәалашәеит.
– Ибеигәырӷьаны брыдыркылоит, Феодора, ибеигәырӷьаны, – иҳәеит уи.
– Ииашану, Аԥсырҭ?
«Шәыԥсадгьыл иахьарнахыс саргьы исыԥсадгьылуп, шәгәырӷьара – саргьы исгәырӷьароуп, шәрыцҳара – саргьы исрыцҳароуп ҳәа ирызнеиуа, рнапы ыргьежьны ирзӡатәуа ирԥылоит Аԥсны» – Аԥсырҭ гәаныла ииҳәаз арҭ ажәақәа еилылкаазшәа, лыблақәа ҭхаха диҿаԥшуан. Аԥсырҭ ишиҳәаз аиԥш, рнапқәа ыргьежьуа, илыкәҟьашо, илызӡатәуа илԥымлеит Аԥсны. Уимоу, иаҳәшьцәа руаӡәк «дида хаас»« ҳәагьы аалҿыҵҟьеит.
– Аҳәса акы анырымҳәо ыҟаӡам, хьаас иумкын, – иҳәан, еиҵаӷәӷәа игылаз Аԥсырҭ изқәа днас-насит Ҳабыџь. Аԥсырҭ иааԥхеишьеит иԥҳәыс ҿеи иареи Ҳабыџь иахьеидибалаз, днаиԥырҵны иҩызцәа ахацәа ахьгылаз шыҟоу иҿынеихеит. Аҳәса раасҭа ахацәа дыргәаԥхеит Феодора.
Зоура наӡаз аҭыԥҳа, афелдышь цаха аиԥш лӡара еихатыруа, ихьԥштәылаз лыхцәԥара асаара ишьҭасуа, данныҟәо лыжәҩақәа мқәацаӡо, лхы шьҭыхны, лыхәда ҵҟәашаа ҭыхәхәа, лхы-лҿы аазыгьежьны, лӡамҩақәа амыҵмыџь аиԥш иҭыҷҷо, лыбла гәыҭбаақәа разӡа, лыџьымшьқәа ҩ-мзаҿак лылахь аҿы икыдушәа еиҿаԥшуа… Константинополь иреиӷьыз аӡӷаб ԥшӡа лыԥшра ихнахт аԥсилаа рарԥарцәа. «Афы имысааит Аԥсырҭ, ԥшрала-сахьала даҩцацәамкәа, арахь аԥҳәыс уҳәеит ҳәа, анцәахша дааигеит» – гәаныла ас зҳәазгьы ыҟан.
Иарбан узсаалакгьы аамҭа аҭахуп. Ауаҩ иеилкаара акәзар, мышкы-ҩымш азхаӡом. «Ԥуҭк аџьыка ицумфакәа ауаҩ иеилкаара уадаҩуп» ҳәа жәытәнатә аахысгьы аԥсуаа изырҳәо уи азы акәхап.
Феодора лыбла хнакит Аԥсны аԥшӡара. Ҽынла лхаҵа уарла-шәарламзар дылбаӡомызт, аха уахынла ауадаҿы данааилак, Аԥсырҭ ихы лшьамхы инықәҵаны, иаалгәыҵаҳәҳәаны, ирҳәы-рҳәны иҟаз ихахәы лнацәкьара хәхәақәа алшьуа, илымҳа дҭахәыҭ-хәыҭуан, лыбжьы дәылҩны ланхәыԥҳацәа ирмаҳарц азы.
– Аԥсырҭ сыхаара, иссируп утәыла, алакә аҿгьы абысҟак иԥшӡоу, иблахкыгоу атәыла аӡбахә смаҳацызт.
– Саҳкәажә хәыҷы, – ус акәын длызгәдуны ишлеиҳәоз, – утәыла ҳәа зыбҳәои?
– Мап, мап, ус баша исҿыҵашәеит, ҳтәыла ҳәа сҳәарц акәын исҭахыз.
Аԥсырҭ дԥышәырччон.
– Ибцәыхьанҭоума, Феодора?
– Иуазҳәада… Зегьы гәыблыла исыхәаԥшуеит… Исыздыруам аҭак шыҟасҵара…
Аԥсырҭ игәы исырхьуам ҳәа илҳәон Феодора. Ланхәԥҳа аиҵбы лыблақәа ччангьы илымбацызт. Лшьаҿақәа еихылгаҵәҟьо лшәоит-илзоит, данцәажәо лажәақәа лраӡоит. Аԥсырҭ идыруан иаҳәшьа хаарак шлыҵамыз, ирымчны дышлацәажәалоз, илзгәаамкӡаӡакәан ауаҩы игәы дшасуаз. Дхәыҷаахыс убас дкьакьан, аҵәы абарыласҵари ҳәа акәын аҭаацәа дышрылаз. Даныхәҷыз, илҳәоз иахыхәмаруан, иахыччон, алаф ахь ииаргон, аха ианлызҳа, данҭыԥҳаха, ирцәымыӷхо иалагеит. «Ас бымун, анс ҟабымҵан» ҳәа рҽыназыркқәеит, лҵшәа амоуит умҳәозар. Лҵшәасгьы иаиурыз, лааӡара аамҭа иахыԥахьан.
Аҭаацәа дрычҳауан, ишԥарурыз, рҟьамсар дәылганы ауаа ирызрылаԥсомызт.
Ус иаалырҟьаны алазцәа рыр рԥызаҩк ауаа рниҵеит. Азныказы ирцәымыӷхеит, «дзеиԥшразаалакгьы аҩны дабоит, имаҳкуи ауаҩы замана» ҳәа, аха иара даҿаапкит – дигәаԥхазаап… Иақәшаҳаҭхеит. Аҿҳәара ԥырҵәеит.
– Ичҳа, саҳкәажә хәыҷы, ичҳа. Мышқәак роуп иаанхаз…
– Ус умҳәан, – ларӷьа напсыргәыҵала иҿы лкуеит, – сара уи илҳәо хьаазгаӡом. Хәыҷ дук леиԥш ауп сышлыхәаԥшуа. Иудыруоу, Аԥсырҭ, ахаҵацара лыхәаргьы шауа.
Аԥсырҭ илҳәарц илҭахыз изеилымкааит, иџьашьаны дналҿаԥшит.
– Ааи, ааи, лхаҵа бзиа дылбар, уи изы дагьдаӷьхоит, дагьмаҭхоит ҳәа шырҳәо аиԥш, иҟалымҵара иҟоузеи.
– Анцәа иҳәааит, – иҳәан, иԥҳәыс инапқәа аалыкәыршан, дааигәыдиҳәҳәалт.
– Бзиа субо, Аԥсырҭ? – иаалырҟьаны Феодора дҵааит. – Бызҵаауеи, саҳкәажә хәыҷы, бара ибымдыруеи.
– Исыздырӡом.
– Ишԥабзымдыруеи, саҳкәажә хәыҷы.
– Бзиа субондаз, шьыжьы инаркны хәлаанӡа узбаӡомеи?
– Издыруеит, саҳкәажә хәыҷы.
– Аиаша зумҳәои?
– Акы, ахырӷәӷәарҭа ҟазҵо сырхылаԥшуеит.
– Ҩба?
– Ҩбагьы, ҳара аԥсуаа ҳҵасала, ҿыц еибагаз хаҵеи ԥҳәыси ҽынла еиццәырҵӡом. – Избан?
– Избанзар, ус иламысым ҳәа иршьоит, уи қьабзуп.
– Аԥсуаа ишәқьабзгәышьазар иҳачҳап, ишԥааури, нас? – лҳәан, даақәыԥсычҳаит Феодора.
«Аԥҳәыс егьа дҟәышзаргьы, дшыԥҳәысу даанхоит»… – Феодора лажәақәа дрызхәыцуа, гәаныла даацәажәеит Аԥсырҭ.
Аамҭа цацыԥхьаӡа Феодора еиҳа-еиҳа дрылаҵәон. Мызқәак рыла аԥсышәала сцәажәоит ҳәа лҽазылкхьан. Аԥсырҭ иџьашьаны акәын иԥҳәыс дышлыхәаԥшуаз. Ҿыц ацәажәара иалагаз ахәыҷ иеиԥш, уаха аҩны данааилак, ҭынч длыртәомызт: «Ари закәи?», «Анс захьӡуи?», «Ус зыҟаҵатәуи?» – шаҟа зҵаара илҭоз. Иага дааԥса-дқьыԥаха дааиргьы Феодора лызҵаарақәа дреигәырӷьаны акәын рҭак шыҟаиҵоз. Егьырҭ зегьы ракәым, иаҳәшьаҵәҟьа лҽылԥсахит, уи Феодора аԥсышәала сцәажәоит ҳәа дахьаҿыз деигәырӷьон.
«Аҭаацәара ӷәӷәазарц рыбызшәагьы еибакуазароуп» ҳәа машәыршақә иҿыҵҟьазшәа ижәлантә реиҳабы ииҳәазгьы ааигәалашәеит.
Аԥсырҭ абшьҭрала иаӡаз ибаа хырӷәӷәарҭа ҟаиҵеит. Дызланхоз гәмԥсаа ҳаҭыр иқәырҵон. Гәмԥсаа реиҳабы Ҳабыџь иакәзар (уи гәмԥсаа зегьы қәрала дахьреиҳаз анаҩсангьы, ахшыҩ азы изызҵаауаз уаҩын), Аԥсырҭ ҳаҭыр иқәиҵон.
Ажәакала, Константинопольнтәи даныхынҳәы, шықәсык иалагӡаны Аԥсырҭ иԥсҭазараҿы иҟалаз рацәоуп.
Феодора лакәзар, уи ашықәс аҩнуҵҟала аԥсышәала аҷҷаҳәа ацәажәара далагеит. Гәмԥсаа хәыҷи-дуи зегьы рҿы лхы налгон. Даргьы рыԥсы дырзалхуамызт. Амала, уаҩы ишимбац игәнылгон ахшара лцәа дахьаламшәацыз. Лара лхалагьы лакәмызт уи гәнызгоз, Аԥсырҭгьы игәнигон, иҭынхацәа ртәы ҳамҳәаӡаргьы.
Феодора лҟазшьа аҽаԥсахит. Аԥҳәыс ԥшӡа, аԥҳәыс гәыраз, аԥҳәыс ҟәыӷа ҳәа иршьоз изыхҟьа-изынԥа рзымдырӡо иаалырҟьаны лылахь еиқәылҵон, дгәаауан. Ҵаҵӷәык амаӡамкәа лгәаара зны-зынла иааузымчҳартә аҟынӡа инеиуан.
– Ибыхьи? – дҵаауан Аԥсырҭ игәы ҭӡыӡаауа.
– Акгьы, – аҭак иаахжәашәа иҟалҵон.
– Избоит акы бшаргәамҵуа.
– Башоуп, акгьы саргәамҵӡом, ублақәа уржьоит.
– Ус егьа иҟазаргьы… Издыруада аҩныҟа гәхьаабгазар? – Аԥсырҭ сыхаара, зегьы здыруа с-Аԥсырҭ… Исҭахуп сани саби рыбла сынҭаԥшырц. Уаҳа исымбаӡаргьы ауеит, мшәан, ҳара иҳақәлацәоума, иӡыш-ӡышӡа иажәхьеит аҩыџьагьы, – дӷьаҵәыӷьаҵәуа лнапқәа наикәлыршеит, дгәыдкыла-хыдкыло, икәа дҭаланы имаӷра дҭыҵуа.
– Уаҵәыҵәҟьа амҩа бықәысҵоит.
– Сара схалоу?
– Сара сызцом, сцаратәы сусқәа ыҟам, даара сеилахоуп. – Аха сара?
– Бхала бышԥасышьҭуеи, ибыцысҵоит аҩызцәа, амаҵуцәа, аибашьцәа…
– Аԥсырҭ…
– Изакәи?
– Уааныжьра сцәуадаҩуп.
– Саргьы.
Адырҩаҽны Константинопольҟа амҩа дықәлеит Феодора. Уи илыцын аибашьцәа, илыцын лмаҵуцәа, Византиантәи илыцааз.
… Ицеит мызкы. Ицеит ҩымзгьы. Феодора лхабар ыҟамызт.
Аԥсырҭ ихахәда икәаҽ, илахь еизыҵәан, узиҿамԥшуа деишәара-еиҵараха, избжак аамхны амшын инарҭазшәа акәын дышныҟәоз.
Аҽны шьыжьы инаркны иааилашәшәаанӡа Гәмбхәы зыргылара иаҿыз ауахәамаҿы дыҟан. Ахәылбыҽха алуқәа ишьазшәа, ишьи-ишьи еиқәҵо иашҭа данааҭала, зназы дыҵәҩаншьапны дадырсызшәа даанхеит.
Анкьа аусурахьынтәи даныгьежьуаз аиԥш, абарҵа дылбааны, мҵәыжәҩада дԥыруазшәа дласӡаны дааиуан Феодора.
Ақьабзқәа зегьы аӡы инаҭаны, еилаҵәеит гәык зызҭаз ҩыџьа ауаа. Еилаҵәеит, уажәшьҭарнахыс адгьыл аӡи амцеи ықәларгьы дара изрыбжьамло.
Аамҭа ицаз шыхьамҭазгьы – иԥышәаран дара рзы. Баша ирымҳәозаап амшын рыбжьазаргьы, гәыла еизшоу еинымиарц ҟалаӡом ҳәа.
Ашҭа агәҭа, аилашәшәымҭаз, игәыдеибаҳәҳәала акраамҭа ҿымҭкәа игылан хаҵеи ԥҳәыси. «Ари ԥсуарам, ихьымӡӷуп…» ҳәа зҳәалоз аҳҭныҳәсақәаҵәҟьа, уажәы рылаӷырӡқәа хаҟәҟәала иаауан. Аԥсырҭи Феодореи рынасыԥ еигәырӷьон.
Аԥсырҭ зуаҩыбжара инҭысхьаз хаҵан, шәагаала иҵегьы даундаз ҳәа агәаанагара уоуан, ԥшра-сахьалагьы даҩцацәамызт. Аҷандар аиԥш инеихытар-ааихытаруа, зыжәҩахырқәа џаџаӡа, зӡара амацәаз ахы икылуршәап ҳәа ззырҳәоз дреиуамызт. Аха абарҭ зегьы аҵанарӡуан ихыиҿы: илахь ҟьаҟьан, иџьымшьқәа наҟ-ааҟ еиҿаԥшуа ашьхақәа реиԥш, еиқәаҵәа-самсалӡа икыдын. Илакҭа ҭбаан, даныччоз агәыкра аҵан. Ари ауаҩ дызлаҟоу ихыиҿы иуанаҳәоит рҳәон дыздыруаз, дуаҩ иашан, ҩ-цәак зхарԥаз дреиуамызт. Уаа цқьақәоуп, зыгәра угаша уаауп ҳәа зигәахәуаз данрацәажәоз ихы-иҿы аартын, иблақәа ччон. Егьымҳәаӡакәан ус дрыдгылазаргьы, дара рзы игәы шаарту, ишиҭаху ихы-иҿы иаҳәон. Амацқарақәа рҿы дааиҭашәон. Усҟан иҿаԥшылара хәарҭахомызт, ицәымӷра зегьы иблақәа имӡаӡакәан ирҳәон. Аԥсырҭ ихы даӷоуп зҳәозгьы убарын. «Узлоу ажәлар ас еилухыр ҟалома… – даҽа шьоукы абас изаӷьуан, аха дасу хазы-хазы рхы ианазҵаауаз, дуаҩы цқьоуп, дуаҩ иашоуп азоуп аиашеи ахәахәеи зеилихуа, шьоукы-шьоукы иара иҩызцәақәак ишыҟарҵало аиԥш аӡы ырхәашьны аԥсыӡ скуеит ҳәа далагаӡом», – рҳәон гәаныла.
– Аԥсырҭ иҟазшьа иахҟьаны, аҩызцәа имоу раҟараҵәҟьа аӷацәа имазаргьы ҟалап, – рҳәахуан ахԥатәиқәа.
– Еи, дад, шәҩык аӷацәа змоу шәҩык ирыԥсоу иоуп! – илабашьа ларсны реимак аахиркәшон гәмԥсаа реиҳабы Ҳабыџь.
Ҳабыџь иажәа аныха иаҩызан, изакәанын Гәмԥсы ахи аҵыхәеи иҭанхоз зегьы рзы. Ачара ахьыруаз, агәырӷьара ахьыҟаз, иқәра акыр ишықәсхьоугьы иара иакәын изызҵаауаз, ишԥааури, ишԥаҟаҳҵари ҳәа.
– Иажәа еиласхьоу аиҳа, ихшыҩгьы иагымхеит, – ихыҽхәон гәмԥсаа рбырг.
Ацәгьоурақәа раангьы, аусӡбарақәа раангьы аҵыхәтәажәа змаз иара иакәын. Ииҳәоз ҳәан, аӡәгьы иамеикуамызт. Ишиҳәоз иҟарҵон.
Ҳабыџь аиҳараӡак дызмыхәоз амшын акалҭаҿы инхоз ракәын. «Ҳарҭ аџыр ҳарҭәоит, аҳәаццышәқәа, аҟамачаԥақәа ҟаҳҵоит. Ҳнапы иҵыжьны ишәҳаркуа абџьар алоуп шәызлеибашьуа… Ҳара иаабылуа акьыр ала, иаҳӡуа акыц ала ауп Гәмбхәы ауахәама ду зларгылоу, Уаз-абаа злаҟаҵоу», – ҳәа иахыҽхәон. Ганкахьала уазхәыцыр – иҽхәаратәгьы иҟан. Афбатәи ашәышықәсазы акәым, ҳара ҳера ааиаанӡагьы, араҟатәи аџыррҭәаҩцәеи аҩнчыс маҭәахәҟаҵаҩцәеи рнапы иҵрыжьуаз, хыхь ишаҳҳәахьоу аиԥш, аҳәақәа, аҟамақәа, аԥсақәа, ахҿақәа, ахыцқәеи ахәымпалқәеи ирхарҵоз аиха ҵарқәа, акәалӡқәа, убас агәыгәымқәа, аԥҳалқәа, аҳаԥшьақәа, асахьақәа зныз анышәаԥшь иалхыз аџьамқәа, ачаҟәақәа уҳәа араҟа акәым, амшын нырцә ибзианы ирдыруан, ихәҳаны иргон.
Аратәи аҟазацәа рнаплыхқәа рыманы Константинополь еиҿыркаауаз аџьармыкьақәа рахьгьы ицахьан. Ирҳәоит, Иустиниан изааигәаз ар рԥыза, Велизари ҳәа аӡәы, арҭ рыҟаҵамҭа аҳәачаԥа иааихәаз аимператор ианигәаԥха, ҳамҭас ииҭеит ҳәа.
Абасала, аԥшаҳәауаа, – ус акәын Гәмԥсы инхоз ишрышьҭаз, – излаҽхәашаз рыман. Абзиара уны аӡы иаҭ, абзиара ыӡӡом, аӡгьы иазгаӡом ҳәа ажәлар ражәаԥҟа ишалазгьы, аԥшаҳәауаа ари шырдыруазгьы, гәмԥсааи дареи анеиқәшәалак, «Ҳара иҟаҳҵо, ҳара иаауа, ҳара иҳалшо» ҳәа аҳәара иналагон. Гәмԥсытәи абзцәгьацәа ари рхы аарыхнахуан, аҵәы рылаҵарагьы иналагон.
Абас ишыхәмар-хәмаруаз ҳаҳәшьцәа Гәмԥсы ахәаџа иамадоу абнауаа иҳазрыҭом ҳәа рҳәазшәа цәгьаршҩык ирылаиҵеит. Гәмԥсытәи арԥарцәа рхы иақәырҵеит, уимоу, аҟамчҟьараҟынӡа инеибагеит. Аиҳабацәа аланагалт. Еиԥылт, еилацәажәеит, анс рҳәеит, арс рҳәеит, аха акгьы рмыхәеит, уимоу рыбжьаҟазара ианалага, еиҳагьы иԥаԥашькны иқәгылеит. Ишнеи-шнеиуаз иахьааиԥылоз еивымсуа, агәыла рбаӷьқәа реиԥш иеиҿаԥало, аҟама ҭыхра, аҳәаҟьара аҟынӡа инеит. Иахькылнагашазгьы сеидру, усҟан аџьамцәа рықәымлазҭгьы.
Ус ауп ишыҟоу, аишьцәа еибакны рылақәа шҭибахуа, аганахь ргәырҽанӡамкәа даҽа мчык анрыжәлалак, урҭ
аҩыџьагьы ықәызхуа амч анырԥылалак ауп иҟарҵо шгаӡароу анеилыркаауа. Мшәан, абнаршәыра амца анаклак, аӡхыҵра аныҟалалак, агыгшәыгқәаҵәҟьа дара-дара еиԥырхагахаӡом, зегьы зышьҭало аԥсеиқәырхара ауми…
Ашьжьымҭан, амра аныҩагылоз, Гәмбхәы адәеиужьраҿы еизеит аԥшаҳәауаагьы, ахәаџауаагьы. Бџьарла еиқәных наҟ-ааҟ игылан еиҿаԥшуан. Адәы агәҭа иҩылгәгәны иҟоу аҳәыгәра иқәгылан абыргцәа. Илабашьа иаԥхьа инарсны, ацәажәара даҿын Ҳабыџь.
– Лада-ҩада ҳәа еилызхуа аџьамцәа ирыдгыло иоуп. Гәмԥсы ахәаџа иамадоугьы, Гәмԥсы аԥшаҳәа иамадоугьы хьӡык ауп ирымоу – гәмԥсаа ҳәа ирышьҭоуп. Рыцҳарас иҟалаз, абас шакәу анаадыруа шәыԥсадгьыл шәцәаагоит ҳәа аӷацәа ааины ҳаҩны ашәхымс ианаалагыло ауп. Шьоукы-шьоукы изларҳәо ала, иара уажәгьы ирхадыршҭырцгьы иаҿым…
Ҳабыџь дааҭгылт, ҩадагьы ладагьы икәшаны игылаз аруаа ибла нархигеит, нас ибжьы ҩеиргахт:
– Акаҵәараҿы хымшуп Аԥсырҭ драԥгыланы шәашьцәа аџьамцәа ирабашьуеижьҭеи, ҳаԥсуа дгьыл ршьапы ықәыдмыргыларц, ҳқьырсианра рымҟьашьырц. Шәыԥсадгьыл шәыԥхьоит, гәмԥсаа. Абазгаагьы, асаныгцәагьы, амсымқәагьы уахь амҩа иқәлахьеит… Ҭоуба жәу, Гәмԥсаа рырԥарцәа, шәыдгьыл аҿаԥхьа, шәабацәеи шәанацәеи рҿаԥхьа, ари адгьыл зхы ақәызҵахьоу ҳабацәа, урҭ рабацәа рыԥсыбаҩқәа рҿаԥхьа аӷа шәызқәа дышкыдшәмырԥшыло…
Шәыбреи Цәымреи ашьхақәа реиҩхааҿы акәын иахьыҟаз Аԥсырҭ ибаа-хырӷәӷәарҭа. Армарахь ала калмаҳала иҭәу, амш анбзиоу – икеикеиуа, амш аныцәгьоу ацәа иҭыҵны еилахәашь-еилахынҳә илеиуан Гәмԥсы аӡиас. Уахьынтә абаахьы мҩахәасҭа заҵәык ҩаган. Иара уигьы инаҵәи-ааҵәиуа ацаҟьа иаҿган, уҽынеиҵыхны
узаныломызт, џьара-џьара ԥшьынаԥха уаҿамлар, узхаломызт. Уи амҩахәасҭа ушану абааш унадгылон. Ахырӷәӷәарҭа аҩнуҵҟа гәарԥ бзиак аҟара иҟьаҟьаран, аҽқәа андырхәмаруазгьы ыҟан. Аха иџьоумшьарц ҟаломызт аҽцәа уахь изланеиуаз. Армарахьтәи аганахь ала, хыхь зыӡбахә ҳҳәаз амҩахәасҭа заҵәы аҽуаҩ иакәым, ашьаҟауаҩгьы аарла акәын дшанысуаз. Абаа арӷьарахьтәи аган – цаҟьоуп…
Ирҳәоит, зны Аԥсырҭ аџьамцәа изнымкылазт, шьҭахьҟа ибаахьы дхьамҵыр ада ԥсыхәа имоуит ҳәа. Иеибашьцәа зегьы ҽуаан. Гәмбхәы иҩыхҟьан, аԥшаҳәа иаваршәны, рҽышьапхыцқәа аҽыԥ-ҽыԥҳәа амцабз рыҵҟьо иҩеиуан. Аҷыҷмаса аиԥш, аԥшаҳәа зегьы хҟьаны урҭ ирышьҭан аџьамцәа.
Аԥсырҭ иеибашьцәеи иареи абахә иааҿаҵәин, аӡиас иаваршәны аҩхаа иҩбжьалт. Аџьамцәеи дареи ԥыҭк рыбжьан.
Аџьамцәа рԥыза идыруан аӡышьҭа иҭаланы аҩада хара ишзымцоз, иԥаҟьԥаҟьуа икаҭа иҭашәаз аԥсыӡқәа реиԥш дрыхәаԥшуан аԥсуаа. Абахә дааваҵәин, ир драԥызаны, иаргьы иҿыҩеихеит. Аха, абар, ассир! Адгьыл ааимҟьаны илахәлабгазшәа, Аԥсырҭгьы уи иеибашьцәагьы аарымпыҵабеит. Аиҳараӡак изхымгоз, аҽқәа рышьҭа ацаҟьа амҵа иахьицәыӡыз ауп.
– Аҩсҭаа!… Ақаҷаа!.. – ҳәа дыҳәҳәон.
Убри аамҭазы ацаҟьа ақәцәа аҟнытәи, анаҟә ҵысызшәа, ибганы ахаҳә-мҿыхә аҿыланахеит. Аџьамцәа жәаҩыла, шәҩыла рыҽқәа ирхыҟьҟьаны икаҳауан. Зхы ԥҽыз, згәы ԥҽыз, анап-ԥҵәа, ашьап-ԥҵәа, аӷызбжьы, аҵәаабжьы… Уигьы азмырхакәан, ажәҩан ахьынтәи акырцх леиуашәа, иҵар-ҵарӡа аихаҵәқәа зхаз ахәымпалқәа рҿаархеит. Аџьамцәа рыхқәа ҩышьҭыхны ианыҩаԥш, ацаҟьа ахьаанҵәоз иалаҟаҵаз абаа азганк ахықә иқәгылан гәмԥсаа хәыҷи-дуи, хаҵеи ԥҳәыси, хаҳә-мҿыхә иаарымԥыхьашәоз ргәыдҵара иаҿын.
Аџьамцәа рԥыза деилагазшәа дшыхәаац дхәаауан. Иаҳәа ҭахәалаӡа шәажәла, шәажәла ҳәа дрыҵаҳәҳәон иеибашьцәа. Ишәаӡыӡаны, аҟамч ԥҵаҵа иҵхыз аџьам еибашьцәа рзы реиҳабы иажәа закәанын, уи дагьырԥызан, дагьыршахын, дагьынцәан… Ус акәын усҟан Џьамтәылан ишыҟаз. Атәым дгьылқәа рнапаҵаҟа иааргарц ицоз ар рԥызаҩцәа ашах иҟнытә азин дуқәа роуан. Џьамтәыла ашах ихьӡала, иаарҭаххар, ихароума, ихарамума ҳәа имҵаа-имԥшаа, рнапаҵаҟа иҟаз ихы ақды инықәҵаны ихәда хырҵәон, мамзаргьы егьырҭ аладыршәарц, дкәалкәало дыкнарҳауан, мышла, мчыбжьыла икныхра азин ыҟамкәа.
– Шәажәла, шәажәла! – дыҳәҳәон рԥыза.
Аџьамцәа еихон ацаҟьахь, аха рхы адԥырымҽылозҭгьы, уаҳа царҭа рымамызт, рыхгьы адԥырҽылон, избанзар, ацаҟьа аҵаҟа гәмԥсаа рхаҳә-мҿыхә иагон.
Аџьамцәа рԥыза деилазгоз Аԥсырҭи уи иеибашьцәеи ахьимпыҵаӡыз ауп. Хыхь абааҿы иқәгылаз рҿгьы имбеит.
Убри аамҭазы, аҩхаа излабжьалоз аԥшаҳәахьы асаба карчы, аӡышьҭра ҭырцәажәо, Аԥсырҭ иеибашьцәа иманы даацәырҟьеит рышьҭахьҟала. Уи иааира иазыԥшызшәа, нырцә-аарцә абахәқәа иаарывҵит Аԥсырҭ иршьаҟауаа. Саџьанк-саџьанк зоура наӡоз ахҿақәа кны аҩада аӡышьҭралагьы, аӡнырцәалагьы, аӡаарцәалагьы, иҭеислымхазшәа, иҟала рзымдыруа иааилахаз аџьамцәа ирыжәлеит. Аџьамцәа зназы шьҭахьҟа еихеит, аха уахь Аԥсырҭ иҽуаа раҳәақәа цырцыруа иаазыхьӡоз шьаҟьо иааиуан… Аҩада аӡышьҭра иҭаларц рҽаназырк, аихагәара раԥхьа иаацәырҵызшәа, гәмԥсаа рыхҿақәа инархаҳаит…
Гәмԥсы аӡиас аԥшаҳәаҿы акырынтә аҳәа еилыршьхьан, акырынтә ашьа кашхьан, аха ари аҽны, ирҳәоит, Гәыма аӡиас аԥштәхәы аԥсахит, иҟаԥшьхеит ҳәа.
Аџьамцәа рԥыза гәыԥҩык ицны иԥсы игеит. Егьырҭ иеибашьцәа наунагӡа араҟа иаанхеит.
Аџьамцәа рԥыза Аҩсҭаа… ақаҷаа… ҳәа баша иҳәон. Аҩысҭаарас иҟаз ацаҟьа иамаз аҳаԥы ауп. Аҳаԥы уныҵалар, абырсааҭк ацаҟьа егьи аганахь укылнагон. Аԥсырҭ иеибашьцәа азыманшәалан, али-ԥси рыбжьара ацаҟьа ахаҳә ҟьаҟьа дуқәа рыла аҳаԥы аҿышәҭ ршәаҳауан, адәныҟала иааиуаз ацаҟьа аҟьантазра инадгылон. Ус акәын ргәы ишаанагоз, ус иагьыҟан.
«Аҳаԥы амаӡа» здыруаз Аԥсырҭ иеибашьцәа аныха аҿаԥхьа иқәхьан – «Гәмԥсаа рымаӡа» ҳәа ишаанхоз ала. Уи амаӡа аргамазтәуаз – аԥсадгьыл ачарҳәара азиуит ҳәа дрыԥхьаӡон… Ачарҳәаҩ, гәмԥсаа рашьа гәакьа иакәзаргьы, изхьаҳәуамызт, уи изы рылабжыш цәыкәбаркгьы аауамызт.
Аԥсилаа раҳ Алдыз уаҩы гәызианын. Аҳрагьы дшақәымгәыӷӡоз ауп ишиоуз.
Аԥсилаа раҳра еимаркуан мал-шьалла иӷәӷәаз, ҭынха-ҭынҵыла еибаркыз абшьҭрақәа. Гәмԥсы инаркны Егрынӡа инхоз аԥсуаа рҽеиҩыршеит. Амчра ҳазгозар ҳәа еижәхысланы, маӡа-аргама иқәԥон. Урҭ абшьҭрақәа реимак Алдызи уи иҭынхацәеи рхы аладмырхәӡеит. Амч аҵкыс амаана ҳәа аганахь игылан, иабакылеибагари ҳәа ирзыԥшуан.
Егьырҭ руа-рҭынха зны Лазсҭанҟа, аҳәынҭқар Гәбаз изцаларын, аҽазны – Амрагыларахьтәи Римтәи аимпериа аимператор ихаҭарнакс арахь иаашьҭыз ар рԥыза Бес еикәаҳәаеикәаԥса иҭааларын. Ирҳәоит, иара Гәбаз ихаҭа дааԥхьаны, ачара дугьы рухьан ҳәа.
Абри аҩыза аилаҩеиласра аан, Алдыз ижәлантәқәа, абара-барақәа ҳәа ззырҳәоз, уахык иҭааит. Еиҳа зҿаԥыц ӷәӷәаз, ажәа зҿаз, ажәлар рус ахьырӡбоз унеишь-уааишь ҳәа инарыԥхьа-аарыԥхьалоз Кыԥса даарылҵын, днавала-аавало, днахыкәша-аахыкәшо акәымкәа, иаахжәашәа Алдыз абас иеиҳәеит:
– Дад, Алдыз, ҳара ҳааилацәажәан, уара улымҳа аҟынӡаҵәҟьагьы инамгакәан, аԥсилаа раҳс уҟаҳҵарц ҳаӡбеит, уаха ҳзуҭаазгьы уажәа ҳауҭарацы ауп.
Алдыз ари аҩыза ихы иҭамшәацызт, ииҳәара изымдыруа дырҿаԥшуан.
– Аҳ иалхра зылшо, – иҳәеит аҵыхәтәаны, – сара иахьынӡаздыруа ҩыџьа заҵәык роуп.
– Уара узҿу Иустиниани Гәбази ракәхап?
– Ааи.
– Хьаас иумкын, урҭ рҿы аус ҟаҳҵахьеит.
– Дареи сареи ҳзеибадырӡом, нас сызларҭаххеи?
– Алу иаҭахымзаргьы, абарбал аӡы анаслак игьежьуеит. – Ибзиоуп, аха…
– Ахьы иҟанамҵо акгьы ыҟаӡам, адунеи ршазар аахыс иахьанӡа, уи зегьы реиҳа амч ӷәӷәоуп.
– Ишәызҭада ахьы?
– Иҳаԥшааит… Мшәан, амчра ҳара иаагар… Инаҳхыз ахьы ус баша акы иалаҳәаӡамкәа ибжьаӡрым.
Абас, Аԥсилаа раҳра еимазкуаз абшьҭрақәа ргәырҽанӡамкәа, иаалырҟьаны, шьыжьымҭанк Алдыз даҳны даақәгылт.
Ирҳәоит мчыбжьынаҟьак чаран ҳәа. Иацы дуаҩуп ҳәа ирымшьоз, зажәа ԥхылнамдоз, зыхьӡ ыҟамыз, ирҭахы-ирҭахым иахьа иаԥхьа ихымхәарада ԥсыхәа рмоуит. Дхәыҷны даныҩагыла нахыс, иара иаҟара иҟәышыз, иара иаҟара агәду змаз, ауаҩра злаз аӡәгьы дыҟамызшәа, хыхь жәҩанахьтә анцәа дылбааԥшны Аԥсилаа раҳра зықәнаго Алдыз иоуп ҳәа иҳәахьазшәа, аӡәи-аӡәи ажәа рибамҭо, ахьӡ бзиа иҭо, иасны ддырҽхәон. Алдыз иакәзар, аԥхьа ирҳәо закәызеи ҳәа иџьашьаны дырзыӡырҩуан, аха нас еиҳа-еиҳа далашыҩкуа, изырҳәо зегьы дрылаҟазшәа ибо далагеит. Ашьҭахь иҵегьгьы зырымҳәозеи ҳәа игәы ианаанагоз ыҟан. Дзырҽхәоз ирыликаауан ҩыџьа. Руаӡәы
Жьагәа ихьӡын, ҭынхаралагьы Алдыз дицәыхарамызт, ианшьцәа друеишьаран, Кыԥса иашьа иԥа гәакьа иакәын. Егьи – Нарџьхьоутәын. Ҭлаԥс ихьӡын, Алдыз ианшьа иԥҳа диман, дрымаҳәын.
Алдыз иблақәа арҭ аҩыџьа раԥхьа аӡәгьы дгәарҭомызт, акы дазхьыр али-ԥси рыбжьара, быжьра-быжьҵәа адгьыл аҵа иҵазаргьы ирыԥшаауан. Иара дахьтәаз – дара тәомызт, ихаҵгылазар акәын.
Алдыз аҳас даныҟала аҽныҵәҟьа, аҳҭынрахьы диԥхьан дааигеит дхәыҷаахыс зегь реиҳа изааигәаз иҩыза Хьрыԥс.
– Абра уааины арӷьарахь ала усывагыл, Хьрыԥс, арӷьарахь авагылара зықәнаго уара уоуп. Зегьы ирдыруазааит Аԥсилаа раҳ иарӷьажәҩа шуакәу иахьарнахыс. Армарахь алагьы Жьагәа дҳаргылоит. Даараӡак дысгәаԥхом, аха ус ахәҭоуп иҳәеит Кыԥса. Кыԥса, ииҳәо макьанаҵәҟьа ҳзахыԥом…
– Жьагәа гәыкала умаҵ иуеит, уармарахь агылара даԥсоуп, – иҳәеит Хьрыԥсгьы. – Амала, иԥсы ҭәуам, иқымқымцәоит, аӷәра ааиҿакламзар…
– Аӷәра иҿакра уара унапы ианызааит.
Аҽны, Аԥсилаа раҳ данцәырҵуаз, наҟ-ааҟ Хьрыԥси Жьагәеи ивагылан.
Хьрыԥс уаҩы ҳалалын. Иҩыза Алдыз аҳыс дахьыҟалаз деигәырӷьон.
Аҳ иарӷьарахь агылара азин иара иахьиоузгьы цәгьа ибомызт, аха уеизгьы-уеизгьы амаҵура иахьынҳалақәоз дреиуамызт. Хшыҩ дук змоу ҳәагьы дрымԥхьаӡацызт, цәгьаракгьы аӡәы изиухьеит ҳәа рымҳәацызт. Дуаҩ наалан, узиднагалоз азы игәы ҭыӷьӷьаа иҟасҵоит ҳәа иҽазикуан, аӡәгьы мап ицәикуамызт, амала, грак иман, дыгәхашҭҩын. Абыржәы иоуҳәаз ашәи-ҭышәи изнагомызт, ашәхымс дхыҵаанӡа ихашҭуан. Шәеидгылан шәанеицәажәоҵәҟьа илаԥш кыдхалан, иуҳәоз акәӡамкәан, зынӡаск даҽакы дшазхәыцуаз убон, нас ихы ирԥшӡарц
иуҳәозаалак зегьы рзы ихы ирҵысуан, иахьахәҭазгьы иахьахәҭамызгьы.
Жьагәа зҭеиҭыԥш бзиаз, зхацламҳәагьы цәгьамыз уаҩын, уеизгьы-уеизгьы ахшыҩ азы аӡәы диазҵаартә дшыҟамзгьы, уимоу иҩызцәақәак «ауаҩ гаӡа ду» ҳәагьы изырҳәахьан. Ус акә, егьыс акә, Аԥсилаа раҳ армарахьтәи иганахь ала агылара азин иоуртә дҟарҵеит.
Алдыз аҳыс даныҟала нахыс аҳҭынраҿы тәарҭас-гыларҭас еиҳараӡак измаз Кыԥса ижәлантәқәа ракәын, Нарџьхьоунтәи рымаҳә Ҭлаԥс далаҳамҵозар. Ирҳәон, иара Ҭлаԥсгьы аҳҭынраҿы инаԥхьара зыбзоураз Жьагәа иоуп ҳәа.
Жьагәеи Ҭлаԥси реиуара анаҩсангьы, еизааигәан, еиҩызцәан, уахгьы-ҽынгьы еицын, рыцәгьеи рыбзиеи еилан.
Ҭлаԥс уаҩы гьангьашын, акы анимхәыцуаз, акы анеиқәимырҽаҽоз ыҟамызт. Иабхәараа – башқыҭаа рзы ижьы ҭжәаны алаҳәақәа ирыҭатәызар – деигӡомызт. Дхәыҷаахыс иҩызаз, рхәы еиҩшаны еицырфоит ҳәа ззырҳәоз иҩыза гәакьа, Жьагәа иабжьагарала, ӷас дҟаҵаны дирӡырцгьы далагахьан, имч мхеит акәымзар. Убри нахыс ауп Жьагәеи Ҭлаԥси иаҳагьы ианеизааигәаха.
– Аԥсилаа раҳ иаҳҭынраҿы Нарџьхьоутәык дыҟазароуп, мамзар урҭ зԥан цәгьоу уаауп, рызқәа ҳаиадырхар ауеит. Иаҳзааигәам, зыгәра ҳзымго аӡә даауԥхьар, ауасхыр дцәывҵалан, анышә цәыҵжаара далагар ауеит. Убри аҟнытә, «аҵәгьы мбылуа акәацгьы ҳӡырцаз» башқыҭаа ҳамаҳә Ҭлаԥс дааԥхь, – ҳәа Алдыз иазҳәазгьы Жьагәа иоуп.
Знык аҳҭынра ианзыҩнала Жьагәеи Ҭлаԥси, уаанӡа зҿаԥхьа имиасуаз аҳҭнуаа аҵәы рылырхуа иалагеит. Зегь реиҳа илафыргоз Хьрыԥс иакәын.
Уажәраанӡа ишаҳҳәахьоу аиԥш, Хьрыԥс агәхашҭра змаз уаҩын. Аԥхьа убри ала напы адыркит. Цәгьара дук аҵамҵаӡакәа, иара даныҟамыз инақәыршәаны, аҳ иҿы
Ҭлаԥс дышцәажәауаз, «Хьрыԥс игәхашҭреиԥш» ҳәа иажәа иналеиҵон. Жьагәа дахьгылазгьы дааԥышәарччон.
Алдыз аԥхьа игәааимкӡаӡеит, аха ашьҭахь ихаҭа игәеиҭо далагеит Хьрыԥс агәхашҭра шимаз.
Жьагәеи Ҭлаԥси аҳ игәызианра рхы иархәаны напы зларкыз аус иаҳа-иаҳа адацқәа аҳауан. Мызқәак рылагьы аҳҭнуаа «Хьрыԥс игәхашҭра» иалацәажәон. Шықәсык ашьҭахь Хьрыԥс ииуа-ииҳәо дақәымшәошәа, «изоуҳәо змаҳауа, изҭоуҭәо зкылсуа» ҳәа аҳҭнуаа изырҳәо аҟынӡа днаргеит. Уигьы аҳ илымҳа аҟынӡа инаӡеит.
– Арӷьажәҩас иумоу даҽа уаҩызароуп, ас алаф зхырҳәаауа, изхыччо ауаҩы уаҳаҭыр лаирҟәуеит, – ҳәа аҳ илымҳа дынҭахәыҭхәыҭит Кыԥса шьыжьымҭанк.
Уиакәхеит, ашьыбжьышьҭахь аҳ данцәырҵуаз наҟ-ааҟ ивагылаз Жьагәеи Ҭлаԥси ракәын. Жьагәа арӷьарахь ала Хьрыԥс иҭыԥаҿы дгылан.
Хьрыԥс иҟалаз ҳәа акгьы изымдырт. «Алдыз даҳуп, аха сҩыза иоуп, иҟалаз, сзыхҟьаз иҿала исеиҳәап, сиацәажәап» ҳәа иара иахь днеирц иҽаназик, ашәаҿ Жьагәа дааникылт.
Аҳ сиазҵаап, удкылара илшоу-илымшоу ҳәа наиаҳәан, Алдыз иахь дныҩналт.
– Саҳ ухаҵкы, Хьрыԥс дааины дыԥшуп!
– Дыҩнажьл арахь.
– Саҳ ухаҵкы, Кыԥса исыдиҵеит уи ауаҩы уашьҭарнахыс абрахь даасмышьҭларц. – Избан?
– Хьрыԥс ччархәк иаҳасабала изыхцәажәо уаҩуп. Саҳ ухаҵкы, уаҳаҭыр, ухьӡ хьчалатәуп. Уи азоуп Кыԥсагьы ус зиҳәаз.
Алдыз аԥхьа дааицрашәеит, диҵаҳәҳәарцгьы иҽыназикит, аха Жьагәа Кыԥса иаҳәшьаԥа гәакьа иоуп. Кыԥса дара рабшьҭраҿ зегьреиҳа зымчу, зегьреиҳа ҳаҭыр зқәу, зажәа ԥхылнадо, иара ихаҭагьы аҳас дҟазҵаз уаҩуп. Бӷас имоу Кыԥса иоуми, уи иҭынхацәа роуми аҳҭнуаагьы. Нас
арҭ зегь зыхӡыӡаауа иара Алдыз ихьыӡ ашьҭыхра ауми. Мшәан, иаԥхьаҟа, наҟ-наҟ аԥсилаа рымацара ракәымкәа, абазгаагьы, асаныгцәагьы, амсымқәагьы неидҵаны, урҭ аҳыс иара дрырҭарц ауми Кыԥсеи уи иуааи зышьҭоу. Хьрыԥс ихьчаразы арҭ дызларгәыҵасри, иаԥхьаҟатәи иԥсҭазара зегь дара рнапы иакызар.
Уиакәхеит, уи аҽны нахыс Хьрыԥс изы аҳҭынра ашә акит. Жьагәеи Ҭлаԥси ирылшоз зегь ҟарҵеит аҳ имԥан дықәырмыжьларц.
Хьрыԥс акыргьы иҽиҟьеит, акгьы ихараӡамкәа аҳ иҿаԥхьа ицәа шихыхыз илымҳа аҟынӡа инеигарц ихы еиҭеиҳәарц иақәикит, аха имчыз, акгьы илымшеит. Дзықәшәаз данышәар акәхеит. Ишԥеиури, акамбашь иақәԥаз ацә атәыҩа хжәеит ҳәа ирҳәоз дақәшәеит. «Мчыла иуиааиуа иаанда уалаишшуеит. Ииашам ус, ииашам…» – Хьрыԥс игәы дахаԥжәо абас дхәыцуан.
Аҳҭнуаа, ҳаҭыр иқәызҵоз, бзиа дызбоз, «уара умсит» ҳәа анаҩсан зажәа ырнааны имацәажәоз, уажә данырбалак ԥывт-чывт ҳәа ицәыҵаччаны, иҿку зҩачымазарак ихьуашәа инаивҟьаны ицоит. Аӡәык-ҩыџьак, азалымдара дшақәшәаз здыруаз, дрыцҳашьаны, иааҭгыланы аԥсшәа иарҳәон, аха дара урҭгьы аӡәы ҳимбазааит ҳәа ишәаԥырҳаԥуа ихарахаԥшуан. Хьрыԥс идгыланы ишцәажәоз Жьагәа, мамзаргьы Ҭлаԥс иаҳар уаҳа рҭахӡамызт, рмаҵурақәа иарымхны, аҳҭынра агәарԥ инҭцаны идәықәырҵон.
Хьрыԥс ас шыҟаз аниба, аҳҭынрахьы анеира даҟәыҵӡеит. Аҳҭынраҿгьы хәыҷы-хәыҷла дырхашҭуа иалагеит.
… Жьагәеи Ҭлаԥси аҳҭынра рхарԥаны иҩнан. Алдыз ашьжьымҭан илацәақәа анаахитуаз инаркны, уаха ацәарҭа днылаиаанӡа ибла ихгылаз дара ракәын, дзацәажәоз дара ракәын, дзазҵаауазгьы дара ракәын. Имԥын аҽаӡә дықәрыжьломызт. Аҳҭынраҿы мацара акәмызт. Гәмԥсы инаркны Егрынӡа ахырӷәӷәарҭақәа иҟаз зегьы рахь дара руаа нарышьҭырц рҽазыркит. Хәыҷӡак иадамхаргьы зылахь аацәыҵырҟәыҿшәа ирыхәаԥшыз, дара рус иадымгылошәа ирбаз, «шәыххь згеит» ҳәа рҿаԥхьа имхырхәоз, ргәырҽанӡамкәа уаха аҵхыбжьон ирықәлан еимырҵәон, ҭаацәаныла, хәыҷи дуи еидҿаҳәала, агаҿахь икылга, амшын нырцәҟа ирҭиуан. Зегь реиҳа аԥсилаа ирызхымгоз, рыҷкәынцәа рымыкәкәааны, аиха иҵхны, рхаҵара иалхәдатәны, ирҟәарылны иахьырҭиуаз ауп. Урҭ аҷкәынцәа рҭынхацәа ршьуан, ашьа аауеит ҳәа имгыларц азы ирыцәшәаны. Абас, аԥсилаа ырҭаслымны, аҟамчԥҵаҵа аарыхҟьо ирхагылан Ҭлаԥси, Жьагәеи, урҭ рҩызцәеи.
Зегь акакәын, Жьагәеи Ҭлаԥси ргәы наӡаны иҟамызт. Аԥсилаа рыҩнуҵҟа дара рҿаԥхьа зхы лазмырҟәуаз ыҟан. Убарҭ дыруаӡәкын, дыруаӡәкын-моу дырхадан, Аԥсырҭ. Аҳҭынрахьгьы днеиуамызт. Алдызгьы аҳыс диԥхьаӡомызт уи, зныкымкәан аҳҭынрахьы дышнарԥхьахьазгьы, ихы ахигон, зны сгәы рахәым иҳәаларын, аҽазны – ҽа ҽыҵгак иԥшааларын.
– Башқыҭаа рыгәра умгалан, уҿаҿы иуарҳәо акәӡам, аҽакуп ирхәыцуа, – абас Ҳабыџь Аԥсырҭ дилабжьалон, – Кыԥса адгьыл дхәыҵаланы дхәыҵыҵуеит. Уажәгьы иҟаиҵаз умбои, згәы иаанагодаз Алдызҵәҟьа аҳыс дҟалоит ҳәа. Аҳыс дзыҟарҵаз, иара ихьӡала дара аҳра руларц ауп. Аԥсилаа ахьнаргахьоу умбои, Гәмԥси Егри рыбжьара шаҟа нхарҭа қьаԥҭартәхьоузеи… Урҭ аԥсадгьыл зырҭаху рхазы ауп, акрырҳаразы ауп, аԥсуаагь зырҭаху – маҵуцәас ауп. Еҳ, сабиц, адгьыл уҳәеит ҳәа, шаҟа ачҳауазеи, абанҭ рҩызцәа ршьапы адгьыл иахьықәгылоу иамчҳауазароуп. Ҳазшаз анцәа хыхь иқәтәоу, зегьы убоит, зегьы уаҳауеит, нас изучҳауазеи? – дуазыруан Ҳабыџь.
– Ичҳалатәуп, Ҳабыџь, ичҳалатәуп. Акырзычҳаз акрибеит, рҳәоит, – Ҳабыџь игәы иҟажон Аԥсырҭ.
Ҳабыџь дрыцҳаишьон. Ихы-иԥсы зегьы дхәыҷны дҩагылазар аахыс ижәлар рмаҵура иазкын. Зхы лазырҟәуа ибаны дынхомызт.
– Ахыларҟәра иашьцылаз ибӷа џьыҟәхоит, абӷа џьыҟә игәра гатәым, – иҳәон иара. Иҷкәынцәагьы, урҭ рыҷкәынцәагьы ус ауп ишиааӡоз. Аԥсырҭ иеибашьцәа рыҩнуҵҟа жәаҩа-рхыс, шәҩы-рхыс иҟаз рыбжеиҳараҩыкгьы дара роуп. Кыԥса иагьа гьангьашра рыҵеигаларц дшалагазгьы, Аԥсырҭ аҳҭынрахьы дымнеит. Мчылаҵәҟьа днаагоит ҳәа иалагар – ицәшәон. Убри аҟнытә ауп Кыԥса, Жьагәеи Ҭлаԥси раӷәрақәагь зааникылоз.
– Аԥсырҭ ажәлар идгылоит, мчыла узииааиуам… Мчыла уабаиааиуеи иреиӷьу ахырӷәӷәарҭа, абааш иара инапаҵаҟа иҟоупеи. Уи хшыҩла, гызмалрыла ииааитәуп, – ҳәа реиҳәон.
Дара амца рыжәлан, ргәахы шеибакуаз анибалак, иажәа инациҵон:
– Шәара аҳ иарӷьажәҩа ҳәа ишәышьҭоуп. Аҳраҵәҟьа знапы ианыԥшыло шәара шәоуп. Гәахеибакрала аҳәынҭқарра аус ҳаӡбоит ҳәа шәаламгалан, агәахеибакра шәынарха аркьаҿуеит.
Аҵх агәы еиҩнашахьан. Башқыҭа нырцә-аарцә ахәқәа алашьцара рхаԥан. Амза ҳәаԥыӡыԥуа, аӡеибафара изалымҵуа иалахаз ауаҩы иеиԥш, харабӷьара, ҽыҭ-ҽыҭ ажәҩан иаҵаԥсаз аԥҭақәа ирылан. Ҭынчран, зны-зынла аккарахьтә иааҩуаз атыҩарҩар абжьы акәымзар, еиқәышьшьы иҟан.
Ахәада уахьыҩхало иқәгылаз Кыԥса иҩны алацәа ҭааӡа икылԥхоз ацәашьы алашара анаҩсан, егьырҭ аԥацхақәа рҿы, цәамҭхаа ишалаз мҩашьо илашьцан.
Кыԥса иԥацхаҿы иашьа иԥа Жьагәеи, Нарџьхьоутәи рымаҳә Ҭлаԥси, иареи ус хьанҭак аӡбра ишаҿыз мҩашьо, еидшыланы, иҟаԥшь-ҟаԥшьӡа итәан. Зҳәатәы харҵоз реиҳаб Кыԥса шиакәызгьы, аҵыхәтәажәазы рымаҳә Ҭлаԥс иахь инхьаԥшлон.
– Аҳәажә аиԥш дылкажьны, аҳәызба игәы илалаҵаны дышьтәуп, – иҳәеит Жьагәа деицрашәаны.
– Ус ҟалом Жьагәа, ус ҟалом, – Кыԥса Ҭлаԥс иахь дынхьаԥшит.
– Аԥсырҭ иеиԥш аӡәырҩы ҳариааихьеит, амала, ишьра сақәшаҳаҭым.
– Избан?
– Избан умбои, даҳшьыр, ажәлар дынцәартәуеит, иара усгьы ишидгыло умбои.
– Аԥсырҭ душьит ҳәа Мсым Хәыҷи Мсым Дуи аанхоит, урҭгьы нырҵәаны уанаақәгьежьлак, Ҳабыџь дҩагылоит… Убауоу шаҟаҩы ыҟоу?
– Ажәлар, ажәлар ҳәа ак шәыман шәгәароуп, ажәлар ҳәа акрыҟоума, зҟамчыԥҵаҵа иаҳа иҵазцало итәуп.
– Ус ауп, Жьагәа, аха иахьынӡауа, мчыла акәымкәа рмаршә ктәуп ажәлар, Аԥсырҭ иакәымкәан ҳара иҳадгыло иҟаҵатәуп, – иҳәеит Кыԥса, – уиазоуп шәзаасыԥхьаз. Алдыз аҳ ихьӡаҳҵеит, аха, дшыҟаз дш-Алдызыз даанхеит.
– Алдыз иӡбахә ануҳәа, ак сгәы иаанаган, – Ҭлаԥс даацәажәеит.
– Изакәишь, иҳәеи, издыруада ҳазхьынҳалаша ак узхәыцзар.
– Алдыз даҳуп, аха иахьа уажәраанӡа аҭаацәара даламлацт…
– Нас? Нас?
– Аҳкәажә дыԥшаатәуп.
– Уара иуҳәарц иуҭаху, ԥҳәыс дизаагатәуп ҳәа ауми? – Ааи.
– Насгьы?
– Насгьы изааҳгауа илызхәыцтәуп.
– Уи илызхәыцуада нас?
– Уи слызхәыцхьеит.
– Дарбан умҳәои?
– Гәыранда.
– Дызусҭада Гәыранда?
– Аԥсырҭ иааӡамҭа.
– Акашәараху?
– Уи дкашәарахӡам. Аԥсырҭ диааӡеит, ԥҳас дҟаиҵеит. – Уажәоуп ианеилыскаа Ҭлаԥс иухәыцыз. Ицәгьаӡам, ицәгьаӡам, аферым.
– Аԥсырҭ быжьра-быжьҵәа анышә еиҩыжаан дабаҳҭари ҳәа ҳшазхәыцуаз, уажә шәаалаган иԥҳа цәыхцәыфа даҳкәажәышәтәырц шәыӡбеит, аха иаанаго шәазхәыцу?
– Ҳазхәыцит, Жьагәа.
– Иааркьаҿӡаны ауп шәышхәыцыз.
– Мап, Жьагәа.
– Ус анакәха, исашәҳәа, исзеилкаауам шәгәы иҭоу.
– Сара стәала Гәыранда данаҳкәажәха, Алдыз иарӷьажәҩа ҳәа иҟоу уаргьы саргьы ҳцынхәрас, Аԥсырҭ дышгыло убап…
– Зны Гәыранда аҳкәажәхара даԥсоу даԥсаму ҳазхәыцып.
– Уи ашьҭахь Аԥсырҭ ҳәа узҿу, изгәаамыгӡаӡакәа ҳаҵәгәыр дшаҿашәо убап, – Жьагәа игәы ааирӷәӷәеит Ҭлаԥс.
– Ҭлаԥс уиашоуп, абас уахьхәыцуазы ауп ҳаҭыр зуқәысҵогьы, – рцәажәара ахы ахькылнагаз мыцхәы игәы ишахәоз ихы-иҿы ианубаало, дааԥышәырччеит Кыԥса.
– Аха уи анагӡаразы иаҳԥырхагоугьы ыҟоуп. – Уи закәи?
– Гәрандеи Алхаси еихьыԥшуеит рҳәоит.
– Алхас ҳәа узҿу ажьи иԥа иоума?
– Ааи.
– Уи сара снапы ианышәҵа. Уаҵәтәи амра ҭашәаанӡа Алхас дахьца-дахьаа рзымдыруа дыбжьаӡт ҳәа шәаҳап.
– Умццакын, Жьагәа, умццакын. Ҳара иуаҳҳәоит иҟаҵатәу, уаҳзымҵаакәа ухала акы умпыҵымҟьааит, еиӷьу зуеит шуҳәо еицәоу ҟауҵар ҟалоит, – днақәымчшәа, иашьа иԥа днаиаӷьт Кыԥса.
Гәыранда дбажәгәаламуа ашҭа дҭан. Ацәажәара дналагазар аахыс, Феодора дахьцалак лкалҭ дахьынԥашало длышьҭан, «ди, ари закәи?», «ди, ари закәи?» ҳәа ҵыхәаԥҵәарак рымаӡамкәан азҵаарақәа лыҭо. Феодора акыр дархәыцит, илшәеит-илзеит лхәыҷы лааӡара азҵаатәы. Лара лакәзар, Амрагыларахьтәи Римтәи аимпериаҿы ааӡара бзиа лоуит, дыҩуан, даԥхьон, лхы амҩаԥгашьа дақәшәон. Усҟан азы спартаа рааӡара анырра аанханы иҟан. Дшыхәыҷыз, аҷкәынцәа реиԥш деилҟьеилӷәыцәын, уимоу, аҳәа аҟьашьаҵәҟьагьы лдырҵахьан.
Аԥсны дахьаанагаз, илбон ахәыҷқәа зынӡаск даҽакала ишырааӡоз. Еиҳаби еиҵби реихаҵгылара, аҳәатәхаҵара, аҳаҭыр еиқәҵара – ахәыҷы ихы идыруа даныҟалалак нахыс ибон. Даҽа ганкахьала, ахәыҷқәа адәы иқәын, абна илан, аӡы иҭан, зны-зынлагьы еиҳа ихбыџқәаз рабацәеи рашьцәа еиҳабацәеи ирывагыланы шәарыцара ицон, ианеибашьуазгьы ыҟан.
Аӡӷабцәа ракәзар, ишыхәыҷӡақәаз ранацәа зҿыз аус напы адыркуан, асеи аԥшыци инарҿатәон, исуан, иԥон, ихахон, аҩнусқәеи афатәҟаҵарақәеи рнаҩсангьы.
Феодора лхәыҷы бырзен бызшәала ашәҟәы аԥхьареи аҩреи ллырҵеит. Амала, Гәыранда схахоит, сԥоит, сысуеит ҳәа далагар луӡомызт. Бара амаҵуцәа бымоуп, урҭ иҟарҵалааит, бара ибуалу бмаҵуцәа рхылаԥшроуп ҳәа лалҳәон.
Аԥсырҭ зназы игәамԥхеит ас ахьлалҳәоз, аха ашьҭахь иаргьы иԥҳәыс длықәшаҳаҭхо далагеит. Аус зуша, иҟазҵаша шҳамоу ҳхәыҷы дызҳаргәаҟуеи ҳәагьы знык-ҩынтә раҟара иааиҿыҵҟьахьан.
Гәыранда илызҳацыԥхьаӡа еиҳа-еиҳа дыԥшӡахон. Жәибжь шықәса данынарҭыс, Аԥсилаа рыҩнуҵҟа лара лаҟара иԥшӡаз лыԥшаара уадаҩын. Аԥсырҭи Феодореи ракәзар, абамба ҷрышь ашьыгрын еимаа иҭамҵакәа илышьарҵомызт. Амыҵмыџь аиԥш лӡамҩақәа еилыԥхаауан, лыбла хьҩежь гәыҭбаақәеи амзаҿеиԥш урҭ хзыркәшоз лыџьымшьқәеи, лыхәда ҭӷәыцәаа, лӡара кат-като, лыхцәы ԥарақәа асаара ишьҭасуа, абынҽа аиԥш днықәгыла-аақәгыло лныҟәара ихнамхуаз ҳәа дарбан арԥысыз иҟаз. Аԥсилаа моу, абазгааи мсымааи рҟынӡагьы лыхьӡ неиҩхьан. Акы иашьҭоушәа, уск иалацәажәошәа Аԥсырҭ акырынтә иҭаахьан.
Аԥсырҭ зназы игәамԥхозшәа ҟаиҵон, аха гәаныла иааӡамҭа – иԥҳа длеигәырӷьон. Дхәыцуа данаатәалоз ихьухьууа игәы хьаак ныҵалалон: «Самхаццакит, самхаццакит» ҳәа ихы еимлагәа иклон.
– Иухьи? – ҳәа Феодора даниазҵаалак, иҽынахигон аҽыҵгақәа ԥшаауа.
– Мап, џьушьҭ, акгьы… Иахьа шьыжьаахыс хыхьк сызцәырҵын, исхымгацт, – иҳәалон.
– Аԥсырҭ, уххь згеит, акырынтә иақәыскхьеит ицәырызгарц, иахьа уажәраанӡа исзеиҿымкааит умҳәозар, – иҳәеит Ҳабыџь, ииҳәарц ииҭахыз цқьа дақәымшәо, ҽнак шьыжьымҭан.
«Абри акәын сзыцәшәозгьы, абри акәын самхаццакцәеит ҳәа зысҳәозгьы», – гәаныла даацәажәеит Аԥсырҭ, аха ибжьы ааҭиган, Ҳабыџь ииҳәарц ииҭаху изымдырӡозшәа ҿааиҭит:
– Иҟалеи, Ҳабыџь, узыргәамҵуеи, цәгьарак ҟамлазааит?
– Мап, џьушьҭ, Аԥсырҭ, са сызлацәажәарц исҭаху ус бзиоуп.
– Нас, иумҳәои, ҳазургәаҟуеи?
– Аԥсырҭ, дад, сара қәрала акыр суеиҳабуп, аха исықәлоу аӡә иеиԥш ауп ианагь сышуацәажәо, ухшыҩ, ууаҩра, удырра пату ақәысҵоит…
– Ҳабыџь ухаҵкы, сара акыр салаҟазар, изыбзоуроу уара уоуп.
– Мап, џьушьҭ, Аԥсырҭ ухы абзиара аҟнытә иуҳәоит акәымзар, сара ҵлаҳәысҭажәк сызлаухәагәышьарыз.
– Ҳабыџь ухаҵкы, ажәа аԥшӡара азы акәым изысҳәаз. Уажәшьҭа ҳаиасып уззааиз аус ахь, – иҳәан Аԥсырҭ, лабашьала ахәышҭаара ахәа днаха-аахеит.
– Аԥсилаа раҳ Алдыз сузааишьҭит, Аԥсырҭ.
– Ииҭахузеи Алдыз сара сҿы?
– Уԥҳа Гәыранда лнапы даҳәоит, ихы дадикыларц иҭахуп, даҳкәажәыстәуеит, иҳәеит.
Аԥсырҭ зны амсыр бӷьыц аиԥш дышкәакәахеит, нас арацәаххыра аиԥш дыхшәааит, дгылеит, дтәеит, аԥацха дазымкуа дыҩнахеит.
Ҳабыџь ихаҭагьы ииҳәара изымдыруа дтәан. Аҳ даҳуп, Алдыз иеиԥш уаҩрыцҳазаргьы, дшәарҭоуп, избанзар, икәша-мыкәша алымҳа ҭахәыҭхәыҭцәа имамкәа ҟалашьа амаӡам, урҭ роуп Аԥсырҭ иааӡамҭа дугароуп ҳәа иазҳәазгьы. Уажәы аҳ мап ицәыркыр, ицәырымкыргьы ԥсыхәа рымаӡам, драӷа бааԥсхоит, иара усгьы еизуаам. Аԥсырҭ аҳыс уишьом, уатәеибом, мамзар аҳыс уаныҟарҵа уаҳҭынра аҟынӡа дааины иудимныҳәалоз, уи уицәшәа, игәра умган, улаԥш ихумырԥан ҳәа есымша илымҳа иҭахәыҭхәыҭуан Жьагәеи Ҭлаԥси.
Ҳабыџь ари адунеи аҿы ацәгьеи абзиеи акры ибахьеит, аӡәырҩы дырхаануп. Абрыскьыл дҳазгылт ҳәа шьоукы ишрымҵахырхәо, аԥхьарца ианҵаны ашәа шырзырҳәо, нас иаалырҟьаны ргәы рыцәкаҳауеит, ҳаржьеит, анҭ абаақәа уааума ҳәа иаақәгылоит.
Уажә зегь шәатәуп-изатәуп, нас ауп аҳ аҭак аниҭатәу.
Аԥсырҭ раԥхьатәи игәеибакра анихыԥсаа, дааиасын Ҳабыџь иҿаԥхьа даатәеит, ишԥаҟаҳҵари ҳәа иҳәарашәа диҿаԥшуан. Ус егьараан иҟаиҵахьан.
Ҳабыџь уажә димбеит Аԥсырҭ, дхәыҷаахыс иԥа гәакьа иеиԥш ибла ихын, дихылаԥшуан, дицхраауан. Аԥсырҭ игәамԥхоз акы аниаҳауаз аԥхьа апырпыл аиԥш амца ицрасны дҟаԥшьӡа дҩаҵҟьон, аха лассгьы ихыԥсаауан. Уи азоуп Ҳабыџьгьы ҿымҭ дзизыԥшуаз.
– Иуниҵада? – днаиазҵааит.
– Кыԥса дысниҵеит.
– Ус акәзар, каҭак аҳара иаҿуп.
– Саргьы ус акәу џьысшьоит.
– Кыԥса ихаҭа иакәзаргьы ҟалап ас зыӡбаз.
– Иҟалап Кыԥса иакәзаргьы, аха сара сызлахәыцуала…
– Ихалагьы имыӡбеит ҳәа аума иуҳәарц иуҭаху?
– Ааи. Сара сгәы излаанаго ала, ари аус аӡбаразы зхы еидызкылаз Кыԥсеи, Жьагәеи, Нарџьхьоутәи рымаҳәи роуп.
– Жьагәа дзакә уаҩу еилкаауп, амала, Ҭлаԥс дыцәгьамзар ҟалап, реиҵаҟәаҟәарақәа дрылам ҳәа сгәы иаанагоит.
– Иумбо, Аԥсырҭ иҟоу, сара сааҟәымҵӡакәа иуасҳәоит: дысҿаччеит, дысҿагәыбзыӷт ҳәа азумырхалан. Ауаа удыруазароуп, ианузымдыр, Ҭлаԥс иҩыза инацәахы уахыкәыршаны ага уганы аӡы умыржәӡакәа уааигоит. Изхысҳәаауа, Жьагәа иаасҭа узыцәшәаша Ҭлаԥс иоуп.
– Иҟалап уиашазаргьы, аха сахьынаӡырҩлак, сахьааӡырҩлак ибзарӡы акәымзар, ак саҳауам. Шьоукы-шьоукы изларҳәо ала, аӡы ихьыршаны иужәып. Аҳ иарӷьажәҩас дҟалеижьҭеи сиԥшаахьеит…
– Уихәаԥши, уи ауаҩ, машәыршәа, аҳ иарӷьажәҩас дҟалеит ҳәа баша исгәахәуазаап, аԥхьаҟа, ахара дыԥшуеит, дышнеи-шнеиуа иара аҟьамсар дылхны дуаҩызтәыз Алдыз дихыччо даламгааити…
– Алдыз анцәа дидкыланы иӡбахә иҳәоит.
– Издыруеит, издыруеит. Иахьазы ус ҟаиҵоит. Аха сара сызҿу ҳаԥхьаҟа иҟалаша ауп.
– Ҳаԥхьаҟа абзиара шыҟамло уажәнатәгьы избоит. Абзиара абаҟалои, уажәы уххь аагеит, аҳ, ухы ҳахьадукылаз, аха ҳара уи ахьыӡ ду ҳаԥсам, иагьҳазҳадкылом ҳәа иаҳамҳәар ауамеи…
– Иасҳәеит сара Кыԥса иаахтны…
– Иоуҳәеи?
– Гәрандеи сара смаҭа Алхаси ргараҟәҟәақәа ҳҿаҟәахьан ҳәа иасҳәеит.
Аԥсырҭ уажәраанӡа «самхаццакит» ззиҳәоз ари акәын. Иааӡамҭа илықәнаго арԥыс аԥсилаагьы абазгаагьы рыҩнуҵҟа дыҟоуп ҳәа ишьомызт. Аха уажә иаҳаз деигәырӷьеит.
Алхас ибааш аҿы шәҩы-рхыс дыҟоуп. Ицназго арԥыс иԥшаарагьы уадаҩуп, насгьы, ииашаҵәҟьаны, агара иангараз Ҳабыџьи иареи ргараҟәҟәақәа рҿаҟәахьан. Уи иаанагоз, анцәа иҿаԥхьа рхәыҷқәа рынасыԥ еиларҵарц азы ажәа рҭиит ҳәа ауп. Елыр-ныха унадгылан иуҳәаз мап ацәкра аураҳа, аԥсуаа рабацәеи урҭ рабацәеи ирқьабзыз ари аҵас еиларгомызт, ажәа ирҭизгьы мап рзацәкуамызт.
Усҟан аб ииҳәаз ахыԥара ҟаломызт. Аха Аԥсырҭ иааӡамҭа Алхас лгәы даҭахымкәаны мчыла длыдызгалар, дрыцҳами ҳәа игәы лызҭӡыӡаауан. Нас, Ҳабыџь иахь даахьаҳәын, ҿааиҭит:
– Аиаша роуҳәеит, Ҳабыџь, аамҭа ахгара иаԥсам, уаҵәыҵәҟьагьы аҿҳәара ԥаҳҵәап.
Ҳабыџь игәы нҭгәырӷьааит.
Иҷкәын заҵә, аԥсилаа рыҩныҵҟа «ахьы напқәа» имоуп ҳәа ззырҳәахьаз, иҷкәын-ажьи, аџьамцәа рабашьраҿы дҭахеит. Уи ихьӡ зыхны изаанхаз Алхас иоуп. «Хыхь – ажәҩан, ҵаҟа – адгьыл, сыҵәҩаншьазаҵә!» – ас изиҳәон имаҭа Алхас дизыгәдууа.
Гәыранда ааӡара Аԥсырҭи Феодореи данырга адырҩаҽныҵәҟьа рыҩны днеит. Усҟан ауп ргараҟәҟәақәа анырҿаҟәазгьы.
Аԥсырҭи Феодореи рыԥҳа гәакьа соуп ҳәа акәын Гәыранда лхы шылшьоз. Илыздыруамызт, аӡәгьы илеимҳәацызт дҩеидасаанӡа.
Абаа аладахьы амҩаду авара адәаҿы лҩызцәа аӡӷабцәеи лареи еицәажәо ишеидгылаз, ԥҳәыс быргк дааҭгылан акраамҭа длыхәаԥшуан, нас абас ҿаалҭит:
– Диида, хса гызмал, ассир зымбои, ахаҳә шәыбжьаԥсоуп ларгьы баргьы, нан, шаҟа блеиԥшузеи бан?!
– Ыы, нанду, сара сан дыҟоупеи, ус зыбҳәои? – Гәыранда илаҳаз лцәымыӷхан, лқьышә хәыҷқәа нҭырчаашәа ҿаалҭит.
– Ҳазшаз анцәа ду, ухьышьаргәыҵа сакәыхшоуп, исаҳауа закәызеи, лан лыбжьы ишԥеиԥшу лыбжьгьы, – аффаҳәа лылахь-лыџьымшь ӡатәуа ҿаалҭхит аҭакәажә.
– Мамоу, нанду, сара баба еиҳа сиеиԥшуп, ус рҳәоит… – лҳәеит иџьашьаны Гәыранда.
– Диида, хса гызмал, исаҳауа закәызеи, – аҭакәажә лнапқәа неинылҟьан, дықәгьежьааны дшьацәхыртәуа анаара днаҿаларашәа лӡарақәа кны даагылт, – нас, бара акгьы барымҳәаӡеит, акгьы быздырӡом?
– Изакәи исарҳәо, изакәи издырраны иҟоу? – аҭакәажә лцәажәашьала лхы еивысзар ҟалап, дныжьны сцоит ҳәа лҩызцәа даарылҵын, анаара иаҿганы абаахьы иҩагаз амҩахәасҭа днаҿалт Гәыранда.
– Гәыранда, баанҿас, Гәыранда! – аҭакәажә дааӷьаҵәыӷьаҵәит.
– Сыхьӡ абабдыруеи? – Гәыранда иџьашьаны дааҭгылт.
– Џьанаҭ гыларҭас изауша баби бани ҳара иаҳгәылацәан. Шәашҭа агәҭа ахьаца амҵан рҳаҭгәынқәа ыҟоуп, уигьы быдмырбаӡаци?
– Нанду, ибҳәо закәи? – Гәыранда лылаӷырӡқәа аахаддылт.
– Ааи. нан, бара бхәыҷӡан усҟан, амшәкәан былаҳәан, иабабгәалашәои. Баби бани анышә ианамарда Аԥсырҭи Феодореи ааӡара быргеит. Ҳабыџьгьы бабду ҳәа башаӡа бишьҭоуп, имаҭа Алхаси бареи шәгараҟәҟәақәа рҿаҟәахьеит, бабаду иакәым, аха бабхәа ду иакәхоит, – афы лышьҭазшәа аттаҳәа абас инеишьҭалҵан, улысыр шьакәарак лыламкәа ицәышкакараӡа игылаз Гәырандагьы лыгәхьаа мкыкәа, уи аҭакәажә амҩа ианыршәланы лҿыналхеит, абасгьы дҟәындҟәындуа: – Арҭ уааума, адунеи ҟьаҟьа ҳшықәгылоу жәларык рыблақәеи рлымҳақәеи џьгәаны, рыҿқәа еихагәаны шьоукы рыӡӷаб дызтәызтәыз, иа анцәа ду хыхь иқәтәоу, зегь збо-изаҳауа, изучҳауеи уара абри аҩыза азалымдара?…
Дыцәҳашҳауа, дматанеиуа лахьхьи ахаҵәирҭа днаваӡ дцеит, уи, лышҳам бзы нкаҟьаны.
Гәыранда дҳашҳатәараха деихашәны дгылан, нас лыҽлызнымкылазт, дқьызқьызуа дыҩны анаара днаҿалт. Абаа дҭалаанӡагьы лыбжьы заҳаз амаҵуцәа шәаԥырҳаԥуа, илыхьи ҳәа иҩны илԥылт. Урҭгьы дрызхьамԥшкәа дрывҟьан, абаа дҭалт, амардуан даҿалан дыҩны дхалт, лхылҿы еимлагәа ишылкыз лиарҭа лҽылалыжьт.
Аԥсырҭи Феодореи аҩны иҟамызт. Цыбла абаахьы, Мсым хәыҷы инеиԥхьан, уахьынтә имаацызт, уажәымзаруажәы ианбаауеи ҳәа ирзыԥшын. Аҩны иахыз амаҵуцәа анс рҳәеит, арс рҳәеит, аха Гәыранда дырзеиқәымкит, илыхьыз рзеилымкааит. Лара дышҵәыуоз дӷьазкит, нас аҟәараҳәа деиҵасуа дыхьҭашьит, ар рымца еиқәырҵазгьы лмыхәеит, ашьыбжьышьҭахь лшоура шьҭыҵит, амца лыжәланы абылра далагеит.
… Аҵх агәы еиҩнашахьан. Абааҿы аӡәгьы дыцәамызт. Абааҿы моу, ақыҭаҿы ицәамзаргьы ҟаларын, нырцә-аарцә аԥацхақәа рҿы ацәашьқәа аркын.
Аԥсырҭи Феодореи ачымазаҩ илхагьежьуа илхан, лыхьӡ ҳәаны ҿырҭуан, аха Гәыранда лыхдырра мааицызт. Дҳәаҵәыҳәаҵәуа аиарҭа дахьылаз, апатара далагеит. Дҩеиханы дҩықәтәан, лнапқәа рхаха, «сан бабаҟоу, сан» – ҳәа аҿыҭра далагеит.
– Ара сыҟоуп, Гәыранда, сызкәхшоу схәыҷы, аа сахьыҟоу, сбымбаӡои, – ҳәа хазы Феодора дӷьаҵәыӷьаҵәуан.
Феодора илҳәоз Гәыранда зынӡаск илаҳаӡомызт, ларгьы дылбаӡомызт, длыхәаԥшӡомызт, лыблақәа кыдхаланы аҭуан акәын дызҵаԥшуаз. Аҟәыдырԥаҩ, аԥшҩы уҳәа ақыҭан иҟаз зегьы еизыргеит. Хазы-хазы урҭгьы
анс рҳәеит, арс рҳәеит, аха ачымазаҩ акгьы лмыхәеит. Ҳаскьынқәак еилаҟәаҟәаны иллыржәит «ақыҭа ҳақьым» ҳәа ззырҳәоз аҭакәажәгьы. Уигьы лмыхәеит. Гәыранда еиҳа-еиҳа деицәахон.
Ашарԥазшәа Себастополиус абаа аҿынтәи иааргаз абырзен ҳақьым акыр аамҭа длыхәаԥшуан, лгәы аусура дазыӡырҩуан, ларӷьа нап шьҭыхны лда аусушьа гәеиҭон, лҿы аартны лыбз дахәаԥшуан… Нас, абарҵахь ддәылҵны инапқәа аниӡәӡәа ашьҭахь, Аԥсырҭи Феодореи рахь даахьаҳәын абас иҳәеит:
– Лгәы аус бзианы иауеит… Макьана дқәыԥшуп, лшьа-лда ӷәӷәоуп… Сгәы излаанаго ала, уажәшьҭа дшәарҭам.
– Хәшәыс илыдаагалари? – дҵааит Феодора.
– Хәшәы лҭахӡам, илҭаху акы заҵәык ауп – аҭынчра, дыхҭашәымклан, шәылмазҵаацәалан, – иҳәан, ацара иҽыназикит, – ашьыжь дааԥшуеит ҳәа агәыӷра сымоуп. Ус анакәымха, адырра сышәҭ.
Дыҩҽыжәлан, бзиала ҳәа Аԥсырҭ инапы анааникылоз, абас нациҵеит:
– Сгәы излаанаго ала, шәыӡӷаб ма акы даршәеит, мамзаргьы илзышьҭымхуаз, илызхымгашаз, деилазгашаз ак лаҳаит.
«Ак лаҳаит… илазҳәада? Исҭоубоуп Гәыранда акы анлыхь, уаҵәы игыло амра ҭашәаанӡа, уи ауаҩ дыԥшааны, амра ҭашәара иԥсы шацҭасыршәо!» – ажәҩан днаҵаԥшын, Аԥсырҭ абас ҭоуба иуит.
Ашьыжьымҭан, ашара адәы ианаақәла, ииаҵәҟаҟараӡа шәаԥыџьаԥла иҭаҳәҳәаз нырцәы-аарцәы ахәқәа, оҳ, гәышьа ҳәа, рыԥсы ршьазшәа илахҿыххеит аԥсабара, зеиуа хкы уҭаху быжь ссирла аҵар иасны ашәаҳәара иналагеит.
Алада – амшын заҵәык ацәа изалымҵызшәа ацәқәырԥақәа еикәаԥсаны игазго аҭра иҭатәан. Хәҳаракык уқәгыланы уԥшыр, аҵа збап ҳәа угәахәратә, амшын ӡы
цқьан. Агаҿаҿ, еихьысеиԥысуа, зны ажәҩан ахь рыҽҩышьҭыхны, нас рымҵәыжәҩақәа еидыԥсала еишьҭаланы ихьусууа амшын инӡааслон аҷнышқәа. Аԥсыӡ реизарҭа рбазар акәхап, ихагьежьылауа уаман иҟарҵоз.
Ус, ашьха иԥхашьа-ԥхаҵо амра абз аавҵнагеит. Сыжәбома, сеиҭашәзааит аҳәарашәа, еиҳа-еиҳа аҽышьҭыхуа, ашәахәа ԥсаҟьаны аԥсабара иахьнагӡон.
Ишԥассиру аԥсабара, иагьшԥеиҿартәоу иара! Иахатәи аҵх – ихьанҭаз ҵхын. Иаха ақыҭаҿ лацәааихьшь ҟазҵаз дыҟамзаргьы ҟалап. Иахьа ашьыжь зегь рыблақәа ччоит.
«Далҵит», «дааԥшит», «анцәа иџьшьоуп» – абас рыбжьқәа еиқәдыргон ақыҭауаа.
Абаа аԥхьа игылан Аԥсырҭи Ҳабыџьи. Гәыранда илыцыз лҩызцәа рыла ираҳахьан иацы аҭакәажә илалҳәаз.
– Дхәыҷӡам уажәшьҭа, уажәраанӡагьы илаҳәатәын, – иҳәеит Ҳабыџь.
– Иалаадырааи, иалаадырааи, илзымдыруазар еиҳа еиӷьуп ҳгәамхәзи, – аҭак ҟаиҵеит Аԥсырҭ.
– Феодорагьы уаргьы ишәызламҳәеит… уи џьашьатәӡам… шәара дышәтәуп, шәара шәыԥҳа лоуп. Дарбан хәымгоу уи иаҿагыло, аха, ишубо аиԥш, иҟазаап урҭ рҩызцәагьы.
– Иҟоуп, иҟоуп, аха дызусҭхарыдашь уи аҭакәажә?
– Сара сызлазхәыцуала, иара абригь Кыԥса иеиҵаҟәаҟәамҭазар ҟалап.
– Саргьы ус сгәы иаанагон, сҿы исзарҳәомызт акәымзар. Абри ала иҟаиҵарц ииҭахузеишь Кыԥса?
– Ацәгьа зхәыцуа уҭынчра еилеигарц иҭахуп, ушьара уқәиҟьарц, амца уцраларц, ублырц, уҷыҷырц…
– Избан, избан?
– Избан, умбои, Аԥсырҭ, зшьара иқәҟьоу ауаҩы – ауаҩ ҟәыӷа, ауаҩ ҟәыш ҳәа узизҳәом, уи дуаҩы ццакуп, ажәлар рус инапы иузанҵом ҳәа рылаимҵои Кыԥса.
– Убри аус хәымга анагӡаразы амаалықь лыԥсаҭазарагьы деигӡом.
– Уара уԥҳа лакәым, иара ихәозар, дзыхшаз иан лхаҭагьы длеигӡом.
– Абас иҟоу ауаа, ажәлар ирылцатәу ауаа, ажәлар рхадарахьы еихоит…
– Еихоит закәи, ахадараҿы игылоупеи.
Абри аамҭазы абаа аҩнуҵҟа Гәыранда луадаҿы Феодореи лареи аицәажәара иаҿын.
Ацәылашамҭаз, Гәыранда лыблақәа анаахылт, зегь раԥхьа илбаз Феодора лоуп. Луада акакь аҿы, дшьамхнышгыланы, лылахь-лыџьымшь ӡатәуа, дматанеиуа длашьапкуан анцәа иан, уи дылзылбааԥшрацы, лыԥҳа, лгәыӷырҭа, лыԥсҭазара зыдҳәалоу Гәыранда, деиқәлырхарацы. Дшьамхнышгыланы дгылеижьҭеи акыр ҵуазаарын, лшьамх ҭыԥқәа наҟ-ааҟгьы ахаҳәршәыра аиԥш икылеиқәаҵәаахахьан.
Гәыранда акыраамҭа имқәацаӡо ишьамхышгылаз Феодора длыхәаԥшуан, нас лгәы ихьухьуаа акы ныҵалан, лыбжьы лызҭымкаакәа, аарла ҿаалҭит:
– Сан…
Феодора даахьаҳәит.
Наҟ-ааҟ иеиҿаԥшуеит ҩыџьа, шьала-дала еилаӡам, еицәыхароу, зжьы ужәыр зтәан еиламгыло ҳәа ззырҳәо ауаа реиԥш, дгьыли жәҩани раҟара зыбжьоу абшьҭрақәа ирхылҵыз ҩыџьа ауаа.
«Бара боуп сыԥсҭазара, бара ибыласҵо ари адунеиаҿ исымада, сыԥҳазаҵә Гәыранда, сыԥсыр, сан, сан, ҳәа исхагыло, амыткәма ҳәаны гәыблыла сызҵәыуо, сымҩаԥызго ҳәа сзықәгәыӷуа сыԥҳазаҵә Гәыранда!» – Феодора дымцәажәаӡеит, аха лыблақәа ирҳәоз арҭ ажәақәа ракәын. Гәырандагьы еилылкааит урҭ ажәақәа, ллымҳақәа ракәӡам изаҳаз, ллымҳақәа иабараҳарыз Феодора дымцәажәаӡеитеи… лгәы ауп изаҳаз.
– Сан! – еиҭа лыбжьы лызҭымкаауа аарла ҿаалҭит Гәыранда.
Аԥсырҭ ашәхымс данаахыҵ, ани аԥҳаи рнапқәа еикәыршаны, аҩыџьагьы рылабжышқәа хаддыла иахьгәыдибакылоз руаӡәк сан, сан ҳәа шылҳәоз, егьи – сыԥҳазаҵә, сыԥҳазаҵә ҳәа дшыӷьаҵәыӷьаҵәуаз аниба, аџыр иалху ахаҵа ҳәа ззырҳәоз Аԥсырҭҵәҟьа, изымчҳазт, игәы ԥшқахан, иблақәа шцәаакыз аӡәгьы иимырбарц азы адәныҟа дындәылҵит.
Адырхаҽны Аԥсырҭи Феодореи Гәыранда дрыманы, ахәы иқәланы, анкьа Аԥсар дахьынхоз, уажәы «Аԥсар иқьаԥҭа» ҳәа иахьашьҭоу ахь илеиуан. Гәыранда иахьцоз ларымҳәаӡеит, «сасра ҳәа џьара ҳцозар акәхап, мамзаргьы ԥшахьырсра ҳәа абаа ҳҭыҵит» ҳәа акәын лгәы ишаанагоз, иацижьҭеи хьаа-баа лымамкәан ауп лхы шылбо, амала лымч кәадан, лнапқәа лзышьҭыхуамызт, лшьапқәа аарла еихылгон, убри иахҟьаны акәу сеидру, аха уахык ала дажәызшәа, хәыцрак лхалан, лылахь еиқәышьшьы дзықәтәаз лҽы аӷәра ахәда иҩақәлыршәын, иара ахала дама ицон.
Ахәы ахьаанҵәоз адәҳәыԥшраҿы Аԥсырҭи Феодореи рыҽқәа раӷәрақәа аарҿаркын, иааҭгылт. Аԥхьа Аԥсырҭ дыҩҽыжәҵын, иаӷәра аҵла махә инахаирԥан, нас Феодореи Гәрандеи ааҽыжәихит, рмазан кәадырқәагьы ааиркәадеит. Ахҵысҭа инхыҵын, маҟҿаҳәара иҩеиуаз аџьалакьатра илсны, адәҳәыԥш агәаны хаҳә шкәакәала икәыршаз аҳаҭгәын инадгылт.
Гәыранда мцабзк налыцрасын, лцәа дынҭыбзааит, лыблақәа шаҟь-шаҟьо Аԥсырҭи Феодореи днарҿаԥшит.
– Гәыранда, – ибжьы қыџьқыџьуан Аԥсырҭ, – ҳара ԥасгьы ԥҳасгьы иҳамоу бара боуп, ҳаҵәҩаншьап ҳәа ҳазхәаԥшуагьы бара боуп. Иахьа уажәраанӡа бхәыҷуп ҳәа ибаҳҳәомызт. Уажәшьҭа ибдыруазарц ахәҭоуп, – Аԥсырҭ акы ихәлашәазшәа ибжьы изҭкаауамызт, илахь аԥхӡы аауан, ихьанҭаӡа акы ықәҳазшәа ихәдаџьалгьы икәаҽны дгылан, нас иҽааирӷәӷәан, аарла ҿааиҭит, – жәацы аҭакәажә ибалҳәаз иашоуп… Бара бзыхшаз бани баби,
ҳара иашьаки иаҳәшьаки реиԥш иаабоз, рҳаҭгәын ауп ари. Ароуп рыԥсыбаҩ анышә иахьамдоу…
Еиҵақьны, иқьызқьызуа иҵәыуоз аӡӷаб лыбжьы нарцәи аарцәи ахәқәа ирныҩит, аҳабла ираҳаит, ақыҭа ирылаҩит. Уи лыбжьы заҳауаз абыргцәаҵәҟьа рылабжышқәа аанагон.
Абасала, жәаф шықәса рнаҩсан Аԥсари уи иԥҳәыси амыткәмаҵәҟьа рзызҳәоз аҭынха гәакьа дҟамлазаргьы, усҟан амышәкәан илаҳәаз рыӡӷаб хәыҷы, лаби лани рнышәынҭра дахагыланы, длаӷырӡышон уажәы. Иҵәыуон уи наҟ-ааҟ илыдгылаз, илабхаз, иланхаз Аԥсырҭи Феодореи.
– Уххь аагааит, Аԥсырҭ! – дырныҳәон ақыҭауаа. – Уара иумырӡит Аԥсар иҵыхәтәа. Иара қәыхәла дызхьымӡаз, иимбаз, дызламгәырӷьаз, уара уахьӡааит, уара иубааит, уара уалагәырӷьааит зыԥсынҵры ҟалаша Гәыранда лразҟы!
Ари аҽны инаркны мчыбжьык ахь ҩынтә-хынтә лаби лани рқьаԥҭаҿы дырбон Гәыранда. Аҳаҭгәын иаакәыршаны агәилқәа еиҭалҳаит, агәарԥ днықәланы икеикеиуа илрыцқьеит. Нас ахьаца ашәшьыраҿы днатәон илзымдыруаз, илымбацыз лаби лани, зхабар лзымдырӡо ибжьаӡыз лашьа Ефраҭи дрызхәыцуа.
… Ҽнак шьыбжьышьҭахь, анышәынҭрахьынтәи дгьыжьны ахәы дықәланы лыҩныҟа дышҩеиуаз, аџь ду амҵан Алхас акы игәыдырҟәыҟәлан дыштәаз днаидгылеит.
Алхаси лареи аныхәыҷқәаз лассы-лассы еибабалон. Иабду Ҳабыџь диманы даалон. Усҟан еихьыс-еиԥысуа иҩуа ашҭа инҭалон. Аԥсырҭи Ҳабыџьи асоф аҿы иқәгыланы «маҳәи ҭацеи» ҳәа ирхыхәмаруан. Аха иҩеидасцыԥхьаӡа еицәыхьшәашәахо иалагеит, жәохә-жәаф шықәса ианынарҭыс рыхқәа шьҭацаланы еиҿаԥшӡомызт. Алхас, Гәыранда лаҵкыс дшеиҳабызгьы, ииура-ииҳәара иҿамшәо, днапырҟәҷы-шьапырҟәҷуа даақәхон,
лааигәара дахьгылаз жәҩангәашәԥхьара изаартызшәа шиԥхьаӡозгьы.
Алхас, дызлаҷкәыназ ала, дышқәыԥшӡаз Аԥсырҭ иеибашьцәа дырхырыԥхьаӡалт. Аиҩхаа хьчара, абааш ахьчара ҳәа Аԥсырҭ аибашьцәа ахьдәықәиҵоз иаргьы дрыциҵон, акы ибап, акы иаҳап, аибашьҩы иԥыло ауадаҩрақәа уажәнатә иҽырзыҟаимҵар, даншәлак иаҳа ицәуадаҩхоит еибашьҩык иаҳасабала ҳәа иԥхьаӡаны. Арахь Алхас, Ҳабыџь дызлаимаҭаз ала, насгьы Аԥсырҭ дызлаихылаԥшуаз ала, аус дуқәа дырзыркуан. Уи азоуп жәаа шықәса данырҭыс жәаҩы-рхыс дзыҟаиҵаз. Даҽа шықәсык ашьҭахь – шәҩы-рхыс дара аибашьцәа рхаҭа далырхит.
Аԥсырҭ дигәаԥхон ари аҷкәын, игәаԥхон ихаҵара, игәаӷьра, зегьы реиҳа ҳаҭыр зқәиҵоз дахьҟәышыз, быргҵас дахьцәажәоз, дахьхәыцуаз ауп.
Зегь дара ракәын, аамҭа цацыԥхьаӡа, Алхас еиҳа-еиҳа ахаҵаԥшра ааихәацыԥхьаӡа, Аԥсырҭ игәалаиршәарц иҭахымызт ианыхәыҷқәаз Гәрандеи иареи ргараҟәҟәақәа шырҿаҟәаз. Алхас диаҭәаимшьон акәмызт. Иааӡамҭа илыԥсоу аӡә дыҟоуп ҳәа ишьарц иҭахӡамызт. Гәыранда лразҟы шиӡбарызгьы сеидру, Алдыз ауаа инимҵазҭгьы.
– Алхас, иҟоуҵои ара? – аџьҵла данааҵала, Гәыранда дааҭгылт.
– Бара сыбзыԥшуп, Гәыранда, – иҳәеит ганха дыԥшуа. – Сароу?
– Ааи, бара.
– Кыр азы суҭахызма? – Ааи, даараӡа ббара сҭахын, – дҟаԥшьӡа днеицрашәеит, нас иҽамариашашәа иажәа ааирҵәин, – абри ашьабысҭа бзаазгеит, – иҳәеит.
– Шаҟа иԥшӡоузеи… шаҟа иссирузеи… шаҟа ихәыҷузеи!.. – Алхас игәыдкыланы иикыз ашьабсҭа хәыҷ ахы лнапы нықәылшьит. – Иузҭада, Алхас?
– Ашәарыцара ҳахьыҟаз искит.
– Ан абаҟоу?
– Ан алақәа исцәеимыржәжәеит.
– Ари злеиқәхеи?
– Аҵла гәаҩара иҭалт. Ианҭызгоз агәы хәыҷы ҭҟьаны ицон. Аҩны иааганы ахш анасыржә нахыс, ахы сыднаҵо иалагеит, ҩымш-хымш рылагьы инапышьцылт.
– Ианыдоуп, рыцҳа, иоуҳажьып, Алхас, ахы иақәиҭаҳтәып, – дааӷьаҵәы-ӷьаҵәит Гәыранда.
– Гәыранда, иоуҳажьыр иҭахоит, ихәыҷуп, ианыдоуп, иааӡатәуп, иахылаԥштәуп, ихьчатәуп…
– Уиашоуп, Алхас, иааӡатәуп, – нас дааиԥхьхәыцаан инацылҵеит: – ауаагьы абас акәхап ишыҟоу, ан дызмам, аб дызмам, дрыцҳами, Алхас?
– Ааи, аха Гәыранда, бара ус бҳәартәы быҟам, Аԥсырҭгьы, Феодорагьы рхы быхҭнырҵоит. Банычмазаҩыз иҟарҵоз ҳәа ирҳәо баҳандаз…
– Сара схазы акәӡам ус зысҳәаз, Алхас, сашьа Ефраҭ дысгәалашәеит, уи изоуп…
– Аа, уа биашоуп, зыԥсадгьыл аҿы иҟам ауаҩы дрыцҳами?
– Дрыцҳауп, Алхас, дрыцҳауп. Сара лассы-лассы ԥхыӡла дызбалоит.
– Гәыранда, бара зынӡаск бхәыҷӡан, багьызцәажәомызт, дыбгәалашәома?
– Мамоу, Алхас, дысгәалашәаӡом.
– Нас ԥхыӡла дышԥаббои?
– Дызбоит, Алхас, иара ихалагьы иакәым… Сан, саб еибга-еизҩыда аҩны ашҭа агәҭа игылоу ахьаца ашәшьыраҿы итәан, агәашә аартны ашҭа сынҭалт. Уаҩы ишимбара исеигәырӷьеит, аха ахьаца ашәшьырахь снеир рымуит… «Бара анахь, аҩныҟа, бнеи, Ефраҭгьы уа дыҟоуп», – рҳәеит. Уахь санынхьаԥш, Ефраҭ абарҵа дыҵагылан…
– Нас, нас?
– Сахьгәырӷьацәаз акәхап, сыҭрысны ацәа саалҵит, уаҟагьы иааҿаԥҵәеит сыԥхыӡ, Алхас.
– Гәыранда, быԥхыӡ бзиарак иазҳәоуп, ибдыруеи Ефраҭ иӡбахә ҳаҳар?
– Алхас сызкәыхшоу, уара узы аӡынра агәазы, аӷьеҩҳәа еиҟәжәаны ианҵаауа аӡы хьшәашәа сӡаагылоит уи аҩыза агәырӷьаҿҳәаша сзааугар…
Гәыранда асҟак лгәы ҭыӷьӷьаа Алхас димацәажәацызт, асгьы еизааигәаны еидымгылацызт.
– Саргьы, Гәыранда… бара бзы амца напыла иктәызар, сбылуазаргьы искуеит, аӡыблара иалаԥалатәызар – салаԥалоит, исыдыбҵалакгьы, иагьа иуадаҩызаргьы, имариоушәа исыԥхьаӡоит, аиха ршы уақәгыл бҳәар, сақәгылоит… – Алхас, игәаӷьны ихы ҩышьҭихын, Гәыранда лыблақәа днархыԥшылт.
… Шаҟа аамҭа цаз сеидроу. Аџьҵла амҵан игылан. Рыбжьара иҟаз Алхас игәыдырҟәыҟәланы иикыз ашьабысҭа хәыҷ акәын. Аҩыџьагьы уи ашьабысҭа хәыҷ аҟәаҟәа рнапы ықәыршьуан. Машәыршәагьы рнапқәа анеидкьыслалак, цәгьарак зуз реиԥш, мцаԥшьк нарыхҟьон…
Ауха Гәыранда акыраамҭа дызмыцәеит. Дҳәыцымыцуа, днаҳәы-ааҳәуа, лыблақәа ҭраа аҵх лашьца далаԥшуа дышьҭан. Лхы иҭагьежьуа иҭаз Алхас иакәын.
Дук иауцәамыз, уаҩы ҵаӷак, зылахь ҭбааз, зыблагәқәа зхахә аԥштәы аиԥш ицәеиқәараз, аԥсҭазара мыцхә бзиа ишибо зхы-зҿы ианыԥшуаз, зхахәеиқәа асыс хәы аиԥш ирҳәыз, зыбаҩ ласыз, зшьамхы ҵарыз Алхас лыбла дыхгылан.
Илыхьи, мшәан, дхәыҷаахыс дылдыруеит, уажә дылбама, егьараан лыхцә ԥарақәа илызгәамҭаӡакәа еидҿеиҳәалахьан… Нас иахьанӡа дзизымхәыцзи? Дызгәалымҭацыз, иара еснагь длышьҭан, лара дахьгылаз лааигәара днеины дгылон, лара дахьыхәмаруаз дыԥшааны длыцхәмаруан.
… Шаҟа ицәымыӷхеи Аӡыӷӷара абааҿтәи шәҩы-рхы, аҷкәын ҳаракы Мсоусҭи лареи шеицәажәоз данрыхҭыгәлаз. Шьакәарак иламшәа дцәышхеит, аха ихы инапаҿы иааиган, Мсоусҭ инапы имихит, аԥсшәа иеиҳәеит, лара лышҟагьы дхьаҳәны бышԥаҟоу ҳәа длазҵааит. Гәыранда усҟан ччараха илысит. Лгәы иахәоит ҳәа Мсоусҭгьы длыцччон, дзырччоз закәыз цқьа ишизеилымкаауазгьы. Дшыччоз, уаҳагьы акгьы рамҳәаӡакәа, днарԥырҟьан, асоф ахь дхалт.
Мсоусҭ иқьышә днықәҵашәа, ибжьы Алхас инаҩсан ҽаӡәы имаҳаратәы ҿааиҭит:
– Аԥсырҭ диԥҳауп ҳәа аҵәы дахаҵаны дрымоуп, арахь дзакә хыҭкәаҩузеи… – иажәа аҳәаха имҭакәан, апҟаца ааиҿыҵгеит.
– Ари иуҳәаз аҭак ауп, – ҿааиҭит Алхас, – ҳхаҵара ԥибашәарц лбаа аԥшаҳәахьы ҳалбаап.
Мсоусҭ, ус аламала, ишабалак узызныҟәо хаҵамызт, насгьы Алхас иаасҭа қәрала дшеиҳаз аиԥш, уахьихәаԥшуаз мчылагьы дыӷәӷәан. Ахьышәҭ-сышәҭҳәа иҩҽыжәлан, рҟамчԥҵаҵақәа рыҽқәа рымгәацәақәа иҩарыҵарццеины, еихьымӡа-еиԥымӡо ашҭа инҭҟьан, икәалаауа аԥшаҳәахьы рҿынархеит.
Аԥсырҭ дааԥшны ибон иҟалаз, амала, рыбжьы иаҳауамызт, изхибарҟьаз изеилымкааит. Машәырк рылеибахуеит ҳәа гәаныла иааиӡбан, аҵлашьап иадҿаҳәалаз иҽы дҩақәтаән, ашҭа дыҩҭҟьеит. Аԥшаҳәаҿы даннеи, абри аҩыза асахьа иаԥхьа иаацәырҵит: аҽқәа иоурыжьыз наҟ-ааҟ секундантцәоушәа игыланы рыхқәа раҳаны рыԥшәмацәа ирзыԥшуан, адәы агәҭа икаршәыз ауапа игәышԥы хаххала дылажьын Мсоусҭ, иҟама инаҩсҟа икаршәын. Алхас иарӷьашьамхала Мсоусҭ ҵаҟа дышьҭаирҟацан, иҟама аԥынҵа ихәда иҵакны, иуҳәаз ажәа мап ацәкы ҳәа, иқәҟаара даҿын.
– Алхас! – Аԥсырҭ дхәааит.
Алхас иаразнак Мсоусҭ дҩеихҟьан, иҟама аҭра инҭеиҵан, уимоу, Мсоусҭ днаицхраан, дҩеиргылт…
– Шәызҿу иаанагозеи? – дҵааит Аԥсырҭ.
– Баша ҳамчқәа ԥибашәон, – иҳәеит Алхас. Мсоусҭ дцәышӡа дгылан.
– Шәымч аӷацәа рҿы иԥышәшәала, – деиҭанарықәҟааит Аԥсырҭ, – Мсоусҭ акгьы сызуаҳәом, усасуп. Алхас, умаҵура шьҭоуҵоит, исыҭ арахь уҟама.
Алхас ари аҩыза дақәгәыӷуамызт, днеилууааит, аха ажәакгьы мҳәакәа иҟама аҭра ишҭаз иааимӷиԥаан Аԥсырҭ инаииркит.
– Алхас акгьы ихарам, Аԥсырҭ, суҳәоит иҟама изургьежьрацы. – Мсоусҭ, иҟалаз ааицәымыӷхан, уажәраанӡа аҟама аԥынҵа ихәда иҵакны изкыз дихьчарц иҽыназикит.
– Мсоусҭ, уара усасуп, Алхас даԥшәымоуп. Ҳабацәа ирқьабзмызт асас, дзакәызаалакгьы, ишакәым ала изныҟәара…
Усҟан ари Гәыранда уи аҟара игәаалымгаӡеит. Аха уаха ари ахҭыс ҿыц илгәалашәеит. Уажәоуп ианылдыр Алхас лара лыхьӡ ахьчараз иԥсҭазара дшамеигӡоз, ианаҭаххагьы зынӡа ихы шақәиҵо. Дышԥалызгәамҭоз абас дызҭахыз ауаҩы? Лха гәыбӷан алҭо далагеит.
Жәаф шықәса ирҭагылаз аҭыԥҳа, лгәаҵа кәиц хәыҷык иаҟараны иҭашәеит раԥхьатәи абзиабара. Уи акәиц, лхаҭа илызгәаамкӡаӡакәа, аҭәҳәара даҿын, амцабз ҿыцәаар ҳәа дацәшәозшәа.
Раԥхьатәи абзиабара… раԥхьаӡатәи дмыцәаӡакәа илыршаз аҵх.
Ауха икәиц хәыҷны лгәаҵа иҭашәаз, ашьжьымҭан аҽеибаркны, уажәшьҭарнахыс кьаҭара зқәымыз мца духахьан…
Аԥсилаа ашьха иаҿанхозгьы, ага иаԥнызгьы ираҳаит Аԥсырҭ аҳ Алдыз мап шицәикыз, иԥҳа дышиимҭаз.
– Дхаҵаҵәҟьоуп ус згәаӷьыз, – рҳәон шьоукы, дџьаршьон даҽа-шьоукгьы.
– Аԥсырҭ иҩыза иоуп аҳра зықәнаго, – иаҳҳәаз аӡәы имаҳазааит ҳәа ихьаԥш-кәаԥшуа иаахдыркәшон ахԥатәиқәа.
Мышқәак рыҩнуҵҟала ари ажәабжь аԥсилаа ракәым, абазгаагьы ирдыруан.
Алдыз аҳыс даныҟала игәыӷуан аԥсилаа ихьчап ҳәа. Аиҳараӡак ирзымчҳауаз рыҷкәынцәа рымкәкәааны, рхаҵара иалхәдатәны, тәымџьара иахьырҭиуаз ауп. Кыԥса, Жьагәа, Ҭлаԥс, иара Алдыз ихаҭагьы днарылаҵаны, ари аҩыза ахлымӡаахра заҵа иаҟәымҵрыз, еиҳагьы еицәахеит.
– Моу, Кыԥса, ажәлар ҳаргәаҟӡеит, ак ҳхәыцыр цәгьамызт, – ҳәа зны Алдыз ианиҿыҵҟьа, уаҳа уи азҵаара изцәырымго, игәхьаа мкӡакәа дааиԥхьжәашәа, аҭак абас ииҭеит:
– Алдыз, уххь згеит, уара аҳыс уҟаҵаразы, ҩ-хәырџьанк еиҵарпапа хьыла ирҭәны ирзаагеит… Уара иумазар иҳаҭ, ажәлар зҳаргәаҟҵәҟьари?
– Исызҭада сара уиаҟара ахьы?
– Нас иаҳхарои ҳара, аҳыс уҟаҵаразы илаҳҵаз ылаҳхырц ҳаҿызар?
Алдыз ииҳәара анизымдыр, «ишәҭаху ҟашәҵала» ҳәа аанарго, инапы ҟьаны дындәылҵит.
Кыԥсеи, Жьагәеи, Ҭлаԥси инеиҿаԥшын, иааԥышәырччеит.
Уаанӡагьы ирҭахыз ҟарҵон, аха уинахыс рнапқәа ааԥыртланы, аамҭа ираӡаз иалагӡаны даргьы, рыхшарагьы, урҭ рыхшарагьы рзы ахьеизгара иалагеит.
Ауаҩытәыҩса ихы идыруа адунеи даақәлеижьҭеи шаҟантә иҽиԥсаххьоузеи! Шаҟантә аԥсабара ахаҭаҵәҟьагь аҽеиҭанакхьоузеи! Ирҳәоит, зны иҵааршәыран, даҽазных адгьыл иқәын аԥстәы дуқәа – адомбеиқәа, адинозаврқәа ҳәа изышьҭаз, аҭырасҵла дуӡӡақәа рызҳауан
ҳәа… Ашьҭахь урҭ зегьы аныӡаан, иахьа иаабо ашәаԥыџьаԥ цәырҵит ҳәа… Абас шаҟа рҽеиҭаркхьоузеи, шаҟа цәырҵхьоузеи, шаҟа аныӡаахьоузеи…
Шаҟа иҽеиҭеикхьоузеи ауаҩгьы!
Еиҭакра змамкәа иаанхаз акы заҵәык ауп – ахьы. Ауаҩы ихдырра анмаҷызгьы, ахьы иахьа аиԥш ихьанҭан, иахьа аиԥш ахә аман.
Ахьы азы еибашьуан аҳәынҭқаррақәа, инибарҵәон ажәлар, шаҟаҩгьы адунеи ианыӡаазеи?
Ахьы азы аби аԥеи еиҿагылон, аишьцәа анышә рыҵибажаауан.
Кыԥсеи, Жьагәеи, Ҭлаԥси дара зхылҵыз рхатәы жәлар рнырҵәарала, рыҭирала, рыҷкәынцәа рымкәкәаарала ахьы дырҳауан.
Рус еиҵаҟәаҟәаҿы ахапа цәыригон Кыԥса, иацдырӷызуан Жьагәеи Ҭлаԥси, Алдыз дырзыӡырҩуан.
Ауаа рычҳара хыжжуа аҟынӡа инеит. Уи ауп Аԥсырҭ иԥҳа Алдыз диимҭеит ҳәа ажәабжьгьы али-ԥси рыбжьара мацәысеимҟьаран изрылаҵәаз, Аԥсырҭ ихьышьаргәыҵ изакәыхшоз.
Алдыз хазы амца икын. Иаҳҭынраҿы еилагьежьран, еилахынҳәран. Егьырҭ зегь ракәым аҳҭнуаа рлымҳа аҟынӡаҵәҟьа инаӡеит, ана-ара еикәагыла «иуаҳама», «исаҳама» ҳәа еиҿахәыҭхәыҭуан.
Шьыжьы инаркны хәлаанӡа Жьагәеи, Ҭлаԥси, Кыԥсеи Алдыз иҿы итәан, ихәыцуан, ак рыӡбон, ак шьҭырхуан, даҽак шьҭарҵон.
… Шьыжьымҭанк аҳҭынра ашҭа инҭҟьеит гәыԥҩык аҽцәа. Аԥсилаа, мсымаагь нарылаҵаны, рхырӷәӷәарҭа абаашқәа реиҳабацәа дрыԥхьон аҳ Алдыз.
Адырхаҽны ахәылбыҽха аҳҭынраҿы еизеит зегьы, аӡәы ида.
Аԥсырҭ дмааит.
Аҳҭынра азал ду аҿы еиқәышьшьы итәан, аҳ иааира иазыԥшны.
Ахырӷәӷәарҭақәа реиҳабацәа ус аламала уназгәыҵасуаз уаамызт. Досу рхырӷәӷәарҭақәа рҿы ҳәынҭқарҵас рхы рыԥхьаӡон. Ирҭахыз ҟарҵон, ирҭахыз руан. Уажәы ари азал аҿы еизаз рыбжеиҳараҩӡак Жьагәеи Ҭлаԥси иқәдыргылаз шракәызгьы, иҟан макьаназ аӡәык-ҩыџьак зылакьысра рзымгәаӷьуаз, зԥан цәгьаз. Убарҭ дыруаӡәкын Цыбла ахырӷәӷәарҭа-абаа аиҳабы Мсым Хәыҷы. Ахьӡ змаз еибашьҩын.
Аԥсилаа раҳгьы дицәшәомызт, игәхьаагьы икымызт, аха рҽеидырымкылар, хазы-хазы рықәԥара акгьы шалымҵуаз ибон. Мсым Хәыҷы ицәшәон азоуп акәымзар, уажәраанӡагьы егьа папанҵҟәыр иҵаргалахьазаарын. Уажәгьы ихала дмааӡеит, иеибашьцәа аҳҭны агәарԥ ду аладахьтәи аган аҿы игылоу аԥса амҵан, ҳаи рҳәар ишҩаҵҟьара рҽырхианы итәоуп. Ҭеиҭԥшылагьы урыцәшәап: рԥаҵақәа ырша, ржакьақәа аужьны, саџьанк-саџьанк роурақәа наӡон, моу идоуцәома угәахәп…
Аҳ иааира иазыԥшны иахьтәаз азал аҿы дыҟан, Жьагәа имч хозар иара усҟанҵәҟьа икнаҳаны иишьуаз даҽа хаҵак – Аӡыӷӷара ахырӷәӷәарҭа абаа аиҳабы Мсым Ду. Аиашазгьы, иашьа иаасҭа ари ауаҩ дҳаракын, ихырӷәӷәарҭагьы Цыбла анаҩсҟа ашьха ҳаракы аҿы ишыҟаз аиԥш.
Аӡыӷӷара абаа – «Аихатә гәашәқәа» ҳәагьы азырҳәон. Нхыҵи Аахыҵи ирыбжьгаз амҩаҿ абри абаа бжьагылан, уи зыхьчоз иргәаԥхар – умҩа аатын, ианыргәамԥха – ушьҭахьҟа угьежьыр акәын. Егьырҭ зегь ракәым, византиаагьы шаҟантә ари аихатә гәашәқәа рзаамыртӡакәан игьежьхьаз.
Амсымқәа иҽрыдикылон Ахысҭа ахырӷәӷәарҭа абаа аиҳабы.
Азал аҿы итәан аҳ Алдыз гәыкала изыҟаз, идгылоз, иара ибзоурала абаа-хырӷәӷәарҭақәа реиҳабацәас иҟалазгьы. Урҭ ма Алдыз, ма Кыԥса, ма Жьагәеи Ҭлаԥси ирзааигәаӡаз ҭынхацәан. Иҟан араҟа анахьгьы-арахьгьы зҽадзымкылоз, ҳнаԥшлап, иҟало аабалап, еиҳа амчра иахьаго ҳҽадаҳкылап ҳәа итәақәазгьы. «Икәанызануа» – ус ауп урҭ Аԥсырҭ хьыӡшьарас ишриҭаз. Адунеи амца акны ибылуазаргьы, ҳара ҳус алам, амала, уи амца ҳара ҳҟынӡа имааӡааит, иҳаламкьысааит ҳәа акәын ишхәыцуаз, амца анаклак ани дыбзиоуп, ари дыцәгьоуп ҳәа ишеилнамхуа иазымхәыцӡакәан. Аԥсырҭ урҭ рзы даҽа хьыӡшьаракгьы ихәыцит: «Ар еибашьуан, Ҳабыџь дцәаӷәон». Абас ззырҳәоз Саҭажәтәи, Оцарцатәи, Нацмыртәи, Скамсуктәи абаа-хырӷәӷәарҭақәа реиҳабацәа ракәын.
Шәара шәҭыԥ абна ауп, шәара абра шәтәа ҳәа аҳҭынраҿы уаҩы ишреимҳәазгьы, азал аҿы абра хыхь еиқәаҳаԥхьаӡаз агәыԥқәа хаз-хазы итәан, дара-дара иныҵакшәа еицәажәон, уажәы-уажәгьы излаҩналаз ашәқәа рахь инаԥшуан, уа наҟ-ааҟгьы Алдыз иеибашьцәа гылан. Абри аиҳараӡак изгәамԥхоз Мсымаа ракәын. Мсым Хәыҷы дҩагылан аԥенџьыр днадгылт, уиакәхеит, агәарԥ аҵыхәаҿ итәаз иеибашьцәа ашыр-сырҳәа иҩаҵҟьеит, уи збаз Мсым Ду иеибашьцәагь рҽаадырхиеит, аҩгәыԥкгьы ҩыџьа аарылҵын, агәыԥқәа еиҳабацәас ирымаз ракәхап, Мсым Хәыҷы иахь рҿаархеит. Ахышә иааҵагылт. Мсым Дугьы дҩагылан ак иеиҳәозшәа Мсым Хәыҷы днаидгылт. Ҵаҟа игылази дареи неиҿаԥшит. Ажәакгьы рымҳәеит. Блала еицәажәеит, гәынхәҵысҭала еибадырт. Ахышә инадҵит, аха рҩызцәа рахь имнеит, агәарԥ агәҭа илеиҩеиуан, уажәы-уажәы аҳҭынрахьы ихьаԥшуа.
… Азал ашә дуқәа аатит. Уахь инхьаԥшит. Дааҩналт Алдыз. Зегь ҩагылт. Шәтәа ҳәагь рамҳәакәан, аханы игылаз атәарҭахь иҿынеихеит. Аҳ аилацәажәарақәа ароуп иахьымҩаԥигауа, азал аганқәа рҿы игылаз аҟәардәқәа асасцәа ирызкын, рханы, иҩаҳаракны аҳ иҟәардә гылан. Егьырҭ раасҭа акырӡа еиҳан, абӷакыдҵарҭеи наҟ-ааҟ амашьхәылҵқәҵарҭақәеи аҭаны.
– Иахьа шәзаасыԥхьаз, – иҳәеит Алдыз иҭыԥаҿ данынатәа, аԥсилаа ҳамацара ҳзы акәымкәан, Аԥсны зегьы иаҵанакуа аус аӡбаразоуп, иарӷьарахьалеи иармарахьалеи игылаз Жьагәеи Ҭлаԥси излацәажәараны иҟаз азҵаатәы закәыз бзианы ишырдыруазгьы, Алдыз ирмаҳаӡац акы иҳәарызшәа, иҿы иааҭшәарызеи ҳәа рыблақәа ааихамҟәысӡакәа, хәыҷык аҳ иахь инахырхәашәа, Алдызи дареи анааиҿаԥшлак рыцқәа аахырџьаџьо, игылан. Ас зыҟарҵо ҩ-ҵакык аман: акы – аҳ гәыкԥсыкала ишизыҟоу, ҩбагьы – абаа-хырӷәӷәарҭақәа реиҳабцәа иддырбон. Зынгьы ирыларҵеит Иустиниани иареи еиҩызцәа гәакьақәоушәа, чанахк еицанчалахьазшәа, Константинопольтәи ашәҟәқәа изааишьҭуазшәа, аԥсилаа моу, Аԥсынра зегьы, Кавказ зегьы аҟны Алдыз иеиԥш аӡә ҳаҭыр иқәиҵом ҳәа. Ас иҟоу аҳ иҿаԥхьа ҳарҭ ишыҟаҳҵо аиԥш, шәаргьы шәхырхәалароуп ҳәа аанагон. Урҭ рнаҩсшәа иӡышӡа игылаз Кыԥса, аҳ иуҳәо иашоуп ҳәа аанаргауа, ихы ирҵысуан.
Асасцәа иааԥхьаз ракәзаргьы, хыхь ҳшалацәажәахьоу аиԥш, х-гәыԥкны ишан: Алдыз гәыла-ԥсыла идгылози «икәанызануази» – ишьхныԥсыланы Алдыз ииҳәарызеишь ҳәа иԥшын. Ахԥатәиқәа – Мсым Дуи Мсым Хәыҷи Ҟлычтәи Ахысҭатәи абаа-хырӷәӷәарҭақәа реиҳабацәа рахь ихьаԥшын, «ҳара ишыҟаҳҵо шәаргьы иҟашәҵа» ҳәа аанарго, рҭыԥқәа рҿы инатәеит. Егьырҭ аҩыџьагьы атәаразы ирзымгәаӷьит, имтәеит, аха иаацәгьарахар изыдгылоз мсымаа ракәын. Алдыз ицәымыӷхеит, акы ихәлашәазшәа азныказ ибжьгьы ааҿаԥҵәан, амсымқәа рахь иблақәа ҭырлашьцаа дынхьаԥшит. Иара ихәаԥшуаз урҭ рыблақәа аҵармақьеиԥш еиҳагьы иҭылашьцаан. «Аҳ, шәаргьы саргьхандаз…» – гәаныла даацәажәеит, аха «дзықәтәаз амахә» даараӡак дақәгәыӷратә ишыҟамыз анааигәалашәа, «аҳ шәтәа» иҳәаанӡа атәара згәаӷьыда ҳәа зыбжьы ааҭзыргаз Жьагәа, «уҽеихак» ҳәа аанарго инапы дааҩахан, нас шәтәақәа ҳәа, иҽаамаириашеит. Зегьы антәақәа, иажәа инациҵеит:
– Ааи, Аԥсны аразҟы аӡбаразы ауп сызшәыԥхьаз, зегьы шәаазар.
– Аӡә дагуп, саҳ ухаҵкы! – ҿааиҭит Жьагәа.
– Дызусҭада?
– Аԥсырҭ иоуп имааз, саҳ ухаҵкы, – днақәыӷәӷәан, ихьӡгьы иқьышә инықәҵашәа, аҭак ныҟаиҵеит Жьагәа. – Аԥсырҭ… Аԥсырҭ… ажәлар рразҟы аӡбара ҳалацәажәоит, иара аҽак иман аган давоуп.
– Аԥсырҭ уаха ачара имоуп, Алдыз, – дахьтәаз дагьымгылакәан, «саҳ ухаҵкы» ҳәа ажәагь ацымҵакәа, ҿааиҭит Мсым Хәыҷы.
– Ишԥа? Изакә чароуи?
– Иԥҳа хаҵа дцоит, ачарагь уахоуп.
Алдыз апҟацаҳәа иҿасызшәа амцаԥшь ҩеихҟьеит.
Итәаз ирдыруан Аԥсырҭ иԥҳа лнапы дшаҳәахьаз, мапгьы шицәыркыз. Аԥсилаа раҳ аилацәажәара анымҩаԥиго ачараурагьы ақәиршәеит.
– Алдыз, – аҭынчра ааилеигеит Мсым Ду, – ҳаззеизугаз ааркьаҿшәа иҳаҳә, аамҭагь дук иҳамацәам. Аԥсырҭ ичара ҳаҳәоуп ҳарҭгьы, уахьгьы ҳанкыдгылароуп.
Алдыз ичҳара хыжжит, ихаԥыцқәагьы аҿҿа аарыҵгеит. Жьагәа иҟама ахы иарӷьа напы адкыла, амсымқәа ихы нарықәикын, уажәымзар-уажәы дшынарзыҵҟьара, ҿааиҭит:
– Аԥсилаа раҳ итәаны иацәажәара – ичарҳәара ауп иаанаго!
Мсым Дугьы Мсым Хәыҷгьы ашыр-сырҳәа иҩаҵҟьеит, рҟамақәагьы иаарыхеит. Иҩаҵҟьеит Ҟлычтәи Ахысҭатәи абаақәа реиҳабацәагьы. Игылт зегьы. Азал аҿы итәаз ҩ-гәыԥкны, наҟ-ааҟ ишынеизыҵҟьара, еиҿаԥшуа игылан, ирыбжьагылаз икәанызануаз заҵәык ракәын.
«Уара-сара» ҳәа рӷьалпал шаагаҵәҟьаз, имацәысеимҟьараха, аҳгьы игәхьаа мкыкәан, ашә еимԥаа Мсым Дуи Мсым Хәыҷи реибашьцәа ааҩнаԥалт, алымқәа ирҩызаха. Адәныҟа иаанхаз рҩызцәа ракәзаргьы, раҳәақәа ҭкәыцәаа аҳҭынра иакәшаны игылахьан…
Ари аҩыза иазыԥшымыз аҳ Алдызгьы уи иҩызцәагьы ирцәымыӷхеит.
– Ҳаи абааԥсқәа, аишьцәа ахьықәеибахыз ҳәа, иҟашәҵозеи, шәҽаанышәкыл, – ҳәа ишыцәгьарахаз аниба, наҟааҟ дрыбжьаҟазо Кыԥса дӡышӡа даарыбжьагылт.
– Сара шәзаасыԥхьаз Аԥсны аразҟы аӡбаразоуп, ҳәаҭыхла шәеилаларц акәӡам, – иԥсы анааивига, насгьы амчра иара иганахь ишыҟамыз аниба иҽаархаашәа даацәажәеит Алдыз.
– Алдыз, Аԥсны аразҟы уӡбарц уҭахызар, аԥсуаа реимҵәара шәаҟәыҵ рыҷкәынцәагьы атәымџьара ишәымҭилан, – Алдыз дааԥхьижәеит Мсым Ду.
– Ишԥа, аԥсилаа раҳ соума абри аҩыза заҳауа?
– Уаргьы иукәаӷӷа игылоу уҭынхацәагьы шәоуп изаҳҳәо. Иахьарнахысгьы уҳақәымгәыӷын, умаҵ аура мап ацәаҳкуеит. Шәаала, ари аҳҭынраҿы ҳара ус ҳамам, – иҳәан, Мсым Ду ашәахь иҿынеихеит. Уи инаишьҭалт Мсым Хәыҷгьы, Ахысҭеи Ҟлычи ахырӷәӷәарҭақәа реиҳабацәагьы.
Али-ԥси рыбжьара иҩҽыжәлан, аҳҭнуаа иҟалаз еилыркаанӡа, аҳҭынра ашҭа цәӷәыхаа иҩҭҟьеит…
Алашәага – ас акәын дышрышьҭаз Аԥсырҭ Алдыз аҟанҭаруазқәа реиԥш еиварыԥхаа ивагылаз иҩызцәа. Рхала еизаны ишеилатәоу унарылашәар, алашәага реиԥшҵәҟьа маха-маха уеимыржәжәоит. Ирыцәшәаны ала гәыбзыӷ аиԥш рҿаԥхьа иқьақьаны ииауаз, уҟаз, уԥсы ҭаз рҳәарашәа изқәа инас-насны, ихы ааршьышьуан, уажәшьҭарнахыс ҳара уаҳтәуп ҳәа аанарго. Иаармариангьы игәра ргомызт, ишьақәырӷәаны ирымаз аԥышәара дахысыр акәын. Аԥышәара иаҵанакуа рацәан: аԥхьа дара рзы ацәгьа-мыцәгьа зҳәоз, ацәгьа зыршуаз еилкаатәын: ашьҭахь – уахынла хҭарԥа еиқәаҵәала рхы-рҿқәа ҭаҳәҳәаны раӷацәа ирықәланы еимырҵәон.
Ашәара мыжда ашәыргәында инамырҟаҵо егьыҟам акәымзар, ацәгьаҳәарагьы зҭахыдаз, ақәылара, аимҵәара, шьоукы рықәӡаара, рылаӷырӡ атәы ҳамҳәаӡозаргьы. Ианакәзаалакгьы ацәгьоуцәа рус хәымгақәа злаҟарҵо ашәыргәындақәа рыла ауп. Убри аҟнытә, Аԥсырҭи Ҳабыџьи ани дзеиԥшроу, ари дзакәу ҳәа руаажәлар ианрызхәцуаз, ашәыргәындақәа Алдыз игәыԥ иадыркылон, уаа мацқарақәоуп ҳәа ишьаны.
Алдызи иҩызцәеи имшәа-имырҳа ирҿагылоз ирыцәшәон, ианааиԥылозгьы, рхы-рҿы ырччаны аԥсшәа рарҳәон, зны-зынлагьы иаанҿасны рнапқәа рымырхуан, «уҳаӷоуп, аха ухаҵара ҳаҭыр ақәаҳҵоит» рҳәарашәа.
… Уаанӡа иҟалахьаз ахҭысқәа иузрыдкыломызт Мсым Дуи Мсым Хәыҷи Алдыз иаҳҭынраҿы аргама иахьиҿагылаз. Адырҩаҽны ари ажәабжь иту-тууа аԥсилаа ирылаҵәахьан, иҟаларызеи анаџьалбеит уажәшьҭа ҳәа рлымҳа кыдҵа иӡырҩуан.
Алдыз иҩызцәа, аиҳараӡак Ҭлаԥс ибзоурала, аҳҭынра аҟынтәи даҽа ажәабжьк рыларҵеит. Мсымаа Алдыз иаҳра ицәаагоит ҳәа аҳҭны иақәлазшәа, ианаҵаха «ҳаԥсы еиқәырха, уҳадгыл» ҳәа Аԥсырҭ изцазшәа.
Ҭлаԥс ҟадыџь, иимхәыцуа ҳәа крыҟоума, Алдыз игәыԥ аҟнытә ихәыцуа иараӡәзаҵәык иоуп. Егьырҭ еиҳа ижәылаҩцәоуп.
… Алдыз иҿы аилацәажәара рымоуп. Иҟалаз ахҭыс цәгьала ирныԥшит. Егьа умҳәан, аԥсилаа раҳ иаҳҭынраҿы имшәа-имырҳа инапаҵаҟа иҟаз ҩыџьа рҿагылт, реибашьцәагьы хианы ирыцны, дара реибашьцәа рыла агәарԥ шҭәызгьы, егьырҭ иқәҵны ианца ауп иҟалаз анеилыркаа. Нас урықәгәыӷла аҳ дрыхьчоит, аҳҭны иахылаԥшуеит, иҟарулцәоуп ҳәа.
Алдыз шықәсқәак роуп иҵуа аҳыс дҟалеижьҭеи. Аԥхьа аҳра даараӡак дахыԥсаауа, дахьынҳало дыҟамызт, аха уажәшьҭа аҳра агьама икит, ас аргама иҿамгылацызт уажәраанӡагьы.
Амсымқәа иҿагылт, урҭ ирыдгылаз ҟалеит, иагьрыццеит. Арахь Аԥсырҭ датәеибом, ихы иаҭәашьаны аҳыс дҟалеижьҭеи иаҳҭынраҿы знызаҵәык иадамхаргьы дмааицт. Мсымаагь аҳҭынраҿынтә Аԥсырҭ иахь ауп иахьца. Ус анакәха, рыбз еивҵоуп, иҿагылауа рхадагьы Аԥсырҭ иоуп… Шаҟа еидихәыцлаз сеидру. Ԥҳас ҳәа ииааӡаз акашәарахҵәҟьа иара мап ицәкны, уаҩы изымдырӡо Ҳабыџь имаҭа дииҭеит… Арҭқәа зегь Алдыз ианеидихәыцла, Аԥсырҭ дышиаӷа бааԥсыз еиликааит.
Арахь аус хәымгақәа ргәы иҭан. Реилацәажәараҿы Аԥсырҭ даар дыкны, деиқәԥах дҿаҳәаны, «ачарҳәаҩ» ҳәа ихьӡҵаны дыкнарҳарц рыӡбахьан. Аха уажә дызлахәаԥшуала, убригьы рылымшозаарын. Аԥсырҭ моу, амсымқәа ирзымиааихт. Аԥсырҭ дацлар, аҳҭынра ахаҭа рхы иҭадырԥар ауан.
– Аԥсырҭ ҳилгап ҳәа аншәасҳәоз сҳәатәы хашәҵар, иахьа абас ҳахьӡомызт, – Жьагәа Алдыз ихы наиқәкны даацәажәеит.
– Аԥсырҭ ихырӷәӷәарҭа злаҟаиҵаз ала, ус унадсылан иузышьҭыхуам, акыраамҭа ҳаидхалон, «Аҳ Алдыз инапаҵаҟа иҟоу драбашьуеит» ҳәа ажәабжь ирбыбкны ирылаҵәон. Убри азоуп уҳәатәы зхаҳамҵаз усҟан, – аҭак Кыԥса иныҟаиҵеит.
– Уажәшьҭа агәы умазар уилакьыс, – ихаԥыцқәа аӷырҿ аарыҵгеит Жьагәа.
– Иалаадырааи, иалаадырааи, – дааӷызы-ӷызит Алдыз.
Арҭ реицәажәара иҽалаимырхәӡеит ргәыԥ иалаз, аԥшьбатәи, Нарџьхьоутәи рымаҳә Ҭлаԥс. Ахышә дадгылан адәныҟа дыԥшуан.
… Ҭлаԥс иаб дигәалашәаӡом, дшыхәыҷӡаз деиҭымхеит. Иан шьыжьы инаркны хәлаанӡа дкәыкәыцыкәуа акы данаҿымыз ыҟаӡамызт, хҩы ԥацәа рааӡара ус имариазма.
– Аҩны ашә наркны, бхәыҷқәа аашьҭыхны баала, – ҳәа шаҟантә лашьцәа аахьааз. Илуамызт лара, ахәыҷқәа раб иџьынџь рыцәсырӡуам, рыжәла ирылсхуам ҳәа. Аԥхын
адәы иабон, шьыжьы инаркны хәлаанӡа раб иашьа иԥацәеи дареи ахәқәа еимырҟьо ирықәын. Ианыцәгьаз аӡынраз акәын. Аҷыхь анасуаз, ианқәас-ӡысуаз, ианҵаауаз аԥацхаҿы ақыдқәа еиҿажьны, ахәышԥырӷы шаҳәшаҳәуа, ар рымца еиқәызар акәын. Арыцҳа аҟәараҿы иқәхәлоит ҳәа арахь лыцәқәа ахьҭакыз аӷьычцәа ҵхыбжьон инкылсын, иааҭганы иргеит. Дҵәуеит-дхьит, длаӷырӡышеит, лнапқәа налгәыҵаԥса ахәанаа рныха днадгылан дшәиит, хыхь иқәтәо анцәа ихьышьаргәыҵ дакәыхшеит, аха изхәарҭаз, уи дылбааԥшны дизгәамҭазар, иеиба-кәеибаха лҭаацәара шыҟаз иаанхазар, лыцәқәа зӷьычызгьы атрышә иасуа, еиқәызза аԥшаҳәа иавазар… Изусҭцәаз гәҩарас илыман, илзаҿаԥҽуамызт акәымзар. «Иҟасҵари, ишԥазури?..» ҳәа лхы кны дыштәаз, шьыбжьышьҭахьк лгәашә аартны еишьҭагыла мҿыла иҭәыз ауардынқәа лашҭа иааҭалт.
– Хьыма, дад, амҿы ахькаҳаԥсаша ҳарбеи, – иҳәеит лабхәында еиҳабы, – уажәраанӡа џьара ак ааҳалымшаӡеит.
– Шәаԥхьа иԥсыша сара, – илҳәара дақәшәомызт Хьыма, дрықәҟьашо.
– Бҿаԥхьа ауал ду ҳадуп, Хьыма. Даҽаӡәызар, ишәҭахызар ишәааӡа ҳәа лхәыҷқәа нкаԥсаны, лҭаацәа дрыццаргьы ауан, бара бҿара, быԥсҭазара рыдырӡылан, раб иқәацә рыцәсырӡуам, идыԥшылацәамхааит ҳәа ҳхәыҷқәа рааӡара баҿуп… быххь сара сцааит, – иҳәан, саара дхырхәеит.
– Дида, сара иԥсыша, иҟоуҵо закәызеи, – дааикәҟьашеит Хьымагьы.
Абри аҽны инаркны Хьыма еиҳа лгәы ӷәӷәахеит.
– Сабхәындцәа сыкәаӷӷа сахьыҟоу исурхьуеи, – лҳәон. Лабхәындцәагьы ирылшоз ала илыцхраауан. Аиба икәакәар былуам ҳәа, ахәыҷқәагьы мшызҳа ирызҳауан. Шықәсқәак рышьҭахь амҿы-амца зҳәаз иеиԥш, иҟаҳҵарызеи ҳәа ишаҟь-шаҟьо агәарԥ иааҭалт.
Ҭлаԥс деиҳабын, ԥшра-сахьалагьы, ҟазшьалагьы иашьцәа аиҵбацәеи иареи еиԥшымызт. «Мгәарҭак иҭиааз, гәыҳәԥык иааӡаз абас агеи ашьхеи реиԥш изеицәыхарахеи?! – шаҟантә ари аҩыза азҵаара лхы иалҭахьаз Хьыма.
Аиҵбацәа аҩыџьагьы рхы-рыԥсы, ргәы зегьы агәыла-азла, аҭынхацәа рзы иаартын. Цәгьарак, бзиарак аныҟалалак, аҳаблан, дара раԥхьа аӡәгьы дызнеиуамызт, уа иахьнеиуазгьы ак шьҭырхларын, ак шьҭарҵаларын, ҭынч итәаны иубомызт, амаҵ руан. Гәаҟрак сақәшәеит, шәыжәзаҵә ҭганы исышәҭ ҳәа аӡә дрызнеир, мап мкӡакәан, ашаха нахаҵаны ирҭон, уимоу, иҩнынӡагьы изыргон.
Хьыма аиҵбацәа ас иахьыҟаз дреигәырӷьон, аха знызынлагьы лгәы нҭыԥсаауан. Ас згәы аарту ржьара мариоу, рыкәша-мыкәша уаа қьиала иҭәызар цәгьамызт, аха ауаа хәаԥсақәагьы шаҟа ирацәоузеи макьана ҳәа дхәыцуа днатәалон.
Ҭлаԥс урыла дшыҳаракызгьы, иарӷьарахьтәи ижәҩа хәыҷык иаазџьыҟәын. Ирҳәоит данхәыҷыз аҵла далҟьан дахькаҳаз ижәҩа ҭԥеит, иманшәаланы ирызҭамыртәеит азы агра изыннажьит ҳәа. Уи игра шәарҭамызт, ихаҭа иҭәымҭахь даннеи, даараӡак гәҩарас икны икылкааӡаны уимыхәаԥшыр иузгәаҭомызт.
Иан Хьыма илзымчҳауаз аҽакын. Уи, иҵигаз иҟазшьа акәын. Иҽнадшьыланы, иеиҵбацәа реиԥш, аԥхӡы нкаҭәаны мшкы шьыбжьаанӡагь дымхандеицызт. Уск имоушәа иҽынахга-аахго, иҟаҵатәыз днагәыҵасны иашьцәа еиҵбацәа рыхәда инықәижьуан, рҿымҭра ихы иархәаны. Амала ажәа иҿан. Ацәажәара даналагалак, аиҳарак хәыҷык аҟара иқьаф ҟаҵаны даныҟаз, ладеи-ҩадеи дырхысны кәрыжәаа ражәабжь иҳәон. Аҳаблаҿы сасык данырзааилак, «уааишь-унеишь» ҳәа зиарҳәозгьы уиазы акәын. Иан, мамзаргьы иашьцәа еиҵбацәа ргәахы анкыдӡаалак «аҽага кны уалал ҳәа уаҳҳәом, амала унеины ҳамхырҭа убла иарба» ҳәа ихәмаруа аҵәы иларҵон. «Саапкыр сзыдҿарҳәало ҳәа сзықәгәыӷуа сашьцәа хәыҷқәа шәыгәра сымгоушәа, ԥхашьарами…» – аицәажәара иахигон.
Дааузымдырратә иҽеиҭеикит ԥҳәыс данааига ашьҭахь. Уаанӡа идрымбалацыз аҽа ҟазшьак шьҭихит. Иан, иашьцәа, иҭынхацәа дырзаӷьуа далагеит, иахьынӡахәҭоу ҳаҭыр иқәрымҵошәа, иугу-иубзоу ҳәа хьаас дыркымшәа ԥхьаӡаны.
– Сара сыжәлантә рыхьӡ ҭызгоит ҳәа схы аџьыкахыц ықәхны исылшо ҟаҵо сгылоуп, ражәахә, рҿахәы еиҭасҳәоит, дара ҳаҭыр рзақәым. Аҽы ԥсыр адәы аҭынхоит, ауаҩы – иажәоуп иҭынхо, егьырҭ зегьы башоуп, иахьа уажәраанӡагьы абри ззеилымкаац, узларықәгәыӷри? – ҳәа дрыхцәажәон. Ирзыҟаиҵахьоу, ирзиухьоу ҳәа акгьы ыҟаӡамкәан аҽԥныҳәа иаиргон.
Иан «анцәа уаҭеимҵааит» ҳәа лылахь-лыџьымшь лӡатәуан. Ан илзычҳауамызт лԥа аиҳабы абзиара изызуаз ҭабуп ҳәа раҳәара ацынхәрас, аара рыдҵаны дахьцәажәоз. Ауразоуроу аӡә димыцхрааӡакәан схала ауаа рахь – скылсит ҳәа аниҳәалоз, лцәа ҩалхыбзаауан. Дмыцәа-дымтәа акәтаӷьцәа илхны илааӡаз иоуп ас ицәажәоз. Шаҟа иҭбаау аҟара ачҳарагьы амазаап ан лгәы! Нацәкьыск иаҟароу ҟамҵаӡакәан, раки-ӡаки нацәхырҟәараки инаӡоу сара истәуп, сара изгоит ҳәа илахьҵәҟьа аԥхӡы мааӡо дцәажәон Ҭлаԥс.
Уахык аҭаацәара анааилатәа, уаанӡа ишыҟаиҵалоз аиԥш акәымкәан, Ҭлаԥс шәааи арахь иҳәан, иангьы иашьцәагьы ааидиртәалан, ацәажәараз иуҭахуаз, днахыкәаша-аахыкәшо, аҵыхәтәаны ҿааиҭит абас:
– Шәнеишь-шәааишь ҳәа ҳарҳәоит, ауаа ҳардыруеит… Уажәшьҭа ҳхәыҷқәам, асас дахьцәагьы ҳҭаауа иалагеит, арахь ҳзыҩноу аԥацха уацәыԥхашьартә иҟоуп. Сызлазхәыцыз ала, ҩны бзиак ҳаргылар цәгьамызт. Амҿымаҭәахә шаҟа уҭаху аԥсҭа иҭажьуп, ауасҭацәаҳәагьы хара ицатәӡам, шәнапқәа хьуп, – иҳәан, иашьцәа днарзыԥшит. Урҭ ҿырҭуамызт, еиԥхьхәыцаауа итәан.
Хьыма Ҭлаԥс ари аҩыза иҳәап ҳәа дгәыӷӡомызт, лыблақәа ччан, лнапқәа ыргьежьуа лыҷкәынцәа дрыкәшеит.
– Ихирхааит шәызлагаз, ихирхааит, – ҳәа ҳәауа, нас дааиасны данынатәа, лылаӷырӡқәа аахаҟәҟәалт, – алахьынҵацәгьа уара, ухәыҷқәа шуаахаз убла иабарауааз, – дқьыпшәыпуа мыткәмаҵас акы лҳәеит.
Лыҷкәынцәа аиҵбацәа Ҭлаԥс зхы икыз аус даараӡак ишыргәамԥхазгьы, ран дшеигәырӷьаз анырба, иақәшаҳаҭхеит.
Адырҩаҽныҵәҟьа руардынқәа ҵаҳәаны, аԥсҭахьы ицеит. Мчыбжьынаҟьак аҩнымаҭәахә ылырхуан. Иашьцәа аиҵбацәа реиԥшҵәҟьа аԥхӡа шкеимҭәозгьы, дрыцын, дрыдгылан, «абас жәу», «абас ҟашәҵа» ҳәа реиҳәон, ирушазгьы, иҟарҵашазгьы иара иаҵкыс еиӷьны ишырдыруазгьы. Амҿымаҭәахә ылхны иааганы ианынкарыԥса адырҩаҽны, рыжәлантәы сасцәақәак сзааит, ҳаҭыр сызрықәуҵарц суҳәоит, усзааи ҳәа Ҭлаԥс ауаҩы дизааишьҭит.
Аҽны ауасхыр ашьҭаҵара иаҿын… Даара ицәымыӷхазшәа илахь еиқәиҵеит. Дгылт, дтәеит, длеи-ҩеит, нас иашьцәа рахь дынхьаҳәын, ҿааиҭит:
– Ԥхашьароуп сымцар… дҳажәлантәуп, асасцәа ҳаҭыр рықәҵашьа дақәымшәеит рҳәар, ҳара ҳзгьы ихьмыӡӷуп, – иҳәан, дҩагылан аҩны зыргылоз иашьцәа ааныжьны дцеит.
Дцеит, дцаӡеит… Хаха-хымш дмааит. Даныхынҳәгьы хаха-хымш ишьара дзықәымлеит. Ажәакала, дықьуа-дӷызуа иашьцәа рҿы данааи, ахаҳәҵәаҳә ықәыԥсаны ахыбра иалагахьан. Дахьынӡарыцхрааз атәы аҳәара уадаҩуп, аха усгьы ахыб ақәҵаны иалгаанӡа дрыҵагылан.
… Аҩны – ҩны бзиахеит. Ахәы аҳаракыра иқәгылан, уажәымзар-уажәы илықәԥрааны ажәҩан иалаларашәа. Ажәлантә, аҳаблауаа акатаҳәа иааины иныҳәа-ныԥхьаны, ирыдныҳәаланы ицон.
Ауха аҵых ганы ишьҭалеит.
Адырҩаҽны ашьжьымҭан Хьыма данынаԥш, ахәаны идыргылаз рҩны ҿыц аҿы алҩа шҩеиуаз лбеит.
– Нан, нан, шәааԥшы, – ҳәа лыҷкәынцәа аиҵбацәа аалырҿыхан, Ҭлаԥс иԥҳәыси иареи зыҩназ амҳарахьы днаҭрысит, урҭ сыргылоит ҳәа. Амҳара ҭацәын, аӡәгьы дыҟаӡамызт.
Ан лцәа акы алашәеит, мцабызкгьы ҩалыхҟьеит. «Мап, мап, усҵәҟьа ҿыцха аҳәынҵәа иҽылаижьрымызт…» – дааҟәындҟәындит. Даақәгьыжьаан лыҷкәын еиҵбацәа лыман анаара днаҿалт. Хыхь ианыҩхәна, Ҭлаԥс аҩны ҿыц даадәылҵын, уа бзиала шәаабеит иҳәан, иани иашьцәа еиҵбацәеи днарԥылт, акгьы ҟамлаӡазшәа дԥышәарччауа. Агәашә аартны иахьааҭалаз инадырсызшәа, ирҳәо рҿамшәо игылан егьырҭгьы.
– Ушԥагылои, асасцәа аҩныҟа шәааи ҳәа раҳәашьа уақәымшәо, – иԥҳәысгьы аҩны даадәылҵын ҿаалҭит, – уажәыҵәҟьа акранысҵоит, акрзухьеит, – ҳәагьы нацылҵеит.
Хьыма дарыхьҭашьызшәа аҟәараҳәа деиҵасуан. Лыҷкәынцәа еиҵбацәа наҟ-ааҟ илывагылан, ран ддыргәыбзыӷуан, иацы рнапала иргылан изылгаз рыҩны ашәхымс инхымсӡакәа, инагьежьын ашҭа инҭыҵит.
– Шәмааикәан шәышԥацои, иҟашәҵои, – ҳәа ирывагьежьуаз рашьа рыбла уаҳа дамырбаӡакәа.
Ҭлаԥс иашьцәа жьаны идыргылаз рыҩны ҿыц шырцәигаз ҳәа алшықәсанык убриада Нарџьхьоуаа ҳәатә рымамыт. Иҿаҿы изҳәақәозгьы ыҟан. «Аиҳабы сара соуп, иҭаацәароугьы сара соуп. Знымзар-зны хазы сцар акәын…» – Ҭлаԥс ас аҭак риҭон. «Зегь зхароу иԥҳәыс лоуп», – рҳәон даҽа шьоукых.
Ҭлаԥс иԥҳәыс дааигеижьҭеи дук шымҵуазгьы, Нарџьхьоуаа ирбон иабхәараа дрызгәдуны дышцәажәоз. «Урҭ зҿу», «урҭ иҟарҵо», «урҭ ирымчу» ҳәа дналагон ацәажәара. «Моу, ари ауаҩ абхәараа рырҽхәара аԥсуара ишаҵанамкуа изымдырӡои?» – иҵаауан шьоукы.
Хыхь ишаҳҳәахьоу аиԥш, Ҭлаԥс инапы ҩышьҭыхны ихала ииуз-иҟаиҵаз ҳәа уаҩы имбацызт, аусуразы ибӷа ԥҵәан. Арахь дҭаацәаран, иҩны-игәара, ихшара зҳәаз иеиԥш, ирхылаԥштәын, иааӡатәын. Даалаган алагаҩага иҽалаирхәт. Аӡәы дзықәшәаз иус бааԥс далигарашәа, даҽаӡәы аҳҭынрахьы маҵурак ииҭарашәа, ахԥатәи – ишыхәаахәҭлатәу иирҵошәа даарыбжьалан, аиашаз, илшақәазгьы рацәоуп. Аӡәы уск ааиоур: «Ҭлаԥс ида аҽаӡә акгьы илшом, уизца», ҳәа иӡбахә рҳәауа аҟынӡа днеит. Даҽакгьы, ари ауаҩ џьабаа дук алаӡамкәа ауаа хызхша ҟазшьак иман. Амҩа данылан даннеиуа иааиԥылоз, аҭахызаргьы дхәыҷызааит, дааҭгыланы, дилаҵәаны аԥсшәа иеиҳәон. «Ҳаи дзеиԥш уаҩԥсы хазыноузеи» – рҳәон, ианынаиаҩслак. Ԥарала-шьарала иаасымхәо аԥсшәала ауаа хысхуеит ҳәа џьарак-ҩыџьарак раҟара иамхаҳәахьан… Агәыр ааҵәа инҭаршәны иузыҵәахраҳа, гәыла-ԥсыла ауаҩ иҟаимҵогьы ҵәахышьа амаӡам. Хәыҷы-хәыҷла уи ииҳәоз шдәыԥсшәаз еилыркаауа иалагеит. Дахькылсшазгьы сеидру Алдыз аҳыс дҟамлар.
… Алдыз диарӷьажәҩан даныҟала нахыс, Ҭлаԥс уанӡа зқьышә дықәызҵақәозгьы «уара умсит» мҳәакәан иацәажәомызт, «алагаҩагала зыԥсы ҭоу» ҳәа изызҳәозгьы, аӡәык-ҩыџьак ракәымзар, иахьхәит. Аҽхарззалараз иуҭоз, иабхәараагьы уи мыцхә бзиа избоз уаан, аарцәы еибамбаргьы нарцәы еибабон ҳәа акәын ишырзырҳәоз.
Жьагәеи иареи урылагьы еиҟаран, ҟазшьалагьы, хымҩаԥгашьалагьы еиԥшын, маҵуралагьы еиҟарахеит. Ииашоуп, Алдыз иарӷьарахь игылаз Жьагәа иакәын, аха Ҭлаԥс армарахь дахьгылазгьы цәгьа инаалон, арӷьарахь игылоу иаҵкыс деиҵангьы ихы иԥхьаӡомызт.
Алдыз ибон Ҭлаԥс еиҳа ахшыҩ шимаз, иарбан зҵааразаалак еиҳа ҩысҭаарала ишҭиҵаауаз, дшазнеиуаз, убри аҟнытә зны-зынла Жьагәа иакәымкәа, Ҭлаԥс диазҵаауа далагеит ахшыҩ азы. Даҽаӡәызар дгәааргьы ҟалон, аха Жьагәа Ҭлаԥс изы дгәаауамызт, егьа умҳәан,
имаҳә иакәын, насгьы иара хаҭала диԥырхагамызт, имӡакәа ианаҭаххагьы, уҽаанкыл, уҭыԥ дыр ҳәа дицәыԥхамшьаӡакәа иеиҳәон.
… Аҳҭынраҿы иҟалаз аидыслара Ҭлаԥс дархәыцт. Алдыз иаҳра шыӷәӷәамыз, анарха шамамыз ибеит. Алдызи, Кыԥсеи, Жьагәеи дырхьынҳалан ддәықәлар, уажәымзаруажәы салҟьан аӡеибафара санбалаҳауеи ҳәа ашьха рҩаш иху ацҳаҵәры, иаԥхьаҟагьы дзымцо, ишьҭахьҟагьы дзымхынҳәуа иқәхаз диҩызахоит. Аӷба анӡааҟәрыло зегь раԥхьа издыруа аҳәынаԥқәа роуп, урҭ еиханы идәықәлоит аӷба аанрыжьырц, убасҵәҟьа ауп Ҭлаԥсгьы уажәы ихы шымҩаԥигауа.
Аҳҭны азал аҿы ԥшьҩык тәоуп, хҭак еицҭадыршәуа џьшьаны, усҟан гәаныла руаӡәк иҩызцәа иԥсаххьеит. Ицәажәоит, акы еимаркуеит-еимҵаркуеит. Иара абжьааԥынгьы уиаҟара дцәажәомызт, уахак дҿаҳахазшәа ҿиҭӡом. Кыԥса иоуп дгәазҭаз. Изқәа днас-насын, Алдыз ихы наиқәикын ҿааиҭит:
– Ҳамаҳә игәы ҭҟьазаап. Умшәан Ҭлаԥс, умшәан! Ари аҵкыс еицәоу аӡеибафара егьараан ҳаланагалахьеит, ишубо ҳаибга-ҳаизҩыда ҳалҵуан, уажәгьы ҳалҵуеит.
– Аӡеибафара ҳалҵып… Амала, Жьагәа ишиҳәаз еиԥш, аџьамцәа ааҳамԥхьар амур ҟалап, – иҳәеит Алдыз.
– Уаҵәы ашьыжь шаанӡа Жьагәа ддәықәҵатәуп, – Алдыз ихы иқәкны дцәажәон Кыԥса.
– Сароу? Избан?
– Ус аҭахуп, Жьагәа, аџьамцәа ршах Хасрои иахь иаабалак дузынашьҭуам. Зыгәра игаша ауаҩы днеироуп.
– Ибзиоуп нас, ус иахәҭазар…
– Ирзыжәуеи аџьамцәа? – дҵааит Ҭлаԥс.
– Аԥсырҭ илгатәуп, Аԥсырҭ, – Кыԥса игәамырԥхаӡакәа рымаҳә днеиҿаԥшит.
– Аԥсырҭ ииуеи? Ара иҵҟьоз амсымқәа ракәнеи? – Кәыдры зырмақаруа Амытҟьал ауп рҳәоит.
– Нас урҭ рхада Аԥсырҭ иоума?
– Ацәа уалҵызшәа, уҿыцбарахха уабаацәырҵи? – иҵаашьа игәамԥхазт, днаиқәцәҟьеит Кыԥса.
Ауха, ихала данаанха, Ҭлаԥс дзышьҭамлеит, адәахьы ддәылҵын, икаххаа иҵәцаз ажәҩан днаҵаԥшит. Зқьыбла еилаџьџьо уахьтә иҿаԥшуан. «Сара сеиаҵәа арбанушь?! – даахәыцит. «Жәҩангәашәԥхьара узаатит ҳәа сарҳәон Алдыз аҳыс даныҟала, схаҭагьы егьараан исхәыцхьан, ма аӡы шыцәаз избеит, мамзаргьы ахарԥ шысшәыз сиит ҳәа. Абри аҩыза ахан знык санызхала, салҟьан ҵаҟа сымлеироуп, аҳәынҵәа сыламҳароуп. Сҽааныскылароуп ахан ақәцәаҿ. Аха изла?» – абри азҵаара даргәаҭеиуан. Уи ауп ихаҭа игәаамыкӡаӡакәа аҵх агәазы, адәахьы ддәылҵны, аԥша ихьирсуашәа, иашҭа длеи-ҩеиуа дзықәыз. «Ухы хьча… ухы хьча…» – арҭ ажәақәа жәҩанахьтә аӡәы изҿиҭуазшәа илымҳа иҭаҩуан. «Изла? Изла?» – Иаргьы хазы дааҟәымҵӡакәа азҵаара иҭиуан. Ҭлаԥс дазхәыцуамызт, изгәаакӡомызт акәымзар, уажәы ихала, иараӡәзаҵәык иакәӡамызт ашҭаҿ иҟаз, ҩыџьа ыҟан: азҵаарақәа аттаҳәа изҭиуаз Ҭлаԥси, урҭ азҵаарақәа рҭак зыԥшаауаз Ҭлаԥси. Азҵаарақәа зҭиуаз дгәаҭеиуан, аамҭа имамызт, амца икын, аӡы хыҵны ишаауаз ибон, еиқәырхатәын зыԥсы ҭоу зегьы. Аха аӡы ихыҵыз ашьҭыбжь убриаҟара ицәгьан, игәы шхьаауазгьы, дышрызхьаԥшуазгьы, зыԥсы ҭоу зегь реиқәырхара илшомызт. Аҵыхәтәан, дышхьаҳәхьачуазгьы, зегьы ааныжьны ихы аиқәырхара дашьҭалт. Аха ус аламалак дауишьҭуамызт, дилаҳәын азҵаарақәа еиҭа ииҭахуан: «Алдызи, Кыԥсеи, Жьагәеи ракәымзар ууаҩуп ҳәа ӡәыр духәаԥшуазма? Имаакырами, ибӷами уара узы… Иаҭаххар аӡыбларагь сшәыцалалоит ҳәа роумҳәози? Абзиара уны аӡы иаҭ ҳәа зырҳәо, абзиара ашьҭахь абзиа аанхозароуп…» – абас азҵаарақәа зҭиуаз Ҭлаԥс иашҭа агәҭа
игылаз ара-ҵла ду ашьапы днадигәалт, урҭ азҵаарақәа рҭак ҟазҵараны иҟаз Ҭлаԥс. «Иуҭахи, мшәан,сара сахьтә, сзыхҭоуки, аԥсцаха зсумҭо?»
«Мап скуам, сара маакырас, бӷас исымаз урҭ ракәын. Аха суазҵаашан, ашьха ӡиас иху ацҳа амаакыра ажәызар, ибаазар, уналакьысаанӡа ихәашхәаша ицозар, агәра ганы ацҳа узықәлару? Иубоу аҭак шузыҟамҵо. Сара иҟасҵап аҭак. Ацҳа уалҟьаны аиҩхаа ибыжьҟьаны иоумаха илеиуа аӡеибафара унахәлабгоит. Нас уи ҟәышроума? Еиҳа еиӷьӡами ухы еиқәурхар? Уҳәҳәаргьы, уҟааргьы ажәҩан знык икыдшәаз аеҵәа шьҭахьҟа иузыргьежьуам, иузкыдҵом, иацтәи амш узырхынҳәраҳа. Гәыбӷанс исуҭои схы еиқәсырхоит ҳәа схәыцуазар? Гәыбӷан сымаӡам, анцәа иҿаԥхьа сыцқьоуп. Уи ибоит сышчарҳәаҩым, ԥсыхәа ахьамам аҟнытә схы еиқәсырхоит ҳәа сшашьҭоу… Гәнаҳа сымазар исхых Анцәа ду!» Абас азҵаарақәа ицәырҵыз рҭак аныҟаиҵа ашьҭахь, еидара хьамҭак ихәда илықәҳәан илкаижьызшәа, «оҳ, гәышьа» иҳәан, игәаҵанӡа иԥсыԥ леиган, даақәԥсычҳаит.
Уинахыс азҵаарақәа зҭиуазгьы, рҭак ҟазҵозгьы рҽеидыркылан, рыхшыҩ еилаҵаны ирхәыцуаз Ҭлаԥс дшеиқәырхатәыз акәын.
Гәынхәҵысҭала идырт Алдыз иаҳра шизаанымкылоз, дшахырҳәоз. Уажәы уи акәӡам хьаас имаз, хьаас имаз аҽакын, аҳыс иҟало деилкаатәын. Мсымаа уи иашьҭамызт, усгьы аҳцәақәак реиԥш ауп рхы шырыԥхьаӡо, мҩазаҵәык акаҵәара иахысны изго, «Аԥсуаа рымҩа» ацаԥха рнапы иакуп, иргәаԥхар римаа амҩа рырҭоит, мап анакәха – аџьамцәа. Зны-зынла инеидкыланы аримцәагьы аџьамцәагьы мап рцәыркуан. Абас ахьыҟарҵо иахҟьаны амыҟәмабарақәа ирықәшәахьан, ашьаарҵәыра иадыргахьан, аха аџыр урхәар аиҳа иузырхәомызт.
«Мап, мап, урҭ аҳра иашьҭам. Егьырҭ иаанхаз, ажәлар рҿы, зегьреиҳа ахьӡ змоу Аԥсырҭ иоуп. Алазцәа рҳәынҭқар Гәбазгьы иара дицәыхарам. Аурымцәагьы ицхраауеит, дырдыруеит, насгьы – дрымаҳәуп. Иабхәа амал ду змоу уаҩуп. Иустиниан Актәи иҿы неирҭас-ааирҭас имоуп. Ааи, иахьа акәымхаргьы уаҵәы, Аԥсырҭ иакәхоит аҳыс иҟало».
Аԥсырҭи Ҭлаԥси еизуааӡам, ииашоуп, цәгьаракгьы рыбжьамлацт. «Ани иҳәан, ари иун» ҳәа акгьы рыбжьырымгацт, аха Алдыз имаҟахы иадҿаҳәало Аԥсырҭ ианибо, ибла ашьа хылоит.
Аԥсырҭ знык аҳыс даныҟалалак Ҭлаԥс егьа иургьы, егьа иҳәаргьы имԥын дықәижьлом. Убри аҟнытә, уажәы, амчраҿы иара даныҟоу, Алдызгьы аԥсилаа раҳ ҳәа макьана дрыԥхьаӡонаҵы, Аԥсырҭ имаҟахы иҽадиҳәаларц иӡбеит Ҭлаԥс.
«Ахшыҩ змоу ҳәа срыԥхьаӡоит, – гәаныла дхәыцуан Ҭлаԥс, – хәарҭарас иалоузеи ахшыҩ ашкәакәа азмыреиқәаҵәозар, адунеи зыралшо амра азмырлашьцозар, ауаҩы цқьа дазымҟьашьуазар? Уи злымшо ахшыҩ зҭоу ихы амҟәыба аҵкыс излеиӷьуи, иахьыкәымпылу мацараз ҳаҭыр ақәумҵозар? Акәымпылра анысгәалашәах, иара амра ахаҭагьы агьаргьаласа аиԥш игьежьыми, адгьыл ахаҭагьы кәымпылуп рҳәоит… Сара стәала уи ахьыкәымпылу акәӡам аус злоу, изыркәымпылуа иоуп…
Амч аума нас адгьыл зыркәымпылуа? Закә гаӡароузеи, акамбашьажә аҟарагьы амч змада, аха ауаҩ кьачаҵәҟьа, аччиа ҳәа ззырҳәо, ашьыжь шаанӡа дҩагылан, алымҳацә ианкны, ауӷә илаҵаҳәаны, авардымажә афырмахьҵә ақәырҵәиашо, аҵых лашьца иааимнахаанӡа анышә аӡа иаирхоит… Нас амч ыҟоуп уҳәахт… Мчыс иҟоу, анацәахы уахыкәшартә иҟазҵо ауаҩы ихшыҩ ауп. Ахы ҳәа ирҳәо башоуп. Ахы ыҟазар – хылԥа ахалоит зҳәозгьы хара ихәыцуаз уаамызт. Избан шәҳәама? Избан шәымбои, ахшыҩ зҭам ахы ҳәа ӡәыр иҳәахьоума… Ус анакәха, ахы уаҩы иҭахӡам. Ааи, ауаҩы ахы ихагылаӡам анырҳәо, ихы ыҟоуп, аха ахшыҩ ахьҭам азоуп изырҳәо.
Шаҟа гьангьашрыла дшоузеи ауаҩы, џьара-џьара иҟоу шыҟоуҵәҟьа акәымкәа, инарҳәы-аарҳәны ауп дшалацәажәо. Мамзар, ахи ахшыҩҵәҟьеи ицәеилагозма!
Изхарада ауаҩ абас дахьыршаз. Ҵаҟа адгьылаҿ – уи зхароу ҳәа акгьы збом. Нас хыхь ажәҩан ахьу?
Мап, мап, схәыцрақәа, амшын цәқәырԥа аисра иалоу иеиԥш, сышьҭԥаа иахьакәым агаҿахь сҿықәрыжьларц иаҿуп ҳәа сыҟоуп, заанаҵ раӷәра аанысымкылар…
Абрыгь зыхҟьо ахшыҩ ауми. Шаҟантә исҳәахьои уаҵәтәи акәты аҵкыс иахьатәи акәтаӷь еиӷьуп, уахнамԥаалан ҳәа.
Акамбашь иақәԥаз ацә атәыҩа хжәеит рҳәоит… Избан? Избанзар, ацә амч азымдырит, инымҩахыҵны акамбашь амҩа анаҭар акәын, иеихырхәар акәын. Ахшыҩдара иахҟьаны, иусырбап ҳәа иажәлеит, атәыҩагь хжәеит. Ахшыҩ амазҭгьы, уххь згеит, амҩа уара иутәуп, абрахь ауп уахьцаша ҳәа акамбашьажә жьаны, агәы раҳаҭӡа, ашьи-ашьи еиқәҵо ишнеиуа, иахьыз азымдырӡакәа атыша илҭанажьуан.
Ари аҩыза аҟаҵара зылшо ахы акәӡам, ахшыҩ ауп.
Нас, сара хшыҩла Алдыз иаҵкыс сзеицәахари? Сиҵалан, игәы сҭалан, схы дҭасырԥеит. Абри иоуп сара суаҩы ҳәа иҳәаратәы дысҟаҭәеит. Ага дганы аӡы имыржәӡакәа даазгеит. Сиаҵәахә жәҩан икыду смеижьацт, ишеишеиуеит, зхьышьаргәыҵа сакәыхшоу убзоурала.
– Арҭ, – иҳәан, гәаныла, иабхәараа днарызхәыцт, – зыԥсы ҭоу ԥсцәоуп. Аԥсгьы ианаамҭоу анышә даумҭар ифҩы гоит. Ус анакәха, анцәа иҿаԥхьа, сыламыс аҿаԥхьа са счарҳәаҩӡам. Амра аҭашәара узынкылараҳа даргьы еиқәырхашьа рымам. Уаха иалагӡаны анышә иаҭатәуп, игылараны иҟоу амрахьгьы наԥштәуп. Уи амра зызгылоу Аԥсырҭ иакәхоит… Наҟ-наҟ сшизыҟалаша сыздыруам, аха уахазы сзықәгылоу ацҳаҵәры салҟьар аҵкыс, Аԥсырҭ маакырас дҟасҵар, сыригоит нырцәҟа…»
… Ашарԥаз Аԥсырҭ иҿы днеит зхы-зҿы ҭаҳәҳәаз хаҵак. Абаа зыхьчоз аҟарулцәа дрыҳәеит Аԥсырҭ дааргарацы.
Аҟарулцәа зназы акыр иаалак-ҩакит, иааилацәажәеит… «узусҭоу ҳаумҳәакәа ҳцом» ҳәа рҽандырхха, дааҽыжәҵын, иаҳәагь, иҟамагь ааиҟәнихын инадиркит, абасгьы нацҵаны:
– Сшәыҳәоит шәааласырц… Сыззааиз аус – ҳәынҭқарратә усуп, шәара ишәыхҟьаны аамҭа иахыԥар, Аԥсырҭ ҭабуп ҳәа шәаимҳәар ҟалап уашьҭан…
Аҟарулцәа реиҳабы иааицәымыӷхеит. «Дабџьардоуп, иурҟаҵои, ари аӡә-заҵәык, жәаҩык аҟарулцәа ҳҿы» ҳәа гәаныла иааиӡбан, руаӡәк идиҵеит Аԥсырҭ дааигарацы.
– Иҟалеи, ишәыхьи? – иҳәан, минуҭқәак рышьҭахь Аԥсырҭ даарыдгылт.
– Абри ауаҩ Аԥсырҭ дсымбар ҟалом ҳәа иҽишьуеит, – иҳәан, аҟарулцәа реиҳабы зхы-зҿы ҭаҳәҳәаз иахь инацәа наирххеит.
– Узусҭада, насгьы иуҭахузеи сара сҿы?
– Зегьы ишраҳауа исызҳәом! – ҿааиҭит зхы-зҿы ҭаҳәҳәаз.
«Ари ибжьы саҳахьеит… даара издыруа бжьуп, аха дысгәалашәом, дызусҭадашь?» – гәаныла Аԥсырҭ ихы азҵаара неиҭеит.
– Ҳаизыншәыжь, – аҟарулцәа ихы нарықәкны ҿааиҭит Аԥсырҭ. Иажәа ҩбамтәӡакәа абаа агәашә инҭыҵын, адәныҟахьала иаагылт. Рҩыџьа рхала ианаанха, зхы-зҿы ҭаҳәҳәаз ихҭырԥа ааихихит. Амза каххаа излалашоз ала, уи ауаҩы ихы-иҿы еиқәара Аԥсырҭ дшынаҿаԥшыз, иаразнак дидырт.
– Ҭлаԥс?
– Ааи, сара соуп.
– Уаазгеи ҵхыбжьон?
– Аус, Аԥсырҭ, аус…
– Уареи сареи ус ҳамаӡам.
– Умыццакын, Аԥсырҭ, умыццакын, иҳамоуп аус. – Уи азоума ухы-уҿы зҭоуҳәҳәазгьы?
– Уара унаҩсан даҽаӡәы симбарцаз.
– Ибзиоуп, аха уареи сареи еицаҳаӡбо ҳәа иҳамоузеи? – Аԥсилаа рыхьчара.
– Аԥсилаа рықәхра ауп шәызҿу…
– Издыруеит, уиашоуп, аха иҵегь еицәоу ҟалар ауеит. – Иҟашәымҵац еицәоу иҟашәҵараны иҟоузеи?
Ҭлаԥс Аԥсырҭ ицәажәашьа игәамԥхеит, ихаԥыцқәагьы аӷырҿ аарыҵгеит азныказ, аха ииҳәаз наиаҩжьны ҿааиҭит:
– Аԥсырҭ, урҭ зегьы ҳрылацәажәартә аамҭа ҳаԥхьаҟа иҳауп. Уажәазы аамҭа ҳара иаҳзыԥшым… Уҭахызаргьы ихаҵа, уҭахызаргьы ихоумҵан, ҳажәлар зҭагылоу агәаҟра аӡаӡ аиԥш ишсылакшо, сашьа гәакьа иакәзаргьы ҳаԥсадгьыл зҭиуа сшимеигӡо. Уи ауп ҵхыбжьон уара уҟынӡа сзаазгьы. Уаха Алдыз иҿы аилацәажәара ҳаман. Ирыӡбеит аџьамцәа ирыԥхьарц.
– Ишԥа?
– Ааи, аџьамцәа рымчала уаргьы мсымаагьы ишәылгарц рыӡбеит. Ашарԥаз Хосрои иахь амҩа Жьагәа дықәлоит… Абри ауп иуасҳәарц исҭахыз. Уажәшьҭа иҟаҵатәу уара иудырп.
Аԥсырҭ иаҳаз агәра игару-имгару изымдыруа Ҭлаԥс диҿаԥшуан.
Ганкахьала, иаԥхьа дгылан зҩызцәа, зҭынхацәа зҭииз ачарҳәаҩ; даҽаганкахьала, ари ауаҩы иара деиқәирхарц дааит, иҟалап, деиқәирхазаргьы, иара ихалагь иакәым, аԥсилаагь еиқәирхазар. Аҳ Алдыз дарӷьажәҩан диддыргылт, аха даҽакала дхәыцуазар ҟамлои, зыжәлар зҭаху уаҩызар амуеи.
– Иаҳәеи иҟамеи арахь иаажәг! – Аԥсырҭ аҟарулцәа ибжьы нарықәиргеит, – уара ухы-уҿы ҭаҳәҳәа, макьаназ аӡәгьы ушизымдыруа уаанхар еиҳа еиӷьуп, – иҳәан, инапы ааникылан, иааирӷәӷәеит.
Аҳәеи аҟамеи иааргаз наииҭан, Ҭлаԥс дынҽыжәлан, абаа дынҭҟьеит.
Аҟарулцәа иҟалаз рзымдыруа зны Аԥсырҭ иҿаԥшуан, нас апҟара-пҟараҳәа ахәы иқәланы илеиуаз аҽуаҩ иахь инхьаԥшит…
Адырҩаҽны ашьжьымҭан Аԥсырҭ иеибашьцәа дааныркылт Жьагәа, Кәыдры даныруаз. Инапқәагьы ишьапқәагьы еиқәԥах дҿаҳәаны, дыргьежьны дааргеит. Аҳ Алдыз иарӷьажәҩа Жьагәа аџьамцәа рахь адҵа иҭаны дышдәықәҵаз, аԥсилаа ирылаҵәеит. Нарџьхьоунтә, Ҭусымынтә, Цыблантә уҳәа рҽеибаркны идәықәлеит Аҟәаҟа, аҳ Алдыз аҳра шьҭеиҵароуп, ижәлар иус рыӡбароуп чарҳәаҩык иаҳасабала ҳәа.
Иҟалап Аҟәа аҭоурых аҿы ари аҩыза амбацызҭгьы. Иқазықызуа аџьар кылст. Себастополиус ҳәа ахьӡҵаны Амрагыларахьтәи Римтәи аимпериа араҟа иаргылаз ахырӷәӷәарҭантәи византиаа, иҟалазеи ҳәа иџьашьаны иԥшын. Џьоукгьы рымаҭәа-ҩыҭәа ҿаҳәаны, рыԥраӷбақәагьы дырхиеит, иаашәарҭахар амшын рҽаҭан, нырцәҟа ирырц, ршьамхы рҽадыргарц. Абааҿы иҟаз аибашьцәа хазы рҽырхианы игылан…
Себастополиус абаа анаҩсан, адәы еиужьраҿ, ахыцәхәыц реиԥш еилагылан аԥсилаа. Амшын еиҵәҟаҟараӡа агәы уанықәԥшуа иӡыӡымкуашәа ишызазо аиԥш, еилаҭыруан адәеиужьра хызҟьоз аџьар. Уахь инеит Аԥсырҭи, Мсым Дуи, Мсым Хәыҷи реибашьцәа рыманы.
Адәеиужьра агәҭа иахьазеиԥшу иҩылгәыгәны иҟаз аҳәыгәраҿ иџарџаруа изызҳауаз аџьҵла ду амҵан, иӡышӡышӡа ишлахьаз абыргцәа еикәшаны итәан, иахьырзеиԥшу рыгәҭаны игылаз Ҳабыџь иахь рлымҳақәа кыдҵаны иӡырҩуа. Аԥсырҭгьы, Мсым Дугьы, Мсым Хәыҷгьы уахь инарыԥхьеит. Урҭ, арахь шәааины шәтәа ҳәа шрарҳәазгьы, ирымузт, рышьҭахь иаагылт.
– Уажәшьҭа иԥштәым, амшгьы акыр цахьеит, Ҳабыџь, – иҳәеит Мсым Ду.
– Иаамҭоуп, иаамҭоуп, – инеиларԥсеит.
– Ажәлар реизара аазыртуада? – быргк азҵаара иҭиит. – Ҳабыџь, Ҳабыџь, – абыжьқәа аагеит.
– Сара сакәым, џьоушьҭ, уи зықәнагоу, – иҳәеит Ҳабыџь дахьтәаз.
– Дарбан уара унаҩсан ажәлар реизара аартра зықәнаго? – иҳәеит ҽа быргк.
– Ма Мсым Ду, ма Мсым Хәыҷы, мамзаргьы Аԥсырҭ, – рышьҭахь игылаз аԥсилаа рбаа-хырӷәӷәарҭа хадақәа реиҳабацәа рахь дынхьаҳәит Ҳабыџь.
– Мап, Ҳабыџь, ажәлар реизара аартрагьы, аԥхьа ацәажәарагьы зықәнаго ҳәа ҳбыргцәа зыхьӡ рҳәаз уара уоуп, – иҳәеит Мсым Ду дахьгылаз.
– Усоуп, усоуп, Ҳабыџь, – Аԥсырҭгьы Мсым Хәыҷгьы инақәдырӷызит.
Ҳабыџьгьы уаҳа иаамамкцәакәан дҩагылт, зегьы дахьырбарҭаз ашҟа шьаҿақәак днаскьеит, нас илабашьа аҽыҩҳәа иаԥхьа илаирсын, ибжь гәаҩа адәы инахыҩит.
– Ажәлар шәхаҵкы! – ари ибжьы иазыԥшызшәа гәыԥ-гәыԥла еиҿыхо, акы еимакуа, акы еимҵакуа игылаз, сишь, уара, шәааӡырҩы, рҳәан, аӡәи-аӡәи еилабжьо, адәеиужьраҿ амҵ ԥыруазар амҵәыжәҩақәа рышьҭыбжь уаҳаратәы иааҭынчрахеит.
– Ажәлар шәхаҵкы! – еиҭеиҳәахт Ҳабыџь, – иахьа абра, аԥсилаа ҳамацара ҳакәымкәан, Аԥсны зегьы агәы ҳәа ззырҳәо Аҟәа шәеизеит Ҳаԥсадгьыл алахьынҵа аӡбаразы… Аԥсны иамбацт ари аҩыза ажәлар реизара ду – ари раԥхьатәиуп…
Дцәажәон Ҳабыџь аԥсуаа жәытә-натә аахыс ирхыргахьоу аҭоурых далаланы, адац-аԥашә аарԥшны… аиҳабы дызмам аҭаацәара рҳәоу еиқәымшәо, ҷан-ҷаны еибакны аибафара ишалаго, рыблақәа шҭибахуа… Ҭынха дызмам аҵәҩан-шьап арсны инапқәа акәыршаны ишикуа…
Ҳабыџь дцәажәон…
Ажәлар изыӡырҩуан ишьхныԥсылан…
Ас Аԥсни аԥсуааи рҭоурых иалацәажәо рмаҳацызт.
Шаҟаҩгьы ыҟадаз аԥсуаа рдаракәац азқьышықәсқәа иргәылганы ишаауаз ззымдыруаз… Шаҟаҩы рыблақәа аатызеи… Ираҳауаз зегьы ииашоуп ҳәа агәра макьана ишырымгозгьы, ирзгәаамкӡаӡакәа, рхы-рыԥсы мацара ҳәа уажәраанӡа изышьҭаз акәымкәан, рцәеи-ржьи мцабзк нацралан, рхәы-ржьы қақаӡа еилагылан, ргәаҵа ҭшьаауа акы ныҵалт – уи Аԥсадгьыл азгәыкра акәын. Аԥсадгьыл даҟәырҷаханы, дацла-ԥашәла уи даларсны дшыҟаз еиликаауа дахьалагаз акәын… Алаӷырӡ ахаҵа иаҭәам ҳәа агара иангарҵыз инаркны злымҳа иҭаҩуаз ахацәа шьоукы-шьоукы, рылабжышқәа рӡамҩа иахьыжжны илеиуан.
– Шәанаџьалбеит, иҳахьи нас, ҳаҽзеидаҳамкылои? – аџьар иаарылаҩит аӡә иӷызбжьгьы.
Ҳабыџь дцәажәон…
– Аԥсилаа шәхаҵкы! Сара аҳцәа аӡәырҩы сырхаануп, аха уажәтәи ҳаҳ Алдыз иҩыза дсымбацт. «Еицәоу умбакәан еиӷьу уздыруам» ҳәа ирҳәо иашазаап…
Ҳабыџь дааҭгылан иреиҳәеит Алдызи уи игәыԥи аԥсилаа закә мыҟәмабароу ирзааргаз. Иара имҳәаӡаргьы ирдыруан. Дара роуми зҟәаҟәа иқәызхуа…
Еизаз рахьтә дарбанзаалакгьы Алдыз иаҳра зкьымсыцыз уаҩ дыҟамызт.
Рлакҭа цәгьоуп, бзиа зхәыцуа уаам ҳәа алашьцараҿы, уаҩы иахьимбоз хаҵәирҭак аҿы зышьҭахьҟала аҟама рӷырҳәаны зыҷкәынцәа ршьхьаз шаҟаҩы ыҟада ари адәеиужь аҿы…
Дҭыԥҳа ԥшӡоуп, даҳгәаԥхеит ҳәа мацара, рхы-рҿқәа еихагәаны зцәа ԥырҽхьаз аӡӷабцәа рашьцәеи рабацәеи шаҟаҩы ыҟада ари адәеиужь аҿы…
Дхәыҷы ԥшӡоуп, ахьы рацәаны иҭнаҳхуеит ҳәа шаҟаҩ аҷкәынцәа хәыҷқәа рхаҵара иалхны, ирҟәарылны, рҭаацәа ықәхны аҳәаанырцәҟа ирҭихьааз, урҭ рҭынхацәагьы рацәаҩын ари адәеиужь аҿы…
Ҳабыџь дцәажәон…
Ар рымца зҵацеиуа ақәаб хәыҷы-хәыҷла ишшуа, аҵыхәтәаны агәараҳәа аилашра ишалаго аиԥш, Алдызи уи игәыԥи аԥсилаа ачарҳәара рзуны аџьамцәа ирыԥхьеит аниҳәа Ҳабыџь, ажәлар рычҳара хыжжын, ауу аарыхгеит:
– Дабаҟоу Алдыз?
– Дцәырыжәга, дшәымҵәахын, даҳшәырба?
– Кыԥсагьы дкылгатәуп.
– Жьагәагьы, Ҭлаԥсгьы…
Зыԥсы ахәыц аҟынӡа инеиз, зычҳара хыжжыз ауаа жәаҩыла, шәҩыла рыҳәҳәабжь гон…
Ажәлар реизарахь Алдыз дкылсрацы абара-барақәа алхны ирышьҭит. Џьара залымдарак ҟалар ҳәа дшәаны, Аԥсырҭ иуаа-иеибашьцәа рыциҵеит. Макьанагь имнеиц ҳәа ргәы ишаанагоз, ихынҳәит. Алдызгьы, Кыԥсагьы рымбеит. Аҳҭны-уаа изларҳәаз ала, ажәлар хыҵны ишеизоз анырба, ибналт.
Быжьра-быжьҵәа анышә еиҩыжаан иныҵарҵәахызшәа, рхабар ҳәа уаҳа акы рмаҳаит. Иҟалап ашьхара рҽарҭазар, мамзаргьы амшын ихылазар… Ус акә, егьыс акә шьыжьтәи аӡаӡа амра ашәахәа анақәыԥхалак, ихылҩа-ԥсылҩаха ажәҩан ишналало аиԥш, инкаба ицеит.
– Даҳҭахым ачарҳәаҩ Алдыз аҳас! – Ҭусымтәи быргк дҩагылан, ажәлар рахь ихы наирхан ҿааиҭит. Убри ибжьы иазыԥшызшәа, Алдыз дҳамбааит ҳәа иҳәҳәеит.
– Ажәлар шәхаҵкы! – деиҭаҩагылт Ҳабыџь, – зыжәлар ирцәыбналаз аҳ – даҳым. Исҳәо иашоума?
– Ииашоуп, ииашоуп!
– Ус анакәха, хьӡи-ԥшеи згым аԥсилаа, Алдыз уажәшьҭарнахыс даҳым.
– Иашоуп, дҳамбааит…
– Аха, – иажәа анагӡара даҿын Ҳабыџь, – аԥсилаа хадада ҳаанхар ҟалом. Ажәлар шәхаҵкы, иахьа шәара
абраҟа зыхьӡ шәҳәо иакәхоит аҳ. Шәара шәыбжьы зышәҭоу иакәхоит «Аԥсилаа раҳ» ҳәа ахьӡ аныҟәгара иаԥсахоугьы…
Азныказ иҟалаз уаҩы изымдыруа иааҭынчрахеит. Макьаназ аԥсилаа рҭоурых аҿы иҟамлацызт ажәлар раҳ дара далырхуа. Византиа аимператор иакәын аԥсилаа раҳ иалхра азин змаз, зны-зынла алазцәа рҳәынҭқаргьы ибз налеиҵон, аха иара ихаҭа Византиа анапаҵаҟа дызлаҟаз ала, абжьы ӷәӷәа имамызт… Уажәы, аԥсилаа реизараҿы «ажәлар, шәара шәоуп амч змоу, аҳыс ишәҭаху далшәх» анырҳәа, ирзымбатәбарахеит… «Аҳ ҳара дышԥалаҳхуеи?» – иҳәан, Нарџьхьоутәи быргкгьы дҩагылт.
– Ыы, нас, атәымуаа иаҳзалырхуа роума еиҳа еиӷьу? Абан, Себастополиус абаа аҟнытә иахьа ашьыжь аахыс иҟалазеи ҳәа иқәгыланы иааԥшуеит византиаа, нас урҭ роума ҳзазҵаара аԥсилаа раҳра зықәнаго дҳашәҳә ҳәа, дара ракәу, ажәлар шәхаҵкы, шәара шәакәу издыруа… – Ҳабыџь дгәааны ибжьы ааирӷәӷәеит.
– Ус егьа иҟазаргьы…
– Уизымӡырҩын уи, Ҳабыџь, уара уиашоуп, – еиҭа ажәлар аӷу аарыхгеит.
– Сара сиашазар, – Ҳабыџь деиҭанарылаԥшит, – аԥсилаа раҳра зықәнаго ихьӡ шәҳәа.
– Мсым Ду, – арӷьарахь ала игылаз Ҭсаҳартәқәак ҿаарҭит.
– Мсым Хәыҷы, – армарахьтә Ҵыблаа хаз рыбжьы геит. Ажәлар ааилаҭырит.
– Ҳабыџь ухаҵкы, Мсым Дугьы, Мсым Хәыҷгьы рыӡбахә Ҭусымаа ибзианы иҳаҳахьеит, уаа-фырхацәақәоуп, аха хаҭала изымбац, иззымдыруа рацәаҩуп, иаабар ҟамлари? – Ишԥаҟамлои, ажәлар ус ианышәгәаԥха, – Ҳабыџь дара рахь дынхьаҳәын, арахь шәаалҵны шәаагыл ҳәа аанарго, иаԥхьаҟа инацәа наирххеит. Урҭ аҩыџьагьы, ргәырҽанӡамкәан еидара хьамҭак рыхәда инықәрыжьызшәа, рыхқәа рыкәажь, рышьи-рышьи еиқәҵо иаалҵны иахьддырбаз аҭыԥ аҿы иаагылт, «шәаргьы шәҳаламкьысын, ҳаргьы ҳшәылакьысуам» ҳәа зны-зынла ашәарыцацәа ирывсны, имыццакӡакәа «ҳара ҳзыцәшәозеи» ҳәа инеиуа алымқәа реиԥш.
– Аҩыџьагь зеиӷьаҭам роуп, аҳра акәым, аҳәынҭқарра зрумҭари… – Ҭусымтәи абырг даархыхәмарт.
Мсым Дуи Мсым Хәыҷи рыхқәа неидыркылан акы ааибырҳәеит, иагьааԥышәырыччеит. Нас аиҳабы – Мсым Ду иарӷьа напы дааҩахеит. Ацәажәара шиҭахыз анырба, ссу-ссу рҳәан, ажәлар рҽаадырҭынчит:
– Ҭабуп, ажәлар шәхаҵкы, ҳарҭ Мсымаа ҳахьӡ ахьышәҳәаз, – иҳәан даареихырхәеит. – Ҳарҭ аишьцәа аҩыџьагь мап ацәаҳкуеит аҳра… Сара – сахьыҟоу нсыжьуеит ҳәа сгәы иҭаӡам, сашьа аиҵбы – Ҵыбла нижьуам. Аԥсилаа раҳ зегьы иахьырзеиԥшу аҭыԥ аҿы иаҳҭынра ыҟазароуп, ашәарҭа аныҟалалак, ибжьы аԥсилаа ахьынхо акәакьқәа зегьынџьара иахьӡаратәы, амсымқәа ҳҟынӡагь инаҩратәы. Ҩбагьы, аԥсилаа ҳаҩнуҵҟа дыҟоуп зегь ҳаҭыр зқәаҳҵо, аӷа иабашьраҿы аԥышәа ду змоу, ажәлар бзиа ирбо ауаҩ ҟәыӷа, аҵара змоу ауаҩы. Аԥсилаа раҳра зықәнаго Аԥсырҭ иоуп ҳәа шәлымҳаҟынӡа инаагоит, ҳаҭыр ду зқәу ҳбыргцәа, – иҳәан, абыргцәа рахь дынхьаҳәит, – иахьатәи ажәлар реизараҿы аҵыхәтәажәа змоу шәара шәоуп, шәара ишышәҳәо, шәара ишышәыӡбо иҟалоит, ажәларгьы уи иақәшаҳаҭхоит. Абриала салгеит сара сажәа, – иҳәан, еиҭа ажәлар днареихырхәан, ишьҭахьҟа днагьежьын, днеин Аԥсырҭ иарӷьарахьала дааивагылт, армарахьала Мсым Хәыҷы днеины дгылахьан.
– Рацәа ажәа бза иҳәеит Мсым Ду, – ҿааиҭит аӡәы.
– Ахаҵара анаҩсангьы, ахы зхагылоу уаҩызаап, – аҭак ныҟаиҵеит аҽаӡәы.
Ҳабыџьи егьырҭ абыргцәеи рхы ааиларкит. Дукгьы еидымхалацәакәа, зегьы ҩагылан, рлабашьақәа аҽыҩ-сыҩҳәа раԥхьа инадырст. Ҳабыџь деиҭаарылсын, ажәлар деиҭаарылаԥшит. Ихы-иҿы агәырӷьа-ччаԥшь ықәын. Нас дмыццакӡакәа ҿааиҭит:
– Абыргцәа зегьы еицҿакны изларыӡбаз ала, аԥсилаа раҳс далхуп, ажәлар шәхаҵкы сцеит, Аԥсырҭ!
… Ирҳәоит уи адәеиужьра уаанӡа иамаҳацызт ҳәа усҟан иҟалаз аҩыза агәырӷьабжь, анапеинҟьабжь, ашәаҳәабжь…
Ажәлар гәырӷьон амра нҭашәаны алашьцара нахаԥаанӡа.
Аимператор Иустиниан ицҳаражәҳәаҩ мчыбжьык ашьҭахь Амзара дыӡхыҵит. Ефраҭ ихьӡуп, шьҭрала даԥсуоуп. Амзара иҟоу византиаа аибашьцәа рхада Ефраҭ иааиҿыҵшәарызеи ҳәа дқәац-қәацо иаԥхьа дгылоуп. Ус анакәха, аимпериаҿы амч змоу аӡә иакәхап… Амшын даныӡхыҵ аҽныҵәҟьа ауахәамаҿы апапцәа ааизганы драцәажәон. Уахь тәымуаҩ днармышьҭит. Адырҩаҽны абазгаа руахәамақәа зегьы рҿы еизаз ажәлар ирыларҳәеит аимператор Иустиниан абазгаа раҳ изы дгәааны дшыҟоу, инапаҵаҟа иҟоу рыҷкәынцәа рымхны, рхаҵара иалхәдатәны, ирҟәарылны иахьырҭиуа мыҟәмабароуп абазгаа шәзы, иҳәеит. Ашхырцәаӷьҭра унапы ҭушьыр аиԥш ауп ажәабжь заҳаз абазгаа ԥаԥашькны ишықәгылаз. Амшцәгьа ашьҭахь аӡқәа шхыҵуа аиԥш, аҽныҵәҟьа Ԥсышьха, Ахҷыԥсы, Ҳасан-абаа, Лхаа-рбаа уҳәа рҿынтәи абазгаа хыҵны Анаҟәаԥиа илеит.
Абазгаа раҳгьы Алдыз иеиԥш ижәлар дрыцәшәаны дыбналт. Аԥсилаа ирҿыԥшу, Иустиниан ирзааишьҭыз Ефраҭ ирыҵеиҳәоу здырхуада, абазгаа аҳ ҿыц далырхит, Сқьеԥарна ҳәа аӡәы…
Аԥсырҭ ҭынч дартәомызт, даргыломызт ари иаҳаз ажәабжь. Сқьеԥарна иара иеиԥш, хырӷәӷәарҭак аҿтәи аибашьцәа рԥызаҩыс дыҟан, уаанӡагьы иӡбахә иаҳахьан, уеизгьы-уеизгьы иааигәаны ишзеибамдыруазгьы. «Дзеиԥшра уаҩуи? Ихы иҭои? Иихәыцуазеи?!» – абарҭ азҵаарақәа
роуп ҭаха изымҭоз. Зхы укыр, зҵыхәа узымкуа, изоуҳәозмаҳауа, изҭоуҭәо-зкылсуа аӡәы иакәзар ҳәа дшәон. Ус дыҟазар, Аԥсырҭ уахи-ҽни дзызхәыцуа, дмыцәаӡакәа акыр ҵхы зыдирӡылахьоу игәҭакы – аԥсилааи абазгааи реилаҵара, реиларҵәара иуам, даԥырхагахоит.
Аԥсилааи абазгааи аԥсуа жәлар ажәытәӡатәи рхылҵшьҭра хадақәа, хазы-хазы аҳцәа шалырхуазгьы рбызшәа злеибакуаз ала, ҭынха-ҭынҵыла еилысны излаҟалаз ала, рыцәгьеи рыбзиеи рышьхәа еивҵан, ргәырӷьара – еицгәырӷьаран, рхьаагьы – еицырхьаан.
Аха ари мацараз акәым иаҳаз ажәабжь дзаргәаҭеиуаз. Иустиниан иааишьҭыз Ефраҭ ихьӡуп, даԥсуоуп. Ефраҭ ихьӡын Аԥсар иҷкәын, Гәыранда лашьеиҳаб, аҳәаанырцәҟа ирҭииз. Ефраҭ? Издыруада иара иакәзар? Уиижьҭеи ҩажәа шықәса нҭакәкәа ицеит. Аԥсырҭ раԥхьатәи ашықәс азы Константинополь иидыруаз, изааигәаз аӡәырҩы ирзицҳаит, – даргьы нашәа-аашәеит, аха дырзымԥшааит. Иустиниан иаҳҭынраҿы аԥсуа школ аартны ишимаз рдыруан, амала уи ашкол ахь Ефраҭ иеиԥш инанагоз хазы иаанкылан ирыман, раԥхьатәи ашықәсқәа рзы ауаа рахь ицәырыргомызт, бахҭак иҭакыз иреиԥшын. Акы, ус зыҟарҵоз, ахәыҷқәа рҭынхацәа рышьҭалан ирыԥшаар ҳәа ишәон: ҩбагьы, абырзен бызшәа дырҵаразы, абырзенцәа рыԥсҭазара раршьцыларазы еиҳа еиӷьын, иманшәалан. Ажәакала, Ефраҭ дырзымԥшааит.
Иустиниан иааишьҭыз Ефраҭ зынӡак даҽаӡәызар ауеит… Аԥсуаа рыҩнуҵҟа Ефраҭ захьӡу рацәаҩуп, аԥсилаа реиԥш амсымцәагьы, абазгаагьы, асаныгцәагьы рҿы иуԥылоит ари ахьӡ…
Аха Аԥсырҭ цәалашәарак иоун, даргәаҭеиуан.
Аҩны дахьааизгьы Феодора илеимҳәаӡеит. Гәыранда шықәсык зхыҵуа лыҷкәын хәыҷы длыман дырҭан. Дреигәырӷьеит, аиҳараӡак ибажәгәаламуа сныҟәоит ҳәа зҽазызкуаз, шьаҿақәак аныҟаиҵалак, инап хәыҷқәа еинҟьаны зкьатеиах ԥҵәо иччоз имаҭа диеигәырӷьеит,
дышьҭыхны, дыршәны ажәҩан далаиҵо ашҭа дахысит… Аӡыҟгьы иабду ижакьа инап хәыҷқәа ԥахә-ԥахәӡа иаларԥаны, дҟыжәбыжәуа акы иҳәарц даҿын.
– Дшыҩеидаслак, Константинопольҟа дҳашьҭып, драаӡап, аҵарагьы идырҵап, – лҳәеит Феодора, ахәыҷы диман данааҩнала.
Гәыранда лгәы нҭыԥсааит, лыблақәа ҭраа Феодора дналзыԥшит.
– Џьарамзар-џьара дсышьҭуам, ара еиӷьу ааӡара абыкәу иахьиауа, аҽықәтәашьа, аҳәаҟьашьа иҳарҵап, деибашьыҩхап иаб иеиԥш. – Гәыранда лгәы ирӷәӷәарц Феодора илҳәаз днаҿаԥеит Аԥсырҭ.
– Баша иуҳәоит акәымзар, аҵара изырҵаша арҵаҩцәа абаҟоу араҟа? – Аԥсырҭ ус зиҳәоз Гәыранда лгәы дамысырц шакәыз лзгәаамыкӡаӡакәа, даацәажәеит Феодора.
– Мап анысҳәа, мап, аҵарагьы ара иҳарҵоит…
– Ааи, аха аԥсуаа рзы ашкол ахьыҟоу Константинополь ауп, – деиҭанаҿаԥахт Феодора.
– Избан Константинополь изыҟоу, араҟа изыҟамлари?
Аԥсырҭ Феодора дналҿаԥшит, машәыршақә иҿыҵҟьеит акәымзар, ус ҟаиҵар ауеит ҳәа дазымхәыцӡацызт.
Константинополь аҵара зҵаз, инаԥшы-ааԥшыз, акы збаз, акыр заҳаз, усҟантәи аамҭала иааӡаз Аԥснытәқәа маҷмызт. Аԥсырҭ ихаҭа дшыҷкәыназ уахь дышьҭымзи, ус шаҟаҩ ыҟадаз! Амала, убарҭ рахьтә аӡәызаҵәык идамхаргьы дазымхәцӡацт Константинополь иаартыз аԥсуа школ аҩыза араҟа, рыԥсадгьыл аҿы иаадыртырцаз. Бырзен бызшәала иаԥхьон, иҩуан… аӡәызаҵәык идамхаргьы дазымхәыцӡацызт хатәы бызшәала, аԥсышәала ашәҟәы даԥхьар зыҟамлоз… Аԥсны акәым, усҟан азы, Кавказ ахьынӡанаӡааӡо зеиуахкы аԥшаара уадаҩыз, Амзара иргылаз ауахәама аҟны анцәа ԥсышәала изимҵамныҳәарыз…
Ақьырсианра злаҵәаз аԥсуаа, «урҭ қьырсианцәа цқьақәоуп» ҳәа абырзен ҭоурыхҩҩцәа зыӡбахә рҳәоз, аҟәырҟан бырзен бызшәала акәымкәан, рхатәы бызшәала изазымӡырҩррыз…
Амзара мацароума ауахәама ахьыҟаз… Уаҟа аԥсуаа рдинхаҵара ахада, ркатоликос дыштәазгьы, ауахәамақәа хырӷәӷәарҭацыԥхьаӡа, қыҭацыԥхьаӡа игыламзи…
Аԥсырҭ адыд-мацәыс исызшәа дҟәызгаӡа дгылан. Зықәрахь инеихьоу ауаҩы, аԥсҭазаараҿы ааӡаб зхызгахьоу, ацәгьеи абзиеи збахьоу, амцеи аӡи иргәылсхьоу, аԥсилаа аҳыс иалырхыз ауаҩы, аҵх лашә азы имацәысеимҟьаран ажәҩан анцәыҵлашо аиԥш, абыржә ауп ихаҿы абри азҵаара анааи. Имоҭа хәыҷы амшын нырцә дмышьҭӡакәа, араҟа Аԥсны дшыҟоу, ашәҟәы аԥхьашьа зизымҵарыз?
Ахәыҷы Феодора дналиркын, ишьи-ишьи еиқәҵо шьҭахьҟа днагьежьын, дындәылҵит. Инапқәа игәыҵаԥса, ажәҩан даҵаԥшуа, дхаҳәыршәыраха абарҵаҿ дгылан. Дгылан, адгьыл зегь ҩышьҭыхны иҟәаҟәа инықәырҵазшәа, ихәда икәаҽ.
Алашьцара иалууа нырцә ахәаҟынтә иааҩуан ахәрашәа. Ахапа зҳәоз, ихаҭа игәы акы иҿнакаазшәа ибжьы аарла иҭкаауа, хьаа дук ааганы иумырбаӡакәа угәы аҵа инҭаҵаны иҿикаауан. Уи иҳәон:
Уаҭла ԥсыри ԥсеиҟан…
Уада, уада, уада ԥсынҷара!
Ԥсынҷа икәара ҳәынҷароуп, Ҳәынҷа икәара ԥсшьарҭоуп…
Аԥҳәысеиба Ҳаурдхан лԥазаҵә, аидыслараҿы ирхәыз, иԥсы аарла ахәыц иакын… иҷаԥшьара еизоз иҩызцәа роуп ахәрашәа зҳәозгьы.
«Ахәрашәа аԥсуаа зегьы иҳазҳәатәуп… Ахәрахьаа змам ԥсуа заҵәыкгьы дыҟам…» – дхәыцуан дқәыԥсычҳауа дахьгылаз Аԥсырҭ.
– Гәыранда! – ибжьы нҭганы ҿааиҭит.
– Ара сыҟоуп, саб. – Саб ҳәа акәын Аԥсырҭ ишиалҳәоз. Абарҵахь даадәылҵит. Феодорагьы длышьҭалан дааиуан.
– Абжьы бзиа быман, ашәа бҳәо смаҳаижьҭеи акрааҵуеит, – иҳәеит Аԥсырҭ.
– Уеилагама уара! – Феодора иџьашьаны ҿаалҭит, – аҳҭнуааҵәҟьа шәхымыччои, акы иалаҳәаӡамкәан наныкьара ҳәа ашәа ҳәаны, анапеинҟьара шәалагар уажәы.
– Мап, џьушьҭ, сара уиазы исымҳәеит. Шәӡырҩи, нырцә ахәаҟынтә иааҩуа ахәрашәа шырҳәо шәаҳап…
Феодореи Гәрандеи ирҳәо рҿамшәо, ари ауаҩ ихьзеи ҳәа ихәаԥшуан. Аԥсырҭ зегь реиҳа изааигәаз уаан, зегь реиҳа деилызкаауаз ракәын. Ихы иҭагьежьуаз, дызмырҭынчуаз шырзымдыруазгьы, ирбон ишьара дықәҟьан дшыҟаз, ишицхраатәыз… Аха иара дзызхәыцуази дареи агеи ашьхеи рыбжьан.
Ӡырлашәи маҭи,
Ӡырлашәи маҭи…
Га иӡыхгылан ицәаӷәахьада,
Га цҳа нықәҵан иныр-аархьада,
Га ԥслымӡ сса жәлас изҟьахьада…
Қәыхәла баша…
Қәыхәла баша…
Аԥшь дгылан, аԥшь дтәеит,
Аԥшь дгылан, аԥшь дтәеит…
Чшәшәу, чшәшәу…
Зхахәы ҟәашкакараӡа изқәыԥсаз, зыбӷа ааџьыҟәыз, зхаҿы акаҷыра еиҩырсса-еиҩырссаны серҭ-серҭла еиларсазшәа иҟаз аҭакәажә, лхы рҵыс-ҵысуа, лқьышәқәа ыркәамкәамуа, ахьаца ашәшьыраҿ ихәхәаӡа ииаз арԥыс дахьихыкәшоз, дхәыҭхәыҭуа абас лҳәон, еиҭалҳәон. Харантәыла улыхәаԥшуазар, аџьаҳанымҭра иааҭыҵны адәы иқәлахьоу ҳәа ӡәыр дыҟазар, уеизгьы-уеизгьы абри лоуп угәамхәырц залшомызт.
Гәымаа ибзиан дырдыруеит Ҳауида, «ҳҳақьым ду» ҳәа илхыхәмаруа илзырҳәеит. Алафгьы ашьапы амазароуп. Аҵабыргазгьы уи ауаҩ уажәшьҭа инхо-инҵуа иԥшра имам, изшьапык нарцәыҟа еихигахьеит ҳәа ззырҳәоз, шаҟаҩ еиқәлырхахьадаз…
Ҳауида шьыжьы инаркны аҳәысҭақәа еимдо дырҭан, лара лнаҩсан уаҩы изымдыруаз ҳаскьынқәак лыԥшаауан, ҵлақәак рдацқәа аҳәызба жьакца аԥынҵала иҵхны, аӡы нарыҵаҭәан еиҵалырԥхьон. Убарҭ лыхәшәқәа рыла акәын ачымазцәагь злалхәышәтәуаз. Амала, урҭ анамыхәоз, аҭәҳәарахь диасуан. Аҭәҳәара аганахьала амаҭхәшәы, аԥшьрахәшәы ҳәа еилых-еилыхны илыман. Ҭәҳәарыла илхәышәтәуаз ртәы аҳәара уадаҩуп, аха знызынла зхьаа цәгьаз рзы ихьаа хҽыган, дҳахәаҵәҟьоит ҳәа лыгәра ахьыргоз акәхап… Аҳақьым игәра нагӡаны иугозар – ухьаа абжак хҽуп ҳәа иԥхьаӡа.
– Ааи… ааи… – иҳәан, Бырдыӷә дахьиаз иблақәа аахитын дааӷызит.
– Уҽырҭынч, нан, уҽырҭынч… иубома уккаӡа ушалҵыз, уеиӷьума уажәы, нан?
– Сеиӷьымкәа… сышԥеиӷьым.
– Нас узырқьуеи?
– Схьаа акәӡам сзырқьуа, Ҳауида.
– Уаҳа хьаас иумоузеи, Бырдыӷә, нан?
– Исымамкәан, ишԥасымам… иахьазы сабхәа даараны дыҟан, ас сибар аҵкыс, сыԥсыр еиҳа еиӷьуп.
– Уҽырҭынч, нан Бырдыӷә, уҽырҭынч, хәшәы змам ҳәа акгьы ыҟаӡам. Уабхәагь хәшәык изаҳаԥшаап, – лҳәан, дҟәындҟәындуа деиҭаналагеит иҭәҳәара.
… Бырдыӷә аҭаацәара далалеижьҭеи дук ҵуамызт. Иԥшәма д-Ԥсқьалтәын. Зыхьӡ-зыԥша гахьаз ҭыԥҳан. Лаб Ҭаҭлас иакәзар, Ԥсқьалаа рхада ҳәа дыԥхьаӡан. Злеишәа бааԥсыз, згәыжәла цәгьаз, дубеи зхы збоз, ахаҵаразгьы аӡәы ишьҭахь имгылоз уаҩын. Иҷкәынцәагьы – раб ихаҭа.
Амала, иԥҳа инамцхәынгьы дуаҩрыцҳашьаҩын, дгәыбылҩын, ашьац лырҟьацыр ҳәа дшәошәа, днықәгыла-аақәгыло ауп дышныҟәозгьы. Лаби лареи рыҩнра дтәымааӡаразшәа акәын дшыҩназ, иҟалап убри азы акәзаргьы аҷкәынцәа дзеицгәарҭа.
Бырдыӷәи Хьымзеи чарак аҿы еибабеит, рыблагь еидхалт. Уи ашьҭахь дук мырҵыкәа Бырдыӷә Гәымаа ауаа бара-барақәа алхны Ҭаҭлас изишьҭит…
Ҭаҭлас аӡәырҩы мап рцәикхьан, днавала-аавало ирԥшӡашәа акәӡамкәа, игәамԥхоз, сыԥҳа ихы дышԥадикылаӡеи ҳәа, изнеиуазгьы илахь еимарџьахә иҭырлашьцаа иҭаирԥшӡомызт. Нарџьхьоутәқәакгьы акакеиҳәа дрыҵаҟьан ашҭа иҭицахьан рҳәон. Бырдыӷә хаҵа ӷәӷәоуп, изнапык ала егьа ицәкамбашь дузаргьы иҩышьҭиԥаауеит ҳәа иаҳахьан, мап ицәимкит, ачара бзиа уны, иԥҳа дииҭеит.
Уиижьҭеи шықәсык аҵкысгьы бжьысхьеит. Абхәеи амаҳәи еибабахьеит, еиҭанеиааихьеит.
Ҭаҭлас аабыкьа шьоукы рҿала иааицҳаит имаҳә диҭаарц шиҭахыз, абри-абри амш азы снеиуеит, сымаҳәгьы сыԥҳагьы сықәшәарц сҭахуп, џьаргьы имцааит ҳәагьы нациҵеит.
Арахь цас иауашәа, Бырдыӷә ишьапы ҵысхак налҵын, еиҳа-еиҳа ихҭәасаауа, абри азы сышԥаиоу ҳәа даара иҽшиҟьазгьы, аҵыхәтәаны дышьҭанаҵеит. Аҵысха уҳәеит ҳәа, закә хьааузеи иахылҵуа, ипланы ицәеи-ижьи зехьынџьара ахьаа мцабзха аҽахьнагӡеит.
Хьымза анс лҳәеит, арс лҳәеит, аха лхаҵа деицәамхозар деиӷьымхошәа анылба, дцаны Ҳауида даалгеит.
Ҳауида ашҭа данааҭала нахыс, зарӷьа шьапы арымӡ ахы иқәҵаны итәаз Бырдыӷә лхы иқәкны, дҟәындҟәындуа лҿаалхеит:
– Нанхеит, Бырдыӷә, иҟоуҵозеи, ҵысхак сылҵит ҳәа сышԥаиоу уҳәар ҟалома? Аҵысха иара акәамаҵама амоуп, амарткәартра уааҟәҵны сара ишуасҳәо уанымныҟәа,
ҳазшаз анцәа иныс, ухьаа шысзхымҽуа, – агылара зҽыназызкыз Бырдыӷә ижәҩахыр лнапы нықәлҵеит. – Уиароуп абраҟа, нан, уиароуп, – инаҩс икаршәыз амшәцәа наилырбеит.
– Ои, ои… – Бырдыӷә ишьапы дахьықәгылаз ихьаа изҵысын, дықьуа днаиеит.
Хаха-хымш Ҳауида Бырдыӷә ихәышәтәра даҿуп. Аҳаскьын ҟәаҟәа-чаҟәа ишьапы иақәылҵоз акәзааит, амҵырбӷьы еиҵарԥхьаны илыржәуаз акәзааит, акгьы имыхәеит, еиҳа-еиҳа деицәахон. Ас данақәшәалак ишыҟалҵалоз аиԥш, аҵыхәтәаны аҭәҳәарахь диасит.
Ҳауида дхәыҭ-хәыҭуашәа лыбжьы ныҵакны, ирхааны дахьиацәажәоз акәу, лыҭәҳәара амч иамаз акәу здырхуада, Бырдыӷә ихьаа еиқәтәазшәа ибеит, уажәыраанӡа расацк-расацк иаҟараны илахь иалыҵәҵәоз аԥхӡы наилабеит, илацәақәагьы неиқәиԥсан, ацәа аиԥш ихааӡа акы дынҭанагалт.
Хьымзагь дгәырӷьан, лыблақәа ҭшаша Ҳауида дналҿаԥшит. «Ари иеиԥшума сара исхәышәтәхьоу» лҳәарашәа, Ҳауида лҽамариашаӡаны лхы аалырҵысит, аԥацхахь днарԥшны, ацәа дшалҵлак какалк ирктәуп аанарго. Хьымза ахьышәҭҳәа днеикәҟьашан, аԥацха дныҩналт.
– Уа аԥшәма уҟоума, аԥшәма! – убасҟан агәашә иаадгылаз аҽуаҩ ибжьы аӷьеҩҳәа иаагеит.
Бырдыӷә ашырҳәа дҩықәтәан агәашәахь днаԥшызар, иабхәа Ҭаҭлас иҽыз џьбара ахы изнымкыло, иҵакәашо дгылан.
– Ҳаи, сыҟамкәа, сышԥаҟам, бзиала уаабеит! – иҳәан, акгьы змыхьӡоз иеиԥш дҩаҵҟьеит.
Ҳауида илзымбатәбараха, игыргыруа агәашәахь зҿыназхаз лчымазаҩ гәаҟ дџьашьаны дихәаԥшуан. Бырдыӷә шьаҿақәак ааҟаиҵахьан, аҩы мыцхә ижәызшәа даабырбырын, нас зшьапы ыҵаԥырҟаз аҵла аиԥш днеизҟәыҿын, деизҟьа ашьацра днылаҳаит.
Ҭаҭлас ҷкәынҵас дыҩҽыжәԥан, ицәышккараӡа ишьҭаз имаҳә длеихаххит.
– Иҟалазеи? Ихьзеи? – иарӷьа шьапгәацә ахьҿаҳәаз дназыԥшшәа, Ҳауида дналазҵааит.
Ҳауида азныказ илҳәо лҿамшәошәа дааихәлахеит, аха Бырдыӷә иалҳәахьаз лгәалашәазар акәхап, зыԥсы злышәшәаз Бырдыӷә аӡы иҿархәхәо, дааиԥхьхәыцаан, ҿаалҭит:
– Ҳаи, нанхеит, ихьзеи ҳәа ушԥаҵаауеи иузымдыруашәа… Жәаха аџьамцәа анҳақәлаз дрымхәи?
– Ишԥа?
– Диида хса гызмал, исаҳауа закәзеи! Бырдыӷә ифырхаҵаратәы ззымдыруа узусҭада, нан?
– Сымҩасҩуп ди, ӡык снахәап ҳәа саамҩахыҵт.
Ҭаҭлас, аҭакәажә лҟнытә имаҳә дзықәшәаз аиаша еиликаарц, амцгьы иҳәеит. Ҳауидагьы иужьо лоума. Бырдыӷә иабхәа хәыжәла-цәгьа лаԥхьа дышгылоу дырны, дасӡаны имаҳә дсырҽхәоит ҳәа дналагеит.
– Ус акәхап, нан, ус акәхап, мамзар Бырдыӷә ифырхаҵара уаҳахьазаарын.
– Иҟаиҵеи, ди, фырхаҵарас?
– Аџьамцәа жәаҩаҩык иаҳәа ццышә иаиргеит. Ашьҭахь џьамк зҿааирхаз ихҿа ишьапгәацә иналаҟаца имцар, мбатәын егьырҭ иаанхазгьы ирзааигоз.
– Сшьапгәацә ажьышәра рыҵкәеит ҳәа аума нас иԥсы зилышәшәа?
– Ыы, нан, уи хәра маҷума?
– Ишьапы еиқәыҿаҳәа ианызба, ҵысхак алҵны даргәамҵуеит сгәамхәзи. Хәымпалк сӡываст ҳәа зыԥсы злышәшәаз сара маҳәыс дабасықәнагаз, – иҳәан, даақәгьежьаан, ашырҳәа дыҩҽыжәлан, аԥацха иаадәылҟьан зҿаазхаз иԥҳа лахьгьы дымхьаԥшӡакәа, ашҭа дынҭҟьеит.
– Дмааицкәа саб деиқәҟьашаны дабацеи? – Хьымза дҵааит.
– Бырдыӷә ахьӡ исыргоит ҳәа сшаҿыз, силгазаап нан, абзиара зуеит ҳәа ацәгьара шԥаҟасҵеи сара қәыхәла, сҿы уаҳа амҳәааит, – Ҳауида дҟәындҟәындуа лчымазаҩ деиҭанеихагылт.
Сқьеԥарна иԥҳәыс Џьамтәылатәын. Урыла иара диаҟаран, лхы-лҿы аазыгьежьны, лыбла гәыкқәа еиқәаран, лыџьымшьқәа инамцхәцәоума уҳәаратәы ижәпан, лыжәҩахырқәа, лгәышԥы, лӡара зҳәаз еиԥш, деиқәҟаца дшыҟазгьы, дынҭаҳа-ааҭаҳауашәа дышныҟәозгьы, ахаа-цәа лҟәнын, ахацәа рыбла лыдызхалашаз, абри ауп ҳәа уаҩы иҿы изамырҳәо акы далаҟан, ҟазшьак лыман. Сқьеԥарна дахьибаз Џьамтәылан ауп.
… Зны аџьамцәа рыр абазгаа ирхыст. Ирҳәоит, рхыԥхьаӡара аума ыҟан ҳәа. Дәы-хты нымхеит иҭацәыз. Дәы-хты моу, ахәқәа, амҩақәа ар-аԥсҭыр рыла иҭәын. Аха аӡынра ааигәахо ианалага, насгьы мшынла византиаа ӡхыҵуеит ҳәа анраҳа, рҽеибаркны иқәҵт, абазгаа рԥыза иҷкәын Сқьеԥарна дрыманы. Ус акәын ишыҟарҵоз урҭ ахьнеиуаз… Иаанрыжьуаз атәыла ахада, чарҳәара рзимурц, рмаҟахы дадҿарҳәаларц, иԥа дааимпыҵкәкәааны дыргон, ҳара дҳааӡоит, аҵара-дырра иаҳҭоит ҳәа ахьӡҵаны.
Аџьам ҳәынҭқар иаҳҭынраҿы драаӡон Сқьеԥарна, рхы, рыԥсы, ргәы зегьы идҵаны, наҟ-наҟ даныҩеидаслак, Амшын Еиқәа аҿықәаҟны изықәгәыӷуа рҩызак иакәхарц, абазгаа драԥызаны дҟаларц… Уи азоуп Сқьеԥарна ихӡыӡаауа дзырааӡоз, аҵара зидырҵоз, аџьамцәа рдинхаҵара дзагәылархалоз.
Сқьеԥарна аҵара изырҵоз, ихылаԥшуаз абаӷлачынцәагьы дара ракәын. Уеизгьы-уеизгьы ажәҩан аҿы аеаҵәа шкыдимԥаауазгьы игәырҵҟәыл цәгьамызт, даныҩеидас, аҟәырҟан ахы инаркны аҵыхәанӡа деиҿамсӡакәаны ианыз еиҭеиҳәон.
Аҳаџьцәа реиҳабы Ҳафиз аҳәынҭқар Хосрои иуеишьара дызлеиуаз ала, атәымтәылақәа рахьтә иааганы аҳҭынраҿы ирааӡоз аҷкәынцәа иналкааны дырхылаԥшуан. Игәаԥхоз аҷкәынцәа иналх-аалхшәа аныҳәақәа раан иҩныҟа ианнеиԥхьалозгьы ыҟан.
– Ҳафиз имаҳәцәа, – ҳәа ирхыхәмаруан урҭ.
Ҳафиз жәеизаҩык аӡӷабцәа иман, иара иҳәашьала, «аллаҳ игәамԥхеит ԥа диоур», хәҩык аӡӷабцәа аҳҭынраҿы ирааӡоз абарҭ аҷкәынцәа ирҳәахьан… Аҳәынҭқар Хосрои ихаҭа дрықәныҳәон, арҭ амаҳәцәа иҳәынҭқарра арҭбааразы рдинхаҵара адунеи ахырҵәараҿы дзықәгәыӷуа уаахон.
Ҳафиз иԥҳа Зуфҭиа лыбла идхалт, ԥшрала-сахьала даараӡак иаҩцамыз, ауасахәы аиԥш ирҳәны зхахәы аԥшь чаҟәаӡа изқәыз, ихы наганы ихәамц иналадырсызшәа, еихасыҟәӡа иҟаз, аха згәышԥы ргылан, зхы шьҭыхны, зхы-зҿы аҟәыӷара анырԥшны, еиҿартәны, ирԥшӡаны, ажәа днахыкәша-аахыкәшо ицәажәоз Сқьеԥарна. Досу илаҭабаа дилаҭыџьџьоуп ҳәа ирҳәо иашоуп акәымзар, Ҳафиз иҩныҟа инеиԥхьаз аҷкәынцәа зегь раасҭа ԥшра-сахьала ихәыдаз Сқьеԥарна дзалылхрыз Зуфҭиа…
Сқьеԥарна ихаҭа иҩызцәа рышьҭахь агылара зынӡагьы игәы иҭамызт, уимоу аԥшәма иԥҳацәа дахьрылаԥшуаз зегь реиҳа иԥшӡаз реиҵбы, жәохә шықәса инарҭысуаз, аҟаитан цаха аиԥш иҟат-ҟато, мҵәыжәҩада иҩышьҭыԥрааны иныҟәоз Земфира дигәаԥхеит.
Ҳафиз иҟаиҵоз идыруан, иԥҳа Зуфҭиа Сқьеԥарна дшылгәаԥхаз анеиликаа, даараӡак дшамеигәырӷьазгьы, «абазгаа рхада иԥҳәыс – абазгаа драҳкәажәхоит, иабаргәузеи» иҳәан, уи ашьҭахьгьы знык, ҩынтә раҟара Сқьеԥарна иҩныҟа днаиԥхьахьан. Арҩашьыга ииҭазшәа, иҟоу-иану ҳәа акы изеилымкааӡакәан, иг-иҿы амырҳәаӡакәа, деиԥхьхәыцаанӡа Зуфҭиеи иареи анапеимдахьа еимырдеит…
Абазгаа рҟынтә инаҩыз ахҭысқәа идырццакт Сқьеԥарна иԥҳәысаагарагьы. Деикәаҳәы-еикәаԥса, шәындыҟәрала иҭәыз ауардынқәа еишьҭагыла, иԥҳәыс Зуфҭиа диманы иҩныҟа дхынҳәит. Амҩан изыхьчоз аруаа рнаҩсан, амаҵуцәа мацара ирыцыз рхыԥхьаӡара шәҩык рҟынӡа инаӡон.
Аџьамцәа рҳәынҭқар Хосрои заанаҵ ауаа дәықәиҵахьан абазгаа рышҟа. Изықәгәыӷуаз, дара ирымадаз рыда ҭагәаҭасрак ааҟалан Сқьеԥарна иаб дахырҳәар, ихаҭыԥан иҷкәын, дара аџьамцәа рымаҳә, Сқьеԥарна аҳыс дҟарҵарц.
Ус егьыҟалеит.
Сқьеԥарна иаб абазгаа дышреиуазгьы, аҳра анимырх аҽны инаркны арахь дшықәымлацызгьы, иҽахьыԥхьеикыз аланаа рҟынтә ацҳаражәҳәаҩцәа иҷкәын изааишьҭуан, маӡала аби аԥеи еимадан… Сқьеԥарна ишҟа гәаӷ имамызт, иаҳра иҷкәын ишҟа иахьиасыз азы аҳамҭақәа рыҭаны, ҭабуп ҳәа аџьамцәа рҳәынҭқар ауаа изишьҭхьан.
… Амзара иӡхыҵыз абаӷлачын Ефраҭи Сқьеԥарнеи еиқәшәахьан изныкымкәа, аха рҳәоу еиқәшәомызт, наҟааҟ еиҿаԥшуан, изеизааигәахомызт.
Ефраҭ иҭахын иԥсадгьыл Византиа иадиҳәалар. Иара итәала ижәлар реиқәырхаразы, рыбла ахтразы, аҭоурых раламырӡразы иҟаз мҩа-заҵәык акәын – иԥсадгьылгьы ижәларгьы ҳәагәыжьла еиқәԥах Амрагыларахьтәи Римтәи аимпериа адҿаҳәалара. Акы – аҵара, аблахтра ахьыҟаз уа акәын: ҩба – ишыҵшәаазгьы, уи аҳәынҭқарра – шҳәынҭқарра дууз иаанхон, амч ӷәӷәан: хԥагьы – Ефраҭ ихаҭагьы гәыла уи акәын ииҭахыз. Егьа умҳәан, Иустиниан иара иаҟара изааигәаз даҽа аԥсуак дыҟамызт. Аԥсилаа аҳыс Аԥсырҭ дышрымазгьы, абазгаа – Сқьеԥарна дшалырхызгьы, урҭ аҩыџьагьы раасҭа аҳәынҭқар иҿы иара илшон, иажәа ԥхылнадон, аҳкәажә Феодора бзиа дшылбоз атәы ҳамҳәаӡаргьы…
Даҽа зқәан дызкыдыԥшылоз Сқьеԥарна.
… Шықәсык аҟара ааҵуаны дыззыԥшыз ар рхаҭыԥан Џьамтәылантә иҭааит асасцәа.
Сқьеԥарна зегь реиҳа дзеигәырӷьаз ианхәыԥҳа Земфира лоуп. Шықәсык ахала-аҵыхәала еиҳагьы дссирхеит, илызҳаит, дыҭҭәааит, лӡамҩақәа асахҭан ҟаԥшьқәа
рҭасоушәа, лыџьымшьқәа кыдыхәхәа, ахьшьыцба аблақәа лыҭаны, лӡара амацәаз ахы икылуршәартә деихатаруа… аҭыԥҳа наӡа ззырҳәо лакәны даақәгылт. Ԥыхьа Сқьеԥарна рыҩны даннеиуаз, иблақәа ҭраа данлыхәаԥшуаз, нас днеиқәҟьашаны адәахьы дындәылҟьозҭгьы, уажәы ахацәа рыбла анлыдхалоз, лара илызгәамҭаӡошәа ҟаҵаны, лыԥшра-лсахьа даҵаҽырбо, лхы ҳаракны илкын.
Сқьеԥарна амца ицралт, аҿыцәаара иаҿу ахәышҭаара аԥырӷқәа ааидкыланы урыҭәҳәо уаналагалак, ахәышԥырӷқәа еилаарцыруа амцабз шырхылҵуа аиԥш, игәаҵа џьара иҭаршәыз лгәалашәара, суҵәахырц уаҿын, аха убома сзакәу аҳәарашәа аҽаацәырнагеит, ишьа-ида инарҭалан, иханытә ишьапаҟынӡа иааихысын, игьежьны игәаҿы ианнеи, еиларӷәӷәа иааннакылт. Снапала сынасыԥ салгеит… ҳәа ауха дуазыруа ииарҭа дахьылаз дхәыҭхәыҭуан.
– Иухьи уара? – лхаҵа иҟазшьа лцәымыӷхан, аҵх агәы анеиҩнашоз ацәа иалҵыз иԥҳәыс дҵааит.
– Акгьы, – наҟ иҿы наирҳәит…
«Итәылеи ижәлари дрызхәыцуазар акәхап, даазқәылаз Ефраҭи иареи злацәажәо уи ауп,» – лгәы рҭынчны ларгьы наҟ лҿы налырҳәын, ашарԥазтәи ацәа хаа лҽалҭеит.
Амшқәа еишьҭала мызкгьы нҭакәкәа ицеит.
Сқьеԥарнеи Земфиреи уажәы есымша еибабон. Уимоу, аҽықәтәашьа лирҵон, акәашаҩ бзиа лыжәҩахырқәа шылмырҵысӡо аиԥш, азқәа мҵысӡо, ишьҭхысаан икәаруаз, асаныгцәа ирымихәҳаз иҽыхәа ҳамҭас илиҭан, дақәыртәан, стәыла бсырбоит ҳәа, шьыжьы инаркны хәлаанӡа диман дцон.
… Зуфҭиа дгәырӷьон лаҳәшьеиҵбы лхаҵа абас ҳаҭыр лықәҵаны, инапы дықәыргыланы дахьныҟәигоз. Сара дысцәынхом азоуп ус зыҟаиҵо ҳәа лгәы дҭаччон. Аха ари мышкы акәымхеит ҩымш ракәымхет… Нас дамырҭынчуа цәалашәарак лызҵысит. Ашҳам хәыҷы-хәыҷы изырҭо иеиԥш, еиҳа-еиҳа датәнатәуан. Ус иныҵыҩ-ааҵыҩны ллымҳа аҟынӡа инеит, лхәы-лжьы қақаӡа изыргылаз
ажәабжь. Сқьеԥарнеи ианхәԥҳаи еимоуп ҳәа итутууа ажәлар ирылаҵәахьазаарын.
Ауха лхаҵеи лареи абри аҩыза аицәажәара рыман:
– Сара Џьамтәыла аҳәынҭқар икьарз среиуоуп, – лҳәеит лхаҵа лхы наиқәылкын.
– Уи здыруеижьҭеи акрааҵуеит, – аҭак ныҟаиҵеит Сқьеԥарна, лажәа ахыртлашьа шигәамԥхаз иныԥшуа.
– Ҳҭынԥҳәыск лаҳасабала изсызныҟәари…
– Уи аҩыза згәаӷьуада?
– Игәаӷьит аӡәы…
– Дызусҭада, исабҳәароуп дызусҭоу, уи аус ахьимоу сара сҿоуп, цәгьара бзиузар, ишакәым дбацәажәазар? – Уи исзиуз еиҳау ацәгьара аӡәгьы исзимуцт…
– Ибзиуи?
– Сижьеит.
– Дызусҭада?
– Уара?
– Сароу?!
– Ааи, уара.
– Иҟасҵеи?
– Аџьамцәа ҳдинхаҵара еилоугеит.
– Мап, сара аџьамцәа рдинхаҵара еилазымгацт, еилазгарангьы сыҟаӡам.
– Ҳҳәынҭқар иаҳҭынраҿы сҭынхацәа зегь ишраҳауаз «анасыԥ лысҭоит»… «маҵуҩыс сылзыҟалоит…» зҳәоз уара уакәӡами?
– Ааи, сара соуп…
– Нас, ушԥасызныҟәеи уара?
– Ибҳәарц ибҭахи?
– Исҳәарц исҭаху… саҳәшьа Земфира қьаафыр ухылхит ҳәа ауп.
Абазгаа рҿы иҟамлац ҟалеит. Сқьеԥарна ианхәыԥҳа дихнаҳәааит. Абри ажәабжь идыд-мацәысны ирхыст, шьоукы аҟыр-ҟырҳәа иарччон, ҽа-шьоукых фу ҳәа аганахь рыхқәа нарҳәны инкажьцәон: ахԥатәиқәа – абазгаа
абри ҳхымҩыкәан быжьрабыжьҵәа анышә еиҩыжаан ҳамандаз рҳәон. Сқьеԥарна иҿы акгьы рҳәомызт, ҿырҭуамызт, анс уҳәаргьы, ас уҳәаргьы – абазгаа раҳ иакәын: дызҭахымыз – ицәшәон.
– Акаамеҭ ҳәа зыӡбахә рҳәо ҟалозар акәхап, алаҳа бӷьыц зхы ыҵхны иныҟәызгаша аҳ ари аҩыза ихы ианаҭәеишьа, – рҳәон абыргцәа.
«Изҭаху – ииҭаху иҳәалааит – сыззыԥшу аџьамцәа рыр аандаз, саԥхьа ишьацәхыртәны акәашара иалагарын», – абас акәын дышхәыцуаз иара Сқьеԥарна. Баша ихы ижьон: «Сара аџьамцәа рдинхаҵара еилазымгеит, сабхәаҵәҟьа жәаҩык аҳәса имоуп, иамоуи нас абазгаа раҳ ҩыџьа аҳәса иаҳҭынра иҩназар, дара еиҳәшьцәазаргьы, митә ҟалама, адгьыл ашьа маазар?!» – ҳәа дхәыцуан Сқьеԥарна.
Усҟан Џьамтәылаҟа ашәҟәеиқәаҵәа изцахьан. Иԥҳәыс лоуп изҩыз.
Лаб изылҩит, аџьам ҳәынҭқар ишьҭра агәхьаа мкӡакәа, лаҳәшьагьы ларгьы ҳҭныҳәсақәак реиԥш Сқьеԥарна ишимоу.
Ҳафиз амца икит. Хосрои иҿы днеины, имаҳә аӡы дамыӡәӡәо дихцәажәеит. Уи ишҟа амҩа иқәлахьаз аџьамцәа рыргьы, ацҳаражәҳәаҩ дрышьҭаҵаны идыргьежьит…
– Алаԥынҵа икылҟьаз Иустиниан иуаҩ Ефраҭ ҳәа Амзара иӡхыҵзи иареи еидыхәыҭхәыҭло игәароуп ҳәа ажәабжь сзааргахьан. Чарҳәара ҳзиуит умаҳә. Ҳафизбек ҩымз ҿҳәарас иусҭоит. Ҩымз рыҩнуҵҟа ма хаала, ма мчыла, уи абазг ччиа данааумга, мцуроуп ухаҭа узықәшәо – Џьамтәыла аҳәынҭқар дхәаауан.
Ҳафизгьы ииҭахыз уи акәын.
Аԥсырҭ ари амш дазыԥшижьҭеи акрааҵуан. Егьа умҳәан, раԥхьатәи шьаҿан. Аӡҟы раԥхьаӡа еихиго ишьапы иаҩызан, уи ишьапқәа игыргыруа иргылоз шкәадаз аиԥш, икәадан. Аха мшәан, убас ега иҟазаргьы, раԥхьатәи ашьаҿа ҟаҵамзи! Аус злоугьы уи амзи!
Сқьеԥарнеи иареи еиқәшәарцаз ауаҩы данизишьҭ, аҽны хәлаанӡа дҭынчмызт; иацәажәоз ирҳәоз иаҳауамызт, ак ҟасҵоит ҳәа иҽазикын имҟәыҵыҩрит, игәы изақәымкит, аҩны ихы изыҩнамкит, агәарԥ дҭамӡеит… аҵыхәтәан иҽы днақәтәан иаҳҭынра ашҭа дынҭҟьеит.
Иҽыхәа шьҭхысаа икәарны ахәы иқәланы инеиуан, алымҳақәа ақәыԥса, абӷа мырҵысӡо, Аԥсырҭ иҵаҽырбо, игәы иахәо ҟанаҵарц аҭахызшәа, ибжьы анбасықәирго, аӷәра данбахои, ишьхәа сгәышԥы ианбаҵаӷәӷәо ҳәа изыԥшны. Аҽыхәаҵәҟьа иадырт аԥшәма икәал дықәҟьан дшыҟаз, ихы, иԥсы, игәы ахара ишыҟаз, абӷа иақәтәаз ихәамц мацара шакәыз. Аҳаиуанҵәҟьа ас ацәа иананыр, хәыҷы-хәыҷы аныҟәашәа иагырхо, акәарра иаҟәыҵын, уаанӡа ишьҭыхны иакыз ахгьы нақәнажьын, аӡлагарахь излацо аҽы зардақь аиԥш, инади-надиуа, ашьи-ашьи еиқәҵо, «иара усгьы уалны исыдуп, исылшонаҵ дызгалоит» аҳәарашәа, аҿынанахеит.
Уигь изгәамҭеит Аԥсырҭ.
Иҽы ишьхәа нарбаны аҳҭынра агәарԥ данынҭҟьаҵәҟьа ашыр-сырҳәа иҩҽыжәлан ишьҭалан, иара ишьҭархх инеиуаз иеибашьцәагь изгәамҭаӡеит.
Аҳыс дҟалеижьҭеи уарла-шәарла акәымзар, ихала џьаргьы дрышьҭӡомызт. Ҩыџьа аҷкәынцәа еилҟьа-еилӷәыцәаа, аӡеибафара иалаужьыр иалҵәраауа, амца иақәуҵар имбылуа ззырҳәо ицын, дрыхьчон. Иҽы кәарны, ишьҭхысаа ианлеиуаз, даргьы рҽқәа рышьхәақәа надырбаны, ргәы аҵаӷара рҟамч ԥҵаҵақәа ҩыҵарцеины, афақь зԥынҵа иҭҟьоз рыҽқәа раӷәрақәа аарҿарххо, иарӷьарахьалагьы иармарахьалагьы рҽадкылашәа рҽеиҩшаны, иааигәараҵәҟьа имнеикәа, ԥыҭк нарыбжьаны ишьҭан дахьцалак.
Аԥсырҭ аҳыс дҟалеижьҭеи иара ихаҭа изгәамҭаӡакәа акыр иҽеиҭеикит. Ҵоуп, ахырӷәӷәарҭа абааҿы ԥызаҩыс
даныҟазгьы иеибашьцәа ивагьежьны имаҵ руан, ахәыц иқәшәар ҳәа ишәон, ихаҵкы кадыршәуамызт, «ҳаит абааԥсы» ҳәа ибжьы раҳар, ацаҟьа ишнадхәашало рдыруазаргьы иажәлон, амшын инӡаакәкәала ишцо рдыруазаргьы, ҳаруеит ҳәа иҭалон. Рԥызагь ус дшыҟаз рдыруан, еиԥшызарц рҭахын, иҟаиҵоз – ҟарҵарц, илшоз – рылдыршарц. Ахырӷәӷәарҭаҿы ахаҵа ихьӡ-иԥша, игәымшәарала иааирԥшыр акәын, ихаҵара иадҳәалан. Уаҟа аԥыза иналкааны ҳаҭыр шиқәырҵозгьы, «уара умсит», «ухаҵкы» рҳәомызт, иаԥхьа ихырхәомызт. Аԥсырҭ ихаҭагьы иуамызт ус ҟарҵар. Уаҟагь иеибашьцәа – жәаҩы-рхы, шәҩырхы ҳәа инапаҵаҟа иҟақәаз раасҭа иара иаҳаҭыр рбозар акәын, иара иҽы – ҽы иалаҩашьомызт, ираӡныԥсараха аҟәына иарганы иҟаз икәадыргьы – кәадыр иалаҩашьомызт, иџьаԥҳаны аӡбахә ҳамҳәаӡаргьы. Амал аганахьала асал рыбжьалахьан. Арҳәра, ақәылара зҳәаз иеиԥш рахьтә ироуз аныршоз, абжеиҳарак заӡоз аԥыза иакәын, уи иаамышьҭахь – шәҩы-рхы, нас жәаҩы-рхы.
Зны византиаа Аԥсуаа рымҩала, Мсым Дуи Мсым Хәыҷи азин зларырҭаз ала, акаҵәарақәа ирхысны, аҳазарцәа ирықәлан еимырҵәеит. Ахьы, араӡны уҳәа агәыжьқәа ирықәыжьны шьҭахьҟа игьежьит.
Ари ажәабжь ааҩит Аԥсырҭ иҟынӡа. Игәамԥхеит. Избанзар, ахазарцәа ус аламалак уназдыслоз, аҵәы злоуҵоз ракәмызт, злеишәа цәгьаз, зшьа ҭазмыжьуаз, ацәгьа уаназмыжьуаз уаан. Акы – византиаа рықәлеит уахынла, аҵәыршы убла иҭакызар иумбо ианылашьцаз: ҩбагьы – Аԥсуаа рымҩала акаҵәара ихыҵны ирызҩеит. Ус анакәха, аԥсуааи византиааи рыбз еивҵан ҳәа аҳазарцәа ргәы иаанамгарц залшомызт.
Аԥсырҭ Мсым Дуи Мсым Хәыҷи ирзицҳан, еиқәшәеит. Иара иеиԥшҵәҟьа ргәы иалан даргьы. Ргәы иаанагомызт ус ҟарҵап ҳәа.
Византиаа ракәзар, заанаҵ ихәыцны ауп ишыҟарҵаз. Аԥсуааи ахазарцәеи неицәажәан, рҽынеидҵаны, «шәара шәҳамбан, шәахьааз шәца» ҳәа рарҳәар ҳәа ишәон. Уи ауп ус изныҟәаз. Аҵх лашә азы ахазарцәа ирықәлаз дырзеилымкаар, изқәырҵоз аԥсуаа ракәын, ус акәымкәа византиаа шракәыз еилыркаазаргьы, аԥсуаа рымаида рымамкәаны акаҵәара изхыҵуамызт… Ахазарцәа анс ихәыцыргьы ас ихәыцыргьы «ҳшьа аауроуп» ҳәа ианыҩагылоз, зегь раԥхьа изжәылоз аԥсуаа ракәын, рымҩа рнапаҿы иаамгакәан агаҿахь, византиаа рхырӷәӷәарҭақәа рахь изылбаауамызт.
Аԥсырҭи, Мсым Дуи, Мсым Хәыҷи ргәаанагарақәа еиқәымшәеит. Ҵоуп, ахҩыкгьы византиаа акькьыҳәа ашәа ҳәо ишьҭтәым ҳәа шырҳәазгьы.
Византиаа акаҵәара иахьаахыҵҵәҟьаз инарыжәлан, иԥыххааса инықәҵаны, рхьи-рраӡни аарыцәганы, итҟәаны иаарго ахазарцәа ауҳашьҭып ҳәа дықәгылт Аԥсырҭ. Мсым Ду иеиԥш Мсым Хәыҷгьы уи дақәшаҳаҭымхеит. Аимператор Иустиниан иҿы аус роур рҭахымызт, изныкымкәа-иҩынтәымкәа ирбахьан уи ӷас ишьҭихыз бзиарак дшақәимыршәо, рыҩны-ргәара цҟьашәҟьа иӷәыхны, иццышәха, ирацәаххыраха инышьҭаҵаны, аӡыҟцәа агара игароуҵәҟьа аагархны рнапқәа ирынкны, ацаҟьа ианҟьаны рыхқәа шҭадырҷаҷоз уажәы ирымбеит… Убри аҟнытә ирыӡбеит византиаа агаҿахь илбааны, рыӷбақәа инарҭаланы, амшын ианынхылалак ирыжәларц. Аԥсырҭ ус шиҭахымызгьы, аҵыхәтәаны дрықәшаҳаҭхеит.
Ргәы рҭынч рыӷбақәа инарҭалан, уажәшьҭа иаҳԥырхаго акгьы ыҟам, аҩны ҳаҟоушәа ҳхы аабоит ҳәа ԥхьаӡаны, иааԥса-иқьыԥаха иҟаз византиатәи ақәылацәа амшын цәқәырԥа иарзазоз рыӷбақәа, агара игараны идырҵысуазшәа, гәатабӷата ацәа хаа ианынҭанагалоз аҵхыбжьон, аҷыҷмаса реиԥш, амшын ааимҟьаны аҵахьынтә иҩеизшәа, анышьа хәыҷқәа жәабала рыӷбақәа иаарыкәшан, аҵәаҳәқәа рҿарԥаны, ашышкамс реиԥш иахьынԥаша хыхь иҩхалан, ҳәҳәарада, ҟаарада, ҟыҟҿыҟрада, ашьаҵәҟьа камыршы, аҟарулцәа ицәаз рыҿқәа еихагәа-еихаҿаҳәаны, аӷбақәа рнапаҿы иааргеит…
Византиаа итҟәаны иааргаз аҳазарцәа аурышьҭит, аха ахьы, араӡны зҳәаз иеиԥш, рыздмырхынҳәит. Дара иргеит, уаанӡагьы ишыҟарҵалоз аиԥш, инатәаны иршеит. Амала, ахьи араӡни аиҳараӡак изаӡаз аԥызацәа ахҩык роуп, ирҳәоит урҭ рхатәгәаԥхарала шәҩы-рхааи, жәаҩырхааи ԥыҭк-чыҭқәак рырҭеит ҳәа.
Абасала, ахырӷәӷәарҭа-абааҿы Аԥсырҭ ԥызас даныҟаз инаркны иеибашьцәа рыҩнуҵҟа амал-шьал еидызкылахьаз ыҟан. Зегь реиҳагьы амал змоу ҳәа иршьозгьы, иара иакәын. Уимоу, аԥхьа зегьы еицырзеиԥшыз, ахырӷәӷәарҭа-абаа ахаҭагьы, аҵыхәтәаны «Аԥсырҭ ихырӷәӷәарҭа», «Аԥсырҭ ибаа» ҳәа азырҳәо иалагеит. Аԥсырҭ ихалагь иакәым, егьырҭ ахырӷәӷәарҭа абаақәа рҿгьы ус акәын ишыҟаз.
Аԥсилаа аҳас данроу, уаанӡа хырӷәӷәарҭа заҵәык аҿы ԥызас иҟаз, Егры инаркны Гәмԥсынӡа инапаҵаҟа иҟалеит, уимоу мсымаагьы ихьыԥшын.
Ҳаҳ ухаҵкы ҳәа иаԥхьа ахырхәара ианалага ицәымыӷхазшәа ихаҿы ишанирԥшуазгьы, ус ҟарҵалааит, ухәыҷаахыс уашьҭан, узықәԥозгьы уиазы акәын ҳәа илымҳа аӡәы дынҭахәыҭхәыҭшәа иаҳаит. Дынхьаԥш-аахьаԥшит, иааигәа аӡәгьы дгыламызт. Усҟан ауп ианидыр игәаҵаҿ иҭаҵәахыз, акыр жәашықәсқәа дзызхәыцуаз, уажәы илымҳа ишҭаҩыз.
Ауаҩытәыҩса шанашәа дшоуп. Уиазы акәхап адунеи ахи-аҵыхәеи уахысыргьы, ԥшрала-сахьала мацара акәӡамкәан, гәыла-ԥсыла, хәыцрала еиԥшу ҩыџьа ауаа зумбо, аҭаххаргьы ӷрак еицҭыҵыз, аныки абыки ирыхшаз ракәзаргьы. Аха акаҿы, уарла-шәарла ауп акәымзар, еиԥшуп – ашьҭыҵра, ажәлар рҳаҭырқәҵара, аҵыхәтәаны «ухаҵкы» ҳәа арҽхәара бзиа ирбоит зегьы. Ауаҩытәыҩса ихы идыруан адгьыл данықәла инаркны иахьанӡа ус ауп ишыҟоу, ҳаԥхьаҟагьы иаанхозар акәхап.
Зны-зынла ма ирцәымӷу, мамзаргьы изҵашьыцуа аӡәы иӡбахә ианалацәажәо, ҭыԥ ԥхак иоурцаз шаҟа
дымҵақьақьоузеи ҳәа шьоукы-шьоукы ишизырҳәо уаҳауеит, аха ргәырҽанӡамкәа «иаарықәманшәалахан», акы нарыҵасны ишьҭууаа дара рхаҭа уи «аҭыԥ ԥхаҿ» ианнанагалак, уажәраанӡа ирҳәоз аархашҭны, рҿаԥхьа амҵақьақьара иналаго, рыԥсы дырзалымхуа, ауаҩ бзиа абри иоуп ҳәа ихәаԥшуа иалагоит ганкахьала, даҽа-ганкахьала – дара рхаҭа иҵегь еиҳау аҭыԥ ахь акыдыззаларазы реиҳабы иҿаԥхьа ԥшьынаԥха иҳәазоит, иааиҳәалакгьы ахьы иҿыҵшәшәоушәа, иссирӡоу ҟәышажәақәак иҳәошәа, прауа, прауа ҳәа иахьтәоу иҵеибарҟьаны рнапқәа еинырҟьоит. Иззеинырҟьогьы, дгаӡаӡамзар, еиликаауеит, аха ишԥаиури, игәы иахәозар…
Аԥсырҭгьы дуаҩын, игәы иахәон иаԥхьа ианимҵақьақьоз, насгьы дандырҽхәоз. Дышнеи-шнеиуаз, иара иаҳа идҳәаҵалоз, малла-шьаллагьы еиҳа ибеиаз ракәхеит икәша-мыкәша иаанхазгьы.
Ҳабыџь шаҟантә иақәикхьаз Аԥсырҭ ус ҟаумҵан ҳәа дааникыларц. Ԥыхьа акәзар иҟаиҵон, аха уажәшьҭа Ҳабыџьҵәҟьа изыгәаӷьуамызт, акы дааннакылон…
Егьа умҳәан, аҳ – даҳауп, атәы дтәуп.
… Уаз-абааҿы дгәарҭеит Аԥсырҭ. Агәашәқәа аадыртит. Уаз-абаа ахырӷәӷәарҭа знапаҿы иҟаз, хадас иамаз Алхас дҽыжәлан иабхәа диԥылт.
– Ҳабыџь даахьоума? – аԥсшәаҵәҟьагь иҳәаанӡа Аԥсырҭ дҵааит.
– Дыхнымҳәыцт макьана…
Ҳабыџь Ҭусымтәи Нарџьхьоутәи ауаа бара-барақәа алԥшааны, ицҵаны Анаҟәаԥиаҟа дышьҭын – ааӡаб зхызгахьоу аԥсилааи абазгааи рлахьынҵа аӡбаразы, ар-аԥсҭыр хыҵны рҿаархар раанкыларазы, Аԥсны аԥеиԥш азхәыцразы Аԥсырҭи Сқьеԥарнеи реиԥылара еиҿыркаарц.
… Сқьеԥарна аҳыс даныҟарҵа, аџьар еизганы бжьаха-бжьымш фаран-жәран. Амзарантәи иааз апап иҟәырҟанҵәҟьа шьапԥықәла дагәыҵаст, нас дахыччан, аԥсҭҳәысҭра ихьызшәа ицәа акәкәыҳәа ахара далагазаап…
Абазгаа рбыргцәа ирцәымыӷхеит, аха уԥсы анышә уара даумҭар, аҽаӡәы игәхьаа икума ҳәа ажәлар ражәаԥҟа ргәаларшәаны, иижәыз иԥырхагахеит ҳәа ддырҽеирц иақәыркит.
Лаҵамзан. Ашьыжь, аиҩхаақәа рыбжьара лахьхьи ҵаҟа зыҽҭарӡны, имҵысӡоз аӡмыжь ду аиԥш ажәҩан ҵаула ииаҵәҟаҟараӡа, џьара машәыршақәгьы ԥҭацк хыршәламызт. Ацәа хаа иалаз аԥсабара аҿыхара иаҿын. Ссиршәа еинааланы, нырцә-аарцә инеимда-ааимдо, аԥсаатә ҷырҷыруа иасны ашәа рҳәон. Шаҟа ихааз, шаҟа еиқәшәоз урҭ зегьы, аҟәраан ҟадыџь зны-зынла абжьы аарыланамҵозҭгьы…
Амаҳә ԥхашьаԥхаҵа иеиԥш, амрагьы ашьха абз аавҵнарҳәҳәеит. Уи акәын иззыԥшыз. Ашәахәақәа назқәыԥхаз аԥсабара аазқәыршәшәан, ԥша-ласыкгьы ахьналасыз акәу, иаазазамазан, абыржәы аԥсыԥ еизгара иналагазшәа, ахылҩа-ԥсылҩа нахылҵит.
Амшын акәзар, агәы казказуа, ахәы ҳаракы уқәгыланы унаԥшыр аҵа убарашәа ицқьан. Ишшазгьы, амра шгылазгьы рымбаӡазшәа, ацәқәырԥақәа рҽеиқәырԥсан, ацәа инҭанагалаз аӡҟы игара ашьшьыҳәаӡа ишдырҵысуа аиԥш, изазамазон. Ома ҟазҵоз аҷнышқәа ракәын, еихьыс-еиԥысуа, икьусууа, еишьҭеибаҵа агаҿа иахьаваз.
Лбаа агәаҩаҿы еиқәҿыҭуа аҳәсҭа иҭалаз рыҳаидеибжьы цәгьан. Лаҵамҭаз иҟарҵарыз – ма ицәаӷәон, мамзаргьы илаҵон. Аҳәса кәкәыцыкәуа руҭрақәа ирҭан. Ааԥын мышкы иууа, ҭагалан имзаны иуԥылоит ҳәа ззырҳәо аамҭан.
Гәмԥсы аԥшаҳәа инаркны Анаҟәаԥианӡа, ари зыӡбахә ҳамоу ашьыжьымҭан, уаха-саха ҳәа ихандеиуан. Агаҿа инеиԥынкылан, џьарак-ҩыџьара зҳәаз иеиԥш, иаарбжьалалоз адәҳәыԥшқәеи ккарақәаки ракәымзар, баҳчаран, қәаҵаран. Иџар-џаруа ирызҳауан арақәа, аԥсуа-ҵәахаҳақәа. Ҵәҩанҵәы ихалаз алқәа ирықәҵәиашоз аӡахәақәа каҷыҷ-жәлақәан. Арҭ ақәаҵарақәеи ахҿаррақәеи нап шрыдкылаз ҩашьомызт, рымԥан машәыршақәгьы ма маӷык, ма жцык убашамызт, ирыцқьан. Баша ирымҳәозаарын аԥсилааи абазгааи рзы, амшын аҿықәаҿ аӡахәа зегь раԥхьа иԥашәзыркыз, аҩы ԥхеиԥхеиуа иҭазҭәаз дара роуп ҳәа.
Ари ашьжьымҭан абазгааи аԥсилааи ззыԥшыз даҽа хҭыскгьы ҟалеит.
Анаҟәаԥиа еиԥылеит Аԥсырҭи Сқьеԥарнеи. Урҭ реиԥылара иазыԥшижьҭеи акрааҵуан: рыԥсҭазара, рразҟы, аҵыхәтәаны рыԥсадгьыл аҿы аҟазаареи аҟамзаареи азҵаатәы иадырҳәалон. Акыр збахьаз, акыр заҳахьаз абыргцәа анцәа иџьшьоуп ҳәа рылахь-рыџьымшь рӡатәуан.
Аныки абыки ирыхшаз ҩыџьа аишьцәа, акыр шықәсқәа раахыс залымдарак аҵыхәала еиҟәгаз еибабазшәа ауп Аԥсырҭи Сқьеԥарниеи шеиԥылаз.
– Ушԥаҟоу, сашьа! – иблақәа ҭгәырӷьааны, ихы-иҿы ихаччо Аԥсырҭ иҩнапык рыла Сқьеԥарна иарӷьа нап ааникылт.
– Хар сымам, – қәрала дахьеиҵбыз дыԥхашьозу, ҟазшьала еиҳа дахьыхьшәашәаз акәу здырхуада, ибжьы аарла иҭкаауа, аҭак ныҟаиҵеит Сқьеԥарна.
– Иахьатәи амш, – дцәажәон Аԥсырҭ абаахьы ихалан наҟ-ааҟ еиҿаԥшуа азал аҿы ианаатәа, – абазгааи аԥсилааи рзы мацара акәымкәан, аԥсуаа зегьы рҭоурых аҿы ихҭыс дуны иҟалоит…
– Ааи, ус акәхап, – иажәа ааҿахиҵәеит Сқьеԥарна.
– Аԥсуаа зегьы ҳәа сара изхысҳәаауа…
– Сара еилыскаауеит зыӡбахә умоу амсымқәеи асаныгцәеи шракәу – Аԥсырҭ днаиԥхныҩлашәа иажәа ааҿахиҵәахт.
Дышхьижәазгьы имбаӡазшәа ҟаҵаны ҿааиҭит Аԥсырҭ:
– Урҭи ҳареи еилых ҳамам, аӡә ҳауп, «шәара, ҳара» ҳабжьамлароуп.
– Изласаҳауала, аԥсилааи мсымааи ус ауп ишыҟаҵәҟьору, еиҳа иззеиӷьу зусҭцәоу сзеилкаауам акәымзар…
Аԥсырҭ иааицәымыӷхеит. Сқьеԥарна иалагашьа игәамԥхеит. Жәларак реидкылара иашьҭоу ас гәоу-гәоу, аҵәы алаҵо дымцәажәозароуп. Иҽааихаигәан, арҭ ажәақәагьы шҳәаз имаҳазшәа илымҳа инаҩижьын, дааԥышәырччашәа иун, ҿааиҭит:
– Ааи, аԥсилааи мсымааи утәы-стәы ҳәа еимак ҳамам.
– Утәы-стәы аби-ԥеи рыбжьара иҟоуп, зжьы ужәыр зтәан еиламгыло ажәлар рҿы акәым, – иҳәеит Сқьеԥарна.
Аԥсырҭ аҟыҵәыҳәа аӡыӡ аӡәы инаилеиҵазшәа, арҭ ажәақәа игәы иналакшеит. Мцабзкгьы ҩеихҟьеит, аха ахьшәҭҳәа ихы инапаҿы иааиган, уаанӡа дышцәажәоз аиԥш, ибжьы иацымҵа-иагмырха, дышԥышәырччац дԥышәырччо, аҭак ныҟаиҵеит абас:
– Сара сызҿу аби аԥеи зны-зынла еимаркуа амал-ашьал акәым, амилаҭ зҵаароуп. Аԥсуаа анаҳҳәа, абазгаагьы, аԥсилаагьы, амсымқәагьы, асаныгцәагьы ҩнаҭа дук аҿы рхнышьнак ааиҟәызҵәаз ҳарҩызцәоуп, абыки аныки ирыхшаз ҳауп. Ус анакәха, Ҳаԥсадгьыл аҿаԥхьа, ҳанцәа иҿаԥхьа уалԥшьак еицҳадуп, уи ауалԥшьа ҳҽеизакреи, ҳаилаҵәареи, Ҳаԥсадгьыл Аԥсны ахьчареи роуп.
Сқьеԥарна дааҳәыҵәыҳәыҵәит.
Наҟ-ааҟгьы раҳцәа рышьҭахь игылаз абыргцәа неиҿаԥшы-ааиҿаԥшит, рыблақәа ирҳәоз акы акәын: «Аԥсырҭ диашоуп».
Арахь Сқьеԥарна дахыццакуамызт Аԥсырҭ иажәақәа рҭак аҟаҵара.
Аҭынчра еиҭааилеигеит Аԥсырҭ.
– Ауаа ирзымыӡбо зҵаатә ыҟаӡам, дара рхала идмыруадаҩыр. Убри аҟнытә ҳазлацәажәо азҵаатә ду ааныжьны, аԥсилааи абазгааи ирыҵанакуахь ҳаиасып, Сқьеԥарна, уақәшаҳаҭзар?
Сқьеԥарна дшақәшаҳаҭыз ала ихы ааирҵысит, ажәа мҳәаӡакәа.
– Ҳара ҩ-мцакы ҳрыбжьагылоуп, – Аԥсырҭ иажәа анагӡара дналагеит, – Амрагыларатәи Римтәи аимпериеи Џьамтәылеи ҳрыбжьахеит. Аҳи аҳкәажәи ирыбжьыԥсааз амаҵуҩы ҳаиҩызахар ҳәа сшәоит.
– Убас ҳмыхьырц азы ҳаздгылаша, иҳацхрааша даадыруазароуп, – ибз налеиҵеит Сқьеԥарна.
– Ицәгьамызт ус ӡәыр дҳамазар! Аха, хыхь – ажәҩан, ҵаҟа – адгьыл, урҭ рыбжьара иҳацхраауа ҳәа аӡәгьы дызбом, аӡхыҵра ишьҭнаԥааз ҳаиҩызоуп…
– Аӡы иаго ҳазидукылои?
– Уигьы ихы дазымхәыцӡакәа, «анцәа усыцхраа» ҳәа аҳәҳәара далагеит. Ибжьы анцәа иаҳан, аҭак ииҭеит: «зны унапы ҟьа, нас саргьы суцхраауеит». Инапы аниҟьа, аҵла махә имԥыхьашәеит, дагьеиқәнархеит.
– Аӡы иаго иаҵкыс аӡы зҵалаз ҳиеиԥшзар ҟалап…
– Зегь акоуми, Сқьеԥарна, ҳнапы ҳҟьар ахәҭаӡами?
– Ибзиоуп, иаҳҟьоит ҳнапы, аха аус злоу изҳаркуа иоуп. – Исзеилымкааит, иуҳәарц иуҭаху?
– Ҳзыхьчаша дҳадгылароуп, ҳхала иаҳурҟаҵои?
– Уара ухы уанамыхәо, уанымчыдоу аӡәгьы уиҭахӡам. – Уиашам Аԥсырҭ, дыҟоуп ҳазҭаху.
– Дызусҭада?
– Џьамтәыла аҳәынҭқар.
Аԥсырҭ иааицәымыӷхеит.
– Сқьеԥарна, агәра ганы уҟоума уи ҳаиҭахуп ҳәа?
– Ааи. Уи сара исеиҳәон, аԥсуаа идгылозар ир арахь ишааишьҭуа, Аԥсынра шихьчо.
– Аӡыршы иацәшәаны аӡыблара иҭаԥалаз ҳаиҩызахоит…
– Избоит игәра шумго Џьамтәыла аҳәынҭқар. Избан? – Избанзар, уи Аԥсны зиҭаху аԥсуаа рзы акәӡам, иара ихазы ауп. Византиа дахьабашьуа даара ихәарҭаны изыҟалоит. Насгьы иаҳзеилои аџьамцәеи ҳареи, ҳдинқәаҵәҟьа еиԥшым.
– Саргьы сшықьырсианым ухаумыршҭын, Аԥсырҭ.
– Аԥсуаа зегь раԥхьа Кавказ ақьырсианра здызкылаз ажәларқәа иреиуан. Жәытәнатә аахыс иқьырсианцәоуп, рылахь-рыџьымшь рӡатәуеит.
– Ирнаҭеи ақьырсианра, ақьырсиан ҳәынҭқар хада имагәшьхәа иҭацалан иахьимоу анаҩсан?
– Сара исҳәарц исҭаху даҽакуп.
– Усзеилымкааит?
– Амрагыларахьтәи Римтәи аимпериагьы Џьамтәылагьы ҳара иҳахәарҭам.
– Уажәазы даҽа ҳәынҭқаррак збом, урҭ руакы анаҩсан, ҳара иҳахәо. Алазцәа рҳәынҭқар, уара ууа Гәбаз иакәзар узықәгәыӷуа – башоуп… Ихаҭа дыблаҟьо аџьамцәеи аурымцәеи дрыбжьоуп. Убри иахҟьаны ауп игәра аӡәгьы изимго.
– Сқьеԥарна, сара иуасҳәарц исҭаху, ҳаҟәыҵып амрагыларахьгьы, амраҭашәарахьгьы ахьаԥшкәаԥшра. Ҳаԥсуаа зегьы еидҵаны, иаку ҳәынҭқарраны иҟаҳҵап. Ҽаџьара ҳхьаԥшуа акәымкәа, ҳхаҭа ҳаҽҳарӷәӷәап. Иӷәӷәоу иахь агәылацәагьы хьаԥшуеит, нас аиадыгьқәагь ҳара иҳадымгылар ҳәа умшәан… егьа умҳәан, шьҭрала аӡә ҳауми…
Сқьеԥарна Аԥсырҭ дкылкаан днаихәаԥшит. «Ари ауаҩ игәра гатәым. Макьаназ дсасны ауп ушәхымс дышхыҵыз, аха уҩны аԥшәымас иамоу иара иакәушәа ихы мҩаԥигоит. Амчра иоур – уаҵәы маҵуҩыс уҟаиҵоит, игәра умган, игәра умган…» – илымҳа иҭаҩуан абарҭ ажәақәа. Досу ииҭаху ауп иаҳауа. Сқьеԥарнагьы ихы иҭагьежьуаз, иихәыцуаз ауп иаҳауаз.
– Уи ҳаԥхьаҟатәи усуп, иазхәыцтәуп. Уажәазы, Аԥсырҭ, уабхәараа ҳақәларц иаҿуп, иуаҳахьазар акәхап, убри ауп излацәажәатәу. Ирҿаҳаргылаша амч ԥшаатәуп.
Аԥсырҭ иҽеихарӷәӷәа дшыҟаз, ичҳара абраҟа аҵыхәтәа ԥҵәеит. Ашьҭахь, «изысмычҳаи» ҳәа акырынтә ихы иазиҳәеит, аха уажәазы Сқьеԥарна абас аҭак ииҭеит:
– Уабхәараа рымч акәхап уаргьы узықәгәыӷуа.
– Урҭ рыгәра згоит. Уажәраанӡагьы ар аарышьҭраны иҟан, иҟала сыздыруам, акәымзар. Иӡбаны сыҟоуп, уаҵәыҵәҟьа уахь амҩа сықәларц.
– Умҩа бзиахааит… Сара сзықәгәыӷуаз, мҩакы ҳаицықәлоит ҳәа акәгәышьан.
– Мап Аԥсырҭ, уцәажәашьала, ҳарҭ ҳаимҩалацәам. Аԥсырҭ ашырҳәа дҩагылт.
– Аԥсилаагьы абазгаагьы иҳанарыжьуам иахьа уареи сареи мҩакы ҳахьеицанымлаз. Иҟалап, ашәышықәсақәа рнаҩсангьы ҳахьыӡқәа анырҳәо, рхәы-ржьы қақаӡа еилагыло иалагар. Ҳара ҳхаҭақәагьы иаарлсаӡаны ҳахьхәраны ҳаҟоуп, чаншьҭахь еишәақәс ҳәа изхәарҭоузеи акәымзар…
Бзиалаҳәагьы мҳәакәа ашәахь иҿынеихеит. Ицыз ауаагьы иара инаишьҭалт.
Минуҭқәак рышьҭахь Аԥсырҭ иҩызцәеи иареи рҽышьапышьҭыбжьқәа омаха, абаа агәашә инҭҟьеит…
… Абазгаа рбыргцәа ихаҳәыршәыраха, рлакыҵақәа узырҭамԥшуа иҭылашьцаа, иԥышәарччо итәаз Сқьеԥарна изыԥшуан.
Адырҩаҽны Сқьеԥарна Џьамтәылаҟа амҩа дықәлеит.
Аԥсырҭи иареи реиԥылара аламҭалаз иабхәа иҟнытә ҽырххыла ацҳаражәҳәаҩ дизааит: утәазар – угыл, угылазар – уҽыжәлан амҩа уқәла, аҳәынҭқар Хосрои дуԥхьоит, уибарц иҭахуп, уласы ҳәа. Аҳәынҭқари иабхәа Ҳафизи злеизааигәаз ала, ус бзиак азы акәхап сзырҭаху ҳәа дхәыцуан, иԥҳәыс ашәҟәеиқәаҵәа шизылҩыз, Џьамтәыла аҳәаа дшынахыслак, чарҳәаҩык иаҳасабала ҳәагәыжьла деиқәԥах дҿаҳәаны аҳҭынрахьы днаргарц адҵа шыҟаз зынӡаскгьы издыруамызт.
Сқьеԥарна дышцаз, али-ԥси рыбжьара абазгаа ирылаҵәеит. Уи иацын Аԥсырҭи иареи реицәажәараҿы ирҳәазгьы. Абазгаа раҳ ихымҩаԥгашьа ргәы иамыхәеит. Аҽныҵәҟьа абыргцәа ааилацәажәан, еиҳа зыхьӡ-зыԥша ыҟаз, изызхәыцуаз, ажәлар рҿахәы зҳәашаз аалырхын Аԥсырҭ изыршьҭит абри аҩыза ашәарҭа бааԥсы ҳанҭагыла, ҳхала ҳаанумыжьын ҳәа.
Абазгаа рбыргцәа Аԥсырҭ идикылт ԥсуа ҵасла, ҳаҭыр ду рықәҵаны. Абыргцәа наиртәан, ражәа дазыӡырҩит… Нас ауаа рыдгалан, ачара рзиуит. Ирҳәоит абыргцәа ӡыш-ӡышӡа, ахәыҷқәа реиԥш игәыдибакылон, рылаӷырӡқәа рӡамҩақәа ирхьыжжы ржакьақәа ирылаҭәозгьы иацәыԥхашьомызт ҳәа.
Адырҩаҽны ари ахҭыс заҳаз абазгааи аԥсилааи, ахәыҷы инаиркны абырг иҟынӡа, зегьы еигәырӷьеит. Ауахәамақәа рсаркьалбжьқәа еиқәтәомызт. Уахь ҵыхәаԥҵәарада ауаа неиуан, анцәа имҵаныҳәон. Зегьынџьара иуаҳауаз ажәак акәын: «ихирхааит!»
Аԥсны афбатәи ашәышықәсазы, заб имал еимакны, згәы нибарханы еиҿыҵыз аишьцәа реиԥш, хазы-хазы еиҟәыҭхан. Амрагыларахь, Гәмысҭа аӡиас инаркны наҟ, Ҟәбинанӡа абазгааи, асаныгааи, зыхәааи нхон. Гәмысҭа инаркны Фазисынӡа – аԥсилаа, аԥсилаа рҩадахьҟа – Собгис, Бухлоон – мсымаа ҭанхон.
Аԥсилааи мсымааи рыцәгьеи рыбзиеи рышьхәа еивҵан, еизааигәан, еиҭанеиааиуан, «шәара, ҳара» ҳәа еилых рымамызт, хазы-хазы ишыҟазгьы, атәымуаа анрықәлалак еидгылон, еицеибашьуан. Аԥсуаа ирыҵанакуа зҵаатәык ианалацәажәоз мсымаа раԥхьагылаҩцәа аԥсилаа раҳ ишҟа илеиуан, уеизгьы-уеизгьы уи инапаҵаҟа ҳаҟоуп, иҳәатәы хаҳҵап ҳәа ргәы ишҭамызгьы.
Мсым Дуи Мсым Хәыҷи ԥхьагылаҩцәас ианроу нахыс, аԥсилааи мсымааи еиҳагьы еизааигәахо иалагеит… Уаанӡа аиԥш акәымкәаны лассы-лассы еиҭанеиааиуан.
Арҭ иҵегьгьы еилаҵәеит дара рыбзоурала Аԥсырҭ аҳас данроу ашьҭахь.
Аԥсырҭ иаҳҭынраҿы тәарҭас-гыларҭас ирыман Мсым Дугьы Мсым Хәыҷгьы. Аԥсырҭ ихаҭагьы урҭ ыҟамкәан аҳра иаҵанакуаз азҵаатәы далацәажәаӡомызт. Инахароу ҽа-тәылак аҟнытә сас дахьк диҭаар, адырра рыҭан иааигон. Аԥсырҭ иарӷьажәҩас имоу аишьцәа Мсымаа роуп ҳәа ажәлар рҿгьы баша ирҳәомызт.
Аҩнаҭа аиҳабы иоуп аҭаацәара зегьы зҿыԥшуа, уи иҟазшьа бзиагьы, иҟазшьа цәгьагьы иҭаацәа, ихшара ирзынхоит. Абшьҭрала абас ицоит.
Аҳәынҭқарраҿгьы, аҳраҿгьы убасҵәҟьа ауп ишыҟоу. Аԥсырҭи Мсымааи еибапатууа, ҳаҭыр еиқәырҵо анырба, рыжәларгьы урҭ ирҿыԥшын, еихаҵгыло, еиҭанеиааиуа иалагеит. Мсымаа рарԥарцәа аԥсилаа рҭыԥҳацәа мҵарсны иргон, аԥсилаа рыҷкәынцәагь аҵахаӡомызт, иара убасҵәҟьа аҭак ҟарҵон. Нас ажәлар еизганы, ачара ду уны, «шьала-дала еилысыз ҳауп, ҳаиҭынхароуп» ҳәа еибапатууан.
Аԥсилааи абазгааи ракәзаргьы, нхара-нҵырала еиҳа ишеицәыхаразгьы, «архышьна еиҩызшаз аишьцәа» ҳәа акәын ишырзырҳәоз.
Хазы-хазы иҟаз, хыхь еиқәаҳаԥхьаӡаз арҭ аҳрақәа рыҩнуҵҟа аԥсилаа рнырра еиҳа излаӷәӷәаз ала, инеизакны ртәыла ахьӡ Аԥсынрагьы, дара ажәлар рыхьӡ аԥсуаагьы – аԥсилаа рахьтә ирхылеит. Амала, аҳәаанырцәан абарҭ зегьы неизакны абазгаа ҳәа ирышьҭан. Абазгаа Византиа иахьадҳәалаз ала еиҳа ирдыруазҭгьы акәхап…
Усҟантәи аамҭазы Аԥсны иҟаз ахырӷәӷәарҭақәа зегь реиҳа узықәгәыӷшаз – Анаҟәаԥиатәи ахырӷәӷәарҭа акәын. Шьоукы-шьоукы изларҳәоз ала, амшын аҿықәан уиаҟара еиқәыршәаз даҽа хырӷәӷәарҭак аԥшаара уадаҩын.
«Аԥсилаа унарылсны абазгаа уахьынарылагыло иҟоуп ҭыԥк: Кавказтәи ашьхарақәа рҟынтәи иаарылҵны зҿаазхо ашьха еиҳа-еиҳа илаҟәуа, амшын аҟынӡа амардуан кыдыԥсалоушәа иахьлеиуа. Абри ашьха ашьапаҿы ажәытәӡа аахыс абазгаа идыргылаз ахырӷәӷәарҭа ӷәӷәа ыҟоуп…», – ҳәа Прокопи Кесариатәи афбатәи ашәышықәсазы дзыхцәажәоз Анаҟәаԥиа ауп.
Иуадаҩуп ари ахырӷәӷәарҭахь анеира. Акы – уи ахьыҟоу ашьхара ақәцә аҟынӡа ус аламалак узхалом, ацаҟьара иаҿысуаз амҩахәасҭала ҩыџьа еивагылан изхалом. Егьырҭ ахганк рыла – еиҳагьы иуадаҩуп… Иџьоумшьарц залшом, абаа злаҟаҵоу ахаҳә ҟьаҟьа дуқәа абрахь излахаргалеи ҳәа.
Алегенда ссирқәа зыхҳәаау, абазгааи аԥсилааи наҟ-ааҟ еидызкылаз Анаҟәаԥиа ақәцә ухаланы унаԥшы-ааԥшуа уаақәгылар – ашәышықәсақәа ургәылԥшны иахнагахьоу афырхаҵареи амыҟәмабареи убла иаахгылоит: шаҟаҩ рнапаҿы инаргарц иазышәарыцахьаз.
Афбатәи ашәышықәсазы уи иаздыруамызт аԥхьаҟатәи аразҟы. Иара уи ашәышықәсазы иҟалаз ҳаламцәажәакәа иааныжьны, ашьҭахьтәи ахҭысқәа рахь ҳаиасыргьы, аԥсуаа рфырхаҵара угәы амырдурц залшом.
… 737 шықәсазы Анаҟәаԥиа амҵан даанкылан усҟаназ еицырдыруаз арабцәа рыр рԥызаҩ Мурван-ибн-Муҳаммед, Адагәа ҳәа хьыӡшьарас измаз. Адагәа ҳәа хьыӡшьарас изихьӡырҵаз ахәыҷқәа, аҳәса, аҭаҳмадцәа, аҭакәажәцәа иаԥхьа ишьамхнышгыланы «ҳаиқәрха» ҳәа ианиҳәоз, илымҳа иахьаимырҳауаз ауп, ауаҩра ахьицәыӡхьаз ауп. Ҩажәи-жәохә нызқьҩык Адагәа ир Анаҟәаԥиа амҵан имчыдахеит.
Ақырҭуа ҭоурыхҩҩы Џьуаншьер излеиҩуаз ала, Анаҟәаԥиа рыхьчон ҩ-нызқьҩык абазгаа. Урҭ ирыдыркылаз ақырҭуа ҳәынҭқар Арчили уи иашьа Мири ирыцыз зқьҩык аибашьцәеи.
Шьҭахьҟа ихьамҵыцыз арабцәа рыр рԥызаҩ Адагәа Анаҟәаԥиа изымгеит. Амгәахьаа ирызҵысыз иахҟьаны ҩажәижәохә нызқьҩык иеибашьцәа наунагӡа рыԥсыбаҩ ари ахырӷәӷәарҭа амҵан иаанхеит, даҽа хнызқьҩык абаа
иахьажәлоз иҭахеит. Абасала, амшын агаҿа даваланы византиаа ргәырҽанӡамкәа, ртәыла ашьҭахьҟа ицәырҵырц ицоз ари ар рԥызаҩ, Анаҟәаԥиа идунеихаан ихамышҭуаз мыҟәмабаран ицәырҵт, иҿагылт, дааннакылт, уимоу, шьҭахьҟа дымгьежьыр ада ԥсыхәа имамкәагьы дҭанаргылт.
Иҭахаз иашьцәа ршьа иурацы, егьи арабцәа рыр рԥызаҩ Сулеиман-ибн-Исамгьы адырҩашықәсан – 738 шықәсазы иҽырхаҵаны иҿааихеит, аха уигьы Анаҟәаԥиа дзавымст…
Анаҟәаԥиа иазкны абри аҩыза алегендагьы ажәлар рҿы инхеит: «Анкьаӡа, ашәышықәсқәа рнаҩсан зны, аҳәынҭқар иашьа Анаҟәаԥиа ахырӷәӷәарҭа ииҭеит… Аха аҳәынҭқар иашьа ари маҷишьеит, аҳәынҭқарра ахаҭа зсықәнагами ҳәа. Иҩызцәа еидкыланы иашьа аҳәынҭқар дахҳәаны, иҭыԥ ааникыларц далагеит. Иҩызцәа рыҩнуҵҟа чарҳәаҩык дыҟазаарын, аҳәынҭқар илымҳа аҟынӡа инеигеит иашьа игәҭакы. Аҳәынҭқар ар дәықәиҵеит Анаҟәаԥиа цҟьашәҟьа иганы, иашьа дырбаандаҩтәны, ҳәагәыжьла деиқәԥах дизнаргарц… Ари ажәабжь Анаҟәаԥиа иҟаз аҳәынҭқар иашьа ианиаҳа, бзиа иибоз ахырӷәӷәарҭа ахылаԥшҩы иашьа иԥҳа – Анаҟәаԥиа-ԥҳа диман дыбналан, Бырзентәылаҟа дцоит. Уи ашьҭахь акыр шықәса бжьысит. Зны Анаҟәаԥиа-ԥҳа ӷбала аҳамҭақәа лыманы лашьцәа лбарацы даауеит ҳәа ажәабжь рылаҵәеит. Дук мырҵыкәан аԥраӷба дуқәа жәаба, еихаҿаҳәаз ашәындыҟәра дуқәа рыла иҭәны, агаҿа иааҽԥынгылт. Ажәлар леигәырӷьан илԥылт Анаҟәаԥиа-ԥҳа. Аҽны ачара ду руит… Ахәылбыҽха аилашәшәра ианналагоз, аԥраӷбақәа ирықәз ашәындыҟәрақәа ахырӷәӷәарҭахь иааргарацы рыдылҵеит Анаҟәаԥиа-ԥҳа. Ианаарга ашьҭахь, ажәлар ус ралҳәеит: «Ишәзаазгаз аҳамҭақәа рыла иҭәуп ашәындыҟәрақәа. Уаха илашьцоуп аҟнытә уаҵәы ашьыжь шәааир, ишаны ишәысҭоит…»
Ажәлар гәырӷьаҵәа, Анаҟәаԥиа-ԥҳа лбзырӡы ҳәо, рыҩныҟақәа рахь ицеит…
Ахырӷәӷәарҭа абааҿы зегьы ыцәан. Анаҟәаԥиа-ԥҳаи уи лмаҵуцәеи рыда. Аҵх агәы анааиҩнашоз урҭ маӡала инеин ашәындыҟәрақәа аадыртит. Шәындыҟәрацыԥхьаӡа ҩыџьа-ҩыџьа бџьарла еиқәных аибашьцәа ааҭыҵит. Аҵых – ҵхы мыждахеит… Ахырӷәӷәарҭа абааҿы хылагәыла еилалт… ашьаӡа кашуан… Сааҭк аҩнуҵҟала ахырӷәӷәарҭа рнапаҿы иааргеит…»
Ас Анаҟәаԥиа иазку алегендақәа рацәоуп, ааигәасигәа ақыҭақәа рҿтәи абыргцәа анааилатәо иаацәырганы инеимда-ааимдо иналагоит, абиԥарак ахьтә даҽа-биԥарак ахь ииасуа, ашәышықәсақәа иргәылсны иаауа ажәабжь ссирқәа.
… Аԥсуаа рбаа хада ҳәа изышьҭаз, 177 саџьан иахьыҳаракыз ашьхара ақәцәаҿын, хара амшын агәы казказра иқәԥшуаз Анаҟәаԥиа, изларҳәауала, аргылара напы аркын ахԥатәи ашәышықәсазы, Троиан зыхьӡыз Римтәи аимператор ихаан. Зны Аԥсара ҳәа иашьҭан, аӡиас Ааԥсы аҟнытә акәхап уи ахьӡ ахьаауаз: ҽазных – Анаҟәаԥиа ҳәа иашьҭан, аха аиҳараӡак ишырдыруаз – Аԥсуаа рбаа хада ҳәа акәын. Абырзенцәа ракәзар – Трахеиа ҳәа азырҳәон. Уи иаанаго – ахаҳәтә бахә ҳәа ауп.
Афбатәи ашәышықәсазы, ари дук идуцәамыз хырӷәӷәарҭан, иара аҩнуҵҟа – еисырла ихыбыз абазгаа рҩнқәа еидырӷәӷәала игылан.
Ашьха ашьапаҿы, амшын аҿықә аҟныҵәҟьа абаа иаакәыршаны ахырӷәӷәарҭа ӷәӷәаҵәҟьа ҟаҵан. Иаҵанакуаз адгьылгьы маҷмызт. Аисыр зқәыз ахыбрақәа еизааигәаӡаны еивагылан. Ахыбрақәа рхаҭақәагьы мҿлыхын, реиҳараӡак ихьахьхьала иҩахьаз ахьаҵла иалхын, аҭӡамцқәа ракәзар, хәажәла еилашшын. Абарҵа уахьныҵалоз аганахьшәа аихаԥсыхә рышьҭаҵарҭа хазы иалхын. Ахыбрақәа ашш-аандақәа рыкәыршан, џьараџьара – аџьыргәал аандақәагьы ыҟан. Абаа агәашә ҿан. Даараӡа ианшәарҭахоз, агәашә лыҵарҟаца иадыркуан, ақәылацәагь рымԥын иқәрыжьломызт. Мрагылара аганахьалагь мраҭашәара аганахьалагь, абаа ашҟа инеиуаз амҩахәасҭақәа ҭшәан. Абазгаа ахыхьчаразы уи рыхәон. Уиазоуп Анаҟәаԥиа ахырӷәӷәарҭа аӷа изгаӡом ҳәа зазырҳәозгьы. Аԥсны абаа хада ҳәа изашьҭазгьы.
Гәырӷьара наӡа ҟамлацт аԥсҭазараҿы. Абазгаагьы аԥсилаагьы оҳ гәышьа, ожәшьҭа иҳабаргәызеи, ҭынч ҳнышьҭалан ҳацәар ҟалоит, аԥыза ҟәыш дҳауит ҳәа жәҩангәашәԥхьара рзаатызшәа ишгәырӷьоз, шьыжьык, аџьамцәа Егры ирны Аԥсны иалалеит ҳәа Нарџьхьоутәи ауаҩы дыҿҟьаса, ажәабжь хлымӡаах иманы, Анаҟәаԥиа дынкылст. Ари заҳаз византиаа рхырӷәӷәарҭақәа рбганы, рԥраӷбақәа инарҭалан, аԥсуаа рыдгьыл азы ашьа ҳара изкаҳҭәари, ирҭахызар дара ирыхьчалааит ҳәа амшын инхыхәхәала Константинопольҟа ицеит. Нас урықәгәыӷла убарҭ, ианҭынчраз Аԥсны аԥшәмацәа дара ракәызшәа, илеи-ҩеиуа агаҿа ишаваз, аӡырԥхақәа шрыдыркылоз, ишалачоз, ианшәарҭаха шәыԥсадгьыл – шәыԥсадгьыл ауп, ҳарҭ изаҳахьчарызеи, шәарҭ шәеибга-шәызҩыда шәԥсы ҭаны адәы шәшықәу рҳәарашәа иҩагылан, рхылԥақәа нархарҵан, ршьамхы рҽадыргеит.
– Абри акәын изысҳәоз, – абыргцәа рацәажәара даҿын Аԥсырҭ, – ҳара ҳзықәгәыӷуа ҩыза дҳамам, ҳхы анаҩсан, ҳхы ҳақәгәыӷроуп ҳәа. Аччиа, арыцҳа, амчыда – иҭынхацәаҵәҟьа ицәыԥхашьоит, дрымбошәа ҟарҵоит, ихаҵгылара иаҟәыҵуеит, рышьҭахь ииадырхоит. Ус акәымкәа, абахә аиԥш афырҭын ԥша асыргьы агәхьаа мкӡакәа уӷәӷәа-ҟацаӡа угылазар, уаӷацәаҵәҟьа зегьреиҳа изызхьуа ҭынха дук иаҳасабала иуҿаччоит, рхылԥақәа рхыхны, уаԥхьа ихырхәоит.
– Ааи, гәышьа, усоуп, – иақәшаҳаҭхон абыргцәагьы.
… Кәыркәа мшы ҭакар азы, амра ажәҩан икыдшәан адгьыл иазааигәахама уҳәаратәы икацеиуан.
Адгьыл акәзаргьы, ҳәызба цагәыла серҭ-серҭ еиҩырссазшәа, еиҟәжәаны иахьышьҭоу, ишабаны ишцо акәымкәан, иаалырҟьан, ашьхареи агареи еилаҩынтуа ԥшатлакәк аҿанаанахо, ажәҩан анылашьцо… амшын анхыҵуа иаҩызан аԥсуаа рзы ари ажәабжь.
– Иадырбалазеи уара, Амшын Еиқәа амрагылареи агаҿеи иахьрыбжьанакыз, амзаҿеиԥш икҿаршәу Аԥсны хәыҷы? Амрагылара зегь зырӡыӡо аџьамцәа ааҵысыр, алаапк аиԥш иара ауп иззыҭрысуа, амраҭашәарахьтәи Византиа ду аҿаанахар – аԥхьа ара иаакыдымгылакәа Кавказ иалалаӡом. Аԥсны Кавказ агәашә акәушәа, – ихы дазҵаауазу, еикәшаны итәаз абыргцәа дразҵаауазу здырхуадаз, ихы шьҭацала, илабашьа аԥынҵа иаԥхьа инцәыҵакшо, ацәажәара даҿын Ҳабыџь.
– Ашьхымза…
– Иауеи ашьхымза?
– Ашьхымза ануԥшуа, хәаҷамаҷа ҳәа крыҟазар зегь удеизалоит.
– Ируеи ахәаҷамаҷақәа?
– Ацха афҩы хаамзар иадеизалоз џьушьома? Убри иаҩызоуп Аԥснгьы, ҳзахырфаауагьы убриазоуп.
– Ус ануҳәах, Аԥсны иахҳәаау жәабжьк шәасҳәашан, – ацәажәара дналагеит даҽа быргкгьы. – Анцәа адунеи иқәынхо ажәларқәа рхаҭарнакцәа еизганы адгьыл рзишон… Адгьыл шаны данаалгоз, аԥсуа анцәа ишәхымс дынхыҵзаап.
– Уабаҟаз уажәраанӡа, уанаџьалбеит, уагханы узааи, адгьыл зегь сшахьеитеи, – ҳәа анцәа ианиҳәа, урҭ иажәақәа рҭакс аԥсуа абас иҳәеит:
– Сас-дахьк дысҭан, ԥсуа ҵасла ҳаҭыр иқәҵаны дсыдыскылоит ҳәа саҿын… Асас дысзаанмыжьт, ҳқьабз сзеиламгеит, уи ауп сагзырхазгьы.
Арҭ аԥсуаа аламыс змоу уаазаап ҳәа анцәа дааиԥхьхәыцаан, абас ҿааиҭит:
– Аԥсуа иламыс – быжь-гәыжьк ирызгом ҳәа амаалықьцәа ирҳәо саҳахьеит. Уиаҟара зыламыс бзиоу, зыламыс цқьоу – Аԥсадгьыл ԥшӡагьы имазароуп. Адгьыл зегьы шаны ауаатәыҩса ирысҭахьеит, Аԥсынра схазы иаансыжьит, аха сахьахәаԥшуа уи зықәнаго абри аҩыза аламыс змоу шәоуп. Аԥсуаа ԥсадгьылс иахьарнахыс Аԥсны шәымазааит, – иҳәеит анцәа.
– Уажәазы ҳара иаҳзаанхаз акызаҵәык ауп, – абырг ииҳәаз имаҳаӡазшәа иажәа анагӡара дналагеит Аԥсырҭ, – уажәраанӡа ишуҳәаз аиԥш ҳаԥсадгьыл анцәа иҳаиҭазаргьы-иҳаимҭазаргьы, иқырбыҷзаргьы, ихаҳәыршәыгәразаргьы ихьчатәуп.
– Ааи, дад, уиашоуп, Аԥсырҭ, уиашоуп, – инеиларԥсеит абыргцәа.
– Аха, рыцҳарас иҟалаз, – деиԥхьхәыцаауа деиҭаналагеит, – аџьамцәа гызмалрыла иҳаҵаланы ҳахьыржьаз ауп. Ҳара ҳзыцәшәоз, зхырӷәӷәарҭақәа ара иҟоу, византиаа ракәын. Бес ҳәа рԥыза ду Лазсҭан дааит, ирҳәоит Иустиниан идҵа-маӡак нагӡатәыс имоуп ҳәа. Иахьынӡамаӡоу сыздыруам, аха ар рԥызацәа еизганы аилацәажәара ахьимаз Аԥсны аӡбахә акәын ирҳәоз. Рхы рамаԥагьахеит, иахьырхәтәуп ҳәа дмақаруан. Ҳаргьы ҳаԥсы ӡаны, ҳлымҳа кыдҵаны уахь ҳшыӡырҩуаз, аџьамцәа ҳақәлеит…
– Макьаназ аҵла ҳалымҟьацт, аха амаҭ ҳацҳарц иаҿуп, уаҟа уиашоуп.
– Дад, Аԥсырҭ, Сқьеԥарна иӡбахә ҳәа иудыруазеи? Аџьамцәа ҳҩызцәоуп ҳәа дааҟәымҵӡакәа иҳәон, иудыруазеи ҩызцәақәак раҳасабала иаҳзааргьы?
– Сқьеԥарна аџьамцәа рҳәынҭқар Хосрои идҵала дбаандаҩыртәит ҳәа ажәабжь ҳзааргеит, иахьынӡаиашоу агәра агара уадаҩуп… Аҩбатәи узҵаара аҭак абас иҟасҵоит: – Сасра иузнеиуа аҩыза дымҵаа-дымԥшаа ашә ҿжәаны уҩны дыҩналаӡом.
– Ааи, уиашагәышьоуп, Аԥсырҭ уиашагәышьоуп, иааура ҳаздыруам акәымзар…
– Саргьы сзызхәыцуа убри ауп. Аџьамцәа иахьа, уаҵәы зҳәаз иеиԥш ара иҟалоит. Набед ҳәа рԥыза аибашьраҿы аԥышәа змоу аӡә иоуп. Уи идыруеит ҳара аибашьра ҳшазыҟаҵам, ҳаигәныҩны ҳҽеизаҳкқәаанӡа, Аԥсны дшахысуа.
– Нас иҟаҳҵари?
– Ишԥааури?
– Аџьамцәа ҳбаа хадаҿы ҳарзыԥшып. Анаҟәаԥиа аанҳажьратә ҳаҟам, ҳмаҷуп. Араҟа иҳабашьуа иаасҭа амч ҳамоуп: акы, ҳбааҿы ҳаҟоуп: ҩба, ҳара ҳзы иманшәалоуп, аӷа изы – мап.
… Набед – Џьамтәыла аҳәынҭқар Хосрои ир рԥызацәа дрыликаауан. Аҵыс абла ҵысыргьы игәеиҭоит ҳәа изиҳәон, игьангьашразы. Ар игәра ргон, аламалак акәымзар, гәышԥыла ацаҟьа иагәдиҵаӡомызт. Бжьынтәы ишәаны – знык иԥызҟоз дреиуан. Зықьҩык аибашьцәа иҭаны амцақьоуқьад далоуҵаргьы, азықьҩыкгьы еибга-еизҩыда иалигоит ҳәа ихьӡ цахьан. Абарҭқәа рзы акәхап, инапаҵаҟа иҟаз иеибашьцәагьы атыша шәҭаԥала иҳәаргьы, иҳахьрызеишь ҳәа имҵаа-имԥшаа изҭаԥалоз. Амала, Џьамтәыла ар рԥызацәа зегь реиԥш, иаргьы гәымбылџьбарак иакәын.
Егры дырны Аԥсны даналала адырхаҽны, Аҟәа днахысны Анаҟәаԥиа иҽнадихалт. Аԥсырҭ иҽырхианы уаҟа дшизыԥшыз аниба, абаахьы дымнеиӡакәа, ашхәақәа рыла, амшын иҽагәылахалашәа днахыкәшан, абазгаа днарылалт.
… Ҭагалан ахьшәашәарақәа ҟалаанӡа, аџьамцәа ԥсшьара иаазшәа агаҿа илеи-ҩеиуа иаван. Абазгаа рыҩнуҵҟа, аиҳараӡак Сқьеԥарна иуеишьара иреиуаз, бзиала шәаабеит ҳәа сас-дахьцәақәак реиԥш ирԥылан, аишәа
иахадыртәеит. Ашҳам зҿыкәкәо амаҭ, аԥхьарца арҳәо агәы хухыргьы, ахы ушьышьыргьы, аҵыхәтәаны иаратәы ҟанамҵар ауам, иуцҳауеит. Убасҵәҟьа ҟарҵеит аџьамцәагьы.
Ашьхарахь асы анлеи, амшгьы еиҳа-еиҳа ахьшәашәара аҿало ианалага, Набед идҵала аџьамцәа Аԥсны аанрыжьит, зчеиџьыка рфоз рхәыҷқәа хынҩажәаҩык рҟынӡа нараԥцаны. Набед «ааӡара Џьамтәылаҟа иаагоит» ҳәа ахьӡиҵеит, «рхәыҷқәа ҳара ҳҿы иҟанаҵы ирҭахы-ирҭахым иҳадымгылар ада ԥсыхәа рымам» ҳәа хәыцны.
Аԥсны мыҟәмабарас иамбац иҟоузеи, аха ари аҩызаҵәҟьа ҟамлацызт. Ала амгәа ҭнашьаарын ани-хшареи рыӷызӷызбжь, ахаҳә гәы зызҭоу уаҩымзар зылаӷырӡ аанамгарыдаз.
Анаҟәаԥиа абааҿынӡа инаӡон, Аԥсырҭи уи иеибашьцәеи ираҳауан анацәа рмыткәмабжьы, ахәыҷқәа рҵәыуабжь. Ирыжәлан ирымырхырц иқәԥар акәын аџьамцәа ирҭахыз, усҟан дара шиааиуаз рдыруан.
Ицон аџьамцәа Анаҟәаԥиа иавсны. Аԥсны ныжьны.
Набед ихаԥыцқәа аҿҿа рыҵгон, имчыз акәымзар. Аԥышәа змаз еибашьҩык иаҳасабала идыруан дшаҵахаз, Аԥсырҭ дшаиааиз, инеиҿагылан ишымеибашьызгьы, шьа-цәыкәбарк шкамҭәазгьы.
… Адырҩаҽны ажәабжь хлымӡаах изнаргеит Аԥсырҭ. Аџьамцәа хынҳәны ишнеиуаз Уаз-абаа инажәлан еимырҵәеит, уа иҟаз иара иԥҳәыс Феодора дытҟәаны Набед Џьамтәылаҟа дигеит.
Аԥсырҭ уисыр шьакәарак илымҵуа, дцәышӡа, Анаҟәаԥиа ахәы аҳаракыра дықәгыланы мрагыларахь дыԥшуан. Ҳзыԥшузеи, ҳрышьҭалап, Лазсҭан иалалаанӡа ҳрыхьӡоит ҳәа иҵазҳәоз иҩызцәа рыбжьы иаҳаӡомызт. «Азин умам ус аҟаҵара. Ухы мацара уазхәыцны ужәлар ашәарҭа иҭаургылозар, рԥызара мап ацәукыр акәын…» – ихы иҭагьежьуан арҭ ажәақәа. «Узларҿаԥшуазеи ужәлар, иацы рхәыҷқәа ҵәаа-ҵәаауа Анаҟәаԥиа иавган ианыргоз, уеибашьцәа алымқәа реиԥш ишжәылозгьы, абаа иҭумгеит, иахьа уԥҳәыс дрыцруҟьарц урҭ уманы аџьамцәа урышьҭалар… Арахь Иоанни Улигати ҵҩа змам ар рыман Аԥсны шьаарҵәырала иахысырц амҩа иқәлахьеит. Ужәлар урԥызазар, ухатә хьаа ааныжьны, урҭ ушырԥылаша ауп узызхәыцша…» – абас ахәыцрақәа деимдырххон дахьгылаз.
… Аџьамцәа анқәылоз Феодора Уаз-абааҿы дыҟан. Ҩажәа шықәса раахыс Аԥсырҭ ицәгьеи-ибзиеи ицеиҩызшоз, ижәлар реизкразы, итәыла аидҵаразы дызҵалаз ауӷә хьамҭа ицаҵагылаз, зхатә хьыԥшымра зҭахыз аԥсуаа гәыла-ԥсыла еилызкаауаз Феодора, илцәыхьамҭан уажәы аџьамцәа Аԥсны анышьҭырх, дымшәа-дмырҳа урҭ ирҿагылаз лхаҵа дахьивагыламыз, даҽа-хырӷәӷәарҭак аҟны дахьаанхаз. Аԥсырҭ ихаҭагьы иҭахын иԥҳәыс Анаҟәаԥиа абааҿы дыҟазар, аха ичҳаны дыԥшын, избанзар Уаз-абааи Анаҟәаԥиеи дук шрыбжьамгьы, лаагаразы ауаа дәықәиҵар, амҩан аџьамцәа ирымпыҵашәар ауан. Убри аҟнытә ичҳатәын.
Феодора лхаҭа дшаурымшьҭразгьы, Иустиниан изааигәаз, идгылаз иҩыза дышиԥҳазгьы, лхаҵа иԥсадгьыли ижәлари дрылаԥшны ианеилылкаа, ирыцҳалшьеит, ҩ-мцакы иахьрыбжьагылаз азы. Изладырцәарызеи аԥсуаа амрагыларахь ала рыԥсадгьыл аџьамцәа амца иацрарҵои аладеи амраҭашәарахьи рыла – лара лҭынхацәа, лара дызлыҵыз лыжәлар, аурымцәа ирыцрарҵо амцеи.
Константинополь лаб ишҟа аанҿасра данцалоз, уаҟа еизоз аҳҭнуаа, ар рԥызацәа, Византиа аполитика зыршоз, лаб ихаҭагь аԥхьа днаргылан, шаҟантә иақәылкхьаз идеиллыркаарц аԥсуаа зҭагылаз агәаҟра. Лаб иаҳаҭыр аҟнытә илзыӡырҩуан ичҳаны, нас инахыхәмар-аахыхәмаршәа аҭак лырҭон:
– Аԥсны захьӡу тәыла ыҟаӡам, иҟоу Амрагыларахьтәи Римтәи аимпериа апровинциа ауп.
– Аԥсны шԥаҟам… зҭоурых азқьышықәсқәа иргәылсуа аԥсуаа шԥаҟам… Диоскуриа заҳҭны-қалақьыз атәылагь ыҟан…
Даҿаапкны, насгьы амца ахьлыцранаҵоз аҟнытә дзацәажәоз «ус акәхап», «ааи, ааи» ҳәа лара дыдмыргәаарц илықәшаҳаҭхазшәа рхқәа дырҵысуан, рхала ианаанхалак – Феодора абнауаа раҳкәажәра дашьҭоуп ҳәа илхыхәмаруашәа, еилацәҟәны, еибарччон. Даҽа шьоукых инацырҵон абас: «Феодорараа ҩыџьа ыҟоуп адунеи аҿы: аӡәы – Византиа аимператор иԥҳәыс лоуп, егьи – Аԥсны абнауаа раҳкәажә лоуп».
– Аԥсуаа еилышәкаанӡа, Аԥсны шәыӷәӷәаҟацаӡа шәзыҟалом, – абас раҳәан дырԥырҵит Феодора. Дхынҳәит Аԥсныҟа. Уиижьҭеи акыр шықәса ҵуеит, аха знык иадамхаргьы, ма игәхьааган лыҩныҟа дымцацт. Аԥсырҭ «инабжьысзар цәгьам» аниҳәалогьы, анс-арс ҳәа иахылгоит.
Аԥсуаа раҳкәажә гәыла дшырзыҟаз анеилыркаа, даргьы бзиа дырбеит, аҳкәажә ҳәа акәымкәа, «Аԥсны ан» ҳәа лзырҳәеит.
Ҩынҩажәа шықәса дырҭысижьҭеи акыр шааҵуагьы, Феодора лыԥшреи лсахьеи еицамкыцызт, иагьа дҭыԥҳа ԥшӡазаргьы, уи лывараҿ агылара аалцәуадаҩхон. Ахшара лыӷра дахьҭымиааз акәу здырхуада, жәибжь, жәаа шықәса ирҭагылоу леиԥш лӡара еихытаруан, лӡамҩақәагьы амҵмыџь аиԥш иҭыџьџьон, лыхцәы еиқәара самсалха, машәыршақәгьы хәыц шкәакәак аларшәымыт, лыхәда ҭхәаа амармалташь аиԥш иҟәымшәышәӡа…
Феодора лыԥшӡара Аԥсны анҭыҵгьы инаҩхьан. Иџьаршьон-илакәыршьон, ԥшра-сахьала иаҩцам Аԥсырҭ идылбалазеи ҳәа. Аиҳараӡак Лазысҭантәи ирҭаауаз асасцәа ракәын уаҩ дызмыхәоз. Ҳаргьы алазцәа рҳәынҭқар ишьҭра ҳаиуоуп ҳәа алаф ҳәауа, илеиҽырбарц зҽазызкуаз аӡәык-ҩыџьак ажәак-ҩажәак рыла иааԥхьылжәон:
– Шәызҭааз аԥшәма Аԥсырҭ ҳаҭыр шиқәшәымҵоз аашәырԥшит. Ԥсуа ҵасла асас ддәылырцом… – абас
заҳауаз ԥхашьаны, Аԥсырҭ иҿы аҿыҵгақәа ԥшааны, абӷьааҳәа иҩҽыжәлан ашҭа иҭҟьон. Урҭ алымҩанык изызхәыцуаз «ԥсуа ҵасла» ҳәа илҳәаз ажәа ауп. «Аурымԥҳәыс дызмоу, зышьҭахьҟа ихьамԥшуа, згәы ҭынчу илымшара иҟоуи адунеи аҿы».
Ахаҵа дцәажәаанӡа ииҳәараны игәы иҭоу еилызкаауа, ибла қәацаанӡа иҟаиҵарц ииҭаху ҟазҵо, ахҭа ицҭазыршәуа аԥҳәыс даниоу, ажәлар рҿы ишырҳәо аиԥш, дызцарызеи уи ачарахь, агәырӷьарахь – иҩны еснагь ичаразар, игәырӷьаразар… Аԥҳәыс леишәацәгьа, аԥҳәыс папанҵҟәыр зыҩны дыҩнагылоугьы, дызцарызеи аԥсрахьы, аҵәуарахь – иҩны еснагь аԥсы дыкҿазар, иҩны еснагь ҵәуаразар…
Аԥсырҭ иаԥханагьлацәа иҵашьыцуан гәыҩбарак аҵамҵакәа. Ус ауп ишыҟоу аԥсҭазара, ус ауп ишыҟоу аԥсабара – аӡәы меигӡарахда зегь наганы инаииҭоит – аԥшрагьы, асахьагьы, амалгьы, анасыԥгьы, даҽаӡәы, хшыҩла-дыррала ахаҳә еиҟәижәозаргьы, ма иԥшра иагуп, аблаҿ дааиуам, насыԥлагьы дҿаҟәоуп: аԥсабара гәымбылџьбара нацәхыԥла ауп аԥсаҭазара шамикәкәаауа. Ҽаӡә хьаадабаада изыҟарҵо, иара иԥынҵа ашьа кылрымхыкәа, аԥхӡы аҵәҵәаҳәа илрымхыкәа, изыҟарҵом. Араҟа даҽа рыцҳаракгьы ыҟоуп: дыррала дышреиӷьу анырдырлак, еиҳагьы игәҭасуеит, рааигәара днаган ддыргылар, дара иҵаӡыр ҳәа ишәаны.
Аԥсырҭ иҿы аԥсабара аҽакала иныҟәеит, уи, хыхь ишаҳҳәахьоу аиԥш, ԥшра-сахьала дшаҩцамгьы – анасыԥгьы, адыррагьы, аҵыхәтәаны, амчрагьы дрылхәдам, жәларк ҳԥыза ҳәа раԥхьа ддыргылт.
Ауаҩы дзакәу анудыруа аишәа шәанеицахатәо, аԥаҭхь шьҭыхны уныҳәаҿа анникыло акәӡам; иаргьы уаргьы еиҳа ашәарҭа шәанҭагылоу аамҭаз ауп. Аԥсадгьыл аразҟы
аӡбаразы руаӡәк шәхы ақәшәымҵар ада ԥсыхәа ыҟамкәа шәанааҭагылоу ауп.
Аԥсырҭ аԥсилаа аҳыс даналырх раԥхьа идызныҳәалаз Ҭлаԥс, зегьреиҳа изааигәаз, иара дышьҭызхыз, ауаҩра илызхыз Алдыз чарҳәара изызуз Ҭлаԥс, иԥа дрылан Џьамтәылаҟа иргоз аԥсуаа рхәыҷқәа. Иҷкәын дрымихырц дҳәыҵәы-ҳәыҵәит, амал рыдигалт, ахьы рыдигалт, аха мап рҳәеит. Набед ицәшәаны, уи имеида рымамкәан аӡәгьы дырзаушьҭуамызт. Ҭлаԥс ила ашьа хылт, ддаӷьхарц, дмаҭхарц иҭаххеит иҷкәын иаанкылараз, аха дахьнеилакгьы мапын иаҳауаз, дзацәажәалакгьы: «Уи зылшо Набед иоуп», – рҳәон.
Набед иахь анеира иҭахымызт, идыруан амаҷ-саҷ азы ихәыҷы дышиимҭоз… идигалоз имазар акәын… Дтәан – дзымтәеит, дгылан – дзымгылеит, дҳәыҵәы-ҳәыҵәуа амца икны иуада дыҩнагьежьуан, иҩнапык рыла ашлара злаԥсахьаз ихахәы кны икыдсыркәыкәуеит ҳәа дахон. Дхәыцуан, дхәыцуан иҟасҵарызеи ҳәа. Ирҳәоит, ауаҩы дызшьуа дгьежьы-гьежьуа ашьра ахьыҟаиҵаз аҭыԥаҿ деиҭананагахуеит ҳәа. Убасҵәҟьа ауп, знык зҩыза дзыԥсахыз, ичарҳәаҩхаз ашәарҭа данааҭагылалак, еиҭа ачарҳәарахь ишихо, дышнанаго. Ҭлаԥс ихәцра зегьы Аԥсырҭ иқәҵәиашон, аҵыхәтәаны дгәырӷьан арҵәааҳәа дыҳәҳәеит. Ахыкәалаа аиԥш адәныҟа дындәылҟьан, имӡырха агәҭа ахьаца амҵан иҿаҳәаз иҽы днақәтәан, ашьапқәа амца ыҵырдыдуа агәашә дынҭҟьеит.
Алдыз иаҳҭынраҿы аџьамцәа аӡәырҩи иареи еизааигәахеит, уимоу рбызшәала унеишь-уааишь иҳәаратәы дҟалеит.
Ҭлаԥс аџьамцәа Гәмԥсы аԥшаҳәаҿы дрыхьӡеит. Абыржәы аӡмыжь иаалыршьызшәа иҽы аԥхӡы алыҩр ицон, ашәаҟьа аҿачын, аԥсы агәы икылахо, хырр-хыррҳәа хрыжь-хрыжь аԥынҵа абжьы гон.
Аџьамцәа дааныркылт. Иара днапҟьа-шьапҟьо ажәазаҵәык иҳәон, еиҭеиҳәон: «Набед, Набед…»
– Аџьамцәа рԥыза Набед дызбароуп – иҳәеит.
– Уи зыҟалом, иуҭаху ҳара иҳаҳә – рҳәеит даанызкылаз.
– Шәара исызшәаҳәом…
– Ус анакәха, баша ухы аџьа аурбеит.
– Набед дызбароуп.
– Мап, иҟалом.
Аџьамцәа акгьы ишимыхәоз аниба, Ҭлаԥс урҭ иуаауп ҳәагь дрызхьамԥшкәа, иҽы иҟамчы лахиҟьан, аԥхьаҟа ицахьаз, егьырҭ аџьам еибашьцәа дрышьҭаларц иҽаназик, уанӡа дзацәажәоз аибашьцәа рхада идҵала иааикәшан, дбаандаҩыртәит.
– Дызусҭада ари? – иҳәеит убасҟан иаарыдгылаз реиҳабцәа руаӡәк.
– Акраадыруоу дызусҭоу… Ихы еиқәшәамзар ҟалап… – Ус иҟоу иԥшра имамшәа збоит, дагьуаҩбашам. Ҭлаԥс иаԥхьа игылаз аҽуаҩ аиҳабцәа руаӡәк шиакәыз идырит.
– Аԥсырҭ изааигәақәо сыруаӡәкуп.
– Аԥсырҭ иҩызцәагь иаргьы абааҿы иҟоуп, уара уабаанагеи? – ҿааиҭит иҽыжәыз.
– Издыруеит, – аҭак ныҟаиҵеит Ҭлаԥс.
– Иузымдыруагь ыҟоуп. Ҳара ҳҿы иааиз дызусҭоу еилымкааӡакәа деибга-дызҩыда дауҳашьҭӡом.
– Сара Набед инаҩсан аҽаӡә иасымҳәо аҳәынҭқарра ус сымоуп, – иҳәеит Ҭлаԥс, нас абасгьы нациҵеит, – илымҳа аҟынӡа анагараҿ иеибашьцәа шысԥырхагахаз еиликаар…
– Доушәыжь, – инарыдиҵеит Ҭлаԥс дзытҟәаз аџьам, – уҽыжәлан сара усышьҭал, – ҳәа хазы иара иахь дынхьаԥшит.
Минуҭқәак рышьҭахь Ҭлаԥс Набед иаԥхьа дгылан.
– Ирҳәоит уара сбара уазхьуан ҳәа, – Ҭлаԥс дуаҩуп ҳәа ишҟа дымхьаԥшӡакәа, ишьҭахь иеирхан дышгылаз ҿааиҭит Набед.
– Уи иашоуп, убара сазхьуан, – аҭак ныҟаиҵеит Ҭлаԥс џьам бызшәала.
– Нас сузыӡырҩуеит…
Ҭлаԥс дгылан ҿымҭ.
– Уҿаҳаума? – ҿааиҭит Набед игәы кыдгылашәа:
– Сыҷкәын дсуҭарц сузааит.
– Уи азы сара уаҩы дсыдыскылаӡом.
– Издыруеит ус шакәу.
– Иудыруазар, излаугәаӷьи?
– Сара иусҭоу аҭак сҭахуп. Уҭи-сыҭи еишьҭазароуп.
– Исуҭоу ҳәа иумоуи, уара рыцҳа?
– Сыҷкәын дсуҭар иуасҳәоит.
– Аӡи амцеи урылахәмарырц уӡбама?
– Аӡгьы амцагьы срыцәшәом.
– Нас?
– Зыԥсадгьыл зыԥсахыз ауаҩ иҟынтә уззыԥшуи?
– Уароу?
– Ааи, сара.
– Исеилкаауам иуҳәарц иуҭаху?
– Сыҷкәын деибга-дызҩыда саԥхьа дургылозар…
– Нас иуҳәома?
– Ааи, сыҷкәын дсуҭозар.
– Дусымҭар?
– Сыҷкәын иԥсҭазара азоуп сыԥсадгьыл зысԥсахуа.
– Уҷкәын иԥсҭазара иаԥсоу исоуҳәаран иумоузеи?
– Аԥсадгьыл аԥсахра еиҳау иҟоузеи?
– Еиҳау уҳәоу… аԥсҭазара уи аҵкьыс еиҳаӡами?
– Сыԥсҭазарагьы унапы ианысҵеит ҳәа иԥхьаӡа.
– Ус акәзар… – Набед дааиԥхьхәыцаан, Ҭлаԥс даазгаз аџьам ак наиеиҳәеит.
Минуҭқәак рышьҭахь жәаҩа шықәса зхыҵуаз аҷкәын хәыҷы, деиқәԥах дҿаҳәаны, Ҭлаԥс иаԥхьа дааганы даадыргылт.
– Абар дахьыҟоу уҷкәын.
Ҭлаԥс дцәышӡа, иқьышәқәа ҵыс-ҵысуа, иҷкәын днеизыԥшит.
– Аха сымам, усгьы аамҭа уқәсырӡцәеит, ухәыҷы дуҭахызар, уааласы, – Набед дгәамҵхамҵуа, сыздхалаз аԥсуа ччиа дызусҭада иҳәарашәа днақәымчны ҿааиҭит.
– Ааи, ааи ухаҵкы, – ацәа даалҵызшәа дҩаҭрысын, ихы ҩышьҭихит Ҭлаԥс, – Аԥсырҭ иԥҳәыс, Аԥсны аҳкәажә Феодора, Уаз-абааҿы лҽыԥхьакны дыҟоуп.
Набед ашырҳәа даахьаҳәит Ҭлаԥс иахь. Уи аԥҳәыс-ԥшӡа, аԥҳәыс-ҟәыш ҳәа лыӡбахә иаҳахьан. Насгьы напызаҵә иҳәынҭқар Хосрои дизнеир аҵкыс, ууадалықь зырԥшӡо Аԥсны аҳкәажә дузаазгеит ҳәа бжьыӷәӷәала дцәажәар иҭахын.
– Уаз-абаа уҳәама?! Уажәраанӡа ишԥасмаҳацыз…
– Аԥсуаа раҳкәажә рыԥсы даҵаҵаны дырҵәахуан.
– Уаргьы уаԥсуами?
– Иахьанӡа саԥсуан.
– Иахьа иҟалеи?
– Зыжәлар зҭиз ачарҳәаҩ…
– Иуҳәаз иашазар, учарҳәаҩӡам. Џьамтәыла гәыкала иазыҟоу, ҳара аџьамцәагьы гәыкала ҳарзыҟалоит. Уажәы – Уаз-абаахьы! Амҩа дурбароуп сеибашьцәа.
– Сыҷкәын?
– Аԥсны аҳкәажә дааугаанӡа сара сҿы дыҟазаауеит.
Уҽыззукра узымдыруа, ухәы-ужьы қақаӡа иаргылартә, уханытә ушьапаҟынӡа инаухысны, угәы аҵанӡа инеины иҿнакаауа, мцак науцранаҵон, акаҩ-акаҩҳәа игоз асаркьалбжьқәа.
– Анаџьалбеит, иҟалахзеи? – ҳәа ҿааихак змамыз асаркьалбжьқәа ахьынтәааҩуаз ауахәамақәа рахь инеиуан аԥсуаа.
Шықәсы заҵәык аҩнуҵҟала абас шаҟантә игахьоузеи асаркьалбжьқәа…
Аҭакәажәцәа рылахь-рыџьымшь ӡатәуа, анацәа рхәыҷқәа ргәыҵарӷәӷәа, ишәаӡыӡо, мыцхәы еилаҩынтуа, аҭынчра зцым рыԥсҭазараҿы, «еицәоу умбакәа еиӷьу уздыруам» ҳәа ззырҳәо рыԥсҭазараҿы, «даҽа хлымӡаахрак ҟалама» ҳәа ауахәамақәа рахь инеиуан.
Ацәгьеи абзиеи рышьхәа еивҵоуп ҳәа ажәлар ирҳәо иашоуп, мамзар «аџьамцәа Аԥсны аанрыжьт» ҳәа агәырӷьаҿҳәаша зызнаргоз ргәырӷьара анарха амауаз.
Ауахәамақәа рҿы ацәацәашьқәа каххаа иаркны, хәыҷгьы-дугьы шьамхгәыгәланы, апап иажәақәа еиҭаҳәо, анцәа иашьапкуан, иматанеиуан аџьамцәа итҟәаны иргаз Аԥсны аҳкәажә Феодореи аԥсуаа рхәыҷқәеи илаԥш хаа рхызарц, рыԥсадгьыл Аԥсныҟа еибга-изҩыда ихынҳәырцаз… шәиԥхьыӡ игымхарцаз ачарҳәаҩ Ҭлаԥс.
Аԥсуаа аиҳараӡак ирызхымгоз Ҭлаԥс ичарҳәара ауп. Шьоукых иџьаршьон-илакәыршьон, аҵысхшы анаҩсан акгьы згымыз, Алдыз иаҳраан иара ихала иакәымкәан «ауа-иуа кьынтыжә маҟа» ҳәа икьарӡхәыз аӡәы даанмыжь аӷәыцәҳәы иқәызхыз, Аԥсырҭ иаҳраҿгьы ахьӡ-аԥша зманы иаанхаз, дышԥачарҳәаҩхеи ҳәа. Арахь дара иабардыргәышьоз, Ҭлаԥс дхәыҷны дҩагылазар, ибӷа неиҵыхны сныҟәоит ҳәа дналагазар аахыс чарҳәарыла мацара ишьаҿақәа шеихигоз. Раԥхьаӡа ачарҳәара ззиуз дзыхшаз, акәтаӷьцәа дылхны дзааӡаз иани иашьцәа аиҵбацәеи роуп, ԥхӡашала идыргылаз рыҩны анырцәигоз… Уи ашьҭахь чарҳәара рзиуит иабхәараа. Иацы дуаҩуп ҳәа изхамҵгылоз, дахьрымаҳәыз аҳаҭыраз, ихан-иҵгәан, аҳ Алдыз ивараҿ ддыртәеит, зеиԥш маҳә ҟәыӷоу иҳамоу ҳәагь ажәлар рҿы ихыҽхәан, ихьыӡ ҭыргеит. Аха ишнеиуаз дара ртәы иамкуашәа аниба чарҳәара рзуны, Аԥсырҭ иахь диаст…
Аԥсырҭ дгәеиҭар акәын ари ауаҩ, аха ауаҩы дуаҩуп, «абзиара уны аӡы иаҭ» ҳәа зырҳәо, абзиара зуа ицәыргаразоуп. Ҭлаԥс абзиара ду изиуит Аԥсырҭ, иҟалап иара ила акәзаргьы Аԥсырҭ аҳрахь имҩа шаатыз. Нас ари ихашҭрызма Аԥсырҭ?
Егьа умҳәан, ари ҳдунеи аҿы уҭи-сыҭи еишьҭоуп. Ус иҟан, ус иҟоуп, иагьаанхозар акәхап. Нас ихароуи Аԥсырҭ?
Абзиара изызуз ауаҩы дигәҭамсит ҳәа уиаӷьыр ҟалома? Иалидыраауаз зан ачарҳәара лзызуз игәра шгатәымыз? Шьыжьы ишьацәхныслаз ауаҩы, амра акәаԥҳәа амшын инӡаалаанӡа дшьацәхныслароума?
Ашьхара алахь еимарџахә аԥсҭҳәа хчылан излаҟаз ала, ажәҩан уи акалҭахь џьара иԥытлазшәа, ақәа кыдбганы илеиуан. Ага ҵыкка ишыҟазгьы, мчыбжьык аахыс қәа цәыкәбарк шкамшәацгьы, амра ԥхомызт, Гәмԥсы акәзаргьы, абас ихышхыҵәан, аҽаарпкӡаны имлеижьҭеи акрааҵуеит.
Илахь еиқәын аџьамцәа рԥыза Набедгьы. Абар, аӡы изыруамызт. Аԥхьа аԥраӷбақәа ихы иаирхәеит, аха уажәы ҩымшуп Гәмԥсы аԥшаҳәаҿы ир ӡыхгылоуижьҭеи, амшын ала иригарц иақәикын, аха ир зларацәаз ала мчыбжьы наҟьак изха-изымха. Арахь мышкы-ҩымш рнаҩсан Гәмԥсы нҭыкәкәа ицоит, ашьха ӡиасқәа усоуп ишыҟоу рҟазшьа ҳәа Ҭлаԥс иеиҳәаз дақәгәӷын дыԥшуп.
Ҩымшгьы цеит. Гәмԥсы маҷӡак иадамзаргьы иагымхацт. Набед Ҭлаԥс сижьеит ҳәа диҵаҳәҳәарцгьы иҽыназиклоит, аха изиуз абзиара ду анааигәалашәалак, иҽааникылоит. Уи ила ауми Аԥсны аҳкәажә Феодора дызлеиҳәынҷазгьы.
Феодора чарҳәарыла аџьамцәа дышрымԥыхьашәазгьы, лара дзыхьчоз аԥсуаа зегь Уаз-абааҿы ишҭахазгьы, Анаҟәаԥиа иҟоу лхаҵа Аԥсырҭ иеибашьцәа зламаҷу ала цхыраарак уахьтә дшазыԥшымгьы, Набед иҿаԥхьа лыхәда лыкәаҽ лхы лалмырҟәит. Аиашаз иаргьы тәык леиԥш акәымкәан, ҳаҭыр лықәҵан, аҳкәажәк ишлықәнагаз аиԥш дидикылт, лмаҵуцәагьы дрыламкьыскәан илзаанижьит, амала, еиҳа дзықәгәыӷуаз аџьамцәа-аибашьцәа ирыхьчон, рааигәа-сигәа анеира, рацәажәара аӡәгьы азин имамызт.
Адырхаҽны аџьамцәа еилаҩҩит. Аӡы агхара иалагеит.
Шьыбжьаарамԥын аиԥш ар ҵысын Гәмԥсы ирны идәықәлеит. Убасҟан ауп ахәқәа ирхуаа, агәаҩарақәа ирҭыҩуа, ухәы-ужьы қақаӡа иргыло асаркьалбжьқәа ангаз. Убасҟан акәзаап аԥсуаагьы Уаз-абаа аӷа дшақәлаз, Аԥсны аҳкәажә дҳәынҷаны аӷа Џьамтәылаҟа дшигоз анрылаҩ.
Аџьамцәа иҟалаз рзеилымкаазт, иџьашьаны иԥшуан амраҭашәарахь – Анаҟәаԥиахь. Уатәи ауахәамаҿ ауп раԥхьатәи асаркьалбжьқәа ахьгаз. Аха нас, ауахәамақәа ыҟоуп ҳәа ахьыргәамхәӡоз абнарахьгьы, аҩадагьы, аладагьы иаарыкәршаны зегьынџьара иӷызыӷызуа, иҵәаауа, аҽа-зныхгьы, «аҳаҳаи акы шәацәымшәан, Аԥсынра ыҟоуп, аԥсуара ыҟоуп. Аԥсны ахьчара зылшо ахаҵа ухҿа шьҭых, уаҳәа ҭых, угыл!» рҳәарашәа, аӡәы-ҩыџьак ракәымкәа, ар ахаҵарашәа цәырган ирҳәошәа, асаркьалбжьқәа гон…
Аӷа амч ду шимоугьы, Аԥсны аҳкәажә дҳәынҷан дшигогьы, дхьаԥш-кәаԥшуеит, дшәоит… Дшәоит, избанзар изышьҭымхит ари атәыла хәыҷы, ишьамхышгылан иаԥхьа измыргылеит аԥсуа жәлар…
Дцоит Мрагыларахь деиханы… Асаркьалбжьқәагьы нҵәара рықәӡамкәан ишьҭоуп, уимоу иаԥхьаҟагьы иԥылоит, Аԥсны далҵаанӡа игәы ҭарӡыӡо.
Егры рҽанадырхала, Феодора лыблақәа ҭраа даахьаԥшит Аԥсныҟа. Лылаӷырӡқәа лӡамҩа иаҿибаҳәа илеиуан. Наунагӡа бзиала ҳәа даԥырҵуан лыԥсадгьыл, бзиала ҳәа дырԥырҵуан лыжәлар, аха уи лхаҿы ианубаалон лара лыхьчара злымшаз аԥсуа жәлар дшырзгәдуз.
Аџьамцәа хьаԥшкәаԥшуан Егры иныҽԥынгылаанӡа, еиҳараӡак абнара илсны ианцоз амҩа нымҩахыҵ ашәиҭышәи шьаҿак ҟарҵомызт. Рыԥсы кьалыкьашо акәын ишраҩсуаз ақыҭақәа, уажәы ирбазма, инарықәланы еимырымҵәози, имыҭхаџьрызи. Иџьашьаны акәын уахьгьы ишынаԥшуаз – урҭ ақыҭақәа рҿгьы руа-ршәаџь зҳәо уаҩ дахымызт. Аџьамцәа уажәы ирбазма, изакәыз рымдыруаз, иахыҵны ицеит.
Аԥсны аҳкәажә дҳәынҷан дахьигоз Набед ихылԥа аҵыс шҭазгьы, игәы наӡомызт. Игәы наӡомызт, избанзар, атәыла дуқәа зҿаԥхьа ишьамхнышгылоз, «дахьнеиз зегьы ыршьаҟьасҭан дахысуеит» ҳәа ззырҳәоз агәмбылџьбара ду Аԥсны хәыҷы инапаҿы изаамгеит. Зыԥсадгьыл зыԥсахыз, зыжәлар зҭиз Ҭлаԥсҵәҟьа Аԥсны угар ауеит, аха аԥсуаа рыԥсадгьыл аӡәгьы изышьҭымхыц ҳәа иеиҳәоз дараапкуан.
«Иџьашьатәуп абарҭ ауаа – дхәыцуан Набед, – ртәыла Аԥсны ду ҳәа азырҳәоит, рыԥсадгьыл азы – Ҳаԥсадгьыл ду рҳәоит!..»
Ааи, абри атәыла инапаҿы изаамгеит афбатәи ашәышықәсазы адунеи зырӡыӡоз Џьамтәыла иреиӷьыз ар рԥыза Набед, амыҷҟар иман дшақәлазгьы. Мзызс ииԥшаарызеи аҳәынҭқар Хосрои иҿаԥхьа… Аԥсуаа рҭыӡшәа зынӡаскгьы ицәыригарым… Понтитәи амшын ирын аурымцәа сыжәлеит иҳәап. Егьа умҳәан, Амрагыларахьтәи Римтәи аимпериа ҳәынҭқарра дууп, афбатәи ашәышықәсазгьы адунеи аԥшәмара еимазкуазгьы аџьамцәеи дареи рхала ракәӡан. Уажәы-уажәы еидыслон, зны аӡәы даиааиларын, зны – аҽаӡә даҵахаларын. Ҩыџьа ахьеиқәԥо усгьы аӡә дкаҳароуп…
Абас дхәыцуан аџьамцәа рԥыза Аԥсны далсны доумам-оумамуа дахьнеиуаз.
… Убри аамҭаз акамбашь рҳа аиԥш ихы шьҭыхны, ахәы дыхҟьаны иҿааихеит џьамк. Уи амҩа аԥшыхәраз раԥхьаҟа идәықәҵаз агәыԥ далан.
– Ҳамҩа куп, ҳара ҳтәқәа зегьы ндырҵәеит! – ҳәа аламгәа ҭшьаауа дҵәаа-ҵәаауан.
– Даашәышьҭ арахь, – иҽы аӷәра ааҿеикын, ибжьы наиргеит Набед.
– Саҳ, ухаҵкы, – иаԥхьа ԥшьынаԥха иҽкаижьт аџьам.
– Иҟалеи?
– Егры аԥшаҳәахьы узнеиуам, амҩа куп.
– Уҩызцәа абаҟоу?
– Зегьы ндырҵәеит.
– Изусҭцәада?
– Доумбеиқәоуп, саҳ, ухаҵкы, доумбеиқәоуп. – Ари деилаԥсеит, наҟ дысԥырыжәга, – адҵа ныҟаиҵеит Набед. Нас иҽы ишьхәа наирбан, ахәы акәацәрахь иҿынеихеит. Еихьымӡа-еиԥымӡо ихьчаҩцәагь ишьҭан. Хыхь ианыҩхала, рыблақәа рыгәра мго инеиҿаԥшы-ааиҿаԥшит.
Аиҩхаақәа ирыбжьысны аӡиас аԥшаҳәахьы инеиуаз амҩа нырцә-аарцә иҭырҭәааны, џьаԥҳаныла еиқәных, аџьамцәа рнеира иазыԥшны игылан аԥсуаа. Рхыԥхьаӡарагь маҷӡамызт.
– Иабаанагеи? Изусҭцәада? – уажәы-уажәы дҵаауан Набед икәшан игылаз ихьчаҩцәа аҭак шырзыҟамҵозгьы. Нас, даараӡак ибара дшазымхьуазгьы (зыжәлар чарҳәара рзызуа ауаҩы дызҭахыда) Ҭлаԥс дааргарц нарыдиҵеит. Али-ԥси рыбжьара дыԥшааны дрыман иааит.
Зыҷкәын деиқәзырхарц Набед иҿы инеиз, хәырҭлаӷьҵас зцәа иҭалоз-иҭыҵуаз, аман еиқәаҵәа зҳәоз, иаҭаххаргьы адунеи амца ацраҵаны избылуаз, Набед иҿаԥхьа ишьамхышгылаз, икалҭ иагәӡуаз Ҭлаԥс иҷкәын дрымпыҵкәкәны иан лахь данишьҭ нахыс, дрыԥсахызшәа даҽа-уаҩны даақәгылт.
Иҟалап уи зыхҟьаз иҷкәын ицынхәрас иара ихаҭа дҳәынҷаны дахьыргоз акәзаргьы…
Иҟалап аханатәгьы иԥсадгьыл ампыҵахалаҩцәа иҭахымызҭгьы… амшә иакыз баба иҳәеит аиԥш, иҷкәын иеиқәырхараз дчарҳәаҩхеит акәымзар.
Иҟалап ачарҳәаҩгьы иара итәала иԥсадгьыл иҭахызар, бзиа ибозар… Уиазы акәхап, аԥсуаа рыԥсадгьыл – «ҳаԥсадгьыл ду» ҳәа иашьҭоуп ҳәа Набед изиаҽԥниҳәазгьы.
Абар еиҿаԥшуа иахьгылоу ҩыџьа – Аԥсны зырҟьацырц иаҿыз аџьамцәа рԥыза Набеди зыԥсадгьыл иачарҳәаҩхаз Ҭлаԥси.
– Нас иахуҳәаауеи, Ҭлаԥс, анҭ зусҭцәада? – дҵааит Набед.
– Аԥсны ԥсуаауп инхо, – иқьышә инықәкшашәа аҭак ныҟаиҵеит.
– Избоит ишџьамцәам, аха иабаанагеи? – Ҭлаԥс иҭак ҟаҵашьа шигәамԥхо мҩашьо амцаԥшь ҩаиҿыдыдит, аха макьаназ иҽеиқәкуа, ҿааиҭыхт Набед.
– Аџьамцәа абаанагеи ҳәа усазҵаар аҭак ҟасҵап, аха Аԥсны аԥсуаа абаанагеи ҳәа азҵаара…
– Иазхоуп, Ҭлаԥс, иазхоуп, ахаҳә уршыргьы иԥжәоит, уажәа ҭлапҟақәа аанкыл. Ҳара цәгьара узаамуит, уҷкәын иҩныҟа доуҳажьит. Егры ҳнырыр уаргьы уоуҳажьуеит, уҩныҟа ухынҳәып.
– Сара сышьҭахьҟа сызлахынҳәуа мҩа ыҟаӡам…
– Ус акәзар, Џьамтәылаҟа уҳаццап.
– Џьамтәыла сара истәылам.
Набед еиҭа амцаԥшь ҩаихҟьеит. Еиҭах, ихаԥыцқәа аӷырҿ шҩарыҵгазгьы, иҽааиҟажан, аиҩхаа ибжьҟьаны ахыкәалаа аиԥш иааиуаз аҽуаҩ иахь дынхьаԥшшәа ҿааиҭит:
– Ани ауаҩ аицәажәараз даауеит. Ҭарџьманра ҳазу.
Ҽырххыла иааиуаз, ҩынҩажәаҟа-ҩынҩажәижәабаҟа шьаҿа рыбжьара ианаанха, иҽы аӷәра наҿаирххан, икьакьаӡа ашьҭахьтәи ашьапқәа иҩарықәгылан, аԥынҵа афақь кылҟьо, ашәах аҿачы, џьарак иадырсызшәа, дааҭгылан, агәаҩара иҭыҩуашәа ибжьы аагеит.
– Аԥсынра ахьымӡӷ арганы ицо, Набед ухаҵазар, уалҵ арахь!
– Ииҳәазеи? – Набед Ҭлаԥс днаиазҵааит. Уи еиҭеигеит.
Набед дааиԥхьхәыцаан: «Набед иабашьуа дидыруазароуп», – иҳәарц наидиҵеит.
Ҭлаԥс иҭахы-иҭахым дҭарџьманхеит.
Аԥсуа ҽуаҩ дыхшәааит, иара усгьы иҵшәааз илакҭа узҭамԥшуа, нас ҿааиҭит:
– Аа, заҳкәажә дызҭииз, зыжәлар чарҳәара рзызуз Ҭлаԥс, уажәы ҭарџьманра ныҟәызго, Мсым Ду соуп ҳәа уџьамажә исызиаҳә.
Дхаҳәыршәыраха, уисыр шьакәарак илымҵуа дышьхныԥсылан, аҿаԥа иҿарҵазшәа дҿаҳаханы дгылан Ҭлаԥсгьы.
– Ииҳәазеи? Ииҳәазеи? Ииҳәазеи? – ҳәа Набед иқәиԥсоз азҵаарақәа рҭак ацынхәрас днақәыӷәӷәаны, Набед иакәу Мсым Ду иакәу изызкыз аилкаара уадаҩны ҿааиҭит:
– Алахша!
Набед азныказ даацәышхеит, нас инацәа Мсым Ду иқәкны дхәааит:
– Шәрыжәла арҭ абнауаа! Ицҟьашәҟьа иқәышәҵа! Аҳәиҵәҳәа, аӡы алеира аиԥш аџьамцәа рҿылархеит…
Шьыжьы инаркны шьыбжьышьҭахьынӡа Егры аԥшаҳәаҿы еидыслон шьҭахьҟа еиҭаҵшьа змамыз ҩ-мчык. Аԥсуаа хьаҵшьа рымамызт, рыԥсадгьыл акалҭаҿ игылан, рыԥсадгьыл рызныжьуамызт. Хыԥхьаӡарала ишырацәамызгьы, аӡә жәаҩык ааникылон, жәаҩык иааныркылон шәҩык… Рхы-рыԥсы еигӡомызт Аԥсны аҳкәажә леиқәырхаразы. Аха ирылуршари, аџьамцәа ахыцәхәыц аиԥш ирацәазҭгьы, нҵәара рықәмызҭгьы. Шәкыла, зқьыла аҳауа иалууаа, аԥсуаа рахь ишәышәуа еишьҭала-еишьҭала инеиуан ахәымпалқәа… ахҿақәа… ажьиирҭақәа рҿы уаха-саха ҳәа аиха аӡрыжәра ианаҿу аиԥш, аҳәа еилышьбжьқәа гон… Зшьапқәа аԥырқь-аԥырқьҳәа амцабз ыҵыддуаз аҽқәа, ахацәа реиԥш, бӷарҵахьы еибакны иқәԥозшәа, зышьҭахьтәи зшьапы ҳәырӡыӡқәа ирықәгыла икьакьаӡа ажәҩан иалалоз ршақәбжьы, рыкьыркьырбжьы оман… Ӷызран, ҳҳәаран, ҵәааран…
Ижәылон аџьамцәа, ижәылон… Урҭгьы рыԥсеиқәрхаразы мҩа заҵәык акәын ирымаз – Егры ирыр акәын, аԥсуаа шьаҽны ицар акәын… шьҭахьҟа гьежьырҭа рымамызт… Уиазоуп шәҩыла, зықьҩыла ишҭахозгьы, изжәылоз.
… Аԥсуаа ҭоуба руит рыԥсы ҭаны ари аиҩхаа шаанырмыжьуа, шьаҿак иадамхаргьы шьҭахьҟа ишымгьежьуа.
Аԥсуаа шгылаз иҭахон… Рхыԥхьаӡара иаҳа-иаҳа иҵыкәкәон. Иҭахоз рҭыԥқәа шҭацәыз иаанхон. Аха иаанхаз, аџьам ишиҳәаз аиԥш, идоумбеиқәаны ауп ишеибашьуаз. Абар, шьыбжьааит аҳәеилышьра ишаҿыз.
Ашьа кьасон…
Егрыҵәҟьа аԥшшәахәы аԥсахт…
Аԥсуа шьха цыҩ-цыҩ ԥагьақәа ӷьазӷьазуа игылан иԥшын, аԥсуаа ирызгәдуун.
Аԥсра мыжда зҭахыда? Аха аԥсрақәа зегь еиԥшымзаап.
Иҭахон аԥсуаа, аха иҭахон хаҵарыла, рыԥсадгьыл рхы ақәҵаны. Иҭахаз рыҩнуҵҟа аӡәызаҵәык идамзаргьы изқәа ахәра анымызт. Аџьам хәымпалқәа заахоз рыгәқәа ракәын… ахҿақәагь аанызкылоз рыгәқәа ракәын…
Моу, уажәраанӡагьы излааныркылои амыҷҟар реиԥш нҵәара зықәӡам аџьам? Доуҳа мчык рылалон аԥсуаа… Иҟалап хрыжь-хрыжь акеҩҳәа иаагоз ахаҵа рашәа акәзаргьы уи амч рылазҵоз…
Шьыбжьаарамԥын аиԥш аиҩхаа аҿыҵәҟьа игылаз аԥсуаа еибашьцәа аӷахеит. Уи рхы иархәаны, аџьамцәа Аԥсны аҳкәажә дрыманы, аԥшаҳәахьы икылсын, Егры арра иалагеит.
Аиҩхаа акалҭқәа рахь иҟаз макьаназгьы иқәԥон, уха урҭ рықәԥарагьы ԥыхьа иамаз амч ацәыӡхьан.
Иаанхаз аԥсуаа рыхқәа рыкәаҽ Егры аарцә иқәгылан иԥшуан, ашәымаҭәа зхьыссы Џьамтәылаҟа иргоз раҳкәажә дахьырзеиқәмырхаз хьымӡӷшьаны. Феодорагьы даахьаԥшын, бла хаала еиԥхьылшьшьааит аарцә ахәы иқәгылаз. Рымч шымхазгьы дырзыгәдууан, рфырхаҵара лхы ҳаракны илнаркуан…
Егры нырцә ацаҟьа ақәцәан дықәгылан Набедгьы. Уи аарцәҟа Аԥсныҟа дааԥшуан, аԥсуаа рыгәаӷьра дыхнахны,
снапаҿы ишԥасзаамгеи, сшьаҳәарӡыӡ ишԥасзамырҟьаци ҳәа дхәыцуан.
Дыԥшуан аарцәҟа зыжәлар чарҳәара рзызуз Ҭлаԥсгьы, иаб дышьны ихәда дыхшьызшәа илахь еиқәышьшьы.
Набед ихаҿы ччаԥшь-цәыгьхәыцрак наҿахәмарит. Иҟәбар-ҟәбарӡа иблацәақәа ааирҟәысҟәысын, зны аҳкәажә Феодора дналзыԥшит, нас даахьаҳәны Ҭлаԥс инаилаирҟацеит.
– Бек! – Ҭлаԥс ихы иқәкны ибжьы наиргеит.
Ҭлаԥс идырит иара дшиҿыз, аха изеилымкаазшәа ныҟаиҵан, илахь цәыҵарҟәҿы нырцәҟа дшыԥшыц дыԥшуан.
– Бек! – Набед ҿиҭхт.
Ҭлаԥс еиҭах акгьы изеилымкааӡазшәа дахьыԥшыц дыԥшуан.
– Уара уоуп дызҿу ҳаинрал, – иҳәан, Набед ихьчаҩцәа руаӡәк Ҭлаԥс даахьаирԥшит.
– Сара сбекӡам, – иҳәеит Ҭлаԥс данаахьаҳә.
– Иахьарнахыс убекуп.
– Ишԥа, избан?
– Избан умбои, Ҭлаԥс, уара Џьамтәыла иахамышҭуа азыҟауҵеит. Ҳара иҳацхраауа иџьабаа ахә бзианы иаҳшәоит.
– Сара сыхәаахәҭыҩӡам.
– Ҭлаԥс-бек ари адунеи аҿы зегь хәаахәҭыҩцәоуп. Ирымҭиуа, иаарымхәауа акгьы ыҟаӡам.
– Аԥсадгьылгьу?
– Ҳа-ҳа-ҳа… – икьатеиах ԥҵәо дыччеит Набед. – Уеилкаара уадаҩуп, уара, Ҭлаԥс. Аԥсадгьыл закәыхи? Аус злоу уԥсҭазароуп. Ус иҟан, ус иҟоуп, ус егьаанхоит.
– Уи шәара шәтәала…
– Ушаҟәыҵра удинаныс абарбарра, уи аҵкыс улышьамхгәыгәлан, аллаҳ ухьышьаргәыҵа сакәхшоуп ҳәа уимҵаныҳәа.
– Сара сқьырсиануп.
– Мап, иахьарнахыс аџьамцәа ҳдинхаҵарахь уиаагоит. – Сқьырсианра мап ацәысымкыцт…
– Ушаҟәыҵра удинаныс, уажәы иуасҳәо ашьҭахь ухала угәырӷьаҵәа уқьырсианра уақәыжьцәоит.
– Ус зуҳәо аԥсуаа уздыруам азоуп.
– Ауаа бзиаҵәҟьаны еилыскаауеит. Аԥсуаа уааӡами?
Ари адунеи иқәынхо егьырҭ ауаатәыҩса иреиԥшӡами?
– Абан дара ахьыҟоу, уразҵаа, – иҳәан Ҭлаԥс инацәа наирххеит аӡ нырцәҟа.
Набед еиҭа амцаԥшь ҩеихҟьеит. Еиҭа ичҳахит Ҭлаԥс иҵәылаҵара. Ииҳәаз имаҳаӡазшәа илымҳа инавшьҭны, даацәажәеит:
– Ҭлаԥс-бек, сара ажәа усҭахьан зны Егры ҳарыр уоусыжьуеит ҳәа. Сажәа насыгӡоит, ухы уақәиҭуп. Амала, аҽак удызгалоит, сгәы иаанагоит уеигәырӷьаны иудукылап ҳәа.
– Уи закәи?
– Изакәу умбои… удин нышьҭаҵаны ҳара ҳахь уиас… Зегь раԥхьаӡа Бек ҳәа ахьӡ ухаҳҵоит насгьы…
– Насгьы?
– Насгьы умбои, бекк иаҳасабала ауадалықьырҭагьы уоуроуп.
– Сара сҭаацәароуп…
– Издыруеит, издыруеит. Ҳарҭ зегьы ҳҭаацәароуп, аха ҳуадалықьырҭақәа уи зынӡакгьы ирԥырхагаӡам. Ууадалықь зегь раԥхьаӡа иҩналоу аԥҳәыс, уажәраанӡа Аԥсны аҳкәажәс иҟаз абри лакәзааит, – иҳәан, Феодора инацәа налықәикит.
– Мап, мап! Уиаҵкьыс аԥсра еиӷьуп, – дныҩныҵәааит Феодора, дцәышӡа лоура-зоуроу ашыӡ лыхьызшәа деиҵас, дқыџьқыџьуа.
Ҭлаԥсгьы дхаҳәыршәыраха дыхшәааны дгылан. «Ҳаԥсы апара баны рацәа дҳалахәмаруеит, ацгәы ԥсуан, аҳәынаԥ хәмаруан ҳәа шырҳәо аиԥшҵәҟьа», – дхәыцуан Ҭлаԥс.
Набед иакәзар, икьатеиах ԥҵәо аҟырҟырҳәа аччара даҿын. Феодора лыӷызбжьи Набед иччабжьи еилаланы, ихагәҭа агәараҳәа иасуашәа акәын илымҳа ишҭаҩуаз Ҭлаԥс.
– Ачарҳәаҩ, ачарҳәаҩ, – дыҳәҳәон Феодора.
– Дчарҳәаҩым, аха дбекуп, дбекуп. – Феодора деиԥхьжәаны, еиҭа иӷра еимлагәа икны, ӡыла иҭәыз аԥҳал хышәҭызшәа, аҟырҟырҳәа дыччон Набед.
«Моу, уанаџьалбеит, дшухыччо умбаӡои ари аџьам. Угәаҵәа жәпаӡома, иучҳашазеи?..» – арҭ рҩызцәа азҵаарақәа еихьымӡа-еиԥымӡо еишьҭала изааиуан Ҭлаԥс. «Исылшараны иҟоузеи, Аԥсныҟа сзыхынҳәуам, уахь сшырдыруа ачарҳәаҩ ҳәа ауп. Арҭ аџьамцәа ахьыӡ сырҭоит, амал сырҭоит. Нас ишԥазури урҭ сыҽрыдсымкылар?..» – изааиуаз азҵаарақәа рҭак ҟасҵоит ҳәа хазы даҿын.
«Башаӡа ухы ужьоит, ачарҳәаҩ аӡәгьы диҭахӡам…» – еиҭах ари азҵаара изааит. Аха аҭак аҟаҵаха дахьӡаанӡа арҵәааҳәа Феодора лыҵәаабжь аҭҳарцәҳәа ацәа далазшәа даанарԥшит.
– Уара, – лнацәа Ҭлаԥс иқәкын,– ужәлари уԥсадгьыли уҭиит, аха ухшара ирыԥсыхәои?
– Ируеи схәыҷқәа?
– Ачарҳәаҩ ихәыҷқәа – абри ауп хьӡыс ирзаанхо!
Егьа рҳәаргьы, егьа ичҳаргьы Ҭлаԥс ари дазыԥшымызт.
Ажәҩан еимҟьаны, абыржәы иблақәа аахтызшәа, дыккаӡа дааԥшит. Иааҟәымҵӡакәа ҩ-ажәазаҵәык «ачарҳәаҩ ихәыҷқәа» ҳәа илымҳа иҭаҩуан.
– Мап, мап! – ихы еимлагәа икны аӡы нырцәҟа днаԥшит. Нырцә иқәгылаз аԥсуаа-еибашьцәа зегьы еицҿакны «ачарҳәаҩ ихәыҷқәа» ҳәа ҿырҭуазшәагь илымҳа иҭаҩуан.
– Мап, мап! – игеит еиҭа Ҭлаԥс иҵәаабжь. Аџьамцәа деилаԥсама ари ауаҩ ҳәа уахь ианынхьаԥш, рылаԥш неихьыст ацаҟьа аҟнытә дкаууа Егры аӡеибафара иазлеиуаз Ҭлаԥс…
Аӡиас ацәқәырԥақәа даашьҭԥааны, еилагьежьуа-еилахынҳәуа хыхьынтә дҵаакәкәала дрыма ҵаҟа инҭалт…
Аӡеибафара хәмаруазшәа, зны хыхь дханагалон, нас ҵаҟа дагахуан.
Егры аӡиас наҟ-ааҟтәи аҿықәқәа ирхықәгылан аԥсуааи аџьамцәеи изыԥшуан имадаӷьмадашәо аӡеибафара иалаз Ҭлаԥс.
Деиқәырхатәуп ҳәа аԥсуаагьы ахьгылаз имҵысит, аџьамцәагьы акгьы рымҳәеит.
Ҭлаԥс ихабар рымбаӡо аӡеибафара данахәлабга, Набед инацәа нархханы ҿааиҭит:
– Абасоуп ачарҳәаҩ дышҭахо! – уиала иеибашьцәа аџьамцәагьы алаибжьарц.
Хымшуп аҳҭынраҿы еилаҩеиҩасроижьҭеи, аҳҭнуаа еилагьежьуеижьҭеи. Ируа-ирҳәо иақәшәом, ирку рымпыҵҩрны икаҳауеит, иууа-ууаӡа аҳҭынра иҩноуп. Аҳҭныҳәсақәа уажәы-уажәы инеизыҩҩлоит, аӡәы иаҳар ҳәа иацәшәаны иахӡыӡаауа, инеиҿахәыҭ-ааиҿахәыҭхәыҭуа маӡак еимырҟьо, аимҵакьачара иасуа рымпыл аиԥш, инеимда-ааимдо ирыма аҳҭынра иҩноуп. Даҽазныхгьы, урҭ анааиҿаҳалак инеиҿаԥшны, аԥсеизгара иаҿу ауаҩы дырзыкҿоушәа, луанытә иаақәыԥсычҳаны, нас закә хлымӡаахузеи ҳзықәшәаз рҳәарашәа, рыхқәа аарҵысы-аарҵысны ажәҩан инаҵаԥшуеит, рылахь-рыџьымшь ӡатәуа, зхьышьаргәыҵа ҳакәхшоу зегь ибоит, зегь иаҳауеит, инапаҿы ҳаҟоуп, ииуа аабап, ҳара иҳамчгәышьоузеи ҳәа аанаргауа.
Аҳҭнырԥар ракәзар, рабацәа шьны рыхәда ихшьушәа рхахәда рыкәаҽ, рылахь еимарџахә, аҳҭынра агәарԥ абжак амҽхак зҽеимартаӷа иџаџаӡа изызҳауа араҵла ашәшьыраҿ, ҳаи рҳәар абжьасқәа реиԥш ишныҵҟьара ихианы рыхҿақәа рымпыҵарӷәӷәа игылоуп. Аџьабара иалагылоу аӡә иеиԥш знапқәа згәыҵаԥса илеи-ҩеиуа ақьаҳиа, «ҳаԥсы уара унапы иакуп, иҟоу уара еиҳа иудыруеит, иҳауҳәарауеи» ҳәа изҵаарашәа, рылахьқәа ирцәыҵыԥшны инеизыԥшлоит. Аха ақьаҳиа дара ибаӡом, ҽырзажәра уны, «шәара шәызусҭцәада сара саасҭа, шәымбои сымҵаа-сымԥшаа аҳ иахь сшыҩнало-сышдәылҵуа» ҳәа ихаҿы иаанарго, имгәацәа иаԥхьа иргылан, игәы ҭырсакьа амардуан дҩаҿалалоит.
Хымшуп аҳҭынраҿы еилагьежьуеижьҭеи…
Иҩнапык ихы иаҵаҵаны, иҟытбжьык ыҟаӡамкәа, абыржәы ацәахаа дынҭанагалазшәа, дыхәхәаӡа ацәардаӷәы дықәиоуп Аԥсырҭ. Шьыжьхьа изнаргаз еиқәыхьшәашәа иқәгылоуп: ҿаҵак иадамхаргьы илбааимдацт, ҿамҩак иадамхаргьы аӡыҵәҟьа имжәыцт. Аказы иазҵаауа рыбжьы иаҳаӡом, уимоу, ауада ианыҩналаҵәҟьо ибаӡом.
Хымшуп абас аҳҭынраҿы еилагьежьроижьҭеи…
Аԥсырҭ ихәамц ауп акәымзар, ихаҭа, ихдырра, игәаҟәышра ицәыӡит, ари ауадаҿ иҟаӡамызт, аҳҭынра идәылҵны, иԥсадгьыл иалҵны ахара инаскьахьан, аџьма цыркь аԥсаса рышьҭахь ишаанхо аиԥш, Аԥсны ааныжьны иаҳа-иаҳа инаскьоз, еиҳа-еиҳа зцәаара маҷхоз аџьамцәа ирхьымӡа-еиԥымӡо ирышьҭан.
Илымҳа иҭаҩуан жәаҩыла, шәҩыла иааҟәымҵӡакәа азҵаарақәа изҭо шьоук рыбжьы. Дара шимбозгьы, рыбжьқәа даара иаҳахьоушәа, даара идыруазшәа, уажәымзар-уажәы урҭ зусҭцәо иҳәарашәа игәы ишабозгьы, игәалашәомызт. Ихәыцра шаҟа ирзааигәахаз аҟара, дара наскьон наҟ ахара. «Ицеит, ицаӡеит, уажәшьҭа сҭынчхап, аӡәгьы азҵаара сиҭом» ҳәа анааигәахәлак, цас изыруазшәа, иахьаа-излаа имбаӡакәа, еишьҭеибаҵа иаацәырҟьан иазҵаара иналагахуан. Ус, хәыҷы-хәыҷла егьырҭ абжьқәа наскьахуан, аӡәы заҵәык абыжь-гәаҩа изҵаарада:
«Избан, иҟасҵазеи цәгьарас, аԥсҭазара гәымбылџьбара абас сара исызныҟәаратәы? Арҭ ахәымшк уааҟәымҵӡакәа ухы иауҭо ари азҵаароуп. Ус ами?» – дҵаауан абыжь-гәаҩа.
«Ааи», – ихы ирҵысуеит Аԥсырҭ.
«Уи аҭак уасҳәаанӡа, зны сара иусҭо азҵаарақәа рҭак ҟауҵароуп. Абар актәи азҵаарагьы:
Жәларак знапы ианыԥшыло ауаҩы хшла дкәабошәа дыцқьазароуп, ус ами?»
«Ааи».
«Уара ус уцқьоу?» – диазҵаауан.
«Ааи, сыцқьоуп» – аҭак ҟаиҵон.
«Уахымццакын аҭак аҟаҵара, иусҭаз азҵаара цқьа уазхәыц. Ууаҩыбжара уҭысижьҭеи акрааҵуеит… Ухахәы ашлара иамҽханакхьеит… Аԥсҭазара амҩа хьанҭа уанысхьеит… Акырынтә уҭагәҭасит, џьарак умбырӡакәан, знызаҵәык иадамхаргьы ушьаҿа еиламсӡакәан иҟаларым… Цқьа уазхәыц… Цқьа уазхәыц…»
«Ааи, ааи, сазхәыцит».
«Нас акгьы угәаламшәаӡои?»
«Мап, ацәгьара зымуцт».
«Ус ргәы иаанагоит зегьы, ахықә инхықәгылаанӡа, ргәы цқьа иҭахәыцаанӡа. Уи зыхҟьо ирухьоу ацәгьара аӡы иахьарҭо, анышә иҵаҵаны иахьыржуа ауп».
«Анцәаиныс акгьы шысгәаламшәо». «Ус умқәыр акәын».
«Избан?»
«Избан умбои, Аԥсырҭ, азин умам». «Сароу?»
«Ааи, уара».
«Зԥсҭазараҿы цәгьарак ҟазымҵац ауаҩы азин сымамзар…»
«Уара, излазбо ала, иугәалауршәарц уҭахым». «Изакәи исгәаласыршәо?»
«Иуухьоу ацәгьара».
«Анцәаиныс цәгьара шызымуц».
«Ус умқәлан ҳәа сымҳәахьеи. Сажәа уазхәыцыр акәын, аха иуҭахымхеит. Ус анакәха, сара иугәаласыршәап иуухьоу ацәгьарақәа».
«Ишԥа, ацәгьарақәа уҳәама?»
«Ааи, ацәгьарақәа, уара угәы ишԥаанагои, акы акәу џьушьома иҟауҵахьоу? Ҳа-ҳа-ҳа… Иуҭахызар, иугәаласыршәап раԥхьаӡа иҟауҵаз ацәгьара?»
«Раԥхьатәи ацәгьара уҳәоу?»
«Ааи, ааи, раԥхьатәи… Усҟан жәибжь шықәса ракәын иухыҵуаз. Аҽны мшаԥын. Аԥсилаа раҳ иаҳҭынраҿы шәеизеит. Аҳ идҵала еиҿыркааит ахәмаррақәа, мыцхәы иблахкыгаз, иԥшӡаз иԥҳазаҵә бзиа иахьылбоз азы. Уи лыԥшӡара арԥарцәа зегь рыбла хнакит, уаргьы ублақәа ааихамырҟәысӡакәан улыхәаԥшуан. Ларгьы угәалҭеит, дагьԥышәырччеит. Уиакәхеит, уаҟара уцлеит, аха уи мацара азхомызт лхыхразы, арԥарцәа зегьы уҽрылукаар акәын. Уахьгьы акы уацәшәомызт, ухы уақәгәыӷуан.
Ахәмаррақәа рхы зларкыз ахаҳәрԥарала ауп. Зегь рышьҭахьӡа ауп уаннеи, ахаҳәгьы маҷмызт, ԥуҭк аҟара ихьанҭан, аха уара, иласкәантраӡа ибамбалыхызшәа иҩышьҭуԥаан иануршә, игылаз аџьар ааилаҭырт. Шьаҿак аҵкыс зегьы реиҳа еиҳаны иуршәзаап. Уаахьаԥшны лара уналзыԥшит.
Лыблақәа ччон…
Угәы ҭгәырӷьааит, мҵәыжәҩада ажәҩанахь уԥрит, анарха амоуит акәымзар.
«Аԥсырҭ иацлабра згәаӷьуада?» – ҳәа аӡбаҩ ибжьы анга, аџьар даарылҵны иҿааихеит уара иуқәлаз арԥыск. Уи шәыҩнаҭа иааӡаз, шәмаҵуҩы ҷкәын, ухәыҷы аахыс иуцыз, иуцыхәмаруаз, иуцзызҳауаз, џьара снышьацәхыслар, смахәар нҭарсны сааникылоит ҳәа узықәгәыӷуаз уҩыза гәакьа иакәын. Егьырҭ зегьы реиԥш, «иааигәаӷьызеи» ҳәа угәамхәӡеит, «избан, изысзиуеи» ҳәа ауп ухаҳәыршәыраха уахьгылаз иухәыцуаз… Иршәит ахаҳә, иуаԥигеит хараӡа…
Уеиҭанхьаԥшит лара лахь. Дԥышәарччаӡомызт.
Лхы лалырҟәит.
Аиааира згаз идырныҳәалон ажәлар. Убасҟан быжьрабыжьҵәа адгьыл еиҩыжаан дыҵазар уҭаххеит уҩыза, аха иааг.
… Ашьҭахь аҽыҩцәа еицлабуан. Аҵҟьарҭаҿ иареи уареи шәыҽқәа еивагылан. Аҵҟьарҭаҿы моу шәызхысраны иҟаз ахәқәа, агәаҩарақәа, анаарақәа рыбжеиҳарак иареи уареи шәеицахысит. Мап исҳәо иашам, аԥхьа уара угылан, иара шьаҿак иадамхаргьы даауаҩымшәаӡакәа иҽувархх, аха шьҭахьҟа иҽаанкыло, душьҭан. Душьҭан… аҳҭынрахьы иҩагоу адәкаршәра шәанылаанӡа. Адәкаршәра шәаныланы шәҿанынашәха, иҽы аӷәра науижьын, али-ԥси рыбжьара уара духьӡеит, аха дуаԥымскәан иҽуаҟаратәны, иҽы аӷәра еиҭах иаҿарххо, шәеивагыланы аҳҭынра, аҵыхәанӡа шәнаӡеит.
Уаахьаԥшны унеиҿаԥшит.
Иаргьы дуҿаԥшуан… дагьухәлаччон. Уара уеицрашәеит, «атәитәых» ҳәагь уиҵаҳәҳәеит. Уиакәхеит, иҽы аӷәра науижьын, асаба уҿарчы, дмацәысеимҟьаран днаувҟьеит… Аџьар ахьгылаз уанҩеи, аӡәгьы угәеимҭаӡеит… Иара дҽыжәхны ажәлар рнапы дықәыргыла ажәҩанахь ддыршәуан.
Унхьаԥшит лара лахь. Шәыблақәа шааиқәшәазҵәҟьа аӡә дылҿасызшәа дааихашәын, зымҩа дынхьаԥшит. Аҵыхәтәаны ииасит жәытәнатә аахыс ахаҵара амчҵәҟьа аазырԥшуа аицлабрахь. Уи аиқәԥара акәын.
Уаҟагьы уара иуиааиуаз дҟамлеит, иара дцәырҵаанӡа… Иуцәымыӷхеит аџьар дрылҵны иҿанааиха, еиҭа уамхаҳәахт аҽырыҩраан данухьӡаз иуҳәаз ажәа «атәитәых».
Иара аҭак ҟаимҵаӡеит. Амала, уӡара нҭарс иааикын, хәыҷҵас уҩышьҭиԥаан, угәышҵа хаххала адгьыл аӡа аӷьеҩҳәа улықәижьит.
Ҳәҳәарахеит… ҟаарахеит… аџьар еилаҭырт… Убас ахьузиуз маха-маха деимыржәжәоит ҳәа ауп угәы иаанагаз, адәаӡа уахьықәжьыз. Уҩыҵыззан, ухы анҩышьҭух, ажәлар рнапы дықәыргыла дрыма ишнеиуаз убеит…
Ахьышәҭҳәа уаахьаԥшит лара лахь. Лара дахьгылаз дгәырӷьон, дыччон ахәыҷқәа реиԥш, лнапқәа еинылҟьон… Аха дызхәаԥшуаз уара уакәӡамызт, иара иакәын.
Аԥырқьҳәа амцабз уцралт, ҭоубагь ууит дахьурхәырц.
Аухаҵәҟьа ихабар ҳәа уаҩы изымдырӡо дыбжьаӡит уи аҷкәын».
«Сара исхарои, нас уи дыбжьаӡзар?»
«Уара уакәымзар, дарбан изхароу? Иҟалеи ҳәа уаб дануазҵаа, уаҳа сыла дамбааит ҳәа иоумҳәаӡеи?»
«Ааи, аха иалыздыраауеи сара уи ихьыз?»
«Уаб ихьмыӡӷишьеит уара узықәшәаз. Иара идҵала аухаҵәҟьа уи аҷкәын деиқәԥах дҿаҳәаны амшын нырцәынтә иааз ҭуџьарк диирхәҳаит… Нас изхарада уи аҷкәын ибжьаӡра? Зҿумҭуазеи, иҳәа аҭак…»
«Ааи, сара соуп изхароу…»
«Аҵыхәтәаны ус шуҳәоз здыруан, аха уиала узрылымгаӡеит уцәгьоурақәа…»
«Ишԥа, уаҳа ицәыруго кыр умоума?»
«Исымамкәан, ишԥыкәу ишсымам, уара иугәалауршәарц шуҭахымгьы».
«Иҳәа нас, уажәшьҭа акгьы ӡатәым, уаналагах инагӡа».
«Уа уиашоуп, аныха аԥхьа инагыланы гәаартыла ишеицәажәо аиԥш, акгьы мӡакәан ҳаицәажәароуп. Уҟәаҟәа иқәухроуп уи ахьанҭара, мамзар заа уаражәуеит, убӷа архәоит… адамрахьгьы уагоит».
«Ар ирнымиаз дхаҵа ӷәӷәоуп рҳәоит, ус зумҳәои џьымхеит, сҭыԥаҿ угыландаз, ушцәажәоз збарын?..»
«Мшәан, уаргьы саргьы аӡә ҳауми, уареи сареи ҳәа еилых ыҟаӡам, амала, уара ҳацәгьа-мыцәгьақәа зегьы уӡарц уаҿуп, сара – мап. Абриала акәӡоуп ҳазлеиԥшымгьы».
«Аламгәа аҭшьаара уаҟәыҵ, иҳәа нас смыргәаҟкәа, иуҳәарц иуҭаху».
«Исҳәарц исҭаху рацәоуп, аха уажәазы иалаҳхып руакы».
«Иарбан уи?»
«Сара сызҿу Аԥсны аҳрахь узланеиз амҩа ауп».
«Ум амҩа цқьамызт ҳәа уҳәарц аума узҿу?»
«Аҭоурых аҿы иҟамлацт ажәлар рхадарахь амардуан икыдлан ихало имҩа цқьаӡаны, нас уара иухарагәышьоузеи… Иугәалашәо, аԥсилаа аҳыс уаналырх ауха иухәыцуаз».
«Исхәыцуаз уи ауха?»
«Аԥсилаа рхала ракәымкәа, асаныгцәагьы, абазгаагьы, мсымаагьы еидҵаны аԥсуаа зегьы аҳыс сызрымамзеи ҳәа акәын иухәыцуаз».
«Ицәгьоума, нас Аԥсны иаку ҳәынҭқарраны иҟаларц сҭахызҭгьы, аԥсуаа зегь наҟ-ааҟ рыжәҩахырқәа еибаркны иаагылар, мыч думи, усҟан ирҭахы-ирҭахым, имҵаа-имԥшаа иабалак Ҳаԥсадгьыл изалаломызт, изалахәмаруамызт, ршьапхыцгьы ирзаргомызт».
«Уи цәгьоуп ҳәа аӡәгьы иуҿаирхьӡом, аха иаку Аԥсны аҳыс иаиуадаз?»
«Сара соуп иаиуаз, уиазы акәын сызхәыцуазгьы, сзықәԥозгьы».
«Избан, уара?»
«Избанзар, сара сакәын Аԥсны аидҵара иашьҭаз». «Уаҟа зынӡа уишам. Асаныгцәа рԥызагь уи мап ацәикӡомызт, иара аҳыс дшыҟалоз идырыр, мсымаа рԥыза иакәзаргьы, дыԥхашьа-ԥхаҵо аганахь дгыларымызт… абазгаа раҳ Сқьеԥарна итәы ҳалацәажәарым».
«Избан, ҳзаламцәажәари?»
«Избанзар, Сқьеԥарна уара уеиԥшҵәҟьа дазхәыцуан Аԥсны шԥеидысҵари ҳәа».
«Аха уи аԥсуаа дыртәымызт, аџьамцәа рдинхаҵара шьҭиххьан».
«Адинхаҵара азҵаатәы аҽакуп. Ҳара ҳазлацәажәо уи акәым. Ԥсуак иаҳасабала Сқьеԥарнагьы уара уеиԥшҵәҟьа Аԥсны аҳыс даиурц иҭахын. Ус акәӡами?»
«Ааи, ус акәхап, нас…»
«Еиҭа угәы аартны уцәажәом. Сқьеԥарна сызлеиԥыргахари, ицәа злаԥысҽри, ижәлар дызларцәымӷыстәри ҳәа умҳәахьаз? Ҿуҭуам? Ус анакәха, ухәыцхьан. Ашьҭахь уара ууаа роуми ианхәԥҳаи иареи еимадоуп ҳәа ажәлар ирылазырҵәаз?»
«Ааи, аха…»
«Издыруеит, издыруеит. Дарбанзаалакгьы ицәыхьанҭоуп «ааи» аҳәара. Аха, мшәан, ара тәымуаҩ дыҟам, уаргьы саргьы аӡә ҳауп. Уи «аӡәы» ҳәа сызҿу инапхыц иавҵоу ицәгьеи ибзиеи ҳауп, ҳаициит, ҳагьеицыԥсыроуп. Убри аҟнытә еиҭасҳәоит, гәаартла ҳаицәажәалап. Иугәалашәоу, Сқьеԥарна Џьамтәылаҟа амҩа дықәлт ҳәа ануаҳа ушыҟалаз?..»
«Ауха шаанӡа сызмыцәо сиарҭа сылан» «Уагьгәырӷьон… ас имарианы угәҭакы ахьыҟалаз». «Ааи… сагьгәырӷьон…»
«Нас абазгаа рыҩнуҵҟа иумаз ууаа ирҳәартә иҟоуҵеит, уахь, Анаҟәаԥиаҟа унарыԥхьартә. Ус ауми?»
«Зегь удыруазар, узҵаауеи?..»
«Уара утәала Сқьеԥарна изууз цәгьараӡами? Ҿуҭуам… Ус анакәха, усықәшаҳаҭуп, аха амцхә умгәырӷьан, «аҵәгьы мбылуа, акәацгьы ӡуа» ҳәа ажәлар ирҳәо аԥсҭазараҿ анагӡара уадаҩуп, анарха амаӡам. Амала, иуасҳәо уи ауп; иахьа Аԥсҳа ҳәа иушьҭоуп, аха иудыруоу, Сқьеԥарна иқәцара ушашьҭаз аиԥш, уара уқәцара иашьҭоугьы шыҟоу?»
«Изусҭцәада?»
«Ҳа-ҳа-ҳа… урҭ зусҭцәоу уаԥхьаҟа иара аԥсҭазара ахаҭа иунарбоит. Ус ауп адунеи шеибарку.
Уареи сареи амцхә ҳаидхалацәеит, уажәшьҭа ҳаиԥырҵроуп. Сцамҭаз иуасҳәо уи ауп, иацтәи амш ухоумыршҭлан, аха узызхәыцлаша уаҵәтәи амш ауп…»
Ацәа даалҵызшәа аҭҳарцәҳәа дааԥшит Аԥсырҭ. Дҩеихан ииарҭа даақәтәан, днаԥшы-ааԥшит. Аҳҭнуаа рыблақәа ҭхаха изыԥшуан. Дҩагылан абарҵахь дындәылҵит. Абыркьыл даннадгыла, ихы ҩышьҭихын, ажәҩан днаҵаԥшит. Ишәшьын.
Амрагыларахь еимаҩны ақәаршҩы леиуазшәа аҵырмақьаԥшра аҭан ицәыҵлашьцааӡа иҟан. Ара ду амҵахь данынаԥш, ҳахьуҭаху ҳахиоуп ҳәа аанарго иеибашьцәа иара иахь шьаҿақәак ааҟарҵан, нас ибла абақәацари ҳәа ишнаҵҟьара ихианы иаагылт.
«Дызусҭхарыдашь абарҭ рахьтә сара сҭыԥ иашьҭоу, ашыслампыр аиԥш анышә дхәыҵалан ихәыҵызжаауа?» – иеибашьцәа рԥызацәа блала ифарашәа аӡәаӡәала дырзааҭгыло, рханытә ршьапаҟынӡа еимидеит. «Мап, мап, Аԥсны аҳра зықәнаго сара сеиԥш арҭ рыҩнуҵҟа аӡәгьы дыҟам. Аха ус сҳәеит ҳәа зегьы иреицәоу акьача иакәзаргьы амчра инапаҿы ианнеи, уажәраанӡа абри ауаҩ дышԥаҳзымдыруаз ҳәа, ажәлар иаԥхьа ахырхәара иалагоит. Ус иаԥын жәытәнатә аахыс, иагьаанхоит».
Убри аамҭаз Аԥсырҭ илымҳа иааҭаҩит арҭ ахымшк дзыргәаҭеиуаз абжьы:
«Иацтәи амш ухоумыршҭын, аха узызхәыцша уаҵәтәи амш ауп…»
«Изеиԥшрахарызеишь, нас, уаҵәтәи амш?» – Аԥсырҭ еиҭах амрагыларахь днаԥшит. Аха уахь уажәраанӡа ишылашьцаз аиԥш илашьцан…
«… Аԥсилаа ртәылаҿы даараӡа еиқәыршәоу абаахырӷәӷәарҭа ыҟоуп; аҭыԥантәи ауаа уи Ҭзибила (Ҵабал – Б. ).) ҳәа иашьҭоуп.
Алазцәа рҳәынҭқар Гәбаз изааигәаӡаз, «амагистр» ҳәа изышьҭаз Ҭердеҭ ҳәа аӡәы, аџьамцәа иҽрымаданы, Гәбаз чарҳәара изиуит, игәгьы иҭеикит абаа-хырӷәӷәарҭа урҭ ириҭарц. Ари игәҭакы неигӡарацы, аџьамцәа рыр иманы, Аԥсилиа далалт. Абаа-хырӷәӷәарҭа даназааигәаха, Ҭердеҭи уи ицыз алазцәеи аԥхьаҟа ицеит. Абаа-хырӷәӷәарҭа агәашәқәа аартны ианҭарыжьла… аџьамцәагьы урҭ ирышьҭаланы иҭалт.
… Ари абаа-хырӷәӷәарҭа ахада иԥҳәыс шьҭрала иаԥсилыз, даараӡа дыԥшӡан. Аџьамцәа рԥыза дигәаԥхеит… хаала инапаҿы данизаамга, лымч имырхеит.
… Ауха абаа-хырӷәӷәарҭа ахада аџьамцәа рԥызагьы дишьит, даргьы цҟьашәҟьа иқәҵаны, ибаа инапаҿы иааигеит…»
«Аготцәа рабашьра» захьӡу Прокопи Кесариатәи ишәҟәаҟынтә. Афбатәи ашәышықәса».
Ацәылашара адәы ианаақәлоз игылаз Сеилыҟә, ирахә-ишәахә еилырганы, иааинырслашәа ахь-мыхьла шьыжьхьакгьы кны, иԥацәа драԥызан ашҭа данынҭыҵуаз, амра ҵлакашәарак ихалахьан.
Асапын иадыргазшәа иҽы ашәах ақәч, агәарабжьара асаба бжьарчы, ибыжьҟьа иааиуаз Ноурыз иқьаҳиа, аҭарчеи игазшәа, агәашә аԥхьа цәӷәыхаа даарԥыххылт.
– Уа шьыжьбзиақәа! – ихы дубеиа ибо, ибжьы хьырвырӡа ҿааиҭит.
– Бзиара убааит, дад! Уаҳзаазгазеи, цәгьароума, бзиароума? – Сеилыҟә ақьаҳиа ихы наиқәикын, дҵааит.
– Сеилыҟә деилахаӡамзар аҳҭынраҟынӡа дааиуандаз, уск аҵыхәала иареи сареи ҳнеицәажәарц сҭахуп ҳәа Ноурыз сузааишьҭит, ухаҵкы, – иҳәеит ақьаҳиа, ар ишьҭоушәа дыццакны дахьцәажәоз иажәақәа нагӡаны иҳәаанӡа иҿахыҵәҵәо.
– Цәгьарак ҟамлазааит, дад? – Сеилыҟә деиҭаҵааит.
– Цәгьараҵәҟьак ҟалазар саргьы слымҳа аҵкар ала акәзаргьы исаҳарын, ухаҵкы, – иҳәеит ақьаҳиа еиҭах деихьымӡаеиԥымӡо.
«Иқәшәазеи Ноурыз, ҟәышра игӡам, абри иҩыза ақьаҳиа дабеиҭаху… укәа дҭалошәа, умаӷра дкылсуашәа, арахь ацгәы аиԥш убла дхымԥшылаӡо», – гәаныла даацәажәеит Сеилыҟә.
Сеилыҟә ақьаҳиа дицәымӷын. Цәгьара изимуцызт, уимоу, иҿаԥхьа иҽырԥсышәаны, аламура иамҵақьақьо аласбеиԥш дышҵыхәаршәшәозгьы, ихы ҩышьҭыхны дзиҿаԥшуамызт. Амаҭ аиԥш дыхьшәашәаӡа дыҟоуп уқьаҳиаҳәагьы Ноурыз иеиҳәахьан.
«Сара сзы ихы хиҵәоит, уи ауп исҭаху, егьырахь игәи игәаҵәеи шкәакәоу еиқәаҵәоу аилкаара абасҭаху», –
аҭак ҟаиҵеит Ноурыз. Цыблаа рхада ас иацәажәара зегьы ирзыгәаӷьуамызт, аха иара ҳабаӡӡеи ҳәа аҳҭынраҿы иахьишьҭаз ихы иархәаны, игәаԥхома-игәамԥхома, уашьҭан иҟаларызеишь ҳәа дхьаԥшкәаԥшуа акәымкәа, игәы иаанагоз мӡакәа Ноурыз иеиҳәон. Ноурызгьы иничҳауаз рацәан. Егьаумҳәан, иаԥхьаҟа цыблаа шԥаҟаларызеишь ҳәа данхәыцуаз, урҭ рразҟы змаҟахы иадиҳәалоз иҷкәынцәа руаӡәк дзааӡаз иакәын. Сеилыҟә ихы-ихшара хазын, Мсым Хәыҷы дхазын. Аԥсцәаҳа дааины ма Мсым Хәыҷы дсыҭ, мап анакәха, уҷкәынцәа сыҭ ҳәа иҳәар, ибӷашшара аҿеиҩҳәа ишыԥнаҵәозгьы, игәы ламыҩрны атымитыша ишҭаҳауазгьы, ҟыт мҳәа деиҵаӷәӷәа дҩагылан, инацәа иԥацәа инарықәикуан. Ус зыҟаиҵоз, иԥацәа раҵкыс дахьеиӷьаишьо азы мацарагь акәӡам. Цыблаа рхада дахьиԥоу, аԥхьаҟа иҟалоу здыруада, саргьы сԥацәагьы ихԥша ҳахьчап ҳәагьы дхәыцуамызт, ус зыҟаиҵоз – аԥсилаагьы мсымаагьы рынхара-нҵыра, рԥсҭазара, рыҟалареи рыҟамлареи азҵаатәы ихәыԥҳа Мсым Хәыҷы иахьидҳәалоу азоуп.
– Ноурыз ухаҵкы, уара ухадоуп, ахшыҩ сара иусҭоит ҳәа салагом, иагьсықәнагам, сҭыԥгьы здыруазароуп… – ҳәа ацәажәара данналагоз, Ноурыз иаԥханагьлак иеиԥш иҟәаҟәа днас-насны ҿааиҭуан:
– Шаҟантә иуасҳәахьоузеи, Сеилыҟә, сара саҳҭынра уара уҩнеиԥш иԥхьаӡала ҳәа. Цыблаа зегьы сара истәуп, аха уара ҽа ҭыԥуп иаанукыло, уара уабаӡӡеиуп. Саапкыр сзыдҿарҳәало сыҷкәын еиҵбы дуааӡоит, саб ҳәа гәыблыла дызхәаԥшуа уара уоуп, акыкахш зыбжьалаз аҩнаҭақәа рхәышҭаарақәа хазызаргьы – рымҿырҟәара акуп. Убри аҟнытә гәаартыла усацәажәозароуп. Ма уара ула издыруазароуп цыблаа шхәыцуа, – игәы ырԥшқаны ацәажәара даналагалак, ашьхеи агеи реиԥш еиҟәызҭхо аҳратәра ыҟаӡамызшәа аганахь иааныжьны, иқәлак, иҩызак дидтәалоушәа Сеилыҟәгьы игәы ааиртуан.
– Цәгьарак идызбалан азакәӡам изысҳәо. Уимоу, уҿы иҭшәарызеи ҳәа дуҿаԥшуеит, улацәа қәацаанӡа угәы иҭоу дырны инаигӡоит… Аха убас шыҟаиҵозгьы, игәы цқьам…
– Иалудыраауеи игәы иҭоу?
– Абри-абриоуп ҳәа сҿы иазҳәом. Амала, сгәы исанаҳәоит – уи ауаҩ игәра гатәым ҳәа.
– Иҟалап уиашазаргьы… Иугәалашәо ҳабацәа ирҳәалоз – ауаҩ идырразы ԥуҭк аџьыка еицышәфароуп, мамзарьы – џьаҳанымҭра шәеицҭысроуп ҳәа?
– Ԥуҭк аџьыка уқьаҳиа иахьицуфо сыздыруам…
– Избан?
– Избанзар, ԥуҭк аџьыка афаразы аамҭа рацәа умазароуп.
– Аамҭамзар иҳамоуи?
– Аамҭа ауп ҳара ҳазхьымӡо, Ноурыз ухаҵкы. Шықәсызаҵәык иадамхаргьы аӡә дҳақәымлакәан ҭынч ҳаанымхацт.
– Аа, уи аума узҿу, уаҟа уиашоуп.
– Уи зхысҳәаауа, – иажәа анагӡара даҿын Сеилыҟә, – убасҟан ауп уқьаҳиа дзакәу анеилкаахо.
– Сқьаҳиа ихалагьы иакәым. Ԥысҳахыра ашәарҭа ианҭагылоу, гәышԥыла иумыхьчар ада ԥсыхәа анамам ауп ианеилкаахо аҳгьы дзакәу, атәгьы дзакәу.
Ноурызи Сеилыҟәи ааидтәаланы, анхара-анҵыра, агәыла-азла зҳәаз иеиԥш, аицәажәара ианналагалак, зыӡбахә рҳәозаалкгьы, зҭыӡшәа рымазаалакгьы, аӡиас дугьы, аӡиас хәыҷгьы ахьыҵыҵуазаалакгьы амшын агаҿахь рхы шхоу аиԥш, Ԥысҳахырахь икылнагон. Арҭ ауаа шьҭрала ишеиҟарамгьы, рыжәлар – цыблаа рыҩнуҵҟа иааныркыло аҭыԥқәа ракәзаргьы, мрагылареи мраҭашәареи реиԥш ишеицәыхароугьы, еидызкыло, еидызҳәало Мсым Хәыҷы иакәӡам, дара рхаҭа уи иоуп ҳәа ишхәыцуагьы. Еидызкылоҵәҟьа Ԥысҳахырахь ирымоу абзиабара ауп.
Шанашәа ауп ишшоу адунеи. Аҳ – даҳны дызлаҟоу ала, зегь реиҳа идуу абаа иара имазароуп, иуахьад – ҽа-уахьадк иаламҩашьозароуп, уиаҟара ауахьад аҽаӡәы имамзароуп: иара ишәу иаԥсуамаҭәа аҩыза аҽаӡәы ишәымзароуп; икәалӡы, ихҿа, ихыци ихәымпали егьырҭ ртәқәа ирыламҩашьозароуп.
Инапаҵаҟа иҟоу рыҩнуҵҟа иара иаҵкыс еиӷьу дҟамлароуп.
Аха аҳҵәҟьагьы имч мхозаап џьарак. Аԥсадгьыл ашәарҭа ианҭагылоу, уи гәышԥыла ианыхьчатәу, аԥсҭазара анақәҵатәу, иацы дуаҩуп ҳәа иимшьаӡоз, атәитәых ҳәа иқьышә иқәиҵоз иара аҳ иаҵкыс Иԥсадгьыл бзиа ишибо ажәа мҳәаӡакәа иааирԥшуеит, уи азы амцашырагьы далалоит, агәараҳәа еилашуа аӡгьы дҭаԥалоит.
Ноурыз урҭ ахҭысқәа шаҟа ддырхәыцхьаз…
Амтҟьал аԥшаҳәа хчнызаҵас иахдоу Лар ахәы ақәцәан игылоуп Сеилыҟә иҩны. Амрагылара аганахьала агәгәа ахга Кәыдры авыҩрны илеиуеит, амраҭашәарахь ала – Кәыдры зырмақаруа Амтҟьал ауп ҳәа ззырҳәо аӡиас авсуеит.
– Ноурыз имоукуа уалагеит акәу Сеилыҟә? – ари иҩны аргылара даналагаз, Сеилыҟә аҵәы илхуа абас ихлафуан. – Аҵәуашьа ззымдырыз ихы шԥиҽыз аиԥш, ҳлафуеит ҳәа иабалак уҳәар ауама?! – Сеилыҟә инарҿаирхьуан. Алафҳәара мыцхәы бзиа избоз уаҩын, зны-зынла иажәақәа иҿыҵышәшәоз, аҟама аҿеиԥшҵәҟьа ишыццышәызгьы, «узыхлафуагь удыруазароуп» – иҳәалон. Ауаа еилихуеит азоуп ас зиҳәо ҳәа згәы иаанагозгьы ыҟан. Маҟаҿамҳәа ззырҳәо ахәыҷыҵәҟьа ихаҵгылоз Сеилыҟә, ауаҩԥсы изы зыԥсы зҭиуаз дреиуан, ауаа шԥеилихуаз, амала, Ноурыз иқәкны ажәакьынаак машәыршақә аӡәы иҿыҵҟьаргьы, шьоукы-шьоукы ишыруло аиԥш, ҽырдагәа ҟаҵаны, имаҳаӡазшәа дызиаҩсуамызт. Уаҵәҟьа даанкылан, иҿаирхьыр акәын. Ахәац дадрызшәа, апырпыл
аиԥш дҟаԥшьхон Ԥысҳахыраа иакәым ала ишахцәажәо аниаҳауаз. Усҟан ус зҳәоз, ма хәыҷҵас иқьышә ахәаԥ ҳәа дҭасуан, апҟаца аазҿыҵиргахьазгьы убарын, изларҳәо ала, знык-ҩынтә раҟара аҟама аҭыхра аҟынӡагьы днеихьан.
Ноурызи Ԥысҳахыреи ажәҩани анцәеи реиԥш иузеилымхуа еидҳәалоуп ҳәа дрыхәаԥшуан. Уи ауп Ноурыз ныха-ԥшьаҵас дзибоз. Иакәым изҳәара акәым, иӡбахә алацәажәара азин змоу хыхь ажәҩанаҿ иҟоу анцәа ду имацара иоуп ҳәа ишьон. Ноурыз ԥызас далызхыз цыблаа роуп ҳәа шидыруазгьы, ажәлар убас идзырҟаҵаз доуҳа мчык ыҟоуп ҳәа иԥхьаӡон.
Сеилыҟә ихаҭагьы ус аламала уназыгәҭасуа дреиуамызт. «Еи, баба, урҭ рылакьысра згәаӷьуада» ҳәа ззырҳәоз абшьҭра дреиуан. Хаҭала иара Кәыдри Амтҟьали рыбжьара, Лар ахәаны дшынхозгьы, икьарз зкьарзыз иуа-иҭынха Амтҟьал аԥшаҳәа рымпыҵакын. Амтҟьал аԥшаҳәа закәыхи, цыблаа зегь рыҩнуҵҟа зажәа ԥхылнадоз, зыхшыҩ иазыӡырҩуаз дыруаӡәкын.
Ноурызи иареи акыкахш рыбжьан. Мсым Хәыҷы дани аҽныҵәҟьа амышәкәан дылаҳәан, аҳҭынра даадәылган, дганы диааӡеит. Зыхраҭ бзиахаша иԥшәмаԥҳәыси иареи еивагьежьуа, шаҟа ҵхы имыцәаӡакәа идыршахьаз… Ажәлар рҿы баша ирҳәом: уаҩԥсык иааӡара даҽа уаҩԥсык иԥсҭазара аҭахуп ҳәа. Ахш дыршыр, ахҷаҭ ихылоз Мсым Хәыҷы итәын. Ианаӡӡеи ашә анеилалҵоз, аҷапан Мсым Хәыҷы изаанлыжьуан. Акәты ршьыр, ашԥы шкәакәоуп, агьама еиҳа ихаауп ҳәа изымҵарҵозгьы Мсым Хәыҷы иакәын.
Абаӡӡеии анаӡӡеии рыхәԥҳа Мсым Хәыҷы ҳәа ишьҭаӡамызт. Ус ишьҭаз аҳҭнуаа ракәын. Дара Мышьхәа ҳәа иарҳәон.
Сеилыҟә иԥсы иаҵарӡны, игәаҵа иҭаҵәахны, уахгьыҽынгьы дзызхәыцуаз, иԥхыӡҵәҟьа изалымхуаз маӡак иман. Цыблааи быхәлааи рԥыза ҳәа иааӡамҭа ихьӡ рҳәар жәҩангәашәԥхьара ахьтәы цаԥхала акараҳәа изаатуан.
Ихәыԥҳа ус дҟалар, аҳҭынраҿгьы шәнеишь-шәааишь ҳәа зарҳәоз иҷкәынцәа ракәымхоз. Иара ихаҭа иаԥхьа ӡәыр диасраны дыҟазма.
Ус ҟалар иҭахгәышьан…
Ус ҟаларгьы аугәышьон…
Сеилыҟә аҵыс ашьапы ԥҵәар еиԥызшьуа уаҩуп ззырҳәоз, иахьатәи амш мацара акәымкәан, уаҵәы ишԥаҟаларызеишьҳәагьы дхәыцуан.
– Иҳамоу-иҳахӡу иазаауеи, иццышәхааит Ԥысҳахыра аныҟамла! – абас иҳәалон.
– Бзиала уаабеит, ҳабаӡӡеи, бзиала уаабеит, – абырфын рахәыц еиԥш иҟәашӡа иԥсадахахьаз инапқәа ҩышьҭихын, амардуан дхалан абарҵа еиҵҳәа еиҩызшахьаз Сеилыҟә диԥыларц дҩагылт Ноурыз, аха ишьамхқәа дрызнымкылазт, данаагазҽаз, Сеилыҟә иааирццакын дааимҵаст диртәарацы. Ноурыз дымтәакәа, Сеилыҟә дааигәыдиҳәҳәалт. Нас ацәардаӷәы днықәтәеит, иаԥхьа игылаз арымӡ ашҟа инапы нархханы утәа ҳәа ирбо.
Иашьа гәакьа иакәушәа Сеилыҟә диеигәырӷьаны диԥылон Ноурыз. Аԥсилааи мсымааи рыҩнуҵҟа иҟалап, Цәыцә иаамышьҭахь, Сеилыҟә заҵәык иҟны акәызҭгьы, иаҳра ахьигәалаимыршәоз. Егьырҭ рҿы ихы шьҭихуазҭгьы, ари иҿы илаирҟәуан, иҽиаҟареитәырц иҭахызшәа: ибжьы нақәырӷәӷәа-нақәырӷәӷәо ицәажәара ахаҭыԥан, иԥшқахон, гәблырак, ҳалалрак, бзиабарак хаакәакәараӡа иахылҵуан.
Ус егьа иҟазаргьы, Сеилыҟә иҭыԥ еиликаауан, зхыԥара уадаҩу атыша ду шрыбжьоу идыруан. Уиазоуп иара уажәгьы, Ноурыз диеигәырӷьан, зан дыгәхьаазгаз ахәыҷы иеиԥш инапқәа рхахан дшиԥылазгьы, иаԥхьа игылаз арымӡ шиирбазгьы, цыблаа рхада сҿабыӷӡа сышԥаиҿатәоу, аӡәы ибаргьы, ихы шԥеизымдыри сзырҳәоит ҳәа ус иҽааиреиџьшәа даахырхәан, ҿааиҭит:
– Ноурыз, ухаҵкы, ушԥаҟоу?
– Сыҟоуп Сеилыҟә, сыҟоуп… схәыцырҭақәа рацәахеит умҳәозар, – иҳәан, Ноурыз ашҭа агәҭа ахьаца ашәшьыраҿы итәаз ила ду Чалык дназԥшит. Уи агәарабжьарахь аӡәы дымҩасуазар, мамзаргьы шьҭыбжьык уахьтә ианааҩлак, иҩеихон иҩыҵыгәгәарц, аха ианалымшалак, ашра ацынхәрас иахьтәаз иааҟрымҿрымшәа уны, еиҭа аԥхьатәи ашьапқәа рыбжьара ахы ныбжьанаҵон, алымҳа џадрақәа хьыдышьшь.
Ноурыз дааԥышәрыччашәа иун ҿааиҭит:
– Зҿара узымдыруа иажәра уаламцәажәан ҳәа ирҳәо иашоуп. Абни Чалык анҿаз, уахынла ишәарыцон. Шьыжьымҭанла, ма абгалаџ, ма абгыӡ, ианамуӡах абгахәыҷы ахәда ԥжәаны ҳашҭа агәҭаҿы ишықәжьыз аабалон. Уажәы уахынла акәым, аҽнышьыбжьонҵәҟьагьы иагьа ҟаларгьы, иахьтәоу изгылом. Ахы иазгәааны ауп изыҟрымҿрымуагьы… – дааиԥхьхәыцшәа иун, игәамырԥхаӡакәа деиҭааԥышәрыччан инациҵеит: – Чалыки сареи еиҩааго акгьы ыҟам Сеилыҟә.
– Ус шԥоуҳәо, Ноурыз, ухаҵкы, – иааицәымыӷхан ҿааиҭит Сеилыҟә, – уареи сареи макьана иҳалшаша ыҟоуп, ҳнапқәа ҳаваҳаԥсар ҟалом.
– Уара абзиара узыҟалааит, ухы сара ишԥасыдукыло, умбо, утәа ҳәа уасҳәеит, аха ахәыҷқәа реиԥш ушсхаҵгылоу, – иҳәан, арымӡ еиҭа инацәа нақәикит. – Уара аӡәгьы ушиласымҵо уасҳәахьеит, адәыԥсшәазы исымҳәеит утәа ҳәа. Ушьапы ушықәгылоу сызуацәажәом. Иахьа уареи сареи иаармариан ҳзеилгом, аҳәатәы рацәаны иҳамоуп. Убри аҟнытә, даҽазнык исмырҳәакәа абни арымӡ аҿы утәа.
Сеилыҟә арымӡ аҭӡамцахь днахашәа иун, днықәтәеит.
– Уара қәрала усеиҵбуп, рацәак ҳабжьамзаргьы, – иажәа анагӡара дналагеит, хрыжь-хрыжь дааҭгыло, акы дазхәыцуа. – Уеизгьы-уеизгьы ақәра акәымзар ҟалап ауаҩы иԥсҭазараҿы акрызҵазкуа. Абан, Ҟәадинаҭажә шәышықәса дырҭысхьеит, ишлара мацараз ҳаҭыр иқәумҵозар, аҽаказы иузиқәҵом. Аџьамцәа анҳақәла, деихан
аԥсҭа иҽеиҭеит… арабцәа анаа, ихәшҭаара дыҽҳәымҵит… Ахҿа ашьҭыхра зылшоз ахәыҷқәаҵәҟьа анеибашьуаз, иара ацәышлампыр аиԥш анышә дыҵан, Багада ацҳа аҩадахьшәа ҳаԥык иԥшаан дхәыҵатәан.
– Ааи, гәышьа… ухаҵкы, Ноурыз, уиижьҭеи сиима, исгәалашәоит зегьы, – иҳәеит Сеилыҟә. – Аҩрык еибашьуан, Ҟәдинаҭ ацалаҟьа дықәтәаны акәытқәа иԥхьаӡон ҳәа зизырҳәазгьы уиазоуми.
– Ужәлар иҟарҵо ҟауҵароуп, изну амҩа уанызароуп, мамзар увҵиаахоит, – ацәажәара деиҭаналагахт Ноурыз. Сеилыҟә дахьтәаз цыблаа рхада игәамԥхоз кыр ҟасҵама, исеиҳәарц ииҭахузеи ҳәа дхәыцуан…
Хыхь ажәҩан, ҵаҟа – адгьыл, урҭ рыбжьара цыблаа рыҩнуҵҟа Ноурыз иваҟәалоз уаҩы дыҟамызт, дҟаларгьы ауамызт. Цыблаа рзы дагьныхан, дагьынцәан. Ауахәамаҵәҟьа ианыҩналоз, рнапқәа ргәыҵаԥса аҭуан инаҵаԥшны рылахь-рыџьымшь ӡатәуа, иматанеиуа, ишьамхгәыгәлан еиқәҵааршә иҟоу адашьма хьшәашәа рылахь аҟьаҟьара анҟьаны, рхы ианааҩахоз, иблақәа ҳалалӡа, мыҟәмабарас иҟашәҵахьоу зегь шәанасыжьуеит, гәнаҳарас ижәухьоу зегьы шәхысхуеит иҳәарашәа, дхахаӡа, абыржәы ажәҩан агәы ааимҟьаны, даалбааны, абри ауахәама аҭӡамц дахьнадиаалаз далаӷьазшәа уахьтә ирҿаԥшуаз Христос ивараҿы Ноурыз днадырбалон. Аныхаҿы инаугаргьы иқәуан Христос ивараҿы Ноурыз дгылан ҳәа. Шьоукы-шьоукы ҳазшаз Анцәа ду ухаҵкы ҳәа анырҳәоз, Ноурызгьы ихьӡ ацырҵо иалагеит. Ус жәымун, ус иахәҭам ҳәа зҳәарц зҽазызкуаз, ааит, шәара атәитәыхқәа ишәыхҟьаны акаамеҭ ззырҳәо аҟынӡа ҳнажәгоит ҳәа ианрызыҵҟьалак, моу, арҭ ауаа еилаԥсахьеит, ҳдырԥхашьоит ҳәа ирԥырҵуан. Аҽаганкахьалагьы; аҭыӡшәа рхылҵыр, рӷьалпалбжьы иара Ноурыз иҿынӡа инаӡар ауан. Ҳаӷоу
илаԥш дыҵашәааит, дӷыӷкны даник, диртәом, диргылом, амаҵуар иԥхарс ирыма инеиуа ажьеиԥш, тәамҩахә ииҭом иԥсы ҭанаҵы.
Арахь, ҭеиҭыԥшла, Быхәлантә дгьежьиижьҭеи, зызшьапык нарцәыҟа игоу амҩа ианзыргылахьоу диҩызан Ноурыз, ацәацәашь аиԥш дцәышҟҟараӡа, есааира дҵыкәкәон. Ак сҳәоит ҳәа даналагоз шьа-кәармак зламыз иқьышәқәа имч зегь еизыркәкәа еихихуазшәа акәын дшыҟалоз. Аӡызланцәа реиԥш рыхцәԥара дуқәа иԥытлаз рҵыхәақәа еилашьқьыруа, ажәа мҳәаӡакәа иџьымшь ақәацарала игәы иҭаз еилызкаауаз аҳҭныҳәса ссирқәа шивагьежьуазгьы, иҿы иааҭшәарызеи, ибла абаԥшри ҳәа абжьасқәа реиԥш ишнаҵҟьара ихианы аҳҭнырԥар шгылазгьы, ажәҩан агәы инхыҵны аҭашәарахь зхы рха зҿылазхаз амра амшын инӡаалаанӡа иузынкылараҳа, ари ауаҩ уажәшьҭа иԥсы шырзеиқәмырхоз рдыруан. Аха иара убригьы гәаӷьны ирзеибыҳәомызт. Алашәага рԥыза анажәлакгьы, амч аналӡаалакгьы, анкьатәи ахыԥша иацәшәаны абгасса ааигәара ишзымнеиуа аиԥш акәын, ари ауаҩгьы ишицәшәоз.
Абажә егьа ирԥшӡаны сахцәажәоит ҳәа уалагаргьы – ибажәуп, шьапԥықәла унагәҭасыр – еилабгоит, ихәашхәаша ицоит. Анкьа иџарџаруа иҵланы иангылаз, абнаршәыра амҽхак аҽеиужь излаҽырбоз махәҭа заҵәык иадамхаргьы еиқәханы иҟам. Аха уи ақыдбажә ахьышьҭоу абнатоура агәҭаҟынӡа, хреи ҿаҩеи урҿысны, ԥсҭеи ҳәысҭеи урҭысны, атымитышақәа урхыԥаны, мӷи-жци шуцрыхо, алашәага уеимырмыжәжәакәа урылсны анеира уадаҩуп. Схы аҭыԥ аҟны иҟоуп, амч-алшара сымоуп, санбчараҳуа Ерцахәҵәҟьа схалоит, уанӡа сышԥазымнеиуеи ҳәа иааихҵәаны зҿыназхо шаҟаҩ ыҟада! Мап, мап, ауаҩ иаша – аиаша мҩала уи аҟынӡа дызнеиуам. Уанӡа анеира зылшо, амш зеиԥшрахо заанаҵ ибзианы еилызкаауа иоуп. Иҟалоит ашьыжь ашәаԥшь ҟаԥшьӡа иаацәырҵны, зыбз ҩыҵзырхахаз амра аԥсҭҳәа еиқәарақәа рҽылаҿажьны,
агеи ашьхеи хыла-гәыла еинҟьо афырҭын аацәырҟьар, усҟан ахеиқәырхараз умаҭханы уҵәи-ҵәииуа аҳаскьын уҽаларӡны аиаша удырроуп. Мамзаргьы, шьыбжьоназ амра аӷьеҩҳәа иуарцеины, адгьыл еиҟәыжәжәо, аԥсабара ԥсадаханы иӡышо адәы узцәымло ианыҟало, уцәышлампырхан анышә аҵалашьа уақәшәароуп… Ажәакала, абна агәҭаны ишьҭоу уи ақыдбажә аҟынӡа анаӡаразы уагьдаӷьхароуп, уагьмаҭхароуп, акамбашьажә аҟара уцәа жәпахароуп, аҽадажә иалаӡо аҟара угәы иалаӡароуп. Убарҭқәа рнаҩсаны, ауаатәыҩса анасыԥ ҳәа хьӡыс изырҭаз, аманшәаларгьы уцзароуп. Убасҟан, издыруада иуқәҿиар… Аха, мшәан, иара ақыдбажә ахаҭа абриаҟара иаԥсоу?
Ноурыз ԥшрала-сахьала уаҩ нырҳак иакәын. Даныҷкәыназ инаркны ахӡыргара дашьҭан. Цыблаа рҟны мацара акәым, Ԥысҳахыра ахьынӡанаӡааӡо иара иеиԥш мыцқьашьацқьа зҽеилазҳәоз иԥшаара уадаҩын. Ишьыгрын еимсқәа ишьаргәацә иадырӡахылазшәа акәын ишишьаз. Абазгаа раҳ иакәзааит, асаныгцәа рԥыза иакәзааит аԥсуа ҭыԥҳацәа ирсуаз иалхны акәмызцәа еиқәа анрышьарҵоз, акаба аныршәырҵоз, иара ҷыдала аҭуџьар дышьҭны, Константинопольтәи аџьармыкьаҿы иаахәан изааигон. Аурымцәа «пурпур» ҳәа ахьӡҵаны ирсуаз абырфын акәын икаба злыхыз, иеиқәагьы Мысратәи иаагаз чоуҳак иалхын. Егьырҭ зегь ракәым, ихыци ихәымпалҵәҟьеи ихьӡыркны иҟаҵан.
Византиа, амшыннырцә зымҽхакны, Константинополь ҳәа захьӡыз заҳҭны-қалақь ҽырба-ҽырбо игылаз, зҳәынҭҭқарра акалҭқәа амшын нырцә-аарцә, аҩадалагьы, аладалагь, амрагыларахьалагьы, амраҭашәарахьалагьы ихыркәшан еиларсыз акакәын. Анапаҵаҟа, зжьы ужәыр зтәан еиламгылоз зырҳәо амыҷҟарҵәҟьа ыҟан. Еиҳарак
аҽарӷәӷәарц аҭахын Кавказ. Уимоу Нхыҵ-Кавказынӡа инаӡарцгьы аҽазнакуан. Уи азы Аԥсуаа рымҩа иара анапаҵаҟа иҟазар акәын. Ахықәкы анагӡараҿы иӷәӷәаны ахы ианархәеит ақьырсианра. Иаку адинхаҵара аларҵәарала Кавказтәи ажәларқәа, атәылақәа амаҟахы иадҿанаҳәаларц иаҿын. Аха иаку адинхаҵара – ақьырсианра Византиа агәы ишаанагоз акәымкәан, ахгьы агәгьы иҭамшәацыз аус ауит. Акы – ақьырсиантә динхаҵара абзоурала, аурымцәа ирҭахы-ирҭахым кавказаа, ахәҭакахьала, аԥсуаа аҵара ддырҵар акәхеит. Уиазоуп, афбатәи ашәышықәсаз Иустиниан Актәи ихаан, Константинополь аԥсуаа рзы ашкол ҷыда заартызгьы. Ҩбагьы, араҟа ақьырсианра аларҵәаразы ауахәамақәа рыргылара напаркын. Ус анакәха, урҭ ҟазҵоз, изыргылоз, изладыргылоз зегьы Бырзентәылантәи ирзаагарымызт. Аҭыԥан инхоз ауаа – аԥсуаа роуп, ҳәарада, урҭ зыргылаҵәҟьаз, уаҟа аус зуаз: ақьырмыт, акьыр зӡуаз, аиха зырҭәоз… Хԥагьы, ақьырсианра абзоурала абас аблахтра аныҟала, дара аԥсуаа хәыцуа иалагеит – асаныгцәа, абазгаа, аԥсилаа, амсымцәа ҳәа ҳаиҟәыҭханы ҳзыҟоуи, бызшәак ала ҳцәажәоит, ҳҵас, ҳқьабз акуп, ҳаишьцәоуп, нас аишьцәа рыцәгьеи рыбзиеи рышьхәа еивҵазар ауми, еилазар ауми, иҟалеи, иҳахьи, изцәымыӷда ҳажәлар акызар, ҳтәыла акызар ҳәа. Убасҟан ауп, уажәраанӡа ацәа иалан иалҵызшәа еилыкка ианырба, дара ракзаара иаарыкәршан иҟаз аӡәгьы ишиҭахымыз. Шаҟа ирыцҳау, шаҟа имчыдоу, Ԥысҳахыра маха-маха шаҟа еимыржәжәоз аҟара ргәылацәа еигәырӷьон, рнапқәа еинҟьаны ишьацәхыртәны икәашон. Уагь иаанымҿаскәа аҵәы рыларҵон, абаҩ зымҵадыршәыз алақәа реиԥш, еилаӷыӷларц. Араҟа иџьоушьартә иҟоу даҽа зҵаарак цәырҵуеит. Аԥсуаа ргәылацәагьы абас анырзырулак, илеи илеижәылан руа-ркәыкәлах ыҟамкәа иқәибахуан. Урҭ рҩызцәа ухәы-ужьы қақаӡа изыргыло, аиашьа аиашьа данишьуазтәи ахҭысқәа, амыҟәмабарақәа аҭоурых аҿы
ирацәоуп. Ԥысҳахыра акәзар, хҭыс заҵәык иадамзаргьы аҭоурых иазаанымхеит абазгааи аԥсилааи анеибашьыз ҳәа, егьырҭ амсымқәа ртәы ҳаламцәажәаӡозаргьы. Дара-дара еиҿагыланы реибашьра акәым, аӡәы ашәарҭа дҭагылоуп ҳәа анраҳалак, егьырҭ ацхырааразы иццакуан. Шаҟантә амсымқәа ирыцхраарц аԥсилаа неихьаз!
Аурымцәа рхалагьы ракәӡам аԥсуаа еиҟәыҭхазарц зҭахыз, аџьамцәагьы, ахазарцәагьы уи акәын изышьҭаз. Иамур дара-дара неидкылан, еиӷьу-еицәоу ҳәа еилуԥшаауа уҿыноухар, ақьырсианра, аҵарадырра злацыз ала, еиҳа еиӷьын.
Аха ақәылаҩ бзиа дызбахьада!
… Ноурыз ҽынла ҭынч дызмыртәоз, уахыла дызмырцәоз, илацәа анааихьишьлозгьы, иԥхыӡ иалаз Ԥысҳахыра акәын. Аха уи иара итәала акәын дшазхәыцуаз – еидҵоу Ԥысҳахыра аҳ ҳәа иара инаҩсан аҽаӡәы дҟалар ауеит ҳәа зынӡаскгьы ихахьы иааигомызт. Амала, шаҟа ииашаны ирҳәозеи ажәлар – «Адунеиажә цәгьа уеижьагоуп» ҳәа, уара уҿара ақәырӡны, ухы-уԥсы ақәҵа, сыжәлар еиҳа еиӷьны рымаҵ злазура ҳәа акы уаҿуп, арахь уара уԥхыӡ иаламшәаӡо аҽа-мчык угәыӷрақәа зегьы цҟьашәҟьа иганы, зынӡаск аҽакала иаӡбоит.
Убас ихьит Ноурызгьы.
Аԥсуаа Рымҩа еиднакылоз реидҵареи ракзаареи имчилшара надҵаны, уажәшьҭа уахь сгәы ҭынчуп, арахь иҟоузеи ҳәа ихы данааҩаха, иуаҩыбжара хара иааныжьны ашлара даамҽханакхьан.
– Аранӡа узаазгаз, дад, Сеилыҟә… – қәрала дахьеиҵбыз акәхап, Сеилыҟәи иареи анеицәажәоз Ноурыз «дад» ҳәа залеиҵозгьы, уеизгьы-уеизгьы ус иҳәаратәы аҟара шрыбжьамызгьы. Цыблаа сраҳуп ҳәа мацара акәӡамызт ихы шибоз, «Срабуп» ҳәа нациҵалон. Сеилыҟәи иареи реизыҟазаашьа аҽакын, аҩыџьагьы рхы зыхҭнырҵоз ауаҩԥсы дахьрыбжьагылаз ианԥозгьы рацәан, аха урҭ
Мсым Хәыҷы диаанӡагьы еизааигәан. Иҷкәынцәаз аахыс Ноурыз дахьнеиуаз, дахьаиуаз ацәгьеи абзиеи рҿы агага аиԥш ишьҭахь игылаз, ҳаи рҳәар, зхыци зхәымпали иахоз, зыхҿа шьҭызԥаауаз, зҟама ҭызԥаауаз Сеилыҟә иакәын. Ирҳәоит, еидысларак аҿы Сеилыҟә иакәмызҭгьы, Ноурыз деиӷрыхаа дышьҭарҵарц аҷык ауп иааигхаз ҳәа. Абжьас аиԥш дкаууа атыша дахыԥан, ҵаҟа икажьыз Ноурыз илишьырц заҳәа иҩахахьаз аӷа дима, ацаҟьа иаҿҟьа, лахьхьи еибафо-еилахынҳәуа ашәах зҿачы илеиуаз Кәыдры иазцеит. Зыԥсы ааиз Ноурыз деихеи-еигәо дҩагылан, дгыргыруа ацаҟьа данынхықәгыла иааицәымыӷхеит, аҩыџьагьы руа-ршәаџь ыҟамызт… Кәыдры шыгәрымыц игәрымуан. Дгылан акыраамҭа ҿымҭ, аибашьра адәаҿы иҭахаз афырхаҵа иҽы џьабо ишихагыло аиԥш.
Адырхаҽны ихы-иҿы ҭакәаҳа, деихьыжәеикәыжә, иӷра-мгәа ҭаҿаҳәа, шьа-кәармак иқьышә иқәымкәа, дгыргыруа аҳҭынра агәарԥ дааҭалт Сеилыҟә. Ноурыз азныказ лаԥшҵашәараз џьшьа иааицәымыӷхеит, илахь-иџьымшьгьы ааиӡатәит, аха деибга-дызҩыда, зыԥсы ҭацәҟьаны иааиз Сеилыҟә шиакәыз агәра анига, ишьамхқәа дрызнымкыло инаиҵаҟәалт…
Убриижьҭеи иашьа гәакьа иеиԥш акәын дшибоз, аныки абыки ирыхшазаргьы, ӷрак еицҭыҵзаргьы уаҳа изацҵомызт. Уигь азмырхакәан, уара дысзааӡа, уара уеиԥш ауаҩра иланы дҟалааит ҳәа иԥаеиҵбы дииҭеит.
– Араанӡа узаазгаз, дад, Сеилыҟә, – Ноурыз дааиԥхьхәыцаан, арҭ ажәақәа еиҭеиҳәоит, – сыҷкәынцәа рҵыхәала ауп…
Ажәҩан ахьтә амҟәыл леиуан.
Ацгәыԥсы адәныҟа иуздәылгом ҳәа ззырҳәо ҵхын. Кәыдырҭа иахьҭадыдуаз, Ԥсқьал бганы еилаҳауазшәа, омацәгьан иахылҵуаз. Хыхь иқәтәоу анцәа ауаатәыҩса
дрыцәгәаан, адгьыл амца нацраҵаны иццышәитәырц иҭахызшәа, амацәыс ахҟьон. Аха даҽа доуҳа мчык аацәырҟьаны, уи инапы инацәхасны, инаршә амырхиазшәа, амацәыс заахаз ҵла заҵәык ауп. Ашьанҵеи аихымцеи ирыбжьаку ацәымса амца анакуа аиԥш, аҵла алҩа хәхәаӡа иахылҵуан.
– Ухьышьаргәыҵа ҳакәыхшоуп, – аҩада иҩаԥшны, рылахь-рыџьымшь ӡатәуа, иматанеиуан цыблаа.
Хаха-хымш раахыс, аԥш зымҵәаз аӡлагара алуқәа анеибафо рыбжьы шго аиԥш, алахь еимырџахә, уахгьыҽынгьы ажәҩан еибафоит.
– Ҳара ҳхаан ари аҩыза ҳамбацт, – рҳәоит абыргцәа.
Хәажәкын мза штатаԥшьымгьы, ари аҩызаҵәҟьа амбацызт Цыбла.
Ирҳәоит, аӡы иагаз ауаҩԥсы дамырхаанӡа амш еилгом ҳәа. Цыблаа хәыцит, еиҭахәыцит, аха аӡы иагаз ҳәа аӡәгьы дрыздыруамызт.
– Ус анакәха, аӡәы иҿы акын, иԥсы иагьымцо-иагьымаауа адунеи иқәхеит, – ҳәа ҿааиҭит Цәыцә, нас, иакәым зҳәаз иеиԥш иааицәымыӷхан, иқьышәгьы инапы наԥыреикит. Дҩагылан, дындәылҵит, Цыбла абаа хадахь днаԥшит. Иибараны иҟаз анаҟә ахатәазҭгьы. Аџь адацра аиԥш адақәа зылпҟҟа иҟаз иарӷьа напыԥсада ҩышьҭихын, аԥша иасуаз иацәихьчарц иҭахызшәа илымҳа инадкылан, дааӡырҩит. Зназы иааицәымыӷхеит.
– Шәҿы ааихашәк! – ахәышҭаара иҽҳәатәаны аӷыды-мыдыҳәа ицәажәоз иҷкәынцәа днарыҵаҟьеит.
Дӡырҩит, деиҭаӡырҩит, аха аԥхьа аԥсӡеиԥш илымҳа иҭасыз, еиларгьежьуа, еилахынҳәуа аԥшаҳәа иқәсуаз аԥша шакәыз анидыр, «анцәа иџьшьоуп» – иҳәан, дҟәындҟәындуа, ишьҭахьҟа дгьежьны дныҩналт.
– Анцәа иныха уҿасааит, сара сшамкәа сызшаз! – Цәыцә ибжьы злымҳа инҭасыз иԥҳәыс акҿаҩра даакҿыҵын, дшәии-ԥшьиуа, дматанеиуа, дырзеиқәымкуа аԥацха дааҩналт. – Узыхӡыӡаауа дызусҭада, уара хлаҳәацәгьа…
– Бҽаанкыл, ахшыҩца, ихароузеи уи ауаҩ, ашәи дзабырго? – иԥҳәыс дналықәымчит Цәыцә. Ибжьы ширӷәӷәазгьы, иԥҳәыс диххәыцуамызт.
– Ихарамкәа, нас дызусҭада изхароу?
– Аџьамцәа роуп, аџьамцәа… шаҟантә ибасҳәахьои урҭ роуп ҳахзырҵәо… урҭ роуп ҳаҵәҩаншьап ыҵызхуа ҳәа. Бара бдагәахеит, ак ббырҳарц бҭахым акәымзар, ауаа зегьы ирдыруеит аџьамцәа шракәу, ибаҳау бара аҭакәажә, бҽеиқәк уажәшьҭа! – деиҭаналыҵаҟьеит.
– Ари ииҳәо хашәымҵан, нан схәыҷқәа… ижәҩа ҭҟьахьеит… Ноурыз диҟаҭәахьеит…
Цәыцә ицәымыӷхеит. Иԥҳәыс асҵәҟьа димбацызт. Иагьараан иагьа мыҟәмабара иақәшәахьан, аха лҽеихагәаны лҽылҟажон. Нас уажәы илыхьи? Ҩынҩажәа шықәса раахыс иара иҿы лыбжьы лмыргацызт, иҟалеи уаха? Иара илҳәо имаҳазшәа ҟаҵаны илымҳа иаҩижьып, наҟ дхьаҳәып, иамуӡар, амш шбааԥсугьы, аԥацха ддәылҵны адәы дцәылап, агәылара дцап, аха изымчҳауа, иԥацәа иахьырбо ауп. Ргәы иаанагои раб изы? Уажәраанӡа Елыр-ныха аиԥш дыԥхьаӡаны иаԥхьа имиасыцызт, рхы ҩышьҭыхны аҿҿа-ҿҿаҳәа имцәажәацызт.
Аԥсуак иҩнаҭа иҟамлацыз ҟалеит уаха иара иҿы. Иҷкәынцәа ишырбо, ишраҳауа ран, иара дуаҩуп, аҭаацәара дырхадароуп ҳәа игәхьаа мкӡакәа лыбжьы лыргеит. Ииашоуп, уи зыхҟьазгьы имыхҵәарада ԥсыхәа ахьыҟамлаз ауп, кьаҭарак акәӡамкәан лгәы иҭалан лоуразоуроу деимҽхазкыз уи амца ауп.
Лыхәԥҳа Мсым Ду абаажә аиԥш диқәгәыӷуан. Ноурыз иаамышьҭахь цыблаа хадас дроуеит, ианаӡӡеигьы саҳкәажәха саақәгылап ҳәа дшыԥшыз, Ноурыз иуасиаҭ ала зегь лымпыҵабеит. Мсым Хәыҷы иакәхеит Цыбла заӡаз. Лгәылаԥҳәыс Ҟазырхан дышԥалҿаԥшуеи уажәшьҭа? Анаӡӡеи еиҳабы сара соуп, ахада ҳәа шлалҳәалоз.
Уаҩы дизеиқәымкуа, доумаха аҩны дыҩнан. Каамеҭ ҳзыҟаиҵеит ззылҳәоз, аԥсхыхра иаҿыз Ноурыз иоуп.
Цәыцә иԥҳәыс дрыцҳаишьон, илҳәоз ланаижьуан, имаҳаӡазшәа ҟаиҵон. Аха изхымгоз, уаха аҭаацәа зегьы ишраҳауа дахьиҿаԥаз, ажәа ахьималкыз ауп. Ганкахьала, иҷкәынцәа ишырбоз, раб ус димацәажәар акәын. Ари иаанагоз – аҭаацәа рхада иатәамбара акәын. Даҽа ганкахьала, иҷкәынцәа ран илырҟьалар ҳәа дшәеит. Ран лыбз иахҟьаны, ибӷашшара аҿаҩҳәа иԥызҵәаша ак рымпыҵҟьар ҟалон. Убри акәхап, акакеи ҳәа дҩалыҵаҟьан, иҷкәынцәа ихы нарықәкны абас зиҳәаз:
– Ноурыз цәгьара ҳзимуит. Аҭакәажә хшыҩца илҳәо шәазымхәыцын. Ҳахәԥҳа Мсым Ду Быхәлаҟа ҳиццоит. Митә ҟамлеит Цыблантә Быхәлаҟа ҳаҩхалар.
Гәаныла ииҳәоз аҽакын: «Сыхәԥҳа Мсым Ду быхәлаагьы цыблаагьы неидҵаны хадас дасҭап. Усҟан Ноурыз убзаҳәит. Кәыдргьы – Кәыдры ауп, аха изырмақаруа Амтҟьал ауп».
Мсым Ноурыз иԥсы ихымҵыцт ҳәа цыблаа иаарылаҩит.
Ларааи, палааи, ахысҭааи реиԥш, Амтҟьали Азанҭеи ахырӷәӷәарҭақәа рҟнытәгьы, хәыҷла-дула еихьымӡаеиԥымӡо еишьҭаланы, Шьыбга ахәаны иқәгылаз, баска ҵәымӷк аламҵаӡакәа иҵларкыз иаҳҭынрахьы инеиуан. Ажәҩани адгьыли рыбжьара анцәа иаамышьҭахь Мсым Ноурыз иаҟара-заҟароу аҽаӡәы иԥсы ҭаны адунеи дықәуп ҳәа згәы иаанамгоз цыблаа, «зегь зымчу унапаҿы ҳаҟоуп» ҳәа рылахь-рыџьымшь ӡатәуа, иматанеиуан.
Шьыбжьаарамԥын аиԥш аҳҭынра аԥхьа адәынаара нықәдырҭәааит. Аџьар еизаз уажәы-уашьҭан иҟаларызеишь ҳәа ишьхныԥсылан игылан.
… Амсырқьаадыш аиԥш иҟәашккараӡа, бырфын хаҽраҵас еилышәшәо игәы иқәыз ижакьа; асы еиқәыцәашь изқәыжьу абахәқәа наҟ-ааҟ еиҿаԥшуашәа ижәпаҳаҳараӡа
ишлаз иџьымшь ҟьаҟьақәа ҭархәаланы; ԥыхьа амшәнапқәа ҳәа ззырҳәоз, уажәы ихахьхьала-хахьхьала иахьиваз, адашқәа кылчаан ихшәаа-хшәааӡа… ибла ҭбаа хызҩаз илацәа хьамҭақәа… Мсым Ноурыз дымқәацаӡо дахьықәыз, ишьадахаз ихаҿы аҩежь-цәа ахалахьан.
Цыблаа рныхаԥааҩ Аҭлагьырии ақьырсианра рылазырҵәаз репископ Кәасҭеи еицәгәышызшәа рызқәа еизырханы Ноурыз иханы игылан.
«Ақьырсианра ҳәа пылҳаҭрак ҳалоугалан, ахаҵа-ихаҵа ҳәа ззырҳәоз Ноурыз иԥсышьа цәгьоутәит, иԥсы, иагьымцо-иагьымаауа иқәхеит…»
«Сара сакәым, аха зегьы зхароу уара уоуп. Уныха анаҩсан акы ыҟоуп ҳәа уҟаӡам, уԥынҵа унахыҳәҳәан акгьы убарц уҭахӡам, ақьырсианра адунеи зегьы шампыҵанакыҵәҟьазгьы уздырӡом. Шәхәышҭаара шәыҽҳәатәаз ҳәа ауп ироуҳәо цыблаа… жәытәнатә аахыс шәабацәа, урҭ рабацәа шыҟаз шәыҟазароуп ҳәа ауп ироуҳәо, уаҳа ироуҳәашагь уздырӡом. Арахь адунеи зегьы алашарахь еихеит, ақьырсианра рыблақәа хнатит. Егьырҭ зегьы ҳарҟәаҵып, уажәы здунеи зыԥсахуа Ноурыз џьанаҭ-мҩа сара дықәсымҵар, уара дузықәҵаӡом. Башаӡа усеикануеит, ауаа рыԥсы сара снапы ауп изку…» – Аҭлагьырии Кәасҭеи зны-зынла рыблақәа анааиқәшәалоз, гәаныла абас аимак-аиҿак рыман.
Иаха шаанӡа ацәацәашьқәа ҭааӡа иахьакыз ауада афҩы лаҳалаҳауа уажәыгь иҩнымҵӡацызт.
«Саб уааԥшы, сумбаӡои, саб?..» – ҳәа абазгаа ирымаз иԥҳа аиҳабы Мкыд зны-зынла иаагалоз лыбжьы анаҩсан, ҟытԥсытбжьы ҩныҩуамызт аҳҭынра.
Ноурыз дыхәхәаӡа дызқәыз ашьалҭа ашьапаҿы рнапқәа ргәыҵаԥса игылан иԥацәа – Мсым Дуи Мсым Хәыҷи. Ноурыз акыраамҭа дымқәацаӡошәа аниба, Кәасҭа ихы ҩышьҭихын, акәакь аҿы акадифеиқәаҵәа иҭалаҳаны икыдыз Христос исахьа дназыԥшын, илахь-иџьымшь ӡатәуа даахырхәан, ҿааиҭит:
– Шәнапы ҳануп зегь зымчу: зхьышьаргәыҵа ҳакәыхшоу Анцәа ду, Анцәаԥҳәыс Мариа, урҭ рԥа Христос – шәылԥха далхәдашәымтәын Мсым Ноурыз…
Убасҟан Ноурыз иқьышәқәа ааҵысит.
Кәасҭа иажәақәа ԥхныгак-ԥхныгак иаҟараны зхагәҭа аҟьашра иаахоз Аҭлагьыр ихы-иҿы ааимаирхәлан иара итәӡамшәа иԥсадахахьаз иарӷьа нап дааҩахт.
– Шәҽеиқәышәк, шәҽеиқәышәк! – иҳәан, иқьыпшәыпуаз Мкыди Кәасҭеи рахь дынхьаҳәт, – акы иҳәарц даҿуп шәиԥырхагамхан, ҭынч аԥсыха ишәҭ.
Мкыд лҟәаҟәа иқәыз лкасы еиқәара аҿацәала лылабжышқәа рыцқьо, лаб иахь днаскьеит.
– Саб, сӡырҩуеит, иҳәа… – днышьамхышгылан, ларӷьа лымҳа иҿы инадылкылт.
Ноурыз акы иҳәарц иҭахыҵәҟьан, аха ибжьы изҭкаауамызт. Ҩаха-ҩымш раахыс имқәацаӡо иқәыз ауаҩы, игәы аҟәышра иман, ибжьы шырмаҳауаз идыруан. Дыԥсымкәа-дыбзамкәа дахьықәз хазы даргәаҟуазҭгьы акәхап, хәыҷы-хәыҷы аҳәыцымцра далагеит.
Уажәы аҳҭынра аҩнуҵҟа аимак змаз Аҭлагьырии Кәасҭеи рхала ракәмызт. Урҭ реимак иабаргәыз, Ноурыз деимазкуаз раасҭа. Аԥсреи абзареи наҟ-ааҟ еиҿагылан иахьеиқәԥоз, аԥсцәаҳа дааихьан. Аԥсцәаҳа ихала дшааз еиԥш, ихала ддәылҵны дшымцоз зегьы ирдыруан. Ноурыз ихаҭагьы идыруан азоуп дызхьышьарххоз. Амала, уажәы иԥсҭазараҿы изаанхаз, макьаназ ицәеиижьы иалымҵыцыз, идеи ишьеи аус дзыруаз имч еизыркәкәаны, лацәҟәысымҭак иадамхаргьы аԥсцәаҳа ицәигарц иҭахын. Дгьыли-жәҩани рыбжьара уажәазы аҽакы даҳәомызт, анцәа иҿаԥхьа дзыматанеиуа кәтыҿарҳасымҭак иаҵанакуа аамҭа ииҭарц ауп. Убри мацара… Хыхь – анцәа, ҵаҟа – адгьыл, урҭ рыбжьара дзыҳәо лацәҟәысымҭак дзалхәдатәуи. Ауаҩы адунеи ақәлара азин аниоу, аԥааимбар изыршаз иаамҭагьы ицуп. Дасу иқәнаго, изыршаз инасыԥ даҵақь даҵоуп. Мамзар
иқәнагам дахьынҳалар ҟалома, изышьҭымхуа даҵалар аума…
Ноурыз аԥсабара иашаз абри азакәан дықәныҟәомызт. Аныха аҿаԥхьа длышьамхышлан дышқәуазгьы, уимоу, цыблаа руахәамахь дышнеиуазгьы, Кәасҭа иџьар ду дшагәӡуазгьы, аныхагьы анцәагьы иара иирхәарц, игәҭакы анагӡараҿы имчы ӷәӷәаны иоурц азы акәын изиҭахыз. Ианиааз, соуп ҳәа цыблаа данрылаз, Абрыскьыл шаҟантә дизхәыцхьаз… Уимоу, иҩызцәа иманы Ҭусма аҩадахьы Абрыскьыл дызҭаҿаҳәоу, аҽуац ҭызго аҳаԥы аҟынӡагьы дцахьан. Цәацәашьыла рҽеибарк иҭалахьан. Абрыскьыл иҟынӡа изымнаӡакәа имгьежьыр ада ԥсыхәа рмоуит акәымзар. Усҟан ауп ажәлар ианрылаҩ, «сара сахь шәмааин, шәара шаҟа шәааскьо аҟара, сара наҟ сагоит…»ҳәа Абрыскьыл рызҿиҭызшәа. Ноурыз уи ибжьы шимаҳазгьы, аамҭа цацыԥхьаӡа, Абрыскьыл убас иҳәозшәаҵәҟьа игәы иабо далагеит. «Моу, Абрыскьылҵәҟьа наҟ дызго закә мчузеи?» – ахәыцра хҭеикит. Амала, уи азҵаара аҭак изҭоз ҳәа аӡәгьы дыҟамызт… «Анцәа иакәзар? Мап, мап. Абрыскьыл аиаша дашьҭан. Анцәагьы аиашоуми дзышьҭоу, Абрыскьыл дзиԥырхагахарыз?» – Ас шаҟантә дазхәыцхьаз.
Анцәа ииашареи ииашамреи азҵаатәы ларха-ҩархо иахиҳәаара изымдыруа, зынгьы импыҵахахьан. Уи Быхәлаҟа амҩа данықәлоз акәын.
Аҳҭынраҿы аныхаԥааҩ Аҭлагьырии, аепископ Кәасҭеи, Ноурызи рхала ракәын усҟан иҟаз.
– Сҳәатәы харҵом быхәлаа, рхы рымаԥагьахеит. Шаҟантә ауаа рнысҵеи ҳаидгылап ҳәа. Дара ираҭәашьан аҭакгьы сырҭом. Ишԥаҟасҵари ҳәа сшәазҵаарц ауп шәзаасыԥхьаз, – иҳәеит Ноурыз, Аҭлагьырии Кәасҭеи инеимдаааимдо днарҿыԥшын.
– Аԥсуаа Рымҩа иаԥну – быхәлаагьы, мсымаагьы, аԥсилаагьы рҽеидыркылароуп, уӷәк иаҵаҳәатәуп. Ноурыз, дад, уара ухазы акгьы уашьҭам, ажәлар рзоуп. Ажәлар рус
иаҿагылоу, анапҟьа-шьапҟьара иалаго, иауазар, инапқәеи ишьапқәеи ааидкыланы иҿаҳәатәуп. Ус ианаму, ажәлар рус иаԥырхагоу ҳәа дыԥхьаӡатәуп, ӷаҵас изныҟәароуп. Сара, цыблаа репископ, Христос иҿаԥхьа сматанеиуеит, ажәлар рус азы иҟоуҵараны иҟоу агәнаҳа – гәнаҳас имшьаразы, иухихразы, – Кәасҭа даагылан, ихәда иахаз иџьар ду ҩышьҭихын, амин иҳәеит.
Аҭлагьыр дахьтәаз длеилууа дцеит.
– Аџьныш, аџьныш! – иҳәан, дыҳәҳәеит.
Ноурызгьы Кәасҭагьы ирзымбатәбараха иара иахь инхьаҳәт.
– Ноурыз, дад, аешьеи аешьеи еижәызҵо, урҭ рнырҵәара, ршьа акаршра иақәныҳәо адинхаҵара, – иҳәан, иқәԥшынацәа аепископ Кәасҭа инаиқәикын, аҟәараҳәа деиҵасны дқыџьқыџьуа инациҵеит: – аџьныши, аҩысҭааи, ақаҷааи рдинхаҵароуп.
– Уххь згеит, Аҭлагьыр, ус шԥоуҳәои?! – Ноурыз иааицәымыӷхан дҩагылт.
Аепископ Кәасҭа аҭак ажәа мҳәаӡакәа, акгьы имаҳаӡазшәа, Христос исахьа аҿаԥхьа днышьамхышгылан, дҟыжәбыжәуа, дааҟәымҵӡакәа илахь-иџьымшь аӡатәра даҿын.
– Аҿкы алалеит Ԥысҳахыра Ду – милеҭаа рҿкы… Амзара зхы ҵысыз аршра абазгааи аԥсилааи ирылсны, аби ԥеи еиҿаргыло, ҳара аҿаҩауаа ҳахь ихалт! – Аҭлагьыр цыблаа рныха ду дамҵаныҳәозшәа ибжьы еиҳа-еиҳа ишьҭыҵуан. – Ақьырсианра џьаҳанымрамзар, дара аурымцәаҵәҟьа еибакны рыблақәа ҭибахуа аҟынӡа инеибагозма. Ҳхыбаҩ ду ҳәа ҳазхәаԥшуаз алазцәа рҳәынҭқар Гәбазҵәҟьа уи адинхаҵара дзеиуоу изымдыруа аҟынӡа днанагахьеит. Дкәанызануа, аџьамцәа ракәу, аурымцәа ракәу ихы здикылара издыруам. Ибераа ракәзар, ақьырсианра ршраны ирыламлазҭгьы, аџьамцәа уажәы ирзыруа рзыруазма… Ҭынч инхозаарын-инҵуазаарын…
– Уххь згеит, Аҭлагьыр, – еиҭах деиқәыскуеит ҳәа Ноурыз иҽазикт.
Аҭлагьыр ихы аҭыԥ иқәҟьазшәа Ноурыз ибжьгьы иаҳауамызт, иаргьы дибомызт, аԥҳәыс леишәацәгьа леиқәкра ауаҳа, апатара дшаҿыз даҿын.
– Амаҭ ахы ҩышьҭыхны, аҿы анараҳалак, адаӷь рыцҳа ахала еиханы инеины аҿы ишҭало аиԥш ауп абарҭ шәҩызцәа ахадацәа ирыхҟьаны ажәлар маҷқәа мхәыцӡакәа игәырӷьаҵәа иҩны ақьырсианра ишаԥыло, рықәӡаара аманы ишаауа гәаамыгӡаӡакәа.
Аҭлагьыр дҳәацәон…
Ноурыз уи иеиқәкра даҿын…
Аепископ Кәасҭа илахь-иџьымшь иӡатәуан…
Зназы Аҭлагьыр иажәа Мсым Ноурыз дкәанызануа аҟынӡа днанагеит. Ииуа-ииҳәо дақәымшәо, ҩ-динхаҵарак рхацыркцәа дрыбжьагылан.
Аепископ Кәасҭа игәеиҭеит абахәаԥшь аиԥш дзықәгәыӷуаз Ноурыз игәы шыҭрысыз. Дҩагылан, ажәҩан амчра зегьы инапы Христос иаиркызшәа, иџьар ду шьҭыхны Ноурыз иахь даахьаҳәт.
– Ҳазшаз анцәа ду дақәныҳәеит узқәылаз амҩа, Мсым Ноурыз, – иҳәан, иџьар наирххеит. Ноурызгьы ацәа далҵызшәа ихы дааҩахеит, нас Кәасҭа иахь шьаҿақәак ныҟаиҵан, днышьамхнышгылан, иқьышә аџьар инадикылт.
Аҭлагьыр дҳашҳатәраха, уисыр шьакәарак илымҵуа, дцәышҟҟараӡа дгылан. Дгылан моу, Цыбла Ду леиҟәжәаны тымитышак ахь дкаууа дцозшәа ибон. «Иныҳәазааит умҩа! Иныҳәазааит умҩа!» – Кәасҭа арҭ иажәақәа, ихагәҭа аҟьашра калакәытла аԥчаҭла ианасуа аиԥш, ианыҟьҟьон. Уажәраанӡа иҳәацәоз дҿаҳахазшәа дгылан дрыхәаԥшуан.
Мсым Ноурыз иаҳҭны ддәылҵны, аҳҭнырԥар иааргаз аҽларџь жәла ҽырԥа-ҽырԥо днақәтәан, цыблаа – аибашьцәа раԥхьа днагылан аҩада Быхәлаҟа иҿыҩеихеит.
Багада ацҳа дықәсаанӡа ҩ-бжьык илымҳа иҭаҩуан.
«Ишәизааит аешьеи аешьеи еиҿазыргыло адинхаҵара!..» Ари цыблаа рныхаԥааҩ Аҭлагьыр ибжьакәын. Игәы
ҿнакаауан, дуалуашо аҟынӡа днанагон. Аха нас уи абжьы хәыҷы-хәыҷы имаҷхо, Кәыдры абжьы иналаӡ ицеит. Уинахыс иаҳауаз аепископ Кәасҭа ибжьакәын: «Зыжәлар рус иашьҭоу Ноурыз умҩа ныҳәазааит!..»
Ари абжьы еиҳа-еиҳа ишьҭыҵцыԥхьаӡа, мыч ҿыцк илалозшәа ибон. Аҵыхәтәаны, Быхәла мацара акәым, Ерцахәҵәҟьа ианаҭахха дагәыдлар иҟәыбаса игарашәа ихы дақәгәыӷуа дҟалеит.
… Дали Ҵабали, Аӡӷарреи Быхәлеи абаа-хырӷәӷәарҭақәа Аԥсны азы аҵак ду рыман. Знапаҿы иҟаз, дымшәа-дмырҳа Аԥсуаа рымҩа данысуан: аҩада – ашьха каҵәарақәа дырхысны Нхыҵҟа дылбаауан, алада – Аԥсны Ду агәахьы дкылнагон, Амшын Еиқәа ишьапы нҭеиргылон, нас милеҭаа рышҟа дыӡхыҵыргьы илшон.
Аԥсуаа рымҩа еимакны еисран, қәԥаран, еибашьран иҟаӡаз. Аурымцәеи аџьамцәеи еимаркуан, зны шьоук шьаарҵәырала иахысуан, даҽазны, даҽашьоукых гәыцхәгәышьуа аԥхьатәиқәа рыԥсахуан. Арахь, аԥшәмацәаҵәҟьа аԥсилааи мсымааи ԥсыҭбарада ҳзеилгозар ҳәа даараӡа рҽыршәеит, иаԥсышәаха бзиала шәаабеит ҳәа ирԥылт, шәымҩа бзиахааит ҳәа инаскьаргеит, аха рыԥсы ҭоума абарҭ ҳәа ихьаԥшынгьы ирмыхәаԥшит. Раха абарымаз аурымцәагьы аџьамцәагьы, дара рымчқәа анԥибашәоз.
Ақәылаҩцәа егьа рундазгьы еивасрыла иаиааиуа-еиҵеиуаз данрзеилымкаа, ргәаӷ аԥсуаа ирхырго иалагеит. Аԥсуаа ракәзаргьы, ргәы анкыдгыла, рыԥсы ианақәыԥш, ҟазауҭ ҳәа иҳәҳәон, рыхҿақәа шьҭԥаа, рҟамақәа ҭԥаа ҩадала акаҵәара ихыҵуазгьы, ладала амшын иаанагозгьы ирыжәлеит.
Ари мышкы акәымхеит, ҩымш ракәымхеит… мызкы акәымхеит… шықәсыкгьы акәымхеит…
Аԥсны ахи-аҵыхәеи зехьынџьара ишыҟаз аиԥш акәын араҟагьы ишыҟаз. Аԥсилааи амсымқәеи рҽеибарк, рыбӷа неидҵаны иҩагылар, аурымцәеи аџьамцәеи имшәа-имырҳа изаныломызт Аԥсуаа рымҩа. Рыцҳарас иҟалаз, быхәлаа: «Ҳара ҳауп Аԥсны аханы иҟоу, аҩадахьала Нхыҵ-Кавказынтәи иаауа зегь раԥхьа иаазыдгыло. Ӡынгьы-ԥхынгьы, ҽынлеиԥш уахынлагьы ҳанымҷаԥшьа, ҳаблақәа анҵарымха, ианҳаҩҳажь, агаҿанӡа рымҩа каххаа иаатуп. Убриазы Аԥсуаа рымҩа аԥшәмацәа ҳәа зыхьӡ рҳәаша ҳара ҳауп», – рҳәеит.
«Шәара шәакәым, аха ҳара ҳауп аихатә гәашәқәа зызҿоу ҳәа ззырҳәаз!» – рҳәахт Аӡӷарра ахырӷәӷәарҭа знапаҿы иҟаз.
«Аԥсилаагьы амсымқәагьы рбаа хада Ҵабал ауп. Ус анакәха, Аԥсуаа рымҩа ҳара ҳнапаҵаҟа ауп иахьыҟоу» – иҳәан, дҩагылт Дали Ҵабали абшьҭрала изауз Мсым Ноурыз.
Аԥсуаа Рымҩа иаԥну рыбжьара мацара акәызҭгьы ас ахьуаҳауаз, ухы иқәукрын. Асаныгцәа рыҩнуҵҟагьы, абазгаа рыҩнуҵҟагьы, уара узусҭоу – сара сызусҭоу уара утәы – сара стәы ҳәа еимаркуан, жәхьан злабашьа ларсны ацәажәара иналагаз, цәышьҭынынӡа зажәа ҩынтә еиҭазымҳәоз, аџьар ԥызара рзызуаз, аҵыс ашьапы ахьыԥҵәоу бызла изхәышәтәуаз ҳәа ззырҳәоз ауаа нагақәа.
Шаҟантә еизахьаз… шаҟантә еилацәажәахьаз… хазы-хазы урзыӡырҩыр, зегьы еибыҳәаны ирҳәозшәа ахҭа иҭадыршәуан – ршьамдгьыл Аԥсназы рхы-рыԥсы еигӡомызт, иагьақәырҵон. Аха еиҳабы-еиҵбы ҳәа еилыхуа, Аԥсуаа Рымҩа иаҵанакуа, акәша-мыкәша иҭанхо зегьы рхадас абри ауаҩ дҟалароуп ҳәа аӡә иӡбахә анырҳәалак, уажәраанӡа зыԥсадгьыл азы згәы амца акны ицәажәоз дара ракәӡамшәа, рӷәакьамыс ҟамақәа ҭԥаа, ашыр-сырҳәа иҩаҵҟьон, ишԥыкәу ҳара ҽаӡә имаҵ шаауа, ҳԥыза дыҟанаҵы ҳәа. Уинахыс рыла ашьа хыҵәалон, илашәхон.
Аиашьеиҳабы иблахәыцҵәҟьа мҵысӡакәан иашьеиҵбы ишьа каиршуан.
Аӷа игәырԥса рнапала иҟарҵон.
… Мсым Ноурыз ауаа бара-барақәа еизганы, рыгәшәамшәа ҳәо, издыруада акаҿы исызкылгозар ҳәа даара иҽишәеит. Амҽыӷ ииҳәаз иаҩижьит, амишәан димбошәа ҟаиҵеит, рзаа-рзаа рмаршә кны драцәажәеит, аха хаала-усла егьшалымҵуаз аниба, «зхьышьаргәыҵа ҳакәхшоу, саҭоумҵан» – иҳәан, илахь-иџьымшь ааиӡатәын, аӡӷараагьы быхәлаагьы дларықәлан, рыг-рҿы амырҳәаӡакәа шьаарҵәырала дырхысит… Ирҳәоит: уи аҽны амраҵәҟьа аишьцәа ахьнибарҵәоз абарц аҭахымызшәа атыҩ ахаԥаны иҟан ҳәа.
«Саҭоумҵан… саҭоумҵан… саҭоумҵан…» – абарҭ ажәақәа иҳәон, еиҭеиҳәон, аибашьра ашьҭахь Ҵабал ауахәамаҿы ишьамхқәа арсны, уажәы-уажәы аџьар дагәыӡуа анцәа дахьиҵаныҳәоз. Уи ашьҭахь дук изнамгеит, дыцәрыхьҭашьны дышьҭалеит. Ҩаха-ҩымш имԥан уаҩ дықәижьломызт.
– Шәиԥхьыӡ угымхааит, зашьцәа ирчарҳәаҩхаз Мсым Ноурыз, аԥсуа дгьыл ушьҭра-мышьҭа ирызқәаҭыԥымхааит! – шәышықәса ирҭысхьаз быхәлаа рабду илабашьа ларсны ажәҩан ахь инапқәа ҩаирхан, иара Ноурыз ихаҭа иаԥхьа дышгылаз, абас дшәиит. Усҟан Ноурыз иҽирдагәеит, аха абырг иҿы еихеимкӡошәа аниба, апҟаца-пҟацаҳәа иҟамчԥҵаҵа ҩеихиҟьеит.
Аҟырҟырҳәа дыччеит абырг.
– Аԥсуаа ҳақәӡаара аамҭа ааит!… – ҳәагьы дыҳәҳәеит. – Ҳақәӡаара аамҭа акәым, аха ҳаидгылара аамҭа ааит, – аҭак наииҭеит Ноурыз.
– Аԥа иаб аҟамчы анихиҟьа нахыс адгьыл амца акны иблыроуп… ашьхақәа еилабга ицароуп… амра дунеихаан изымгыло иҭашәароуп…
– Уҿы еихакы, зыхшыҩ цаз аҵлаҳәысҭа! – Ноурыз абырг дыниҵаҳәҳәеит.
– Мчыс иумоузеи уара, аԥсцәаҳа ихашҭны адәы иқәу сҿы… сԥацәа, смаҭацәа нзырҵәаз аԥсуаа рчарҳәаҩ Ноурыз уахьызымбо быжьрабыжьҵәа адгьыл аҵа сыҵазар, насыԥми сара сзы.
Абырг дҳәацәон…
Изыӡырҩра шәарҭан…
Аҳәаҭыхла ирабашьуаз быхәлаа рарԥарцәа раасҭа ари дшәарҭан.
Ноурыз иеибашьцәа ируа иақәымшәо, абырг ишәира иаршьхныԥсылазшәа аниба, ҷкәынҵас дыҩҽыжәԥан, аҵлаҳәысҭа дҩышьҭиԥаан, аҽура аиԥш икьыркьыруа, ашақә иасуа, еилахынҳәуа, еилагьежьуа, еибахеибафо илеиуаз Кәыдры далаижьырц диршәт… Иара убри аамҭазыҵәҟьа, зылахь еимарџахә ашәшьы зҵатәаз ажәҩан ааимҟьан, иҵарыҵаруа имацәысит, аӷьеҩҳәагьы итҟәацын идыдит… Амацәысреи адыдреи ирылҩны Ноурыз илымҳа аҟынӡа иааӡеит аҵлаҳәысҭа аҵыхәтәанӡатәи иажәақәа: «Шәиԥхьыӡ угымхааит Ноурыз!..»
Ноурыз Быхәлантә аиааира ганы дшыгьежьызгьы, уинахыс иҳаидеи маҷхеит. Инапы нагӡаны акы аҟаҵара игәаԥхомызт. Дууаӡа аҳҭынра дыҩнан. Дандәылҵлозгьы, иҽларџь днақәтәан, цыблаа днарылс-аарылсуан.
Ашьҭахь, уахык иҽирыхьын, днеины днышьҭалт. Сыцәоит, уажәшьҭа исаамҭоуп, сара сус насыгӡеит. Аб иус аԥа иациҵозароуп – ҳәа реиҳәеит иԥацәа. Нас еидара хьанҭак даҵазшәа даара ишицәуадаҩызгьы инациҵеит:
– Абас шьаарҵәырала, асаныгцәа инадыркны абазгаагьы, аԥсилаагьы, амсымцәагьы еидкылатәуп.
– Аԥсуаа аннибарҵәоз ҳәа аҭоурых адамыӷ азаанымхои, – дунеихаан ажәа имазымкыцыз иԥеиҳаб Мсым Ду ҿааиҭит.
– Аҭоурых иазаанхо аҽакхоит…
– Саб…
– Иаку, иӷәӷәоу, Аԥсуа Ҳәынҭқарра акәхоит аҭоурыхаҿ иаанхо.
– Аишьцәа рҽеидкыларазы ршьа каҭәатәума?
– Аҽа-мҩак сара избом, – иԥсыԥ лагаҩагара ицәыхьамҭаханы ацәажәара даҿын Ноурыз. – Схы сымагәыхьны сыҟоуп, уаҵәтәи амш агәра сзымгошәа збоит, сыԥсы шҭоу суасиаҭ ажәа шәдыруазарц сҭахуп…
– Саб..
– Уҽаанкыл! – иҷкәын аиҳабы арымӡ уқәтәа ҳәа неиирбеит. – Аԥсуаа Рымҩа шәнапаҿы иҟоуп. Уара, – иҷкәын аиҳабы инацәа наиқәикит, – Быхәлеи Аӡӷарреи ахырӷәӷәарҭақәа узынсыжьуеит. Уара, – иҳәан, аиҵбы иахь дынхьаҳәт, – Дали Ҵабали умаз. Шәҳәоу еиқәшәонаҵы ҽаӡәы инацәа зшәылакьакьом. Сара сыԥсҭазара зегьы Аԥсны аидкылара иазкын. Исҿагылоз аиашьа гәакьаҵәҟьа сиеигӡомызт. Сгәы рҭынчны сынарцәымҩа сықәлоит, шәаб иус шгәыгәҭашәмыжьуа здыруазар…
… Аҭлагьыр Ноурыз аԥсхыҵра даҿуп ҳәа аниаҳа, дшицәыгәышуазгьы, «цыблаа жәытәнатә аахыс зҿаԥхьа ихырхәоз аныха ашҟа шәгьежьы» ҳәа издыруада иуасиаҭ ажәа иалаиҵар ҳәа дгәыӷны ауп амца ицрасызшәа дкылҟьа аҳҭынрахьы дзааз. Усҟан шаҟа ихы дҩахарыз… Аҵыхәтәантәи аамҭазы, анаҟә аныӡыҭуа аиԥш, дҵыкәкәон. Зегьы зхараз аепископ Кәасҭа иакәын. «Ақьырсианреи ҳареи ҳаимарам, ҳаимаҭәам» ҳәа иныха аԥхьа цыблаа шьамхгәыгәланы ишырҳәоз, уажәы иаазқәылаз маӡа-аргама, хәыҷи-дуи еицрыхәхәа рхырӷәӷәарҭа хадахьы инеиуан, уаанӡа аныха ишамҵаныҳәоз рхашҭны, аепископ Кәасҭа урым бызшәала ииҳәоз шырзеилымкаауазгьы, ршьамхқәа ларсны, аџьар ду иикыз
иагәӡуан. Рылахь-рыџьамшь ӡатәуа, иматанеиуа хаҳәла ихҟьаз адашьма хьшәашәа рылахь анырҟьон. Егьырҭ, уажә ҿыц уахь инеиз, Кәасҭа идҵала ран ишлыхшаз иҟьантазӡа рҽааилыхны, аӡы иӡааихуан, инаҭуан.
Кәыдры ацаҟьа ихықәгылаз анаҭырҭа ианыҩналоз, зегь зымчыз цыблаа рныха агәы рыман, иандәылҵуаз – иқьырсианцәан. Аҩны ианааилак, гәатабӷата, хьаа-баа рымамшәа еицәажәо аҭаацәа анааилатәалак, ргәы ихьухьууа акы ныҵалон. Ус хәыҷы-хәыҷы ргәаҵанӡа инеиуан. Мцабзкгьы ҩарыхҟьон. Нас ашыр-сырҳәа иҩаҵҟьаны рныхаԥааҩ Аҭлагьыр иахь иҩуан: «ҳлашәхеит, ҳҿаҳахеит, иаауз-иаҳҳәаз ҳгәалашәом, ҳаҭоумҵан!» – ҳәа иҳәара иалагон. «Шәшылашәу шәныха иабоит, зегь зымчу шәныха шәзылԥхааит!» – иҳәон Аҭлагьыргьы. Цыблаагьы иҟаҳҵаз азы уажәшьҭа ҳныха ҳԥырхагаӡам ҳәа ргәы дырҭынчуан. Цәгьарак ҟарымҵазшәа, аӷдымыдыҳәа ажәабжьқәа еибыҳәо рыҩныҟа игьежьуан.
Адырҩаҽны ашьыжь руахәама асаркьалбжьы ангалак, аԥхьа иҟалазеи ҳәа ишәаԥырҳаԥуа иҩаҵҟьон, нас инхьаԥш-аахьаԥшны, Аҭлагьыр рааигәара дыҟамшәа анырбалак, рылахь-рыџьымшь аӡатәра иналагон.
Цыблаа, ишнеи-шнеиуаз, ари аҩыза аҭагылазаашьа иалашьцылт. Мышкы иадамхаргьы ибжьамыжькәа руахәамахь инеиуан, репископ Кәасҭа изыӡырҩуан: изыӡырҩуан моу, ииҳәоз шырзеилымкаауазгьы, аиҳарак иара инаҵшьны, днақәыӷәӷәаны, ииҳәоз ажәақәа ицыдрӷызуа иалагеит. Лассы-лассы еиҭарҳәон ажәан – «амин». Ус ишнеи-шнеиуаз, ақьырсиан ныҳәақәа азгәарҭо иалагеит. Зегь иаарылкааны ҩнаҭацыԥхьаӡа иазгәарҭон амшаԥ – Христос иеиҭеира амш. Амшаԥ ауха ауахәамахь цыблаа хәыҷгьы дугьы акәтаӷь ҟаԥшьқәа кны инеиуан. Раԥхьа дгылан Мсым Ноурыз. Уи ишьҭагылан иԥацәа – Мсым Дуи Мсым Хәыҷи. Урҭ ирышьҭаланы ауахәама иҩналон Ахысҭеи, Аԥианчеи, Лари, Бати, Ԥсқьали уҳәа рҿтәи ахырӷәӷәарҭақәа рхадацәа… Убас ишеишьҭагылаз
аӡәаӡәала аепископ Кәасҭа иҿы инеины, иаԥхьа инышьамхышгыланы, иџьар ду иагәӡуан…
Ауахәамаҿы иаазқәылаз, ақьырсиантә динхаҵарақәа мҩаԥызгоз ԥыхьа аиԥш Кәасҭа ихала иакәӡамызт. Араҟа иҟан апапцәа, адикәанцәа… Урҭ аиҳараҩык, аԥсуаа рқьырсиантә динхаҵара акатоликос дахьыҟаз Питиуснтәи иаашьҭын. Рыҩнуҵҟа аӡәык-ҩыџьак цыблаа рыҷкәынцәагьы убон. Аепископ Кәасҭа ицзырӷызуаз ашәаҳәацәа зегьы цыблатәқәан.
Абас цыблаа ирызгәаамыгӡаӡакәа рыгәқәа еиҩшеит. Ганкахьала, урҭ зегьы ҭаацәала иқьырсианцәан; даҽаганкахьала, рныхагьы изагәҭасуамызт, уимоу, аимак анроулак Аҭлагьыр иахь еихон. Аныха аԥхьа инагыланы, аԥсынгьери рнапы нақәкны иқәуан.
Ус егьа иҟазаргьы Аҭлагьыр ибон имч шымхоз, Кәасҭа дшаиааиуаз.
– Шәанаџьалбеит, шәара шәбызшәа заҳауа аныха ныжьны шәабацои? – дшыӷьаҵәыӷьаҵәуаз, дышрыҳәоз, дышрашьапкуаз, иаазқәылаз, инаиаҩысны ауахәама иҩналон.
– Ҳарҭ аԥсуаа изакәу шаҳзымдыруагьы атәым ахьынҳалара бзиа иаабоит, атәым ца иҭоу еиҳа ихаау џьаҳшьоит, аха хьаас иумкын Аҭлагьыр, ҳаиҭагьежьыхуеит ҳхәышҭаарахьы, ҳныхахь, – ҳәа абыргцәа Аҭлагьыр игәы рҟажон. – Алу иаҭахымзаргьы, абарбал аӡы анаслак игьежьуеит, – ҳәагьы нацҵаны. Арахь цыблаа рхьырԥшны ауахәамахь инеиуаз дара ракәхын.
… Цыблаа шәныхахь шәгьежьы ҳәа Ноурыз аҵыхәтәантәи иуасиаҭ ажәаҿы иҳәар здыруада ҳәа дгәыӷуан уажәы Аҭлагьыр.
«Аԥсилаа жәытәнатә аахыс иқьырсианцәоуп. Амсымқәеи дареи архнышьна еиҩызҵәаз аишьцәа ирҩызцәоуп. Еимаздоугьы, ирыбжьанхо цыблаа роуп. Цыблаа ақьырсианра анрылаҵәа – Быхәланӡа Аԥсуаа Рымҩа наҟ-ааҟ иҭанхо зегьы урҭ ирышьҭалоит. Ақьырсиан динхаҵара
абзоурала, Ԥысҳахыра зегьы аидҵара ауеит, иаку аҳрагь аԥҵахоит. Ԥысҳахыра амч – аидҵараҿы ауп иахьыҟоу ҳәа Ноурыз ихы иҭагалан ианиасҳәа, цыблаа раԥхьа дгыланы ауахәамаҿы днеины иҽинаҭит. Уинахысгьы, ақьырсианра аларҵәараҿы дсыцхраауан. Уажәгьы, аҵыхәтәантәи иуасиаҭажәас инижьырц ииҭахугьы уи акәхап» – ҳәа дхәыцуан хазы аепископ Кәасҭа.
Мсым Ду иабаӡӡеи Цәыцәгьы, Ноурыз уаанӡа ииҳәаз иуасиаҭажәа дахьхәызар здыруада ҳәа дгәыӷны, иблақәа аашаҟьшаҟьан, ихәыԥҳа днеизыԥшит.
Сеилыҟә иааицәымыӷхеит, аха инимырԥшит. «Аҳ – даҳуп, ииҳәаз – ҳәоуп, абахә иаҩызоуп, иӷәӷәоуп, еиҭакра ақәымзароуп амзар, адырганҵыхәа аиԥш днықәԥала-аақәԥалозар даҳхозма!» – Цәыцә игәаанагара аҭакс гәаныла даацәажәеит. Арҭ аҩыџьагьы лаци лабаци ԥибаҽуеит ҳәа шырҳәо аиԥш, ианымцәажәозгьы гәаныла еикануан.
Мсым Дуи Мсым Хәыҷи еиҵаӷәӷәа иахьгылаз рхырҿы ианубаалоз аҽакын. Иахьа уажәраанӡа Аԥсуаа Рымҩа еиднакылоз Мархьи Герзи раулқәеи, Цыбла Дуи, Быхәлаагьы нарылаҵаны, ирызхәыцуаз раб Ноурыз иакәзҭгьы, уажәшьҭарнахыс дара иаарыдгылт.
Зхы мацара ада хьаа змам ибаргәузеи, ҳаӷоу жәларык рразҟы хьамҭа ӡбатәыс ихәда иқәҳааит. Уи ашьҭыхра уадаҩуп. Адунеи ршаз аахыс ажәларқәа зегьы рҭоурых аҿы уи ашьҭыхра зылшахьоу аӡәык-ҩыџьак роуп. Даҽашьоукых, ажәлар рразҟы акәӡам изызхәыцуа: дара раҳра аамҭа рхы иархәаны ауаа иахьырбо рыжәлар рзы рыԥсы ҭоушәа ргәы иааҭасуа ицәажәоит, арахь, ҭәа збаз – ҭәа иҳәҳәеит ҳәа, рыжәлар рмал еимҵәаны, рхы-рыхшара, имиц рмаҭацәа рзгьы аханқәа дыргылоит.
– Алаӷырӡкаҭәара Ноурыз иаҭәам. Ус бымун, – иҳәан, Кәасҭа зылабжышқәа зӡамҩа иаҿибаҳәа илеиуаз Мкыд дналықәцәҟьеит. – Ауаҩы анцәа иоуп адгьыл дықәызҵаз, анцәа ианиҭахугьы дигоит, иара дитәуп, – нациҵеит.
Ноурыз зегь иаҳауан. Ихы аҭыԥаҿы иҟан, игәаҟәышра шимац иман. Ҩаха-ҩымш раахыс иҿы акны дахьықәу, иԥсҭазара хәыц-хәыц далсны, даныҷкәынӡаз инаркны иҟаиҵахьаз-ииухьаз шьҭихит-ишьҭеиҵеит, ишәеит-изеит, аха ихы иаҽԥниҳәра акгьы имбеит, быхәлаа ирзиуз заҵәык анаҩсан. Ауаа шеилихуаз зынӡаскгьы ихахьы иааигомызт, арахәҵәҟьа аҳаскьын еилнахуеит, ауаҩы иакәым ҳәа ихы ириашон. Арахь, ҵәаҳә-цәмаҭәала икәыкәыцыкәуа иаарыхуаз ракәзааит, ашырӡ зҭаз ацәышҳаҭа иаҵала аӡлагарахь ицоз ракәзааит, асырҭы иааҿасуа, рҳаи-рҷышьи неиԥшьуа акәмызцәа сны, иеибашьцәа еилазҳәоз ракәзааит: аҵыхәтәаны, иара икьарз-зкьарзу аӡәы идунеи аниԥсахлак, аатә шламс ала ашьа аанагартә зхахәда иасуаз ибзыцәашьцәа ракәзааит – зегьы ганкы ишеиҭоз; рҿаҿыҵәҟьа иҽшникылозгьы, амра аҵаҟа ԥҳәыс илхымшаз хаҵа дыҟам, аха урҭ рҭыԥқәа ҳазшаз анцәа ду ирзишеит, ус ирлахьынҵан, ус иагьаанхароуп ҳәа шиҳәалозгьы игәаламшәеит. Игәалашәаз, урҭ зегь хызҩоз – Ԥсҳахыра Ду аанкыларазы ихәарҭахозҭгьы иашьазаҵә дшимеигӡоз, даапкыр дҿазҳәоз, дыԥсыр – анышә дамаздоз, зыдлаԥса имамыз иԥацәаҵәҟьа дшырмеигӡоз ауп.
Аԥсцәаҳа дааины дшихагылаз идыруан. Ари адунеи иара изалаз зегьы шалиххьазгьы идыруан. Итәыла хәыҷы иԥацәа рнапы ианиҵахьан. Иԥсҭазара аҵыхәтәантәи аамҭазы ииҳәарц ииҭахыз зегьы иҳәахьан, иибарц ииҭахыз зегьы ибахьан, бзиала ҳәа блала еиԥхьышьшьаан, дырԥырҵхьан.
Нас иҟалеи, иԥсы иагьымцо-иагьымаауа аҳҭынра изыҩнахаз? Ари азҵаарагьы згәаҟәышра зцәымӡыцыз Ноурыз ихы иеиҭеит. Аԥсцәаҳа иҽызиимҭоз убасҟан ауп ианидыр. Ҩаха-ҩымш раахыс иибарц ииҭахыз, алашьцара зхаԥаз аҳаԥы даахәыҵыргазшәа, иаԥхьа даагылт. Макьаназы ишьеи-идеи аус зларуаз ала, ихы аҭыԥ излақәыз ала, игәы злеисуаз ала, имч зегьы еизыркәкәаны, аӡлагара иахажьу алуқәа реиԥш ихьамҭаз, ибла еиқәара
дуқәа хызҩоз иблацәақәа дырҩахт. Иблақәа ааирԥшит. Аџьал блас иахоу хшыҩзаап. Уажәшьҭа аҩбатәи ишьаҿа еихигар акәын, ажәазаҵәык ҳәатәын. Еиҭа имч зегьы еизиркәкәан, ишьадахахьаз иқьышәқәа қәацқәацо иҿы ааихихын, ҿааиҭит:
– Аиҭар…
Ихагылаз ииҳәаз рзеилымкаазт инеиҿаԥшы-ааиҿаԥшит. Аиҭар – арахә рынцәахәы шиакәыз рдыруан. Зыԥсы аизгара иаҿу арахә рынцәахәы дабеиҭаххеи ҳәа иаарцәымыӷхеит.
Уи деилызкааз иҷкәын аиҵбы Мсым Хәыҷы иоуп:
Ноурыз хьыӡрацара данцоз иҽшеилеиҳәоз деиларҳәарц аҳҭныҳәса инарыдиҵан, ақьаҳиа иахь дынхьаҳәт:
– Аиҭар кәадыртәуп, – иҳәеит.
… Цыблаа шьхныԥсылан изыԥшуан, Мсым Дуи Мсым Хәыҷи зҵагыланы аҳҭынра иаадәылҵыз, амсырқьаадыш аиԥш акәымжәы шкәакәа зшәыз, зшьыгрын еимсқәа рԥынҵақәа хыршала изшьаз, ххьа рахәыцла иҩычаз, ҟашҭаҭла иқәҵаз зыхҭырԥа зызқәа иқәыршәыз, егьа иажәызаргьы аҷандарҵла хжәаанӡа ииашахәҵәаӡа ишгылоу аиԥш игылаз, ахәгабз зымбаӡац иӡамҩа хызҩаз ижакьа абырфын хаҽреиԥш иҟәашккараӡа игәы аҵаӷара инықәсуаз, иара убасҵәҟьа зхахәгьы аҳәса реиԥш иоужьны зҟәаҟәа иқәыз Мсым Ноурыз.
Аԥсыӡ аиԥш иҵәырҵәыруа иӡыӡымклоз иҽларџь Аиҭар, аԥшәма данаба, аԥхьа ахы иааҩахт, нас гәынхәҵысҭала иҟалаз адырызшәа, ахы нақәнажьын, аџьабараҿы идыргылазшәа, алахь еиқәҵа, аҽырҭынч иаагылт.
Ноурыз иԥацәа ҩаихан дҽыжәырҵеит. Аҟамчы наган иарӷьа напы иадыркит. Иарма напала аӷәра ааникылт.
Еиҭах имч зегь еизиган, аӷәра даахашәа иун, имаҳмызқәа иҽы амгәа инадирӷәӷәалан, чоуҳәа ибжьы геит…
Иҽларџь Аиҭар ахы иҩахан икьыркьырит…
Мсым Ноурыз акәадыр амаха днахаҳаит…
Али-ԥси рыбжьра иҷкәынцәа наҟ-ааҟ имахәарқәа анааныркыла, Ноурыз идунеи иԥсаххьан…
Зықьҩыла еизаз цыблаа ируа-ирҳәо иақәымшәо, еилауаҭыруа иахьгылаз, аламгәа ҭшьаауа арҵәаа-арҵәаа ҳәа Мкыд лыҳәҳәабжь нарылаҩит.
Ноурыз анышә данамарда ашьҭахь, иԥацәа цыблаа репископ Кәасҭа иаԥхьа инагылан иқәит раб иуасиаҭ ишахымԥоз, рыԥсы ҭанаҵы гәынҷыхьа шрыбжьамлоз, лахьхьи иларкны ҩахьхьынӡа Аԥсуаа Рымҩа иҭанхоз аԥсилааи, мсымааи, далааи, ҵабалааи, аӡӷарааи ҳәа еилымхкқәа напеикәыршала ишынхоз.
– Шәнаӡааит, дад, шәнаӡааит!..
– Анцәа илыԥха шәоуааит!..
– Ноурыз иԥара шәаԥсахеит…
– Уажәшьҭа Аԥсуаа Рымҩа шәарҭам.
– Анцәа иџьшьоуп, анцәа!..
Абыргцәа аӷу ааилдыргеит.
Аишьцәа ааигәыдибаҳәҳәалт. Нас Мсым Ду даахьаҳәын, ишаҳабз каламқәа еилаарцыруа, абыргцәа днареихырхәан, ҩыџьа арԥарцәа ахы рызнымкыло иӡыӡымкуаз, аезгьегь кәадыр зқәыз иҽы ашԥырха, аҵыхәҵад, ахәҵырха хьы-раӡныԥсараха дыҩҽыжәлан, насҭха игылаз акьалантар днараԥызан, амҩаду асаба анырчыла Багада ацҳа иҩықәсын, Цамкыра иаҿаланы рҿыҩархеит.
Мсым Хәыҷы дгылан нахьхьытәи абахә ашьапы днавалаанӡа иашьеиҳаб дизыԥшуан. Ахаҵа-ихаҵа ҳәа шизырҳәахьазгьы, игәы ихьухьууа акы ныҵалт. Иахьанӡа иаби иашьеиҳаби ивагылан. Урҭ ибонаҵы, иҟалалакгьы иара иус алаӡамшәа даҩсуан. «Саб дыҟоуп, уи иахь шәца!» – шьоукы ирыдиҵон. «Сашьеиҳаб шәизҵаа!» – реиҳәаларын аҽа-шьоукы. Ихаҭа ихы алигон… Аҭаацәа рҿы дахьеиҵбыз анаҩсангьы, гыларылагьы иашьеиҳаб иаасҭа деиҵан. Ианыхәыҷқәаз «Мсым Ду», «Мсым Хәыҷы» ҳәа ирасамырҟәылуа ишрышьҭаз, иандухагь ус иаарыхьӡхалт.
Мсым Хәыҷы иашьеиҳаб дизыԥшуа дгылан. Раб Ноурыз иуасиаҭ ажәа аниҳәоз, иашьеиҳаб Мсым Ду Быхәлеи Аӡӷарреи ззииҭаз уажәоуп ианидыр.
Дали Ҵабали иҭанхоз ҭынха-ҭынҵыла, гәыла-ԥсыла Ноурыз изыҟаз уаан, имаҟахы иадҿаҳәалан, ибла абақәацари ҳәа изыԥшын. Шәыҩны-шәгәара шәнагәҭасны, хәыҷла-дула сара шәсышьҭал иҳәар, ҳабоугои ҳәа имҵааӡакәа инаишьҭалон. Рабацәеи рабдуцәеи рыԥсыбаҩқәа змадоу, жәытәӡа аахыс изыхӡыӡаауа, рхы зыхҭнырҵо рыԥсадгьылҵәҟьа аанрыжьуан. Моу, жәларык рус зыӡбыша ауаа ҟәыӷақәа, Кавказ аҭоурых иадыруазар аахыс араҟа инхон ҳәа ззырҳәоз, «каскасаа» ҳәа изышьҭаз рышьҭра, ажәытәи-аҿатәи еидкыланы ианалацәажәо, ажәа ахы рҳәаанӡа аҵыхәа еилызкаауаз, дара рразҟы, рынасыԥ рыблақәа хҩаны, ҳанурхома-ҳанурҵуама ҳәа имҵаа-имԥшаа Ноурыз ишԥаимардеи?.. Егьа дуаҩдырзаргьы, ажәлар рус аӡбараҿы, Аԥсадгьыл аразҟы алацәажәараҿы аӡәы ииҳәо мацара ишԥақәныҟәеи?.. Дарбан уаҩызаалакгьы еснагь деиԥшым, ақьырсиан динхаҵара адаҭ излаҳәоз ала, хыхь ажәҩан аҿы иҟоу анцәаҵәҟьа зны-зынла имаалықьцәа дразҵаалон… Адунеи анишоз, ауаатәыҩса анықәиҵозҵәҟьа ихала имыӡбеит… Нас далааи ҵабалааи рразҟы Ноурыз џьара даашьацәхнымслаӡакәа изшарызу?.. Рыцҳарас иҟаз, ари азҵаара зынӡаскгьы рхахьы иахьымааиуаз ауп.
Ноурыз анышә днамадан, Мсым Ду Быхәлаҟа амҩа днықәҵан ианаахынҳә, ахәыҷы инаиркны шәышықәса ирҭысхьаз абыргцәаҵәҟьа рыблақәа ҭраа Мсым Хәыҷы инеизыԥшит. Дали Ҵабали шьҭрала изаӡаз уи шиакәыз рыларҳәахьан. Иара убри аминуҭ нахыс, Ноурыз иԥсы ҭалан раԥхьа дгылазшәа изхәаԥшуаз Мсым Хәыҷы иакәын. Дара рзы дагьынцәан, дагьҳәынҭқарын, дагьԥызан. Уиазоуп рыхҭырԥақәа рхыхны, рыхқәа рыкәаҽ, ииҳәарызеишь ҳәа изизыԥшыз.
Мсым Хәыҷы дзызхәыцуаз иаб иакәын. Шаҟа хшыҩла аишьцәа еиҿыҵзеи. Егьаумҳәан, Быхәлеи Аӡӷарреи
шьаарҵәырала Ноурыз инапаҿы иааигеижьҭеи дук ҵуамызт.
Макьаназ усҟан икаҭәаз ашьа адгьыл иаламабацызт…
Макьаназ аҳәса ашәы рхьыссы иршәын, аишәа дыргылон, ацәацәашь абла ҭраа иадыркуан, анышәынҭра агәы аҩы ықәырҭәон…
Ноурыз иԥсы шҭаз быхәлаа раԥхьагыла иԥҳа, итҟәаны Ҵабалҟа иааигаз, иԥа еиҳабы Мсым Ду дииҭеит.
Уажәы Быхәлаҟа игьежьыз Ноурыз иԥа мацара ҳәа ихәаԥшуамызт. Быхәлаа дрымаҳәын, раԥхьагыла иԥҳазаҵә лхаҵа иакәын. Уи дыздызымкылоз, иҿагылоз, раԥхьагыла иԥҳазаҵә дылҿагылар акәын.
Ноурыз шьаарҵәырала инапаҿы иааигаз Быхәлеи Аӡӷарреи ҭынч гәатабӷата днеи-ҩеиуа дышзықәмлоз, иара иакәым, иԥацәагьы шзықәмлоз идыруан. Мчыла жәларык уриааир ауеит, унапаҿы иааугар ауеит, аха мчыла умаҟахы иузадҿаҳәалом, рыгәқәа узхыхуам. «Абас жәу, абас ҟашәҵа» ҳәа ироуҳәо знык инарыгӡап, ҩынтәгьы инарыгӡап, аха ахынтә рзы иаахьаҳәны иаауҿагылоит. Иуҿамгыларц залшом. Усҟангьы, еиҭа мчыла исхәаҽуеит ҳәа уалагар, ашьа шәыбжьалт. Ашьажә баауам, иԥсуам, уи зыбжьалаз аишәа инахатәаны абысҭа рзеицфом.
Анышә ужыр – анышә аауеит…
Ноурыз ихаҭа иҟаиҵаз шгәнигоз дахыԥсааит. Аха ишьҭахьҟа иаанхоз инышәынҭра агәы иқәыжьцәар ҳәа дшәаны, иԥсы шҭаз иԥацәа ирманшәалеит.
Мсым Ду быхәлаа рԥыза иԥсы ҭаланы нарцәынтәи днеизшәа, хәыҷла-дула иеигәырӷьаны иԥылт.
… Мсым Хәыҷы иашьеиҳаб блала днаскьаго, ари адунеи ихалазаҵә дықәхазшәа ихы ԥхьаӡо ахәы дахьықәгылаз, абри акәын иихәыцуаз. Арахь, далааи ҵабалааи иҿы иааҭшәарызеи ҳәа ишьхныԥсылан изыԥшын. Иреиҳәари, дхәыҷны даагылазар ажәлар ырӡырҩны, ибжьы ҩҭганы ажәак имҳәацзар… Иаби иашьеи рышәшьыра иҽыҵак дааиуазҭгьы иахьанӡа.
Аӷа иҿагылан ианықәԥоз, аӡәгьы игәхьаа икымызт, еиҳабы-еиҵбы ҳәа днаԥшы-ааԥшуамызт, раԥхьа дгылан акәын дышнеиуаз. Ибжьгьы дацәыԥхашьомызт, дыдрабжьны аиҩхаақәа ирҭыҩуан, ахрақәа ирхыҩуан, иҩызцәа ргәы-ршьамхы арҵаруан, изқәа иахькыдыԥшылоз амч ҿыц рыланаҵон. Аха уи аибашьра агәаҿы акәын…
Араҟа, уажәы ижәлар раԥхьа дахьгылоу, иара иакәӡамшәа, дрыԥсахызшәа ибжьы изҭкаауамызт, иреиҳәаша иҿашәомызт.
Ибчараҳуа Ерцахә ианаҿаз, ажәҩан амҟәыл ахаԥаны, идыд-мацәысны ацәа иҭыҵны ианылашьцоз: «Аҳаҳаи, акы шәацәымшәан!» – ҳәа акеҩҳәа иҩызцәа ибжьы рықәырганы, акаӡӷы даҿысны еиқәзырхоз Мсым Хәыҷы, уажәы ҿиҭуамызт.
– Дад, сыҷкәын, ужәлар зеизаз, уара ҳаутәуп, иахьуҳәо ҳахиоуп, ианаҭахха – амцақьоуқьадгьы ҳалалоит, ихышхыҵәан илеиуа Кәыдргьы ҳҭаланы ҳаруеит ҳәа уарҳәарц ауп, – иҳәеит иабаӡӡеи Сеилыҟә дааидгылан.
Ихәыԥҳа ииҳәара-иура дақәымшәошәа аниба, инациҵеит:
– Уара уаҳауп. Аҳ иара ианиҭаху ауп ажәлар данрацәажәо. Атәы – дтәуп, аҳ иҿы ҳәатәы имаӡам, – ҳәа егьырҭ ирмаҳартә илымҳа деиҭанҭахәыҭхәыҭит.
– Аҳҭынрахьы сгьежьырц сҭахуп.
– Дад, сыҷкәын, уара иахьарнахыс иҟоуҵо зегьы бзиоуп. Уныӡбара зылшо анцәа заҵәык иоуп, – уажәы абаӡӡеи ибжьы рышьҭахь игылақәазгьы ираҳауан.
Мсым Хәыҷы иабаӡӡеи днеиҿаԥшит. Уи ихәыԥҳа игәы рӷәӷәо, дԥышәырччо ихы ааирҵысит.
– Сабаӡӡеи, аҳҭынрахьы усыцмҩахыҵ, – иҳәан, иҽы ишьхәа наирбан, иҿыҩеихеит.
Мсым Хәыҷы дзааӡаз иабаӡӡеи Сеилыҟә, Ноурыз еиҳа идкыланы имаз, унеишь-уааишь ҳәа зарҳәоз, аҿаԥыц
змаз уаҩын. Амала, Ноурыз иԥсы анҭаз Сеилыҟәи Мсым Ду дзааӡаз Цәыцәи имҳәа-мырза даара еикануан.
Ноурыз иԥеиҳаб дзааӡаз сара соуп ҳәа ихы иамхаԥагьахан, ижәҩахырқәа рџаџан, днықәгыла-аақәгыло аныҟәара далагеит Цәыцә… Анҭ аӷарқәа, арыцҳара изалымҵыз рахь уажәшьҭа ус ҳамам, иҳаԥханагьлацәам ҳәа знык-ҩынтә раҟарагьы дышцәажәоз иааиҿыҵҟьеит. Убри иахырҟьаны Сеилыҟәи иареи рыгәқәагь цәибаҟьеит, иахькылсышазгьы здыруадаз, Ноурыз иаанимкылазҭгьы: «Дали Ҵабали ахи-аҵыхәеи сзықәгәыӷуа ҳәа исымоу шәара шәоуп, ишԥыкәу ажәа шеимашәкӡаз, сыла ишабо абыржәыҵәҟьа шәнапқәа ааимыхны шәгәыдибакылароуп!» – дрыҵаҳәҳәеит. Иажәагь ҩбарымтәит.
Ноурыз иԥсы ҭанаҵы, ауаа иахьырбоз «уххь згеит» анаҩсан, ажәа кьынаак рҿыҵҟьаны ҟамлацызт. Аха Ноурыз илацәақәа шынеиқәиԥсаз, Сеилыҟә Цәыцә дизымдырӡозшәа, аԥсшәаҵәҟьа иамҳәаӡакәа, иаҩсра далагеит. Ус зыҟаиҵоз Цәыцәгьы ибзиаӡан идыруан. Ноурыз иуасиаҭ ажәа ала Дали Ҵабали Сеилыҟә ихәыԥҳа Мсым Хәыҷы аԥшәымас дроуит. Ус анакәха, Сеилыҟәи уи иԥацәеи ракәхеит аԥшәмацәаҵәҟьа. Цәыцә иқәихит-ишьҭеиҵеит, акыр дазхәыцит. Аҵыхәтәаны хәыҷла-дула иҭаацәа иман Дал далҵит, Быхәлаҟа ихәыԥҳа – Мсым Ду иахь нхара диасит. Ауаа иахьраҳауаз сыхәыԥҳа ихала дысзааныжьуам ҳәа ахьӡитәит.
Цәыцә игәы ишаанагоз иҟалаҵәҟьеит. Ҵабал, Мсым Хәыҷы иаҳҭынраҿы, ԥшәыма хадас иҟалаз Сеилыҟә иакәхеит. Мсым Хәыҷы ибзыцәашьцәа ахырӷәӷәарҭа ахьчаҩцәа хадацәас ироуит. Сеилыҟә иҷкәын аиҳабы, Мсым Хәыҷы дызхырааӡалаз Ҟансоу иакәзар, Мсым Хәыҷы дахьцалакгьы-дахьаалакгьы игага аиԥш дицын. Сеилыҟә иҷкәын еиҳабы Ҟансоу инапы ианыҵәҟьаз, рыхәыԥҳа ихьчара акәын. Амала, Мсым Хәыҷгьы Ҟансоугьы ихәыҷаахыс излеицыз ала, насгьы Ҟансоу ҷкәына ҟәыӷан ихы злааирԥшыз ала, ихәыԥҳа ихьчара анаҩсангьы, зегьы реиҳа изааигәаз, ахшыҩ азы дзазҵаауаз уаҩны дҟалеит.
Ауаҩы ԥшьагьаҭҳа ду Аҭлагьаҟәа иԥсҭазараҿы дызнысыз амҩа дашәан, уаҳа назлоу иԥсра жәбеит ҳәа иҳәарашәа акәын ишьаҿақәа шеихигоз. Аԥсаҭазы иуҳәозар, даныҷкәыназгьы аҽҳәа дузыҽҳәыгом, ишьапқәа ахәа иларшьшь дшыҽҳәатәаз ишьаргәацәқәа ҟаԥшьӡа акәҷар ылыргеит ҳәа изырҳәахьан. Амра каххаа ианԥхоз, ахьшьцәа ирцәынхаз аџьма цыркь аиԥш, дгииуа аԥацха дындәылҵны, адәы днықәлон. Аты аҵар анасуа аиԥш, ахәыҷқәа ицрасуа ианалагалак, иакәым џьара акы рзиур ҳәа ишәаны, абыргцәа рыҵаҟьон. Уахьихәаԥшуаз дӡыӷраԥшьӡа, абаа напыла ирхәашап ззуҳәаша иакәын, аха акгьы илымҵит, дхәышҭаарантәалахеит. Убас дшыҟазгьы, рхәышҭаара мҿык надигалон, амца мкьаҭарц акәасҭхақәа рхқәа неихәлеиҵон, рахә-шәахәык нгәарицон, иаагәарицалон.
Зны, ауа-аҭахы иҵгәаны, ргәыла қыҭан ԥсхәрак аҿы Аҭлагьыҟәа дахьынкылыргаз, агаӡа-ҳәыӡа ду аԥшразы иуҭоз, мсымаа рҭыԥҳа заманак дылдырбан, лаҩсҭаахә дналхалан, лыблаҿ днеит. Лыг-лҿы амырҳәа, али-ԥси рыбжьара аҿҳәара ааԥырҵәан, егьи амчыбжь азы аҳәахьа ҳәа чарак уны дизааргеит.
Аҭаца дызбаз еилагеит. Амерҭҳәацәа џьашьатәхеит. Инеимда-ааимдо иахьсамырҟәылуаз, лыԥшаалых ажәала илыхцәажәон: «Фелдышь ԥҵәаха, бырфын-бырса… раӡны даҷшәа деихаԥсоуп», – ҳәа иасны лыҽхәаԥхьыӡ рҳәон. Иара амаҳә ҟадыџь иахь ианиаслак, аҭаца дышрыцҳаршьозгьы, рыбжьы ныҵакшәа – «Ԥаҵа ԥасажә, жакьа кьасажә… кьахь кәадыражә», – ҳәа изырҳәеит.
Ҭынха-ҭынҵыла, дац-ԥашәла дшыӷәӷәамызгьы, ԥшра-сахьала, ҭҭәаа-ҭбаарала, гәырҵҟәыл ссирла зыхьӡ гахьаз, кәтаӷьк ала ҭаацәарак лырчоит ҳәа ззырҳәахьаз, ҭацара уа акҿаҩра дахьыкҿагылаз, ачарауаа рцәажәашьала, лгәаҵа ҭаҳаҳан ишырфаз, лынасыԥ шыцгәҵыхәахаз лдырт. Илурыз, иацтәи амш лзырхынҳәумызт, уаҵәтәи амш макьана имааицызт, аҵхи амши рыбжьара дахьыбжьагылаз, лгәы ажьҵәы алыршьуазшәа ишҭыԥсаауазгьы, лҟытбжьы уаҩы имаҳаит.
Ашьыжь лкасы шкәакәа ашәындыҟәра иҭаҵаны илҵәахит. Касеиқәаҵәала лхы-лҿы ахьҭалыҳәҳәаз, дҟәашӡа дышлаанӡагьы илхыхны уаҩы димбеит. Абас дзықәшәаз лҽанраалан, ҵәыџьмцала, цәымзашшала инхагәышьон. Игәшәамшәа ҳәо лхаҵа днаиҵгәан, уеизгьы-уеизгьы аџьар ырӡырҩны раԥхьа дзымгылазаргьы, ауаа рахь дналышьҭит. Абарҵа иҵармыжьлоз аҩныргәы даҳәон ҳәа, зны-зынлагьы «анс ҟаҵазар еиӷьуп, ас утәуп» ҳәа иҳәо аҟынӡа днеит.
Аԥҳәыс бзиа закә мчузеи илымоу, ахаҵа дызлаҟам далаҟоушәа ихы ибо аҟынӡа дналгоит.
Ишааи-шааиуаз аԥҳа дроуит.
Ан лгәырӷьара ҳәаа амамызт.
Аби ԥеи еиԥшхоит, ани ԥҳаигьы ҳәа ажәлар баша ирымҳәеит.
Лцәа уаҳа аӡәгьы даламшәеит.
Хьыбла мшызҳа илызҳауан.
Жәаф шықәса днарҭысын, жәибжь шықәса данынҭала Хьыбла бынҽаҵас лыхәда ҭхәаа, шьха-қәасабҵас днықәгыла-аақәгыло, бнакәтҵас дыбзары-бзаруа, ашәуа ҟамчеиԥш деихатыруа, лыхцәы қамыз ҽышьаҳаган, сақә-сапыншәа лцәеижь ҵҟәашаа, лыԥшреи лсахьеи еиҭаҳәатәны даақәгылт.
Ҟамчхәыла еибадырбоз ԥҳәызбан.
Асырҭа даҿатәар, илсыз абамба лыхқәа ԥҭаҟәашха, хьы-рахәыцла иқәылҵон, аҵх каххаа, амзаҭәымҭаз, лысеи лыԥшыци еиқәтәомызт. Ашьыжь лаб изы акәымжәи акабеи ӡахны, исақьар ҟашҭаҭла иқәҵаны, ишаҳабз каламқәа еиварыԥхаа, иманызеи, иххьа кәадыри, ираӡны шԥырхеи, ихьтәы ҵыхәҵади, ишьыгрын еимаақәеи рхианы арымӡ ишықәыз ибон. Лан лзынгьы зегь ракака ҟаҵаны, жәабран мгьал дукгьы афҩы лаҳалаҳауа иӡны аишәа иқәын.
Лани лаби лыдлаԥса ирымадаз, деимлаҳәа дыркын. Анцәа жәҩанахьтә дылбааԥшны абри аҩыза алиаа дахьраҭәеишьаз, аԥҳа хазына раҿа дахьаниҵаз агәра рзымго, илызӡатәуан. Агәылараҵәҟьа днеир – илыхӡыӡаауан, еилагьежьуа, иҿҟьа-ҿҟьо илышьҭалон. Шьыжьтәи агәил аиԥш игәылҵыз рыԥҳа залымдарак дақәшәар ҳәа ишәаны рцәа иҭаӡыӡон, адунеиаҿ иҟамло егьыҟам, џьара зымҳа-зымӷьак, қьазоук, ӡибна-ӡишәнаҟа, ашәырқыҭа илаԥш дныҵашәаны длыхәаԥшит ҳәа анраҳалак, имырҳәа-мырза рыхәда рыкәаҽ, аӡыӡымкра иалагон. Ишԥарурыз, аԥҳа лтәы цәгьоуп, аҵәца даҩызоуп, уи ауп излыкәҟьашозгьы.
Хьыбла – лан лхаҭаԥсаҭа. Аԥшреи асахьеи рганахьала мацара акәым, ҟазшьала, уаҩрала, дыррала лаб итәык ҟьалангьы џьара илыламлеит. Лангьы ҿымҭ-ԥсымшьа, анцәа иџьшьоуп ҳәа лылахь-лыџьымшь лӡатәуан. Лаб иакәзаргьы, зны-зынла ихьухьууа игәы ак шныҵалозгьы, Хьыбла лан лхы аахҵәаны илхагылоуп ҳәа инцәыҵаҟәынд-аацәыҵаҟәындҟәындуа агәылаҳәсақәа ианырҳәоз деигәырӷьон. Ихаҭа уаҩ нагак шиакәмызгьы, иԥҳәыс дшыбзиаз еиликаауан, уимоу, зны-зынла абри лҩыза дахьинасыԥхаз азы анцәа дышиашьапкуазгьы, лара дрыцҳаишьон. Аҳаблеи ақыҭеи рҟны мацара акәымкәан, анҭыҵгьы, зегьы рҿы иреиӷьыз ахаҵарԥыс ихы дзадимкыларыз. Убас шакәызгьы, иԥҳәыс дкалыжьыр изыхгомызт. Лара илылаиҵоз адунеи уаҩ дшықәмызгьы, данлыхәаԥшуаз иблахаҵ шыгьежьуазгьы,деибга-деизҩыда, лыԥсы ҭаны игәашә дыҭижьуамызт. Иамуӡар, иҟама лылшьны ҳаиуанҵас дишьуан… Иҟалап уинахыс иаргьы адунеи дықәымлар, уи аҟамала уаҵәҟьа иҽишьыр.
Хьыбла лыхьӡ-лыԥша мсымааи аԥсилааи ирылаҵәеит, уимоу гәмԥсаа рҟынӡагьы инаҩит. Аԥхьарца данҵаны абасгьы ашәа лзырҳәеит:
Касыш зхоу Хьыбла дреиӷьуп, Хҭарԥаш зхоу лыдҽырбалоит…
Аҭлагьыҟәа аџьар ахьыҟаз даннеиуаз, ԥыхьа дрымбошәа шыҟарҵалоз аиԥш акәымкәа, адруҳәа иҩеихаҵгылон, уааи арахь, абра утәа ҳәа рыгәҭа днаганы ддыртәо иалагеит. Ус ауп ишыҟоу, аԥсыҵәҟьа дзырҵәуо абза изоуп. Ахшара ибзарӡы аби ани рықәра иацнаҵоит.
Ишнеи-шнеиуаз, акы иашьҭоушәа, акы рҭахушәа аҽыҵгақәа ԥшааны Аҭлагьыҟәа иахь лассы-лассы арԥарцәа амҩахыҵра иалагеит. Асасдкыларазы зыхьӡ гахьаз Мада дырхалыршҭит лыԥҳа Хьыбла.
Аӡә иаҵкыс аӡә деиӷьны, зыхьӡи зыжәлеи еидкыланы ирҳәоз ахьырԥар, лаби лани ауаа рнырҵон, аха лара Хьыбла лыблаҿ уаҩ дааиуамызт. Убри аҟнытә, макьана иаҳашьҭуа ӡӷаб дҳамам, дхәыҷуп ҳәа мап рцәыркуан.
Хьыбла илхьыԥшны имҩахыҵуаз, Аҭлагьыҟәа рхы изышьҭны, абзиара ирганы ишиацәажәозгьы, иԥҳәыс Мада лахь инхьаԥшуан, рцәажәара лыбз шалалымҵозгьы, лажәа акыр шыԥхылнадоз рдыруан.
Аҭлагьыҟәа иаҳәшьа, Мада илықәлаз, ҽнак бжь-цуҭак дрылсны, хыла дырҭааит. Дшылгәыцхәызгьы мыцхәы илыдымҳәылоз, уажәы аԥсшәа карҵәа длыцәнымхо, дгәыдкыла-хыдкыла, шәышԥаҟоу-шәышԥану ҳәа лыҩны-лгәара зегьы анҭылҵаа ашьҭахь, днахыкәша-аахыкәшашәа лун, дыззааиз аус аацәырылгеит.
– Аԥҳа ҳәа ассир дбымоуп, Мада.
– Ассир дабаҟаху, ахәыҷ гаӡа, дҭыгга илызҳаит…
– Ус ахьԥабҳәо, Мада, жәҩахкыла иаарылырхуа арԥарцәа лыӡбахә ада ӡбахә рымаӡам… Баргьы баныӡӷабыз быԥшӡан, аха Хьыбла зынӡа еиҭаҳәатәык лакәхеит. Уажәшьҭа илаамҭоуп. Ани дауцәоуп, ари дкьаҿцәоуп, егьи ижәла наӡам ҳәа еилышәхцәоит.
– Ус ахьԥабҳәои, ҳаапкыр ҳаздҿарҳәало Хьыбла лыда иҳамада… дхәыҷуп, макьана аҭаацәара дазктәым.
– Аҭаацәара ауӷә хьамҭагәышьоуп, аха ишԥааури, аҳәса уи ҳлахьынҵазар.
– Макьана ҳазхарагьы дҳамбацт.
– Аӡӷаб ани аби анлеигәырӷьо ауп аҽаӡә ихы данадикылогьы, аҭыџьҳа дызҭахыда…
– Сыла дшаԥырызгалак дабаԥырызгари ҳәа нымха-хымҵәак дсызиҭом.
– Анымха-хымҵәа бҳәахт, аԥсилааи мсымааи иреиӷьу рарԥарцәа анлышьҭоу.
– Ус акәушәа иҟоуп, аха…
– Бцәажәашьа злаҟоу ала, илышьҭоу бгәаԥхом.
– Уахьынаихәаԥшуа даԥшьызаргьы дуарцеимкәа, деиқәазаргьы дсамсалымкәа…
– Даузаргьы дгаргалашьымкәа, дкьаҿзаргьы дшьаҭаӷьиамкәа, – Мада дылхыхәмарны, деицакуа, ланхәыԥҳа иаалымданы инацылҵеит. Аччарагьы иналагеит.
Хьыбла заа иҭаргалаз ашырӡ адәны амра иахьалҭаз иԥлырӷӷон. Лани лаҳәшьадуи ирҳәоз шылмаҳауазгьы, гәынхәҵысҭала илдырт лара лыӡбахә шрымаз. Ллымҳа аҟынӡа иааиз ажәақәа: «агаранҵа…» «агәилгьы зны иканӡоит»… «ацаблыкьқәа аӡбаараҿ ауп иахьаанахәо»… «амарӷьажә иԥа ииҭахузеи…» – егьа еиԥылшьзаргьы, хшыҩҵакык лызрыҭомызт, аҟәарҭ ҿықә-ҿықәуа оума шыҟанаҵозгьы, харабӷьара ашҭа иқәыз акәҷарақәа шазеизымгоз аиԥш, џьарак иааизганы илзеидҳәаломызт. Ус рыбжьы рмаҷӡаны, аӡәы иаҳар ҳәа ишәозшәа, аицәажәара иналагеит. Шаҟа ихәыҭхәыҭуаз аҟара, ирҳәозеишь ҳәа Хьыблагьы ллымҳақәа кыдылҵеит, аха уаҳа умԥсит. Уаанӡа иамур, уарла-шәарла акәзаргьы, ажәақәак ааҩлон, уажәы зынӡа ҭынчрахеит. Ирыхьи ҳәа илымҩатәшәа данаахьаԥш, лан лыԥштәы лхыгга, дцәышҟаҟараӡа, лылабжышқәа лӡамҩа иаҿибаҳәа илеиуан.
– Ди, ибыхьи… иҟалеи?.. – ҳәа ахьышәҭҳәа дҩаҵҟьан, лан лахь днаҭрысит.
Мада лыԥҳа даалгәыдлыҳәҳәалт. Лнапқәа қыџь-қыџьуан. Ашыӡ лыхьызшәа лоуразоуроу лцәа дыҭӡыӡон.
– Иҟалеи рыцҳарас, иҟалеи? – Хьыбла дӷьаҵәыӷьаҵәуа дҵаауан.
Мада ҿылҭуамызт.
Лаҳәшьаду, Хьыбла лхы лнапы нықәылшьын, ҿаалҭит: – Бымшәан, Хьыбла, цәгьара ҟамлеит… Мсым Хәыҷы ауаа ҳниҵеит…
… Ҟансоу иоуп Мсым Хәыҷы Хьыбла дызирбахьаз.
Гәырԥынҵала изырмацәысуа, ԥсардшьхәала изырдыдуа ҳәа ззырҳәо далааи ҵабалааи рҭыԥҳацәа ссирқәа зегьы ихалыршҭит Хьыбла. Знызаҵәык ауп данылхьыԥшы. Мацәысеимҟьаран иаԥхьа дниаҟьазшәа ибеит. Аԥхьа иҟалаз изымдырит: абынҽа ахәда ҭхәаа, ххьа рахәыцла иқәҵаны, иҽырԥа-ҽырԥоз џьишьеит, нас иблақәа рыгәра имгакәа деиҭанаахьаԥш, лоура наӡаа-ааӡан, ҷандарҵас деихатыруа, лӡара мыркатылла иааихуҵәартә ипаны, лыхцәыкьлар аҵыхәақәа саара ишьҭасуа, амзаҿеиԥш, аԥҳәызба ссир иаԥхьа дгылан. Амхылдыз дакызшәа иблақәа изылҟәымгеит.
Хьыблагьы дабатәи ҷкәына хԥароу исыхәаԥшуа ҳәа дахьаахьаҳәыз, ибла еиқәаҵәақәа самсалха, ижәҩахырқәа ҭбааны, ихы-иҿы шеиқәаразгьы, мыцхәы игәкыз арԥыс даныниҿаԥш, илуа-илҳәо дақәымшәо дҭаслымхазшәа даанхеит, аха ашьҭахь иаалцәымыӷхан, наҟ дынхьаҳәт.
Знызаҵәык ауп ианеибабаз… Знызаҵәык ауаҩ иҿаԥшрала угәы ҿикааргьы ауазаап.
«Дызусҭада уи арԥыс, дызусҭада?» – ари азҵаара лхы иҭагьежьуан, арахь игәаӷьны лҩызаҵәҟьа илызлаҳәомызт.
«Дызусҭада, дызусҭада?..» – лгәы ҿнакаама уҳәаратәы даҳәынҷеит ари азҵаара, лыгәгьы ҭыҵны ицома уҳәаратәы ишеисуаз гәалҭеит.
– Мсым Хәыҷы иоуп, – ллымҳа аӡә дынҭахәыҭхәыҭит. Данаахьаԥш, Ҟансоу лывараҿыҵәҟьа дышгылаз лбеит. – Сара сзы зегь дара роуми, – игәхьаа лкӡамшәа аҭак ныҟалҵеит.
– Аха иара изы бара боуп адунеи иқәу, – иҳәеит Ҟансоу. Уиижьҭеи дахьцалакгьы лыбла дыхгылан.
Абзиабара абҷы иаҩызоуп, знык ауп ауаҩы ианизцәырҵуа. Аӡәы иԥсыҽны ихигоит, аҽаӡәы абҷеиԥшҵәҟьа идаапкылоит…
Адагәеи Аԥианчеи ркалҭқәа еиԥызгалаз, анаҟә аиԥш еиқәцәашь ирыбжьажьыз ахаҳәрҟәара бырфын рахәыцшәа инаҵәи-ааҵәиуа иалдаз амҩахәасҭа ианыланы инеиуан ҩыџьа ахацәа. Аҩ иаҩны, ах иахны аԥсҭа гәаҩа иҭанаԥсазшәа, қьашанақәаҵас ана-ара зҽеимыртаӷа адаухаҳәқәа злыҳәҳәо аԥслымӡра, ҭагаланшьҭахь абӷьыжә зҵажьу аккара иҵазшәа, аҷҷа-ҷҷаҳәа ирыҵацәажәон. Амра жәҩангәы илхышәҭны ишҭагьалахьазгьы, амрахәагақәа Шьхаԥшь ацаҟьара ианԥаны, Аҩсҭаа игәаҩа иҭаԥсон.
Анкьаӡа зны, ирҳәоит, ара Аӡҵәаԥшь ҳәа захьӡыз аӡиас ииасуан ҳәа. Аҳәаса-рхәы илахаҵәины, Аԥсҭа иааҭакәараҵаны, нас иааҵәины, Кәыдры иалалозаарын. Аха ԥхны мшык азы, аҭакар уаҩы изхымго ианыҟаз, аҽнышьыбжь агәазы, лацәҟәысымҭак иалагӡаны аиҩхаа ааимҟьан, цәыкәбарк иадамхаргьы аанымхакәа аӡиас лҭабан, еиҭааимашьшьызаап. Цыблаа ирзымбатәбарахеит ари ахҭыс.
Уинахыс акәзаап Аҩсҭаа игәаҩа ҳәа анахьӡхалазгьы. Хыхь иқәтәоу анцәа ду имчала аԥсабара усҟан иҟанаҵаз ашәаџьҳәара, ирҳәоит, ҭәыци-жьыци иреимакырҭан, аџьабара мшәи-қәыџьмеи аҵагылан ҳәа. Иҟалап уи ашьҭахь акәзар абас анырҳәазгьы:
Адагәа – дагәоуп, илашьцоуп, Аԥсҭҳәа еиқәаҵәа ахатәоуп, Аӡҵәаԥшь еибафарҭоуп, Агрыбза мақарырҭоуп…
Абри ахлымӡаах-хҭыс аныҟалаз, аурымцәа ӡхыҵны цыблаа ианрықәлаз, шьаарҵәырала иахьырхысызгьы азмырхакәа, азҩа рырхьны, руа-ршәаџь ыҟамкәа ианынҵәаз ауп ҳәа иара дахаанны ибла иабазшәаҵәҟьа ишьақәирӷәӷәеит, ианиааз ҽы-шьахәарла аҵәҩан азырсуаз, уимоу, иара уажәгьы зны-зынла злабашьа аашьҭыхны, бахәы-каӡӷы ирҿысны, ибчараҳны ихынҳәло, гәабчараа рҭацацәа «ҳаҳ» ҳәа изышьҭоу рхыбаҩ.
Мсым Хәыҷы дааҭгылан, ишьҭаланы иҩеиуаз Ҟансоу днеизыԥшит.
– Ҩаҟла ҳхалару, лаҟла ҳалбаару? – -ҿааиҭит данааихьӡа.
– Ҩаҟла ҳандәықәла, абахә ҳаҿысны ҳашьхыҵроуп. Лаҟла ахаҵәирҭа маншәалоуп, амра аԥсы шҭоугьы ҳнеиуеит.
– Геи-шьхеи сызхымсыц акы ыҟоуп ҳәа сыҟамызт, – Мсым Хәыҷы Аҩсҭаа игәаҩа ибла нахиган, лоунытә даақәыԥсычҳан, ибыцкьар иаԥхьаҟа даахан, аҵарра дназыԥшит.
– Аҩсҭаа игәаҩа цыблаа ирҿархасырҭам, рылахь-рыџьымшь ӡатәуа хара-хара иаҩсуеит.
– Узцәымшәогь аума, папанҵҟәырырҭа ҭыԥми?
– Узеилаҳаша ҭыԥым…
– Идыды-мацәысны, аҵықь-ҵықьҳәа ажәҩан ианаҵахысуа, Аҩсҭаа игәаҩа акәым, иара Аҩсҭаа ҳәа ззырҳәо дыҟазар, ахәыԥҳа иеиԥш уилаҵәа унапқәа икәуршап.
– Уаниашьа ухаҵашьоуп.
– Сара сызҿугьы уи ауп.
– Анцәа имҳәааит акәымзар, ашьалҭа ҳалаиоушәа ԥхьаӡаны Аҩсҭаа игәаҩагьы ҳҭалоит.
– Уареи сареи ҳахьҭало ҳәа сыздыруам, аха аҳәсеи ахәыҷқәеи рзы еиӷьу даҽа ҭыԥк ааигәа-сигәа иҟам. – Дара ирур?
– Ҳақәымшәароуп акәымзар…
– Ус егьа иҟазаргьы…
– Жәларык унапы ианану, дара рлахьынҵазы мацараз иҟоумҵара иҟоузеи?
– Рыԥсы сагаса усагасахааит ҳәа уршәиргьу?
– Ашхәа амызгәыҭ кны сцом уҳәар ауама?
– Амшын иху ашхәеи цыблааи ашьхеи агеи рыбжьоуп.
– Цыблаа зхьыԥшу сара соуп.
– Уи ззымдыруада, шьынҵакьынҵа иԥо ахәыҷқәаҵәҟьа ирдыруеит.
– Ус анакәха, сара исҳәо ҟарҵароуп, снацәа ахьсырхогьы ицароуп, – иҳәан, Мсым Хәыҷы иарӷьа нап ҩышьҭихын Аҩсҭаа игәаҩа анаарахь инаирххеит. Иблақәа ирбоз изхамҵо, азныказы даашанхеит. Нас ивагылаз ижәҩахыр днас-насын, ҿааиҭит:
– Уԥши, Ҟансоу, уԥши!
Абӷаџьмақәа аҟәақ-сақҳәа тәыҩала еисуа абахә иахьаҿаз днаҿаирԥшит.
Мсым Хәыҷы али-ԥси рыбжьара ихыц ааихиԥаан исарақь иааҭиԥааз хә-маҿаки ҳәызбахәыки иааиуаз ахәымпал наҿеиҵан, иқәԥшынацәа днықәԥшны, абқәа иреиҳаз тәыҩа ду днахьыԥшит. Нас ашьшьыҳәа ихыц зларххаз аа дааха-аахо, иарӷьа жәҩаҟынӡа ианааига, инауижьит. Иара убри аамҭаз аб аҟаабжь ухәы-ужьы ргыло агәаҩа инҭыҩит.
– Удырҩатә еиӷьхааит! – ҿааиҭит Ҟансоу, анаа иаҿҟьа илеиуаз аб ахаҳәқәа иахьрыбжьаҳаз иаҳәызба ҭԥаа днахаххын, ахәда ианнаҵишь.
– Аҩысҭаа игәаҩа цыблаа ацәшәаны иҭалаӡом, абназацәагьы ирҿахасырҭаӡам. Ажәеиԥшьаа ззылԥхаз ашәарах ракәзар, иҳәыԥыӡыԥуа иқәуп, – иҳәеит Мсым Хәыҷы, ацаҟьа атәыҩа аиԥш иагәылыҳәҳәоз аӡага дназыԥшын.
– Мраԥшь бахәаԥшь иаҿазырԥхауа Ажәеиԥшьаа рылԥха умаз, – иҳәеит Ҟансоу, Мсым Хәыҷы дзызхәыцуаз ихы азымшьҭӡакәа. Абырсааҭк аб ацәа аахирҵәраан, арҳәарах ааҭиган, ибӷаза ааиҟәнихын, гарӡганла ашьапқәа ааидҿеиҳәалан, иҩышьҭиԥаан данҩаҵала, ажәҩан ахь ихы ҩышьҭихын дааныҳәа-ныԥхьахт:
– Уаа, Ажәеиԥшьаа, злыԥха ҳауша, ҳҿацахәы ҳахумбааит…
– Ажәеиԥшьаагьы – Ажәеиԥшьаа роуп, аха сара аҽакӡоуп сзызхәыцуа, – иҳәеит Мсым Хәыҷы, инаршә ахьхиахаз дамеигәырӷьаӡакәа.
– Ус шԥоуҳәо Мышьхәа, – ус акәын Мсым Хәыҷы дзааӡаз аҭаацәара шишьҭаз, Ҟансоугьы ауаа ианырмаҳауаз ус акәын ишиеиҳәоз,– удырҩатә злеиӷьхаз Ажәеиԥшьаа рыбзоуралоуп. Урҭ рыхәшьад уҳәонаҵы ауп рылԥха анумоу, – Ҟансоу ҿеихак ҟамҵа дцәажәон.
Мсым Хәыҷы дԥышәырччо Ҟансоу дизыԥшуан.
– Уччала, уччала… узымччари, ухыци ухәымпали аашьҭԥаан аб тәыҩа ду лаушьҭит, – ацәажәара даҿын Ҟансоу.
Урҭ рхала абас амҩа ианеицықәу ҿааихак ҟаиҵом, ибзыцәашьара ихы иархәаны иқәнагогьы иқәнагамгьы иҳәалоит. Аа, иара уажәгьы ииҳәо:
– Аб тәыҩа ду лаушьҭит, ахьӡ-аԥшагьы уара иугеит. Ҟансоу уи аб ахәда аҳәызба шаҵишьыз, ацәа шахихыз, иазқәынҵа дылбаараны дшыҟоу, ӡәыр ибараны дыҟоума, ӡәыр иаҳарангьы дыҟоума. Абри азоуп сара аҳра сзеилаҳауа. Угәы ишԥаанаго, Мышьхәа, убзыцәашьа Ҟансоу аҳра избарызу?
– Алақмарҳәара уеиҭалагахт.
– Убраҟа заҵәык унаршә авҟьеит, Мышьхәа, сара лақмарӡам исҳәо, мҩаркьаҿгоуп.
– Анцәа иныс, анцәа, абырсааҭк шәҭыԥқәа шәыԥсах рҳәар, сымлакҩакӡакәа сшақәшаҳаҭхо.
– Ишзыҟамло удыруеит азоуп ус зуҳәо.
– Исҭоубоуп сшақәшаҳаҭхо.
– Ибзиоуп, нас, арахь уааиасны сызҵо аидара уаҵал. – Иааг арахь, амала, сара сызҵоугьы уара уаҵалароуп. – Ҳазшаз ухьышьаргәыҵа сакәыхшоуп, даҭоумҵан ҳахәыԥҳа, иубома ижәҩа шыҭҟьаз…
– Сара сеиламԥсаӡеит, Ҟансоу.
– Иахьа шьыжьаахыс ухыци ухәымпали рыда акгьы уаҵам. Арахь сызҵоу уаҵал ҳәа усыдгылоуп. Сара издыруан Ажәеиԥшьаа ишакәым ала уанрыхцәажәанахыс бзиара шыҟамлоз. Иагьа умҳәан, абчараҳцәа ирынцәахәыми…
– Уажәазы абчараҳцәа рынцәахәы иакәӡам сзызхәыцуа, ар рынцәахәы Ареиа иоуп хәыцырҭас исымоу. Иааҳарццакып Ҟансоу, цыблаа ҳхырӷәӷәарҭақәа рхадацәа аҳҭынраҿы иԥшуп.
– Аа, уажәоуп ианыздыр, уара аидара узҵоу закәугьы. Мап, дад, мап. Анцәа зегьы иахьрыхәҭоу рҭыԥқәа рҿы иргылт, ирыхәҭоу аидарагьы иаҵеиҵеит. Сара сызҵоу аидара уамашәа иснаалоит, сара саҵазароуп. Уара узҵоу аидара сара саҵалар, аҽада акәадыр анаалараҳа иснаалом. Убри аҟнытә, уара уеидарагьы уара уаҵаз, ҳахәыԥҳа. Шанашәа ауп ари адунеи шшоу: аҳ – даҳауп, атәы – дтәуп. Ахәыԥҳаи абзыцәашьеи уахь ирылаҳҵарым, урҭ ҽа-уаауп, рылакьысра ҟалом.
– Нас уақәшаҳаҭӡам?
– Мап ҳәа уасҳәеит, ҳахәыԥҳа, мап. Уара уеидара – уара уаҵаз, сара суӷәгьы– сара сыхәда иқәыз, – иҳәан, Мсым Хәыҷы дишьҭаланы иҿыҩеихеит.
Афбатәи ашәышықәсазы Аԥсны аидҵара хацзыркыз Аԥсырҭ ихьӡ аԥсилаа рхала ракәымкәан, Ԥысҳахыра ахиаҵыхәеи – иахьаламҽхәоз ҩнаҭак узыԥшаауамызт.
Аԥсырҭ ихьӡ анырҳәоз – асаныгцәагьы, абазгаагьы, амсымқәагьы, аԥсилаагьы акы иардысызшәа иаанхон. Асаныгцәа ракәзар, усҟан изызхәыцуаз рхы акәӡамызт, ҳтәыла ҳәа иналкааны, уаанӡа ишыҟарҵалоз аиԥш, иалацәажәомызт… Абазгаагьы иара убасҵәҟьа акәын, рҽалыркаауамызт, егьырҭ зусҭцәада, ҳара ҳауп иҟоу ҳәа игыломызт… Амсымқәа ракәзаргьы – аханатә аахыс Аԥсуаа Рымҩа хчнызас иамоу ҳара ҳтәылоуп, ҳара ҳауп уи зыхьчо ҳәа ирҳәалозгьы рхадыршҭуан… Аԥсилаа ртәы ҳзалацәажәари…
Аԥсырҭ ихьӡ анырҳәоз урҭ зегь рхәыцра акын, рыԥсадгьыл Ԥысҳахыра Ду акәын изызкыз. Нас иџьашьатәума Аԥсадгьыл ахьӡ аныха-ԥшьа аиԥш ирыԥхьаӡозҭгьы… Аҭоурых аҿы егьараан еидгылахьан… Дара аныки абыки ирыхшаз аишьцәа ракәым, ешьарала анкьаӡа архнышьна еиҟәызшоз ҳәа ирыԥхьаӡоз аедыгьқәеи дареи акны ианыҟаз ахҭысқәа ртәы ажәлар азқьышықәсақәа иргәылганы иааргоит. Аҭаацәара ду рҿы аишьцәа еиҿыҵуеит, уи ԥсҭазароуп, узаҿагылом, аха уи иаанагаӡом, урҭ аишьцәа наунагӡа еиԥырҵит, аӡә мрагыларахь ихы ирхеит, егьи – мраҭашәарахь ҳәа. Рҟәаҟәақәа неизырханы убас еиԥырҵзаргьы, адгьыл злагьежьу ала, адунеи иакәшаргьы, еиҭа еибамбар ҟалом, рыжәҩахырқәа еибамырӷәӷәар ауам.
Аԥсырҭ ихьӡ анырҳәоз хәыцра хьамҭак иатәнатәуеит. «Иҳахьи, ҳзеиԥш ҩны иаҵагылоу аԥшьшьаҟак рырӷәӷәара ацымхәрас, хазы-хазы изҵыҳшәаауа… руак ахькәадахаз ихынаауеит ҳаҩны» – абас иархәыцуеит Аԥсырҭ ихьӡ.
Изыԥсаз уи ахьӡ енагь ирҿыҵакызҭгьы! Уахгьы-ҽынгьы, ес-сааҭ, ес-минуҭ иргәалашәозҭгьы!.
– Ауаҩы иԥсҭазараҿы, еиҳа ихадоуп ҳәа иалихыз анагӡараҿы, хьаҵрак аныҟаимҵо ауп ауаа ирбаратәы акы анилшо. Убас ауп ишыҟоу ажәларгьы. Зыԥсадгьыл алахьынҵа зыԥсҭазара азызкыз абиԥарак, ҩ-абиԥарак ҳәа акәымкәан, шәышықәсала, зқьышықәсала аб иахьтә аԥа ишҟа ииасуа, иахӡыӡаауа роуп зыԥсадгьыл еиқәзырхаз, зыжәлар еихазҳаз.
Ажәлар реиқәырхара азҵаараҟнеиԥш аҽакы ианыԥшуам акгьы зҵазымкуа абза дынзмырхо, аԥсы имыхәо амаҷ-саҷ ааха ӷәӷәа иҟанаҵо, рыбӷашшара шылаԥнаҵәо. Инҵәаша аџьма тәыҩала еисуан ҳәа, уара утәы, сара стәы, уара ужәла, сара сыжәла, ахәанааи лбааи ҳәа аҵәы аилаҵара иахьалагаз, уа-ҭынхала иахьеихаз – ажәлар рлахьынҵа зҽеихом. Урҭ рыбӷа еиҵырхраны иҟаӡам, аиҳаракгьы уи азҩацәгьа абиԥарак ахьтә егьи абиԥарахь ианиасуа.
Ԥысҳахыра уи азҵаатәы ҵәымӷны ргәы иалаз алырхыртә иҟазҵаз афбатәи ашәышықәсазы зны – аџьамцәа, ашьҭахь аурымцәа ирҿагыланы ирабашьыз Аԥсырҭ иоуп.
… Раб Ноурыз иеиԥш акәымкәа, Мсым Дугьы Мсым Хәыҷгьы аԥсуаа рҭоурых аҿы зегь раԥхьаӡатәи Аԥсҳа Аԥсырҭ иахь ихьаԥшуан. Ԥысҳахыра ду иакәакьуп ҳәа акәын ишырыԥхьаӡоз абшьҭрала ираӡаз цыблаагьы, быхәлаагьы. Аханатәгьы Аԥсырҭ аԥхьа ддыргылон, дара ракәын раԥхьаӡа аԥсилаа раҳс иалхра зыбзоуразгьы.
Мсым Хәыҷы абаа-хырӷәӷәарҭақәа реиҳабацәа дахьрыԥхьаз Шьыбга ахәаны иқәгылаз иаҳҭынрахьы акәӡам, цыблаа рбаа-хырӷәӷәарҭа хадахьы ауп. Уи афбатәи ашәышықәсазы Цыбла ахала акәым, Ԥысҳахыра Ду ахи-аҵыхәеи, Анаҟәаԥиа абаа алаҳамҵозар, иара иаҟараз аҽакы аԥшаара уадаҩын. Кәыдры армарахьтәи ахықә иқәгылаз, Аҩадеи Мрагыларахьи рганахьала ҩынҩажәижәаба, хынҩажәа саџьан инаӡоз ацаҟьа ихықәҟаҵалан. Аҵаҟа Кәыдры ииасны ицон. Урҭ аганқәа рыла абаахьы неишьа ыҟамызт. Аладеи амраҭашәареи рганахьала иакәыршаз аҭӡамц аҳаракыра хә-саџьанк инаӡон, аура акәзар – шәи хынҩеижәи жәохә саџьан; аҭбаара – саџьанк инаркны саџьанки бжаки рҟынӡа иахьынаӡоз ыҟан. Уаҟа акәын иахьамаз жәа-саџьанк иҳаракыз аҳар. Уи аҳар абаа зыхьчоз аибашьцәа рзы иамаз аҵакы анаҩсангьы, уантәи аҩадагьы аладагьы, амрагыларахьгьы амраҭашәарахьгьы Цыбла Ду ҳәа изышьҭаз иаҵанакуаз егьырҭ абаа-хырӷәӷәарҭақәа зегьы убарҭан. Егьырҭ зегь ракәым, Кәыдры нырцә иқәгылаз Ԥсқьал абаахырӷәӷәарҭаҵәҟьагьы убон. Ҩ-шәык аҿан. Ус зыҟаз аԥхьатәи ашә ԥжәаны, аӷа дырзаанымкылакәа дырцәыҩналар, аҩбатәи ашәаҿы дааныркыларц акәын. Абаа аҩнуҵҟа, аилатәарақәа ахьымҩаԥыргоз, азҵаатә дуқәа ахьырыӡбоз азал анаҩсангьы, абаа ахьчаҩцәа рышьҭаларҭеи, афатә-ажәтә зҳәаз реиԥш рыԥхьакырҭеи, адашьмаҿы аџьар ҭҟаны иахьыҟаҵоу анцәа имҵаныҳәарҭеи, аӡеизакырҭақәеи уҳәа иамаз реиқәыԥхьаӡара уадаҩуп.
Зны-зынла аӷа дахыкәшан дантәалоз, рыфатә нҵәар, амла иакыр, иӡышуа иалагар рхала абаа агәашәқәа аадыртуеит ҳәа дышгәыӷуаз амзақәа цон, нас ашьшьыҳәа инадҵны имцар ада ԥсыхәа рымамкәа иҟалон. Абаа агәашәқәа заадыртуаз, абаа аҩнуҵҟа афатә ҵәахырҭаҿ шаҟа рҭахыз аҟара рымазҭгьы… Арахәҵәҟьа раанкыларҭа аҭыԥ азалхызҭгьы… Аӡы акәзар иабарымҵәарыз, абаа аладахьы, Адагәа ишьха аҟнытә, шәи ҩанҩажәижәаба саџьан рҟынӡа аура змаз, адгьыл иҵаз, акыц иалхыз аиаҳәа иҭаланы ԥымкрада ахәхәа-хәхәаҳәа, ачачхалеи аҟнеиԥш, иаауазҭгьы.
… Цыблаа рбаа хадахьы ауп Мсым Хәыҷы ахырӷәӷәарҭақәа реиҳабацәа ахьнеиԥхьаз. Аилатәарҭа зал иаакәыршаны хаҳәыла аҭӡамц иадҟаҵалаз атәарҭақәа рҿы рҭыԥқәа ааныркылар акәын цыблаа рыҩнуҵҟамоу, аԥсилаагьы, амсымқәагьы, быхәлаагьы нарылаҵаны, рыҩнуҵҟа шьҭрамҭала аиԥш, ахаҵара аганахьгьы ҟамчхәыла иаарылырхуаз, ԥҳәыс илыхшаз аӡәы изыҳәан амҩахәасҭахь имҩахымҵуаз, ахьӡи-ахьымӡӷи рзоуп ахаҵа адунеи дзықәу ҳәа изыԥхьаӡоз. Урҭ ҽеилаҳәашьала, ҭбааҭыцәрала, ԥшра-сахьала ишеиԥшымыз аиԥш ауп, рнапқәа ирныз азҵаатәқәагьы шеиԥшымыз. Иаҳҳәап, аӷа амшын дааӡхыҵны Аԥсуаа Рымҩа иҩаныршәланы иҿыҩеихар – Мархьи Герзи дааныркылар акәын.
… Мсым Ноурыз дшыҷкәыназ абшьҭрала Цыбла иаӡеит. Усҟан ауп аҭаацәарагьы даналалаз. Асаӡқәа рхада иԥҳа дааигеит. Набзыҭцәас шәҩык арԥарцәеи шәҩык аҭыԥҳацәеи лыцын. Ахьырԥар зхьыԥшыз Мархьи Герзи ракәын. Урҭ баша маҵуцәамызт, изцыз раҳ иԥҳа лыбзыцәашьцәа ракәын. Ноурызгьы иабхәындцәа гәакьақәа реиԥш акәын ишибоз. Аимаҳәылацәа амхырҭа ажьа рзалцом, маҳәи абхәындеи аҳәагыла иазнеиуеит ҳәа шырҳәо аиԥш, Мархьи Герзи рымаҳә Ноурыз иҳәеит, Аԥсуаа Рымҩа ахы ахьакуа ахылаԥшра рыгәра ганы рнапы ианиҵарц.
Ус иагьыҟалеит.
Аԥхьа идыргылаз абаа хадас даиоуит Мархь. Иара ихьӡ аҳаҭыр азы уи аҭыԥгьы, Мархь ҳәа иашьҭалт.
Ашьҭахь, Мархьаул иҩахыкны аҽа баа-хырӷәӷәарҭакгьы ашьапы ркит. Иандыргыла, Мархь иашьеиҵыб Герз уахь днарышьҭит. Уинахыс уигьы Герзаул ҳәа азырҳәеит.
Мархьи Герзи рыхәԥҳа лдунеи анылыԥсах ашьҭахь дук мырҵыкәа Ноурызгьы иԥсҭазара далҵит. Рықәра акыр ишнықәсхьазгьы, зхахәы ҟәашӡа ишлахьаз арҭ аишьцәа Мсым Ноурыз гәыкԥсыкала имаҵ шыруаз аиԥш ауп Мсым Хәыҷгьы ишааидгылаз. Ахьырԥар рықәҟьашо абааҿы зегь раԥхьа иҽыжәҵызгьы, Мсым Хәыҷы – «Бзиала шәаабеит, саншьцәа!» – ҳәа рнапқәа аанкылан, зегь раԥхьа аԥсшәа зеиҳәазгьы дара роуп. Аилатәарахь иахьыҩналазгьы Мсым Хәыҷы аханы дахьтәоз наҟ-ааҟ иарӷьарахьалагьы иармарахьалагьы аҭыԥқәа надирбеит итәаразы. Аха Герз илымҳақәа хәыҷык аҟара иахьрыгхахьаз акәхап, имаҳазт, днарывсын, акәакь ахь иҿынеихеит.
– Вика, Герз, уҭс, – иҳәеит Мархь, ибжьы рдуны. Уи иаанагоз уааин иуирбаз аҭыԥаҿ утәа ҳәа акәын. Аԥсилааи мсымааи ирылоуижьҭеи абриаҟара шҵуагьы, иахьа уажәраанӡагьы асаӡ ажәақәа аламҵакәа еицәажәаӡом. Гәыла-ԥсыла иаԥсуаауп, аха дара ахьиз Арҭлар аӡнырцә, асаӡ ҭаацәараҿы излеицәажәоз рбызшәагьы рхадыршҭуамызт.
Мархьи Герзи ирышьҭалан аилатәарахь иҩналан итәеит Ԥсқьалтәи Мзоуҷ-иԥа Базрыҟәа, Ахысҭатәи Қәабзач-иԥа Дарыҟәа, Палтәи Уахсиҭ-иԥа Нашбаҭаҟәа, Қәабчаратәи Ныз-иԥа Хсауҭ, Далтәи Хнышь-иԥа Башныхә, Адагәатәи Соузар-иԥа Саламақәа, Аԥианчатәи Сиҭ-иԥа Дадын, Амтҟьалтәи Рашьыҭ-иԥа Ҳаџьмаҭ, Џьамԥалтәи Нар-иԥа Ҭлабӷан.
Мсым Ноурыз ихаан знызаҵәык иадамхаргьы араҟа имеизацызт. Абаа-хырӷәӷәарҭахь ианааиԥхьалозгьы,
арахь иааигаӡомызт. Шәтәа ҳәагьы рамҳәаӡакәа, иқьаҳиа диацәажәошәа акәын дышрацәажәоз. «Унапаҵаҟа иҟоу улакыҵа шаҟа дыҵаумырԥшуа аҟара, ҳаҭыр уқәиҵоит, уххь згеит ҳәа иҟәаҟәа унапы ықәушьыр, угәуҽанӡамкәа уаҵәы дааины ухәда днықәтәоит», – ҳәа рзиҳәон Ноурыз цыблаа рбаа-хырӷәӷәарҭақәа рхадацәа. Уи азоуп, егьа зҵаатәы хьанҭазаргьы дырмазҵааӡакәа ихала изиӡбоз. Ганкахьала, ауӷә еиҳа иахьақәыӷәӷәоз иаҵагылаз Ноурыз иакәын ахьамҭараҵәҟьа аанызкылоз. Аха даҽа-ганкахьала, ажәа-заҵәык «ишԥаҟаҳҵари» ҳәа реиҳәар адруҳәа иҩаҵҟьан, наҟ-ааҟ икәаӷӷа имгылоз. Ауӷә ахьанҭара абжеиҳаракгьы аанырымкылоз… Ноурыз уи илшомызт. Ауаа ракәым, ари адунеиаҿ аҽқәаҵәҟьа еилырхуеит, ашьацқьа злоу аҽи аҽы-надии узеидкылом ҳәа дхәыцуан.
Убри азоуп, аилатәарахь иааҩналаз ируа-ирҳәо иақәымшәо, ҿымҭ-ԥсымшьа, иҟәиҭ-ҟәиҭӡа изтәаз. Мсым Хәыҷы қәрала акырӡа дышреиҵбызгьы, «бзиароума, цәгьароума ҳзааигаз, ииҳәарызеишь» ҳәа рыблақәа ҭырхаха изыԥшын.
Мсым Хәыҷы ишьҭахь игылаз Ҟансоу иахь дынхьаԥшит. Ҟансоу днеикәҟьашан, дындәылҵит. Дабаишьҭи, ари иаанагозеишь ҳәа инеиҿаԥшы-ааиҿаԥшит. Еицәоу умбакәа, еиӷьу уздыруам ҳәа згәы иаанагақәазгьы ҟалеит.
Аха убри аамҭаз, аилатәарҭа ашә аатын, Мсым Хәыҷы иабаӡӡеи Сеилыҟә иԥацәа ахҩыкгьы ишьҭаланы иааҩналт.
Мсым Хәыҷы ашырҳәа дҩагылт. Абаа-хырӷәӷәарҭақәа рхадацәа ируа-ирҳәо иақәымшәо иаагазҽазшәа иааилахеит азныказ, аха Мархьи Герзи шгылаз анырба, даргьы Сеилыҟә иҩеихаҵгылт.
– Ҳабаӡӡеи абра утәа, – иҳәан, Мсым Хәыҷы инаҩс игылаз арымӡ наиирбеит.
– Шәтәақәа, дад, шәтәақәа, – иҳәеит Сеилыҟәгьы, ихәыԥҳа иирбаз аҭыԥ аҿы данынатәа.
Аӡәгьы дымтәеит.
Мсым Хәыҷы изыԥшын.
Мсым Хәыҷы дантәа ашьҭахь ауп даргьы антәа. Сеилыҟә иҷкәынцәа Хьыҵкәыри Рашьи рӷәакьамыс ҟамақәа рымпыҵарӷәӷәа, шьанҵаҵас еилаҟаца, абжьасқәа реиԥш ишнаҵҟьара ихианы, ашәхымс иахьаахыҵыз наҟааҟ иаавагылт. Ҟансоу Мсым Хәыҷы ишьҭахь дааин даагылахт.
– Уажәшьҭа иаамҭоуми, ҳабаӡӡеи, – иҳәан Мсым Хәыҷы, Сеилыҟә иахь дынхьаҳәт.
– Уалага, дад, уалага… амшгьы даараӡак уақәгәыӷыртә иҟам, иааҟәымҵӡакәа Кәыдырҭаҟа иҭадыдуеит, – иҳәеит Сеилыҟәгьы, дхәыҷны дҩагылазаахыс цыблаа рус аӡбара иаҿыз иара иакәызшәа иҽамариашаны.
– Згәашә асақь аалхны иҟьаҟьаӡа иаарту ҳаиҩызоуп ҳара иахьа. – Мсым Хәыҷы ихы ҩышьҭихын, анаџьалбеит иҳаиҳәарызеишь ҳәа зыблақәа ҭраа итәаз илаԥш нархиган, ашьшьыҳәа, иԥкаа-ԥкаауа, амаҭа ҩазго арашәаҩ иеиԥш, ацәажәара дналагеит. – Арахь уааҳалаԥшыр ҳмаҷӡам, ахырӷәӷәарҭақәагь акымкәа-ҩбамкәа иҳамоуп, ҳаибашьцәагьы ааидкылан игәоуҭозар, рхыԥхьаӡара шәҩыла ирацәоуп. Аха изхәарҭои, Мархьи Герзи зҿу Мзоуҷ-иԥа Базрыҟәа изымдыруазар, Қәабзач-иԥа Дарыҟәа дызҿу Соузар-иԥа Саламақәа изымдыруазар… – Мсым Хәыҷы дааҭгылан деиҭанарылаԥшит, иуҳәо иашоуп ҳәа зхы зырҵысуаз Мархьи Герзи рхала ракәын, егьырҭ рыхқәа рықәыжь, иажәа абакылиго ҳәа еиқәыԥсы иԥшын. Нар-иԥа Ҭлабӷан заҵәык аҵәы дахатәазшәа дҳәыцымыцуан.
Ари ицәажәара ҽеи алымҵыр алшоит ҳәа гәаныла даахәыцит Сиҭ-иԥа Дадынгьы.
– Уиашоуп, дад, уиаша… уажәа нагӡа, – ҿааиҭит Сеилыҟә, ихәыԥҳа иҿымҭра еиҵыҵцәахазшәа аниба, усгьы нациҵеит: – Сара саԥшәымоуп ҳәа зхы зшьо иҭаацәараҿы хәыҷгьы дугьы зҿу идыруазароуп, иара изымҵаакәа шьаҿак иадамхаргьы иҟарымҵароуп. Мамзар, ҭыӷьӡаа реиԥш еиламлои. Ахада дызмоу – анцәагьы дизылԥхоит рҳәоит.
Цыблаа, уи аганахьала, зхьышьаргәыҵа ҳакәыхшаша ибзоурала, ахада бзиа даҳқәашьуп. Зыхраҭ бзиахаша Ноурыз дҳаԥхеит, аха уара уахьҳамоу иҳабаргәузеи. Аҵлаҳәысҭажә суԥырхагахеит, уажәа нагӡа, дад, иузыԥшуп, – иҳәан, ихәыԥҳа иахь дынхьаҳәт.
Аилатәараҿы иҟаз абаа-хырӷәӷәарҭақәа рхадацәа уажәоуп еилыкка асаркьа ианыԥшылозшәа ианырба Мсым Хәыҷы дзырцәажәоз иабаӡӡеи Сеилыҟә шиакәу. «Ноурыз ихаангьы дыԥкымызт, Цәыцә итәы иаҳа ишаиргозгьы. Уажәшьҭа ихәыԥҳа цыблаа аҳас данҳау, ԥынгыла димаӡамкәа аҳҵәҟьа иара иакәушәа ҿыӷәӷәала ацәажәара далагеит. Иҷкәынцәагьы ажәа ахьԥсыдахо, амч аҭаххозар ара ҳаҟоуп ҳәа Мсым Хәыҷы изыԥшуп. Мархьи Герзи ракәзаргьы тәымуаам, дара ирыдгылоит. Ари асаби иҳарҟаҵои ҳәа ззаҳҳәоз Мсым Хәыҷы, ацә урақәа ишырымуа, мчыла рлымҳақәа ирынкны инаганы ауӷә ишаҵарҳәо аиԥш ҳҵеиҳәоит, уажәнатә даанаҳамкылар. Ус сҳәеит ҳәа днызкылода, адаӷь аӡы ианышьҭнах, усгьы алада сцон ҳәа аҳәон аиԥш, арҭ зегьы рхқәа рықәжь итәоуп. Ааԥын раԥхьа ҿызҭыз акәукәу иахьыз сыхьыр аҵкыс, саргьы ҭынч ашьшьыҳәа стәазар еиӷьуп, аԥсцәа ангыло, абзацәа анԥсуа аамҭа ҳзааит», – гәаныла дхәыцуан иҩызцәа игәы рыцәкаҳаны, рышҟа дхьамԥшӡакәа Нар-иԥа Ҭлабӷан дахьтәаз.
– Хи-ԥси мацарала ҳзынхом, ҳахҵәоит акәымзар, – ацәажәара даҿын Мсым Хәыҷы. – Аҩада, ашьхарантә, ҩаҟынтә аџьамцәеи ахазарцәеи сашьеиҳаб иааишьҭуам ҳәа ҳгәыӷуеит, аха мшәан, быхәлаа даараӡак ишмаҷымгьы, рхала ирзаанкылару, аҷыҷмаса аиԥш ҵыхәаԥҵәара рымаӡамкәа аԥсҭыр рҿаархар? Быхәлаа рхала ирылшом. Нас урҭ ирыцхраарц зыхәҭада? – Мсым Хәыҷы, изҵаара аҭак ҟазҵо ӡәыр дыҟазар ҳәа деиҭанарылаԥшит. Ҿырҭуамызт. Зегьы реиҳа зыгәра гатәым ҿызымҭуа иоуп ҳәа иабаӡӡеи ииҳәалоз ааигәалашәт. «Сара снапаҵаҟа иҟоу ахырӷәӷәарҭақәа рхадацәа сзеидкылом. Ԥысҳахыра зегьы
еидыскылоит ҳәа иаҿу Аԥсырҭ закә џьабааузеи иаԥхьа ишьҭоу…» – гәаныла даахәыцт дырҩегьых. Нас ибжьы нҭиган инациҵеит: – Лахьхьи, Анаҟәаԥиа, Ԥысҳахыра Ду агәаҿы, Ҳаԥсадгьыл иаку ҳәынҭқарран иҟаларц, абазгаа, аԥсилаа, асаныгқәа, амсымқәа ҳәа хазы-хазы анацәеиқәкра акәымкәа, иаку аԥсуа жәлар рҽеидкыларазы Аԥсырҭ ашьа каиҭәоит… ҳара араҟа ҳшьаргәацәқәа илыргаз акәҷар анпыҟҟала ҳхәышҭаарақәа ҳазрыҽҳәыҵуам…
– Ҳара алазцәа рҳәынҭқар Гәбаз иакәӡами ҳазхьыԥшу? – ацалаҟьа рбаӷь аиԥш иҽизнымкылт мҳаԥк аҿаҟара зхагәҭа кылгьежьааз Нар-иԥа Ҭлабӷан.
Изакә цәаҭарӡыӡагоузеи исҳәаз ҳәа деиҭанаԥшы-ааԥшит, аха ал иалахаз амҵәышә аиԥш ихалазаҵәык даанхеит.
Ари дазыԥшымызт Мсым Хәыҷы.
Ари иазыԥшымызт уа итәаз зегьы.
Зназы амҵ ԥыруазар абжьы уаҳаратәы иааҭынчрахеит. Мсым Хәыҷы иажәа ирблаҟьеит.
Нар-иԥа Ҭлабӷан изҵаара аҭак шԥаҟаиҵари Мсым Хәыҷы ҳәа инеизыԥшит.
«Аӡ улхны аҵа улазҵо ари абыӡгәыр ихәда ақды инықәҵаны ихҵәазар акәын» – абри ауп Мсым Хәыҷы усҟан ихаҿы иааиз.
– Гәбаз ҩ-мца дук дрыбжьахеит, – Мсым Хәыҷы аҭак иимырҟаҵакәа даацәажәт Мархь, – уи аџьамцәагьы игәра ргом, аурымцәагьы ргәы дақәшәом. Ашәарҭа ҳанҭагылоу шаҟантә изаҳацҳахьеи, аха ҳара ҳацхыраара акәым, иара ииура издыруам.
– Убри аҟнытә, – иашьа иааимидеит Герз. – Зны ҳара ҳҽеидаҳкылап, ҳԥыза, ҳаҳ – Мсым Хәыҷы иахь ихы неирхан, – ҳнаивагылап. Ԥысҳахыра Ду аԥҵара иаҿу Аԥсырҭ ҳидгылап. Знык Ԥысҳахыра Ду ҳәа аҳәынҭқарра ҳзаԥҵар, иара Гәбаз ихаҭа наҟ ҳицхраартә амч ҳауеит. Убри ауп иахьа абраҟа Мсым Хәыҷы ҳхы иҭеигало, еилаҳкаарц ҳҭахызар, ҳаԥхьаҟа ашәышықәсақәа, азқьышықәсақәа рнаҩсан игыло абиԥара рыбӷа еиҵыхны Рыԥсадгьыл иахыларц ҳҭахызар…
– Назҳәазҵамоуп! – ажәакала иаахиркәшеит Сеилыҟә. Мышк ахала мышк аҵыхәала ари аҿы икылсыр акәын цыблаа.
Аха абаа-хырӷәӷәарҭақәа рхадацәа ҿырҭуамызт…
Иара убри инақәырццакны, шәымҭакгьы мҵыцкәан, ажәҩан еилаҟәыбаса иагарц аҭахызшәа, зны амацәыс налҟьа-аалҟьан, нас уи мчы анамоу, амца анзацранамҵа, аҵықь-аҵықьҳәа итҟәацны адгьыл ырхыџхыџуа идыдит.
Анцәагьы игәамԥхеит уаԥсҵәык иакуаз цыблаа рҳәоу ахьеиқәымшәаз…
«Арҭ асаӡқәа қәыџьмақәоуп, ҳаӷоу дырҿашәааит», – даацәрыхьҭашьит Нар-иԥа Ҭлабӷан.
Нар-иԥа Ҭлабӷан Ноурыз иԥсы анҭаз ахырӷәӷәарҭа хадақәа дышреиҩаӡозгьы, инапы ианиҵаз Џьамԥал ауп. Пали, Лари, Бати рыбжьара ишыҟазгьы. Џьамԥал урҭ ирудукылаша хырӷәӷәарҭамызт. Иамур, ахырӷәӷәарҭақәа руак ашәарҭа ианҭагылоу, ацхыраара аҭаххозар, Џьамԥалнтәи уахь аибашьцәа неип ҳәа иӡбан. Сара скьаброуума наҟ-ааҟ сеигәыдҵо ҳәа даара игәнигеит Нар-иԥа Ҭлабӷан, аха Ноурыз иҿы џьеи ирзарын. Иҿаԥхьа дшәаҟьон, аҩ дыҵалон.
Ноурыз идунеи аниԥсах дгәырӷьеит, уажәшьҭа сара стәы иакит игәахәт.
Ноурыз иԥеиҵбы Цыбла иаӡеит ҳәа аниаҳа, ачара иурц акгьы игымхеит. Зӡамҩа ахәӷабз акьымсыц ани аҷкәын исмырҟаҵара иҟоузеи игәахәт. Раԥхьатәи реилацәажәараҿы иааԥшит игәыӷра шбашаз, ихы дшажьаз. Аилатәараҿы ииуз-ииҳәаз анеидикыла, ашьҭа ахьирхара изымдыруа импыҵахеит. Ҿимҭыр еиӷьын, башаӡа дбаалдықьт. Игәаӷьны Мсым Хәыҷы иахь иршәыз ихҿа, уи иҟынӡа имнаӡакәа акы ианԥан, игьежьны иара иахь
ифырхны аҿаанахт… Дабацари, дыҩыр – дзыҩуам, анышә хәыҵжаан, амаҭраз ҟаҵаны дхәыҵалар – дахәаҽуеит… ҿымҭ даатәар митә ҟалозма, иҩызцәа реиԥш дҭынчӡа иҩныҟа, иҭаацәа рахь дымгьежьуаз. Уажәы-уашьҭан ианбасыхьӡои, сеиқәԥах сҿаҳәаны, схы наган ақыдсаҟәа инықәҵаны, абазақь иеиха ҿы-ҟьаҟьа ду кны данбаасхадыргылои ҳәа дышхәыцуаз, игәы шҭыԥсаауаз цыблаа рбаа-хырӷәӷәарҭа хада агәашәқәа ҟьаҟьаӡа ианаадырт, дыҩҭҟьан, уаҳа ишьҭахьҟа дымхьаԥшӡакәа, иеибашьцәа изыԥшыз ицрыԥсса, ихҿахьча изқәа инкыдҵаны, дкәлаауа ахылаӷьара дынҭалт.
Адунеи аҿы зегь реиҳа ишәарҭоу ашәаргәында иоуп. Уи зыхҟьогьы иԥсы ахьҵаау ауп. Ахаҵа знык диуеит, знык дыԥсуеит. Ашәаргәындагьы, ауаа зегь реиԥш, знык ауп даниуа, аха аԥсра мыжда абла данҭаԥшлак, амаҭ хьшәашәа икәа иҭалазшәа ихәы-ижьы гылоит, ицәа ихыбзаауеит. Игәы арахь иҭыԥарц еихоит. Нас ауп, аҭахызар ура-ҭбаарала деихых-еиҵых, измахак аа-лак ирзыфом ҳәа ззырҳәо, ддомбеизаргьы, иԥсы аиқәырхаразы аҩыза даниҭиуа, илацәақәа еихамҟәысӡакәа дзыхшаз, акәтаӷьцәа дылхны дзааӡаз ианҵәҟьа данылмеигӡо, иԥсадгьыл даначарҳәаҩхо. Заԥхьа дшьамхгәыгәло акамаршша аиԥш ауп дшырбо. Нас зҩыза гәакьа, зыжәлар, зыԥсадгьыл, зан чарҳәара рзызуа, ианаҭахха дара зымаҵ иуа рхаҭагьы шиԥсахуа рымдыруеи.
Аиашаҵәҟьа уҭахызар, зегьы зхароу агәоуп. Агәы мыҭрысыр, ачарҳәаҩгьы раԥхьатәи ишьаҿа хәымга ҟаиҵома. Знызаҵәык убас згәы ҭрысны, аԥсеиқәырхаразы чарҳәара зуз, дузаанкылаӡом. Ҩынтәгьы, хынтәгьы… иԥсҭазара аҵыхәтәантәи илацәеиқәԥсараҟынӡа зегьы чарҳәара рзиуеит. Убриазоуп, удомбеины ажьа агәы узҭазар аасҭа, ужьаны алым агәы узҭазар еиҳа еиӷьуп ҳәа ажәлар изырҳәо.
Нар-иԥа Ҭлабӷангьы ихы аҟьашра заҵәык ауп акәымзар, егьырахь ауаҩ нырҳа ду – игәышԥы ҟьаҟьареи,
ижәҩахыр ԥџаџеи, имшә напқәеи абаа дагәыдлар иԥыххааса иқәиҵап угәахәп. Ауаа ианырбо дыҟрымҿрымуа, зегь реиҳа зымчу цыблаа рхада Ноурызҵәҟьа игәхьаа икӡамшәа дцәажәалон, нас ауаа анеимплак, даақәгьежьаан, ахәыҷқәа реиԥш ԥшьынаԥха иаԥхьа иҽылкажьны срыцҳашьа, схаҭыԥ иқәҟьеит акәымзар, уара иуеиӷьасшьо иҟада ҳәа ихшараҵәҟьагьы дырмеигӡакәа ишәииԥшьиуа, ишьапқәа игәыдыҳәҳәала ирыбзон. Ноурыз илеишәа шыцәгьазгьы, ацәгьара зуа – ацәгьара дақәшәароуп ҳәа шиҳәозгьы, уимоу зынгьы Нар-иԥа Ҭлабӷан итәыҩақәа аахыҵәҵәаны, ашьамҭлаҳәқәа наишьаҵан, адемҭхан дҭаиртәарц шақәикхьазгьы, ашьҭахь игәы ԥсасины, ианаижьуан.
Мсым Хәыҷы аҽа уаҩын. Иабаӡӡеи Сеилыҟә дааҟәымҵӡакәа ихәыԥҳа дышилабжьозгьы, ажәлари аԥсадгьыли рзы инааны ицәажәаз ианаижьуамызт.
– Зыхраҭ бзиахаша уаб Ноурыз иҿгьы дмараҳәуан, аха ацә-ура алымҳацәқәа ирынкны ауӷә инаҵаҳәаны, аӷьатамақәа ирҭахха ианҵарҳәалак, егьа иҳәымпыр/-ҵызыргьы ишдырцәаӷәо еиԥш, иҳәатәаҿы дааигон, – хҿыхшьа змам иакәымк импыҵҟьар ҳәа дшәаны, Сеилыҟә хәдықәҵаҩыс иҽыҟаҵаны, ихәыԥҳа дилабжьон.
– Знык афҩы зхылаз акәац аџьыкаӡырӡ иагьа иаургаргьы ибаауеит, – иҳәеит аҭакс Мсым Хәыҷы, наҟ ахара иакәым акы ацәаара дазыԥшуа.
Бзиара шахылымҿиаауаз Нар-иԥа Ҭлабӷангьы идырт. Уи ауп дуалуашо, Џьамԥал абаа дамкуа, Цыбла тымитышахан аҵа дызҭымҵуа дҭахазшәа зибоз. Ихы зқәикра дақәшәомызт – аӡа икыр иҩон, аҩа икыр иԥҵәон. Зны ацәқәырԥа дуқәа дмадаӷьмадашәо ирылахаз амшынуаҩ диҩызахазшәа ибон, аҽазны ачалт иаҵахаз аҵыс аиԥш дԥаҟьԥаҟьуан.
Ноурыз ихаан ишыҟаиҵалоз аиԥш, даақәгьежьны Сеилыҟә хәдықәҵас дныҟаҵан, Мсым Хәыҷы иаԥхьа днышьамхгәыгәлан, уашхәамақьаԥсыс иҳәарц иҽазикт.
Аха Мсым Хәыҷы иблақәа анааигәалашәа, длеилууа дцеит, ишьаҳәырӡыӡ аӡәы дақәԥалазшәа, асырӡ ԥштәы ааихәан, длеизҟәыҿын, ашьырхынҵ зыхьуа иеиԥш ибжьы ҭахәаҽӡа даауазырт. «Ашьацәгьа ахахьы иҩуеит ҳәа садызцалаз, сыбз хҵәаны алақәа ирымпыҵаршәзар акәын… ма егьырҭ сыдгыландаз… хымҳа-џьымшьа мгьал рхаа ҳәа исымпыҵҟьеит, аха исымпыҵҟьазеи… Сара схалагьы сакәымкәан, сдаракәац ыҟаӡамкәа иҵызжәауа аус снапала иҟасҵеит… Ухы иазууа уаӷа иузиуам ҳәа зырҳәозгьы абри азоуми»… – аламгәа ҭишьаауан, дагьԥсымкәа-дагьбзамкәа адәышкәаӷьаз иқәхаз Нар-иԥа Ҭлабӷан. Еилых-еилаҿҿо еиҿажьыз ақыдқәа агәгәаҳәа еибакны рыблра закәыхыз, иара иикыз амца аасҭа. Зны дҟаԥшьхон, зны деиқәаҵәахон, нас иаалырҟьаны дцәышхон. Аганахьала усҟаназ дызбоз, ари ауаҩ дхәашхәаԥсрахеит ҳәа изиҳәон.
Имаҵуҩы ацгәеиԥш ишьапышьҭыбжь мыргаӡакәа дааины иргылаз аишәа акрысфоит ҳәа днахатәеит. Ишшаԥасалха алҩаҵә ахыззуа, ақәаб иааҭыргаз аԥылгыды акәзааит, арашы иаргаз асаӡбал акәзааит, аҳ ичысхә ҳәа изышьҭоу акалмаҳа акәзааит аҳаршьыли аҳәа ркамеи ирылхызшәа, наҟ дрыгәҭаст, ҿаҵак иадамхаргьы иҿахьы изҩамгеит.
Деихпапала акрызфаз иеиԥш ирӷаза ааиркәадан, иҩнапык рыла, зегьы зхароу уара уоуп иҳәарашәа, ихы еимлагәа иааикын, аҭрынџь ҟәараҟәантәны ихадырԥазшәа дӷәиҵиуа даауазырт.
«Сшарԥыеҵәа уажәымзар-уажәы ианбагыло ҳәа сшыԥшыз, схәылԥыеҵәа аҭашәара иалагеит. Аха ус аламала, сызго сагааит ҳәа, снапқәа сываԥса аӡы алеира сҽысзаҭом. Смахәар-шьахәар еибганаҵы схы сахәароуп, аха изла?.. изла?..» – абас дышхәыцуаз аҵых агәахьы инеит. Расацырак, раса-цырак иаҟараны илахь иалҵыз иԥсы-ԥхӡы хьшәашәа наҟ-ааҟ иӡамҩақәа ирҿыкәкәа иаԥхьа ахәа иахьылаҭәоз аӷа гылт. Иаргьы ԥсуаҭла иламкәа инапқәа наиваҳаит.
«Аҟәараӷ, аҟәараӷ… – ари ажәа уажәы-уажәы еиҭеиҳәон. – Мсым Хәыҷы сыхәда иахаиршәырц ирхиаз аҭрынџь ҟәараӷ иара ихәда иахашәароуп…» – иҳәеит аҵыхәтәаны заҩсҭаахә дызхалахьаз Нар-иԥа Ҭлабӷан. Аха изла? Абаажә аиԥш дзықәгәыӷуаз Ҭлаԥс иԥсы ҭаны дыҟазҭгьы, акы изиӡбон. Уи иҟаимҵоз, иимуаз, ҳәа акрыҟазма. Лада-ҩада, еиҳабы-еиҵбы акы далаҟоушәа, акы дрыхәошәа еиқәжьа ирылимыршоз ҳәа иҟаз. Ԥысҳахыра Ду ахи аҵыхәеи зегьынџьара иара имаҟахы иадҳәалаз ауаа иман. Цыблаа рыҩнуҵҟагьы дзықәгәыӷуаз Нар-иԥа Ҭлабӷан иакәын. Аха Ҭлаԥс Егры дагахьан, идунеи иԥсаххьан.
Ҭлаԥс иаамышьҭахь Нар-иԥа Ҭлабӷан дзықәгәыӷуа имада? Цыблеи Быхәлеи ус аӡәгьы дыҟам.
Абазгааи асаныгцәеи рахьгьы башан. Аԥсырҭ иҿы ибӷа ԥҵәан. Ус анакәха, Ԥысҳахыра анҭыҵ диԥшаароуп деиқәзырхо ауаҩы.
«Дыҟоуп уи иҩыза, дыҟоуп!» – иҳәан, Нар-иԥа Ҭлабӷан ахәыҷы иеиԥш дгәырӷьан, дыҳәҳәеит.
Уи алазцәа рҳәынҭқар Гәбаз иарӷьажәҩа ҳәа ивагылақәаз дыруаӡәкын. Тердеҭ иакәын. Рымаӡа еивҵан, рыԥсы еилан. Аҩыџьагьы аџьамцәа рҳәынҭқар Хосрои маӡала имаҵ зуаз иреиуан.
Ашьандал иҭагылаз амзаш ихәажжаӡа иахылҵуаз амцабз иаҳа-иаҳа иҭаауан.
Ашара адәы иаақәлон аиԥш Џьамԥал абаа ҽуаҩык дынҭҟьеит.
Уи Ҭердеҭ иахь Нар-иԥа Ҭлабӷан иишьҭыз ауаҩы иакәын.
Аҵх агәы еиҩнашахьан. Ажәҩан ҵәцан. Ашшы зыхга илеиуаз Кәыдры зны-зынла агәаҩарахьтә хрыжь-хрыжь иааҭыҩлоз атыҩарҩарқәа рыбжьы акәымзар, Цыбла ҭынчран.
Шьыбга ахәаҿы иқәгылаз Мсымаа раҳҭынрагьы еиқәышьшьы иҟан, амрагыларахьтәи акәакь аҟны ада. Уаҟа амзашақәа иркыз амцабз иарлашон.
Мсым Хәыҷи Ҟансоуи иларха-ҩархо, ирҟаҵымыҵуа иркыз акәалӡы дназыԥшын, Сеилыҟә ҿааиҭит:
– Ԥысҳахыра ахи-аҵыхәеи уеимдаргьы, абри аҩыза акәалӡы аҽаџьара иузыԥшаауам.
– Зкәалӡы иақәгәыӷуа ахаҵа илымшашагьы илиршоит, аха, сабаӡӡеи, ари акәалӡы узҭада уара? – Мсым Хәыҷы иабаӡӡеи иахь дынхьаԥшит.
– Абаа-иԥа Самсон анкьаӡа зны исзыҟаиҵеит. Усҟан Ҟансоугьы уаргьы шәмиӡацызт. Уаб Ноурызгьы саргьы акака ҳзыҟаиҵеит. Уи ауп, абриаҟара аҳәеилышьра иҟаз аҿы ҵкәарсҭак ҳамаӡамкәа ҳзалҵуаз. Ашьҭахь Ноурыз икәалӡы Аԥсырҭ ииҭеит.
Сеилыҟә дызлацәажәозаалакгьы аҵыхәтәа ахькылигоз Ноурыз иҿы акәын. Даақәыԥсычҳан инациҵеит:
– Аибашьра ҳанцоз аҽаӡәы имаҳартә сара схалазаҵәык исеиҳәоз удыруоу?
– Иуеиҳәоз?
– Сеилыҟә, амарџьа, акы сыхьыр, акьаҭахәаа дыршьит ҳәа сзырымҳәааит, абазақьаа роуп дызшьыз ҳәа сызрылаҵа, – иҳәон.
– Аҳәа ахьеилыршьуа акьаҭахәаа уршьыргьы, абазақьаа уршьыргьы зегь акакәӡами?
– Ноурыз изы зегьы акакәӡамызт. Ахьӡ азы акәын адәы дзықәыз.
– Акьаҭахәаагьы абазақьаагьы деибга-дызҩыда дрылҵит аха…
– Ус умҳәан, сбаба, ус умҳәан. Ноурыз изкылсыз – ҳаӷоу изкылсааит.
– Даачмазаҩхан дахьнышьҭалаз дзымгылеит.
– Ус акәгәышьоуп, аха ихьыз закә чмазараз удыруоу? – Дышгылаз аҵыкәкәара далагеит…
– Дад, сыхәыԥҳа, уаб Ноурыз дааиаанӡа умнеиааит, ахьи араӡни шәыбжьаԥсоуп, гәырҩоуп дызгаз, Быхәлаа
изихымгеит. Дарбан хаҵазаалак изышьҭымхуа ҳәа акы ыҟоуп. Уи дыртәуп, иаҵалатәым.
– Сабаӡӡеи, уажәада саб уиныӡбо смаҳацызт.
– Ноурыз синыӡбаӡом. Ус ҟаимҵар ада ԥсыхәа ыҟамызт. Аха агәырҩа дахьахәаҽыз ауп сгәы иалоу. Агәырҩа, дад, ауаҩы ициуеит. Ирҳәоит ицыԥсуеит ҳәагьы… Сара уи дук агәра згом. Ауаҩы ицыԥсуа агәырҩа ыҟоуп, ишԥаҟам, аха иара дыԥсны игәырҩа нҵәара ақәӡамкәа ишьҭамҭа ианырзаанхогьы ыҟоуп. Абанҭ атыҩарҩарқәаҵәҟьа зеиқәҿырҭуа гәырҩак рымоуп азоуп.
– Саб, – рцәажәара Ҟансоугьы иҽналаирхәт, аҟама азеҭын ахьшьра дааҟәыҵын, – атыҩарҩарқәа шԥеиқәҿырҭуеи, икьууеит акәымзар?
– Анкьаӡа зны, – Сеилыҟә иҷкәын дзызҵааз иимырҳаӡазшәа, уаанӡа дызҿыз иажәабжь нагӡо ҿааиҭит, – ԥысҳахыраа гәатабӷата, хьаа-баа рымамкәа, аурымцәагьы аџьамцәагьы рыԥсы ҭоуп ҳәа ианыҟамыз, аҩада – шьхарԥыроуп, алада – мшын казказроуп, урҭ рнаҩсан, хыхь ажәҩани, ҵаҟа адгьыли рыбжьара аҽа-дгьылк, аҽа-шьхак, аҽа-мшынк, даҽа уаак ыҟоуп ҳәа ргәы иаананамгаӡоз, ҳаблак акалҭ аҿы, иҟалап ҳара ҳҳаблақәа руак аҟны акәзаргьы, инхон хаҵаки ԥҳәыски. Дыхбыџӡа, изыхӡыӡаауаз ҷкәынакгьы дрыман. Џьаҭ ҳәа ишьҭан. Аҭаацәа – ҭаацәарак шыжәбахьоу аиԥш амра агылара иацгылон, инхон-инҵуан, агәырӷьабжь ҭыҩуан ргәарԥ. Бзиара нагӡа ыҟаӡам. Зылԥха ҳаура адунеи узаламкьакьо ишеит, аџьныш дахьиԥырхагахаз ыҟоуп акәымзар. Изхысҳәаауа, аџьныш аҵалашәкәара дааҭыргазшәа деиқәаҵәасамсалха, абзныжә аиԥш итәыҩа хәыҷқәа ихаргыланы, иҵыхәа кьатагәаӡа, анцәа ауаҩы иԥсҭазашьа шыҟалаша даназхәыцуаз цәажәарҭас дыхҭеикын, «ианаамҭоугьы дгәырӷьалааит, ианаамҭоугьы дҵәуааит» ҳәа иҳәарацы игәы иҭаз ихаиршҭзаап. Уи акәзаап ари адунеи аҟны бзиа наӡа зыҟам, арҭ шҿоу акәамԥа зыҿшәо. Абриаҟара зхысҳәаауа, ҽнак, уажәраанӡа зыӡбахә сымаз
анхаҩ иԥшәмаԥҳәыс лгәы акы ааҵалан, лхаҵеи лхәыҷи шлывагьежьуаз лыԥсы лхыҵит. Шьыжьы игәырӷьаҵәа амра агылара иацгылаз аҭаацәа, амра аҭашәара ашәы еиқәара рхарԥаны иаԥылт…
Сеилыҟә ацәажәара дааҟәыҵын, еиқәҿызҭуаз атыҩарҩарқәа деиҭанарзыӡырҩит.
– Ауаҩы игәырҩа зхәышәтәуа ҳәа иҟоу аамҭоуп. Ахәрыбӷьыц иаҩызоуп, – иажәа инациҵеит. – Егьа хәра цәгьазааит, иара иақәшәо ахәрыбӷьыц аннақәлалак, ахәра неимашьшьы иарӷьоит, ашәахсҭаҵәҟьа умбо. Адгьыл хьшәашәа зыбжьалогьы, аамҭа цацыԥхьаӡа, ргәырҩа хҽуа иалагоит.
Иҟаиҵарыз асаби ааӡатәыс дызмаз ахаҵа? Ашықәсцәашь анышьҭырх, аҭынха, агәыла-азла еилалан ԥҳәысеибак дизааргеит. Аҩымсаг ҿыц аиԥш аԥхьа, хшара длоуаанӡа, Џьаҭ ихаҵкы калыршәуамызт. Аха шықәсык ашьҭахь ԥа данлоу, даҽа цәак лхадырԥазшәа, дԥаԥашькны лԥаԥса дааизықәгылт. Абзиа иургьы цәгьаран, ацәгьа иур – еиҳагьы еицәан. Џьаҭ иаб иҽирххеит, анс иуит, арс иуит, диргәыбзыӷт, длықәцәҟьеит, аха иԥҳәыс акы дизаҿамкит. Уахгьы-ҽынгьы иааҟәымҵӡакәа аӡ-цәыкәбар ақәҭәозар ахаҳә хьшәашәаҵәҟьагьы кылнаҵәоит. Дышнеи-шнеиуаз Џьаҭ иабгьы иԥҳәыс илҳәоз иашоушәа ибо далагеит. Иҷкәын еиҳабы дмараҳәны, арӷьарахь дихар – армарахь дцошәа ибо далагеит. Џьаҭ ихы ахьынахо дықәҵны дцар ҟаларын, иашьеиҵбы Џьанҳәаҭ иакәымзар. Џьанҳәаҭ изҳа-цыԥхьаӡа еиликаауа далагеит иан Џьаҭ дкыдцалан дышлымаз. Шаҟа дкыдылцалоз аҟара иашьеиҳаб дилаҳәаҵон. Дахьцалак дхысхысуа дишьҭан. Џьаҭгьы иашьеиҵбы Џьанҳәаҭ илеиҵоз уаҩ димамызт.
… Ҽнак шьыбжьышьҭахь, акьаброу асра иханагалан ишыҟаз, амра анынҭашәоз ауп иангәарҭа рыџьмақәа шыҟамыз. Еихьыс-еиԥыс иҩны агәаҩара инҭалт, аҩада рҳәеит, алада рҳәеит, зны ажцра зхаԥаз аԥсҭа иҭалт, аҽазных аԥшаҳәахьы илбааит, аха рыџьмақәа џьаргьы
иҟамызт. Ус Џьаҭ ианԥса ахәы даақәгылт, ԥси-бзеи еиламыргыло, дшәииԥшьиуа, Џьаҭ аџьмақәа имԥшаакәа шьҭахьҟа хынҳәышьа имамызт. Деиханы рқыҭауаа зыцәшәаны хара-хара извысуаз, абнатоура иҽеиҭеит. Угьежьы аҩныҟа ҳәа дышиҵаҳәҳәозгьы, дааицрымҵӡо дишьҭан Џьанҳәаҭгьы.
Џьаҭ ианԥса лыбжьы ахьимаҳара атымитыша дҭалозаргьы агәхьаа икымызт. Џьанҳәаҭ иашьеиҳаб амца далалозаргьы дицалалон. Ишылашьцара илашьцеит, абнатоура агәаҿы аҵәыршы убла иҭакызар иумбо. Арахь иаарыкәыршаны абгахәыҷқәа ҵәаа-ҵәаауа уамажәын иҟарҵоз. Ус ишнеи-шнеиуаз, абгақәагьы ауура ианалага, Џьаҭ иашьеиҵбы диманы аҵла дықәлт. Рыфҩы ркызар акәхап, рылақәа цымцымуа алашәага рыҵалт. Аџь ду наҟааҟ итәӷәырԥсаны иааунашьҭыз амахә дуқәа ирықәтәан.
Аамҭа цон.
Аҵых агәы еиҩнашеит.
Алашәага рыҵыҵуам.
Џьаҭ иашьеиҵбы Џьанҳәаҭ дамхацәар ҳәа дшәаны уажәы-уажәы Џьанҳәаҭ умыцәааит ҳәа ибжьы иргозаарын, Џьанҳәаҭгьы «мамоу» ҳәа аҭак ҟаиҵон.
Ашарԥазеиԥш, уи аџь ақәцә иааины иаақәтәеит ашацәа.
«Абарҭ ахәыҷқәа аҩыџьагьы рынасыԥ шаӡам, уаха иаҳшароуп», – иҳәеит ашацәа реиҳабы.
«Иаазгеи ара?» – дҵааит руаӡәы.
«Рыџьмақәа абна ирцәылахан, ишрышьҭаз ирцәыхәлеит» – иҳәеит даҽаӡәы, уи азҵаара аҭакс.
Убри аамҭазы, ахәахьынтә дшәииԥшьиуа, ажәҩан агәы кылҵәауа, анԥса лыбжьы омацәгьаха иааҩит.
«Илҭахузеи ани аԥҳәыс?»– аԥхьатәи деиҭаҵаахт. «Лԥаԥса дизаӷьуеит».
«Иара дызҿуи?»
«Иашьеиҵбы ацәа дакыр ҳәа дшәаны уажәы-уажәы изҿиҭуеит».
«Аиҵбы иан лахь дзымгьежьуеи?»
«Иашьеиҳаб бзиа дибоит, дицымкәа дцом».
«Ус акәзар, – иҳәеит ашацәа реиҳабы, – аишьцәа еицраҳхӡом, еицызааит. Амала шьыжьынӡа ацәа риааиуеит, знык рылацәа анынҭаа, аҵла иалыҩрны алашәага ирылаҳауеит, нас, шә-ԥсык рхазаргьы, еиқәырхашьа роуӡом. Убри аҟнытә ахәыҷқәа реиқәырхаразы абыржәы нахыс амҵәыжәҩа змоу, уахынла иԥыруа ԥсаатәқәаны – тыҩарҩарқәаны иҟалаит…»
Ус егьыҟалеит.
Шәӡырҩы, атыҩарҩарқәа реиқәҿыҭбжьы шыҟоу: «Џьанҳәаҭ, умыцәааит», – ари атыҩарҩар абжьы злаҟоу ала – Џьаҭ иоуп.
«Мамоу», – ари Џьанҳәаҭ иҟаиҵо аҭак ауп.
Сеилыҟә иреиҳәаз рцәымӷхан, ҿымҭ-ԥсымшьа, рылахь еиқәышьшьы итәан Мсым Хәыҷи Ҟансоуи.
– Асабаԥ ҳәа акгьыҟаӡам акәымзар, ашацәа анԥса лакәын итыҩарҩарны иҟарҵашаз, – иҳәеит аҵыхәтәаны Мсым Хәыҷы.
– Дад, сыхәыԥҳа, ажәлар рразҟы зыӡбо ауаҩгьы, аҭахызар аҳ иакәзааит, аҭахызаргьы ахада иакәзааит, уажәраанӡа ҳазлацәажәо ашацәа дырҩызоуп. Убри ауп, сгәы дақәшәом, сгәы иамыхәоз иҳәеит, ари уажәшьҭарнахыс сара дсаӷоуп ҳәа дарбанзаалак изиныӡбатәым. Ахаҵа ианиашьоуп ихаҵашьа ҳәа рҳәоит ажәлар рҿы. Ауаҩы зны дхәаԥсахоит, зны длаԥсхоит. Уи ицәгьеи ибзиеи капантәуп. Бжьынтәы ишәаны знык ихызҵәаз иоуп аҳҵәҟьа, – иҳәан, Сеилыҟә дҩагылан, иҷкәын Ҟансоуи Мсым Хәыҷи еизныжьны шьҭалара дцеит.
Мсым Хәыҷы иабаӡӡеии ибзыцәашьа Ҟансоуи анца ашьҭахьгьы акыраамҭа длеиҩеиуан. Иабаӡӡеи иажәақәа ишәон, изон, икапануан.
Сеилыҟә иҭаацәараҿы иԥсҭазара зегь реиҳа ихамышҭуа ашықәсқәа ихигеит. Жәаҩа шықәса дырҭысхьан аҳҭынрахьы данааргоз. «Сеилыҟә, сыҷкәын ижәлеи ихьӡи роуп сара истәу, гәыла-ԥсыла уара дутәуп!» – ҳәа иҳәалон Ноурыз. Иуаҩхара ахы инаркны аҵыхәанӡа, абзиарагьы ацәгьарагьы зыдҳәалаз иабаӡӡеи иакәын. Усҟан акәым, иара уажәгьы, мсымаа хадас данроу, ахырӷәӷәарҭа ахадацәа шыҟазгьы, зажәа ԥхылнадоз, зажәа дазхәыцуаз иабаӡӡеи иакәын.
Уахынла аҭаацәа анааилатәалоз, аиҳараӡак уаххьа ашьҭахь, Сеилыҟә ажәытәан, даныҷкәыназ ихигахьаз, мамзаргьы ибла иабахьаз, иаҳахьаз жәабжьк аацәыригон. Аԥсы ахаҵа, ахы аҭа, агәы аҭа, изыӡырҩуаз ирызгәамҭаӡакәа рнапқәеи ршьапқәеи ҿеиҳәон. Аиԥш-зеиԥшу, индаҭлауаз жәабжьҳәаҩык Цыбла дыҟамызт. Убри ауп Цәыцә ииулакгьы-ииҳәалакгьы Ноурызи Сеилыҟәи даарыцрымшәаӡакәа дызрыцыз, иахьынӡаилшоз рхала еизынижьуамызт. Мышкы ахала-аҵыхәала ихы ҭиҟьоит, диҟаҭәоит ҳәа изиҳәон. Ноурызгьы иԥеиҳабы дахьиааӡаз аҳаҭыр азы Цәыцә еиҳа дышидикылозгьы, ихшыҩ дшазыӡырҩуазгьы, гәыла Сеилыҟә диҭахын. Акы днахнага-аахнаго, мышкы-ҩымш данимбалак, дыгәхьааигон, ақьаҳиа дишьҭаҵан, дахьыҟазаалакгьы дыԥшааны дааигон.
Сеилыҟә иажәабжьқәа ихы иҭиҳәаауамызт, дызлаз цыблаа роуп иазҳәоз. Амала, иара агәыцә аниоулак, ацәеижьы аҟәынҵаны, адырҩаҽны ажәабжь иазҳәаз цыблаа ианреиҳәоз, уажәада ирмаҳаӡацшәа иџьашьаны изыӡырҩуан.
«Досу илеи-иҳәеи иара иеиԥшхоит», – иҳәалон Сеилыҟә. Уиала ииҳәарц ииҭахыз, еиԥшқәоу рхы еидыркылоит ҳәа акәын, мамзаргьы уахгьы-ҽынгьы еицу еиԥшхоит ҳәа акәын. Ицәымӷыз ауаа мацқарақәа рзы – «аҽыԥхҭи аҽыԥхҭи еибабыӷуеит» иҳәон. Иарбан жәабжьзаалак ицәыригоз ахькылигоз Ԥысҳахырахь акәын,
ижәлар рахь акәын, ауаҩрахьы акәын. «Ауаҩра иацназго малгьы-шьалгьы ыҟам, уи уциироуп амзар, уашьҭалан иузыԥшаауам, ауаараҳәагьы аӡәы иузимхуам» – ҳәа иажәабжь аахиркәшон. «Сеилыҟә, уажәабжьқәа зегьы абас узрылгои?» – ҳәа ианиазҵаалак, аӡиасқәа ахьыҵыҵуазаалак ихәыҷы-идуу амшын ахь рхы хоуп иҳәон. Аӡиаси ауаҩи зеидукылои анырҳәалак «ауаҩгьы амгәарҭа данҭыҵлак нахыс идунеи иԥсахаанӡа ихы ахьхоу ауаҩра ашҟоуп. Аӡиас хәыҷқәа рхала рымч анымхалак, еиҳа идуу аӡиасқәа рыҽрымардоит. Убас еилала-еилало рымч анҭалалак, имшәа-имырҳа, ашшы рыхга, Кәыдры аиԥш, ашьхеи агеи рымҽхак амшын аҟынӡа инаӡоит. Ицәыхцәыфақәоуп ҳәа ззырҳәо ауааҵәҟьагьы, рхалазаҵә ари адгьыл аҿы акгьы рзыҟаҵом, ауаа рахь еихоит. Ауаа рҽанрымарда нахыс ирҭахы-ирҭахым ауаа ртәы ныҟәыргароуп, аҽраԥшразаргьы зны-зынла ауаҩра рылоушәа рхы аадырԥшырц рҽазыркуеит»,– иажәа аахиркәшон.
Закә уӷә хьанҭоузеи жәларык рхадара. Абырг – быргҵас дудукылароуп, игәшәамшәа ҳәо ахшыҩ азы уиазҵаароуп, иуабжьиго ашәхымс ихыганы ашәи-ҭышә инаумгозаргьы. Игәы ҟаҵа, ихы ҟаҵа дындәылган ддәықәуҵароуп.
Ахырӷәӷәарҭа-баа ахадацәа даҽа бызшәак роуҳәароуп. Абаҩ еимазкуа ала-мурақәа реиԥш ишынеихәлаӷыӷ-ааихәлаӷыӷуагьы цыблаа раҳ инацәахы иҭагьежьуазароуп урҭ. Мшәан, бызла иузымыӡбо аус амч ахь ианнеилак, Мсым Хәыҷы дзықәгәыӷуа дара роуми. Ианаҭахха аамҭазы иажәа ҩбамтәкәа ӡи-мцеи ирылаԥалароуп. Ус иҟоу цыблаа? Макьанагьы аӡәык-ҩыџьак раҟара рыгәра изгом. Иабаӡӡеи иажәақәа рыла, цыблаа закәу аидыслараҿоуп иахьеилкаахо. Аха Мсым Хәыҷы уаанӡа изычҳару? «Уара умсааит», «уххь аагеит» ҳәа ихаҵкы-иԥсаҵкы камыршәуа ивагьежьуа раасҭа, ҿымҭ игылоу, «ауаа хьшәашәақәа» ззиҳәало еиҳа ирықәгәыӷтәзар? Аха усҟан ишԥеилкатәу ацгәы икьууа аасҭа имкьууа еицәоуп ҳәа иабаӡӡеи ииҳәаз?
Иаб Ноурыз иԥсы анҭаз, иашьеиҳаб даныҟаз, шаҟа дҭынчыз. Ихы акәын хәыцырҭас имаз усҟан. Шьыжьы инаркны хәлаанӡа Ҟансоуи иареи зҿыз ма бчараҳран, ма еиндаҭлан еиԥхныҩуа аԥшаҳәа иаван, мамзаргьы ауа-аҭынха еимырҟьо, чареи-ԥсхәреи ахьыруаз иагмызт. Ихада хәыцырҭа анимамыз ибаргәыз? Цыблаа уара иутәуп, уара иухьыԥшуп ҳәа анырҳәа нахыс, ибӷа архәама уҳәартәы ихьанҭаӡа ижәҩа акы нықәҳаит. Хьаас имкырцгьы иҽазикит, аха иамуит. Ахьанҭара еиҳа-еиҳа иацлошәа ибо далагеит. Ахырӷәӷәарҭа-баа ахадацәа алархәны имҩаԥысуаз раԥхьатәи реилацәажәараҿы еиликааит уи ахьанҭара закәыз – жәларык рхадара, рразҟы, рынасыԥ аӡбара аҟара ихьанҭоу аҽакы ыҟамзаап. Нас ашышкамсқәа реиԥш еиԥхеибаҵа, ауаатәыҩса еихьымӡаеиԥымӡо, шьапҿаршә рзеибауа уи изашьҭои?..
– Шьхак улагәыдлан иԥыххааса, ихәашхәаша илықәуҵаргьы, уи аҵкыс иҵегь еиҳау аҽа шьхак уаԥхьа иаацәырҵуеит. Иара убри ашьха узаиааиргьы, еиҭа аҽак цәырҵхуеит. Ашьхара – шьхароуп, адунеи ҟьаҟьараҿы зегьы ирылҳәҳәо, рықәцәқәа ажәҩан ҵыԥссо изаҵакьысуа, ҳазшаз анцәа убас игәаԥхеит азоуп. Ашьхарԥыра – зышьхарԥыроу ауаҩы дамеиканырц азоуп. Шьхак уаиааины ақәцә ухаларгьы, ашьхарԥырақәа зегьы ириааиз дмиӡац, дихьазаргьы, дымшәӡац, дышәрангьы дыҟаӡам. Ауаатәыҩсагьы убарҭ ашьхарԥырақәа ирҩызоуп.
Уара снапаҵаҟа иҟоу игәаӷьны азҵаара шԥасиҭеи ҳәа игәаӷ уагоит. Уи ма дымцәажәеи, ибжьы имыргеи, дзакәыз
еилумкааи… Аха, рҿы драҳар аӡы ҭалар ҳәа ишәозшәа, ҿымҭӡакәа итәаз, уара иуҳәозгьы, уаншьцәа ирҳәозгьы, сара исҳәозгьы, бзиоуп ҳәагьы ахызымҳәааз, ицәгьоуп ҳәагьы ахызымҳәааз еиҳа еиӷьума… Урҭ еиҳа ишәарҭаз здыруада… ауаҩы иеилкаара уамажәҵәҟьа аҭахуп. Уара уҿы иааҭшәо ажәак ала акгьы зхараӡам аҵәаӷәа ихьшьны иразҟы уӡбар алшоит. Уиакәым, ишьҭамҭа зегьгьы ркәыкәылах ыҟамкәа, иқәухыр ауеит.
Ус иныҟәаз даҳам. Ажәлар раҳ, ажәлар рхада, ачҳара имазароуп, ашкәакәеи аиқәаҵәеи реилыхшьа дақәшәозароуп. Уи злымшаз – аҳра акәӡам иибоз, аамҭа игеит ауп.. Иара данықәҵлак адырҩаҽны аҳәынҵәа игәыдырҭәалоит, – абас диацәажәон Сеилыҟә ихәԥҳа.
– Излеигәаӷьызеи, излеигәаӷьызеи сҿагылара?!
– Ацгәы икьууа аҵкыс имкьууа еицәоуп.
– Сабаӡӡеи, Нар-иԥа Ҭлабӷан дзухьчои?
– Сара уара уоуп исыхьчо. Нар-иԥа Ҭлабӷан уаб Ноурыз ихаангьы ус акәын ихымҩаԥгашьаз.
– Сабгьы иничҳауазма?
– Аԥхьа дизгәаалон, аха нас, нас ла-ԥинак шуазар аиҳа игәхьаа икымызт. Ҵоуп, Ноурыз зны-зынла дԥаԥашькны дизыҵҟьалон…
– Нас, нас?
– Нас закәыхи, Нар-иԥа Ҭлабӷан дшәаҟьон. Дышзахәоз ма Цәыцә иахь деихон, мамзаргьы сара сахь. Сгаӡоуп, сыбзамыҟәуп акәымзар, Ноурыз игәы иахьуа шԥасҳәоз, шәсыцхраа, сеиқәшәырха ҳәа еимаҭәаны хәыҷҵас деиҵақьны аҵәыуара далагон.
– Шәаргьы дрыцҳашьан шәидгылон.
– Ноурыз ҳиҳәон…
– Саб уи ианаижьуан.
– Ианаижьуан, избанзар, аиашазгьы, дгаӡамзар ус ҟаиҵозма.
– Нар-иԥа Ҭлабӷан дгаӡаӡам, – иҳәеит Мсым Хәыҷы, акы дазхәыцуа. – Иҟаиҵо зыҟаиҵо бзианы идыруеит.
– Мамзаргьы дчарҳәаҩуп.
– Ҳаи, дад, сыхәыԥҳа, иуҳәашьоузеи, аҵлаҳәысҭа сахьубо сааихьеит, аха Цыблантә чарҳәаҩык иахьа уажәраанӡа дсымбацт.
– Ҟансоу, унапы данысҵоит Нар-иԥа Ҭлабӷан, – иҳәеит Мсым Хәыҷы ибзыцәашьа иахь даахьаҳәын.
– Дхәыҷым-дҳасым, снапы дышԥануҵои?
– Уара иумбаӡеи Аԥсырҭ ихьыӡ дшыҵнарҟьаз? Ԥысҳахыра Ду иаку ҳәынҭқарран иҟалароуп ҳәа анцәыруга, уажәшьҭа исгәалашәоит, дахьтәаз аҳәацымцра дшалагаз.
– Дадраа, сыҷкәынцәа, ус шәалагар, ашкәакәеи аиқәаҵәеи шәцәеилаҩашьар ауеит. Анс зҳәогьы, ас зҳәогьы, иҳәыцымыцуагьы, ҭынч итәоугьы цыблаа – цыблаа роуп. Урҭ уабдугьы еилихуамызт, уабгьы икылиршәшәомызт.
– Сабаӡӡеи, ҳаргьы цыблаа еилаҳхӡом. Амала, ҳаԥсадгьыл – Ԥысҳахыра Ду ишазыҟоу аадыруазароуп. Нар-иԥа Ҭлабӷан сара сигәамԥхозар ауеит, уиазы улахь уџьымшь ыҟоуп ҳәа иаҳҳәаран ҳаҟаӡам. Аха Ԥысҳахыра Ду аидкылараҿы Аԥсырҭ даниҿагыла – ҳарҭ зегь даҳҿагылт, аԥсуаа дырҿагылт. Ус анакәха, уи дчарҳәаҩуп. Ачарҳәаҩ деибгадызҩыда Цыбла даламзароуп, Цыбламоу, Ԥысҳахыра Ду аҿгьы дҟамлароуп, азқәаҭыԥгьы имоуроуп!
– Сыхәԥҳа, дад, уара макьана уқәыԥшуп, аха цыблаа урхадоуп, ураҳуп. Ԥысҳахыра Ду иаԥырхагоу аус азы сара уабаӡӡеигьы усмеигӡан, – иҳәеит Сеилыҟә, абасгьы нациҵеит: – Зыхраҭ бзиахаша уаб Ноурыз илеишәа штатаԥшьмызгьы, дыццакӡомызт. Згәаӷ шьҭихуаз, хшла дшимкәабозгьы, уаҵәынӡа дизыԥшуан. Сыззааиуа, дад, цыблаа унапаҵаҟа иҟоуп. Дасу икапан зеиԥшроу ала ихә ушьароуп. Ауаҩы иеилкаара уамажә аҭахуп. Умыццаклан, сыхәԥҳа, дад, умыццаклан… Акгьы зымфаз ала ахаҿы шьала иҭәуп рҳәоит ажәлар, убригьы угәы иҭаз, дад!
Аҵыс ҷырҷыруа ашәа аҳәама, аԥша иаашьҭԥаа иама ицама, гәырӷьаҿҳәаша ҳәа иагама здыруада, аха адырҩаҽны цыблаа зегьы ираҳахьан абаа-хырӷәӷәарҭа хадаҿы хынҭаҩынҭаран ҳәа. Зҳарҭа-сырҭа аилыргара уадаҩыз Нар-иԥа Ҭлабӷан, арыҭәа жьакца иаҿашәаз иеиԥш, ииҳәаз-ииуз еимырҟьа-еимырҟьо ҭыӡҭыԥ гҿахак нымхакәа ирылаҵәахьан.
Нар-иԥа Ҭлабӷан иӡбахә цыблаа ржьицәагьы еимырҟьо ирыман. Цыблаа ржьицәа анаҳҳәа, афбатәи ашәышықәсазы Цыбла моу, Ԥысҳахыра Ду игҿахоу кәакькгьы ыҟамызт, ажьиҩ Абаа-иԥа Самсон ибзарӡы ахьырымҳәоз.
Абаа-иԥа Самсон иҟаиҵаз афрангь аҳәа ӡашәа иқьақьон, аӷәакьыс ҟама акәзар, аԥша иаанагоз ахәыц хнаҵәон. Мацәаз-мацәаз еилаз акәалӡы зшәыз акы дацәшәомызт, аҳәеилышьра деибга-дызҩыда далҵуан. Аманыза зхаз – ихахәда хьчан. Ахҿахьча зызқәа икыдыз, ишьҭахьҟа дхьаԥшӡомызт.
… Амра Ԥсқьал иҩавҵын ҵлашәаракгьы ихамлацызт Абаа-иԥа Самсон ижьирҭа аԥхьа Мсым Хәыҷи Ҟансоуи анааҽыжәҵыз.
Арыҭәа ду ацқәа ирыбжьакны иҟаԥшьӡа аӷа иааҽҳәигаз аихаҵәы аԥсынгьари иқәҵан инарҳәы-аарҳәуа асра иаҿыз Абаа-иԥа Самсон данаахьаԥш, зназы чалымла арҩышьыга здыржәыз иеиԥш, иҿы ахьааихихыз ииҳәо иҿамшәо дҿаҳахазшәа даанхеит, аха нас, абырсааҭк иԥсы ааивиган, дҩыҵыззарц далагеит, аха ишьапқәа изхымхәыцызт деиҭанатәахт, уи дхәыҷаахыс дҳәаҳәикны, ишьапқәа ихәаӡомызт. Нас амаҵурҭахь ихы наирхан ҿиҭит:
– Ҳаи, абааԥс, аҷкәынцәа шәабаҟоу?
Иԥацәа ишаҭлаҟьа-шаҭлаҟьаӡа амаҵурҭа иаадәылҟьан, аҽқәа аарымырхын, аҽхырԥарҭаҿы раӷәрақәа нархыршьит.
– Уа уҟаз, Самсон, уа, – иҳәан, Мсым Хәыҷы инапы Самсон изқәа инықәикит, дымгәаҭеирц.
– Дад, ҭынч сызлатәари, цыблаа рхада сқәацәажәахь дымҩахыҵзар?
– Ҳауԥырхагахеит Самсон, аусура уаҿын, – иҳәеит Мсым Хәыҷы, анаҩсан игылаз асаҟәа даннықәтәа.
– Амаҵурҭахь унеи, дад, араҟа сжьира ушыҵатәоу аӡәы ибаргьы сшыбзоу ԥсрами сара сзы, – даабарџьалеит ажьиҩ.
– Мап, Самсон, уахь анеирагьы ҳахьӡап. Уара уус нагӡа. Иҟаԥшьӡа аԥсынгьыри иқәҵаны иҿублаауаз аиха хьшәашәарц акгьагым, еиқәаҵәахахьеит, – иҳәеит Мсым Хәыҷы.
– Аиха хьшәашәар акрахьуама, еиҭасмыршуеи, уаҳа усс исымои сара ауаҩы лаҟәланда, дад.
– Ууаҩы лаҟәландам, аха ахьы напқәа змоу ауаҩы ҳәа ауп Ԥысҳахыраа ушырдыруа, Самсон, – иҳәеит Мсым Хәыҷы, ашьҭахь абасгьы нациҵеит: – Уажәы аабыкьа Анаҟәаԥиа сыҟан, хаҭала Аԥсырҭ уӡбахә иҳәон. Игу-ибзоуи ҳәа дҵааит. Унеины дба ҳәа сыдиҵеит.
– Ҳаи, дад, адунеи ааҳәит уҳәама, Аԥсырҭ дуӡӡа сара рыцҳа сабеидыруеи? – илымҳа иаҳауаз агәра изымгазт, арацәа иаганы иҟаз иқәыбжьынацәа нҭишьит.
– Уидыруеит, ибзиангьы уидыруеит.
– Ибзиоуп, аха, дад, сабеидыруеи, сыҩны дмааиц, сара ишубо аиԥш сшьапқәа сыххәыцуам, џьара снаргартә иҟам. Шьыжьы инаркны хәлаанӡа сжьиражә сыҵоуп, – иҳәеит Самсон, ауаа зегь реиԥш ишьапқәа иххәыцуа иахьыҟам иара иакәушәа изхароу, ихы гәыбӷан аҭауа.
– Уҳамҭа акәалӡы ишәуп, изныкымкәа сеиқәнархахьеит иҳәеит.
– Ассир саҳауеит, – Самсон ажәҩан днаҵаԥшын илахьиџьымшь ӡатәуа ҿааиҭит, – зегьы зымчу, ухьышьаргәыҵа сакәыхшоуп, иахьатәи амш жәҩангәашәԥхьаран иахьсзыҟоуҵаз… Шәнаӡааит, дад, Аԥсырҭгьы шәарҭ амсымқәагьы, Ԥысҳахыра Ду азы иҟашәҵо ԥыла-ԥгалан ишәыхьӡааит.
Зашҭа иҭымҵыц ажьи, зыԥсҭазара зегьы ажьира иҩназырӡхьоу, Цыбла ахи-аҵыхәеи иналс-аалсны изымбац, Аԥсадгьыл далацәажәоит, Ԥысҳахыра Ду аразҟы дахӡыӡаауеит.
– Ҳара иахьа ҳзуҭаазгьы убри азы ауп, – иҳәеит Мсым Хәыҷы Ҟансоу днеизыԥшын.
– Дад, иуҳәаз сзеилымкааит.
– Ԥысҳахыра Ду аразҟазы ҳуазҵаарц ауп ҳзааз.
– Ԥысҳахыра аразҟазы сара ажьиҩ рыцҳа исылшои?
– Иҟоуп иулшо, Самсон, иҟоуп, – уажәраанӡа рцәажәара зҽалазмырхәуаз Ҟансоугьы ҿааиҭит.
– Иулшо рацәоуп Самсон, – иҳәеит Мсым Хәыҷгьы.
– Ԥысҳахыразы ихәарҭазар, уҩны-угәара уаадәылҵны, ужьирагь нақәҵаны иҳаҭ шәҳәозар, дадраа, сгәырӷьаҵәа ишәысҭоит.
– Уҩны-угәара уахажәааит, ухы-ухшара урыгымхааит, амала ужьира…
– Иауеи, дад сжьира?
– Ужьиразы ҳаицәажәар ҳҭахуп.
– Ацәажәара иазнауеи, ажьира шәҭахызар, абар, дад, иахьыҟоу.
– Ажьира даараӡа ишаҳҭахугьы, ҳара иаагаӡом, – иҳәеит Мсым Хәыҷы, нас дааиԥхьхәыцаан, инациҵеит: – Самсон, уара унаҩсан абџьарҟаҵара зылшо иҟада Цыбла?
– Иҟамкәан, дад, ишԥаҟам, Азанҭа аҳаблан Соуфыџь-иԥа Мыса джьиҩ бзиоуп. Зны-зынла саргьы сааиҵашьыцуеит.
– Уаҳа?
– Уи диеицәаӡам, диеицәаӡам моу – диеиӷьзаргьы ҟалап Қәабчара инхо Гьедлач-иԥа Сосран.
– Уаҳа?
– Уаҳа шәҳәоу… – Самсон илахь инапы надикылт, – ажьиҩ ҳәа ассир иоуми!
– Дарбан?
– Дарбан шәымбои Ҟлычтәи ажьиҩ.
– Ихьӡ угәалашәозар?
– Шәаанҿас, шәаанҿас… аа, исгәалашәт, Қәабзач-иԥа Кәаџь иоуми… – Уаҳа?
– Уаҳа, дад, Мдар-иԥа Махә, Титу-иԥа Зач, Гәажә-иԥа Тыка, Ҟәадинаҭ-иԥа Жәыжә… ирацәоуп, дад, урҭ рацәоуп.
– Абарҭ зыӡбахә уҳәаз зегьы цыблаа рхьырԥар рзы аҳәақәеи аҟамақәеи инадыркны ахҿа, абыцқьар, аԥса уҳәа рзыҟаҵару?
– Иауеи иҟарымҵакәа, ишԥаҟарымҵои… ҳаҷкәынцәа рзы иҟарымҵозар, нас иззыҟарҵода?
– Абас шуҳәоз аадыруан Самсон, хықәкыла уара уҿы ҳзаазгьы убриазоуп, – иҳәеит Мсым Хәыҷы, – уажәшьҭа даҽаказгьы ҳуҳәарц ҳҭахуп, – нациҵеит.
– Дад, уаб зыхраҭ бзиахаша, иуаа ҳауп ҳарҭ цыблаа зегьы. Идунеи иԥсахгәышьеит. Уамаӡа ҳгәы иалсит. Уажәшьҭарнахыс ҳарҭ ҳаздыԥшылоу уара уоуп, уара ҳаутәуп. Аҳ атәы диҳәаӡом, дад, идиҵоит ауп, – Самсон Ноурыз дахьигәалаиршәаз акәу, цыблаа рхада иҩны дахьымҩахыҵыз, игәылак иеиԥш ижьира дыҵатәаны дахьиацәажәоз акәу здырхуада илабжышқәа аахаддылт.
– Ус анакәха, ҳазуҳәогьы ааӡарым.
– Иҳәа, дад, иҳәа.
– Зыӡбахә уҳәаз ажьиҩцәа џьара шәааизакны, иаҳҳәап, абра уара ужьира ахьықәгылоу ахәаны ржьирақәа ааганы иқәҳаргылар, иахуҳәаауеи?
– Дад, уара иахәҭоуп ҳәа иуԥхьаӡо бзиами.
– Ус анакәха, уақәшаҳаҭуп.
– Дад, уара уадгьыл ауп, ҳара уара утәцәа ҳауп…
– Ус акәым Самсон, ус. Убарҭ ажьиҩцәа зегьы уара урхадахоит, иҟарҵо-ируа уахылаԥшроуп.
Абаа-иԥа Самсон еиҭа ииҳәара иҿамшәо даанхахт, нас иԥсы анааивига ҿааиҭыхит:
– Дад, зшьамхы инанаго еиҳабык дрышәҭ, сара аҵлаҳәысҭажә сабашәҭаху?
– Ҳаибашьцәа идҳаркуа абџьар уара иҟоуҵо абџьар аиԥш агәра аагозароуп. Уи абџьар цыблаа рзы мацара акәӡам изаҳҭаху. Ԥысҳахыра Ду азы еибашьуа Аԥсырҭ изгьы иаҳҭахуп.
– Ааи, дад, исылшо акрыҟазар мап ацәыскуама? – иҳәан, даахьаҳәын, ауаҟьан-чаҟьан бжьы зыҩныҩуаз амаҵурҭахь днаԥшит.
Мсым Хәыҷы дшымҩахыҵыз заҳаз агәыла-азла рымхырҭақәа иаарыҭҟьан инеизыҩҩит. Абырсааҭк арҭ ажьираҿ ицәажәонаҵ, цәҟатак нкарыжьын, аҳәызба ахәда инаҵшьны, ацәа аахдырҵәраан, еиҿыҟьҟьа ар рычуан ду инҭарҵан, амаҵурҭаҿ акәац ажьхы аалшьуа агәараҳәа ажәра иаҿын. Аҳәса хазы руҭрақәа ааныжьны еикәҟьашо акҿаҩра икҿан.
– Ухаҵкы-уԥсаҵкы сара сцааит, – ларӷьа напы ыргьежьуа амаҵурҭа даадәылҵны лҿаалхеит Самсон иԥҳәыс.
Мсым Хәыҷы дҩагылан, днарԥылт. Дгәыдылкылаанӡа ларӷьа нап ыргьежьуа, хынтә дикәшеит.
Мсым Хәыҷы мчыкгьы деимлаҳәа дыкны даҽаџьара ихон. Аиҳарак ихала данаанхоз акәын ианцәырҵуаз. Усҟан дтәар – дызтәомызт, дгылар – дызгыломызт, ихы еилаԥсазшәа, аҳҭынра дамкуа алеи-ҩеира далагон.
Хьыбла дибаз аахыс иԥсы аалыцрымҵӡо, икәыруа, илышьҭан. Абыржәы иаапытыз ааԥын гәилшәҭы аиԥш дааиҿаччеит. «Дызусҭада ари анцәахша?»– ибла налыдхалт. Ларгьы лыбла неихьыст, инеихьыст-моу – лацәҟәысымҭак аҟара, амхалдыз даҿашәазшәа даанхеит, нас абынҽацә аныԥо аиԥш, дмацәыс-еимҟьаран дниаҟьеит, лсахьа игәаҵаҿ наунагӡа иааныжьны. Шьыбжьышьҭахьтәи амра еилыблаа-еилыблаауа ишцо аиԥш ауп, усҟан ицрасыз амца ихысны деибакны дшабылуаз.
Лхы-лҵыхәа даназҵаа, иааицәымыӷхеит. Иашьеиҳаби иаҳәшьеиҳаби анхаҩ иԥҳа лаагара ишаҿагылоз идырт. Арахь – иаб Ноурыз ишықәсцәашьгьы адмыркыцызт.
Усҟан азы инапы ҟьаны дгьежьит иаҳҭынрахьы, изымуа – иауам, алацәажәара абаҭаху ҳәа ԥхьаӡаны. Абаа-хырӷәӷәарҭа аусқәа дышрылацәажәоз мчыбжьык аҟарагь ихигеит. Иара убасҟангьы ихала данаанхоз, ажәҩан ааимҟьаны амаалықьцәа дааган иаԥхьа даадыргылазшәа, иуада ашә аартны Хьыбла дааҩналон. Ииуа-ииҳәо дақәымшәо дҩагылон. Цыблаа ҳаҳ ҳәа изхәаԥшуа, зҿаԥхьа ихырхәо Мсым Хәыҷы, қыҭа ҷкәынҵас дыԥхашьа-ԥхаҵо, аҿаԥа иҿалазшәа ибжьы изҭкаауамызт. Илақәа ааихмырсыӷьӡакәа длыхәаԥшуан. Лара дԥышәырччо, шаҟа сыԥшӡоу убоу лҳәарашәа днаҳәы-ааҳәуан, лыхцәԥара дуқәа ырҟыҵымҵуа.
Ас изныкымкәа-иҩынтәымкәа дақәшәахьан. Дахькылнагашазгьы сеидру, Ҟансоу иҵимхызҭгьы.
– Иухьи, ҳахәыԥҳа, сара сыҩналт, уара ухьаԥшынгьы усыхәаԥшуам. Суацәажәеит, аха аҭак ҟауҵом. Иадубалеи аҩнашә, улақәа ааихмырсыӷьӡакәа узахәаԥшуа?
– Аа, Ҟансоу уоума? Акырҵуама уҩналеижьҭеи? – Ҟансоу ихәыԥҳа дџьашьаны днаихәаԥшит. «Ишьара дықәҟьама, иқәшәеи?» – гәаныла даацәажәеит. Нас ибжьы ҩҭыганы ҿааиҭит:
– Ҵаара ԥхашьарам, узызхәыцуаз, ҳахәыԥҳа?
– Акгьы… ус баша…
– Акгьы… ус баша… – дааицеикит. – Ус баша зхы аҭыԥ иқәуу ауаҩы иблақәа ҭызза аҩнашә дазыԥшӡом. – Баша сыбла кыдхалт ҳәа уасымҳәеи?
– Баша убла кыдымхалт, аха Хьыбла илыдхалт. – Уаҩысҭааума Ҟансоу, иалудырааи?
– Уи ачымазара ахҟьаԥҟьақәа збахьеит. – Иарбан чмазароу уара узҿу?
– Агәаԥхеибашьара ҳәа изышьҭоу.
– Ус чмазара ыҟоуп ҳәа смаҳацт.
– Иуаҳауа абауҭаху, иҿкны аҳҭынра иҩналтеи.
– Узҿу ачымазара зыхьыз ҳәа сара аӡәгьы дызбом.
– Аҭаласеир зырҳәогь абри ауми. Уханытә ушьапаҟынӡа уаҳәынҷахьеит, арахь, уи ачымазара зыхьыз аӡәгьы дызбом ҳәа уҽырхаҵаны уцәажәахуеит. Аиаша уҭахызар, уажәшьҭа уалыргара уадаҩуп.
– Избан?
– Избан умбо, иарбан чмазаразаалак ианцәырҵҵәҟьо ауп ахәшәтәра анымариоу. Уара, џьым, ипланы уоуразоуроу уамҽханакхьеит.
– Алаф сҳәоит ҳәа уаҿуп, алафҳәара аха ҳамоушәа.
– Уаҟагь уиашоуп. Алафҳәаха ҳамаӡам. Иаарласӡаны ахәшә ԥшаатәуп.
– Ҟансоу, уаҟәыҵ ақьачақьра.
– Ибзиоуп нас, ақьачақьра сааҟәыҵны сызлаго уасҳәап.
– Узлагои?
– Ауаа бара-барақәа аашьҭыхны Аҭлагьыҟәа сизцоит. Уԥҳа, Хьыбла, Мсым Хәыҷы ихы дадикылт, ачара аҿҳәара аԥҵәаразы ҳааит ҳәа иасҳәоит.
– Зны сабаӡӡеи уиазҵаа, Ҟансоу.
– Цыблаа рхада, цыблаа раҳ Мсым Хәыҷы аӡәгьы дизҵааӡом. Избанзар, цыблаа зегьы зтәу иара иоуп. Цыблаа-моу, Ԥысҳахыра Ду аҿгьы, Аԥсырҭ иаамышьҭахь аӡәгьы диазҵааӡом, дзазҵаауа ҳәа иҟоу аӡәзаҵәык, анцәа иоуп.
– Ацгәы ԥсуан аҳәынаԥ хәмаруан зырҳәогь абри ауми.
– Ус акәзар, аҽа-ганкахьала ҳазнеип. Аҭлагьыҟәа иаҳәшьа, Хьыбла лаҳәшьаду, ҳгәылара дрымоуп. Сынлыдтәалан слацәажәап. Хьыбла лабгьы – лаб иоуп, аха уи аҩнаҭаҿы зажәа ԥхылнадаҵәҟьоу лан лоуп. Лан дылнаҳҵап. Уи аус ахацәа ҳаасҭа аҳәса еиҳа иазыманшәалоуп.
Ҳанхьаԥш-аахьаԥшаанӡа, еихашьамҭлаҳәла, сыхәыԥҳа рыцҳа, ушьапқәа шҿарҳәоу убап.
– Уеиҭалагахт.
– Исҭоубоуп, убас иҟамлозар.
– Ус еиӷьзар, уара уазхәыц, Ҟансоу.
– Абри аҽа-ажәоуп. Абас уажәраанӡа уцәажәозҭгьы, ари аус рыцҳа илеилышь-ҩеилышьны уажәшьҭа ҳалгахьазаарын.
– Ус ауп, аха…
– Изакәи, иахьа ушәаҟьаӡазшәа узбоит. Уԥшра-усахьа – ахаҵа замана, анцәа ҭыԥҳа дызуқәнагами. Убри анаҩсан, амчра уара унапаҿы иҟоуп, амал уаҟара измада? Нас иухьи?
– Исыхь умбои, Ҟансоу, сашьеи саҳәшьеи сырмазҵаар ҟалом!
– Шаҟа схы сажьазеи!
– Иууеи, уара?
– Ухаҵаз џьысшьон иахьанӡа.
– Иахьа еилукааи?
– Сыхәыԥҳа Мсым Хәыҷы дышхаҵам.
– Ус уара умсааит.
– Уаргьы саргьы ҳамсааит исҳәо шиашоу.
– Изла?
– Изла умбои, ахаҵа дкәанызанӡом.
– Уара изумҳәои, Ҟансоу.
– Ааи, ааи, иуҳәарц иуҭаху здыруеит. Ҟансоу, унхаҩуп, нхаҩ ҭыԥҳак дугәаԥхазар, умкәанызанкәа лыг-лҿы амырҳәа даашьҭԥааны дугоит. Аха, сара цыблаа рхада, анхаҩ ҭыԥҳа дысгәаԥхазаргьы, схы дышԥадыскылои, сҭынхацәа ирҳәои ҳәа ауп.
– Ҟансоу, уара иудыруеит, сара шьҭра дук сшашьҭам. Аха сани саби рыԥсы ҭаӡам, зыԥсы ҭаны исымоу сашьеиҳаби саҳәшьеиҳаби роуп.
– Уажәраанӡагьы убас уцәажәазҭгьы уеилысымкаауаз, – иҽыргәааны ҿааиҭит Ҟансоу. – Сара нхаҩ хшыҩла
акәзаап сышхәыцуаз. Уаб Ноурыз идунеи иԥсахгәышьеит, аха узааӡаз уабаӡӡеи аб ҳәа дуԥхьаӡоз џьысшьон, ҳарҭ убзыцәашьцәа еишьцәас ҳумԥхьаӡозаргьы…
Мсым Хәыҷы иааицәымыӷхан, дҩагылан, ибзыцәашьа Ҟансоу дааигәидиҳәҳәалт.
– Ус шԥоуҳәои, Ҟансоу, шәыдлаԥса исымада, – иҳәеит ибжьы қыџьқыџьуа.
– Амахҽ аҟәаҟәеиԥш Асаркьахәы ахьҭаҿаҟәоу ибжьаршәу адәҳәыԥш иқәгылоу Аҭлагьыҟәа иҩны ашҭаҿы еилаҩеиласроуп. Хәажәбыцала еилышьыз имаҵурҭа еиқәаҵәасамсалха иақәыз аисыр, ааԥын шьыжьла аԥсҭҳәа шахачуеиԥш алҩақ ахылҵуан.
Ахәышҭаара нырцә-аарцә рымҽхакны иҽҳәатәаз абыргцәа ажәытә-аҿатә зҳәаз аиԥш инеимда-ааимдо, аӷыды-мыдыҳәа еицәажәон. Ахчнызаҿ зыхқәа еилаз акәашқәа аҿҿа-ҿҿаҳәа еибакны абылра иаҿын. Ҭагаланшьҭахь ицәҟәыншьаз ахьареиԥш, ахәышԥырӷқәа шапшапуа ирҿаҷҷон.
Аҭлагьыҟәа аԥырӷы хнамҩарц ахәа днаха-аахо, хрыжьхрыжь илабашьа ныҽҳәишьуан.
Амаҵурҭа иаҿаԥшьыз асура аҳәса ирхагалан иҩнан. Еивагьежьны ахәыҟаҵара иаҿын. Акакан гәылзхуаз, арашы ылызхуаз, асаӡбал ҟазҵоз, ашыла зхәуаз, ашә зырҟәыҷуаз руаҟьанчаҟьаншьҭыбжьы оуман.
Амаҵурҭа ашьҭахь насҭхашәа арԥарцәа рҽеиҩшан ар рычуан дуқәа рыла шьоукы акәац ажәра иаҿын, даҽашьоукы, ркьат-масҭхәагақәа налшьуа абысҭа руан.
Ианааилашәшәуаз агәгәаҳәа аҽцәа ашҭа иааҭалт. Ҷкәынцәақәак нарԥыххылан, иааҽыжәырхын, рлагамақәа ирыцҳауа, рыҽқәа аҽхырԥарҭахь инаргеит.
Аԥшәмацәа бзиала шәаабеит ҳәа игәыцхәы-гәышьуа асасцәа гәыдкыла-хыдкыланы, амаҵурҭахь ирыма инеит. Зегь рышьҭахь иҩналт Мсым Хәыҷи Ҟансоуи. Абыргцәа утәа-стәа ҳәа реибапатура рхы иархәаны, иахьааҩналаз
акәакь иаакҿагылт. Аха ашьҭахь, Мсым Хәыҷы данырба, иӡыш-ӡышӡа иҟаз аҭаҳмадцәа ируа-ирҳәо иақәымшәо инеиҿаԥшы-ааиҿаԥшит, нас еихеигәо иҩагылт.
– Дад, арахь шәааины шәтәа, – иҳәеит Аҭлагьыҟәа аԥшәмара аанкылан, анаҩс игылаз арымӡ ахь дынхьаҳәын.
– Ауадаҩ шәаламлан, шәтәақәа, шәхаҵкы, – иҳәеит аҭакс Ҟансоу.
Мсым Хәыҷы ҿиҭуамызт.
– Иҷкәынцәоуп, нас, игылазаргьы акгьы амам, – ҿааиҭит зегьы иреиҳабыз Хнышь, – ԥсуароуп, дад, аԥсуара шәагымхааит, – ҳәагь нациҵан днатәеит. Егьырҭгьы ус ҟарҵеит.
Ӡӷаб еиқәак асура даадәылҟьан, дшаҵәышаҵәуа дааҩнагьагьан, асахҭан цәаԥшь иҭаӡны иҟаҵаз Мсым Хәыҷи Ҟансоуи рҟамчқәа аарымылхт.
Цыблаа рхада Мсым Хәыҷы иахь ишынхьаԥшлозгьы, инеимда-ааимдо уажәраанӡа изҿыз ражәабжьҳәара иналагеит абыргцәа.
– Адунеи, дад, злыԥха ҳаура, ажәҩанаҿ иҟоу анцәақәа зегьы рынцәахәы Ан ианылшаз амш инаркны ҟыба-ӡыба агым, – иҳәеит Хнышь.
– Ҟыба-ӡыба абагхои, «лахьы уаԥшны кәац ша» – шырҳәо аиԥш, залымдарыла еибаркызар, – ҿааиҭит нырцә ахәышҭаара иҽҳәатәаз Хакәыцә.
– Ҳаи, дад, уара ааԥын акәыкәу аҿы узеихакраҳа уаҳа уаанкылара ауам.
– Зегьы зхароу ибз ауп. Анцәақәа зегьы рынцәахәы ҳәа узҿыз Ан илыҵаҳәатәын, ма ибз илымҭарц, мамзаргьы – ибз ҿалҳәарц, – урҭ реицәажәара иҽналаирхәт Ҭаҳангьы.
– Абри зхысҳәаауа – ирҳәақәаз имаҳаӡазшәа иажәа анагӡара даҿын Аҟәлан-иԥа Аҟәланқьыри, – ҳадгьылҵәҟьа ахала ҭынч џьара ишьҭазарц ахьахәҭаз ахаҭыԥан, цә-дуӡӡак атәыҩақәа ирыбжьакны иакызаап. Злыԥха ҳаура имчала, уи ацә мқәацаӡозаап, мамзар, ҳауа-ҳшәаџь ыҟамкәа ҳақәӡаахьазаарын. Ацә атәыҩақәа
руакы, анцәақәа рынцәахәы Ан лҭынха-лҭынҵы зегьы иреиӷьалшьоз лаҳәшьаԥа – амаалықь дықәлытәазаап, адунеи дахылаԥшларц, бзиароума, цәгьароума иааҟало, амшаԥ кәтаӷь аиԥш иҟаԥшьӡа инаганы лаԥхьа инықәиҵаларц. Аха ари мышкы акәымхеит – шәышықәсала, зқьышықәсала абри даҿын. Амаалықь имаҵура игәы аныԥнаҵәа, аныха иашьцылаз алапҟьа агәыдиҵон шырҳәо аиԥш, анцәақәа зегьы рынцәахәы Ан аҵәы дахаҵаны, аӡы дамыӡәӡәо, ҿҭыӡәӡәаала лыхцәажәара далагеит. Иара усгьы дины адәы даақәлазар аахыс аӡәы итәы анимҳәоз, шьоукы анеинимҟьоз, ианеибаимырфоз ихы ихьуан. Ари атәы анцәақәа зегьы рынцәахәы Ан ианлаҳа, дааԥышәрыччан: «Зутәы – ум, иҳәатәгьы – ҳәам» – лҳәеит.
Анцәақәа зегьы рынцәахәы Ан ас узлыхцәажәои ҳәа ианиазҵаа: «Саҳ ҳәа зоуҳәо, стәы ҳәа уеиҳәоит акәымзар, анцәақәа зегьы рынцәахәрас илылои, адгьыл аҿы иҟало сара сыхәда иқәыжьны, лара ажәҩанахь дхалан, акгьы агәхьаа лкымзар» – иҳәеит. «Ус умҳәан, улшәиир ауеит» – анырҳәа, «Анцәа сылшәиргьы, ажәлар рхы сыдырныҳәалондаз» – иҳәеит иара.
– Изхысҳәаауа, анцәақәа зегьы рынцәахәы Ан лаҳәшьаԥа-амаалықь ииҳәаз лмырҳаӡакәа ллымҳа ианаҩлыжь, ииуаз ламырба аназылу, аҷкәын гаӡа дҳәымпырҵызлааит иҭахызаргьы ҳәа игәхьаа анылымк, уаҳа дхьаԥшны данимыхәаԥш, лаҳәшьаԥа-амаалықь даалаган мҵык азыҟаиҵан, аввы ахга ацә ҭаха анамҭо иалагеит. Аԥынҵа инақәтәан иацҳан – иачҳаит, алымҳа иацҳан – иачҳаит, аҟәаҟәа иацҳан – иачҳаит… амала аҵыхәа ианаавала, ацә иазымчҳазт иҭрысзаап, адгьылҵысра ӷәӷәагьы ҟалазаап. Адгьыл аҿы ахлымӡаах ҟалеит ҳәа Ан ианлаҳа, лаҳәшьаԥа диԥхьан дналгазаап, аицәажәара ӷәӷәагьы рымазаарын, ажәакала, ҳдунеи зшаз анцәақәа зегь рынцәахәы Ан адгьыл ахылаԥшра знапы ианылҵаз лаҳәшьаԥеи ражәа еиқәымшәеит, аимак роуит, еиҿагылт. «Бара адунеи
сшеит, уаҳа ус сымам ҳәа бшьамхқәа еиқәыршә быԥсы бшьоит. Сара бара ибшаз адгьыл сшахылаԥшуа ԥсуаҭла сымамкәа сааԥсеит. Адгьыл знапы ианыҵәҟьоу бара бакәым, аха сара соуп. Ус анакәха, сыхәҭаа сбырбароуп, аби-ԥеигьы еиҿыҵуеит» – ҳәа дикит.
Анцәақәа зегьы рынцәахәы Ан амҟалатә лзыҟалеит. Зегь реиҳа дзықәгәыӷуаз, зегь реиҳа бзиа илбоз лаҳәшьаԥа илыҵеикит. Нас дааиԥхьхәыцаан, уаха усгьы лашьцоуп, уаҵәы ашьыжь ухәҭаа усҭоит ҳәа иалҳәеит.
Ауха иалагӡаны адгьыл аҿы изызҳауаз ашәаԥыџьаԥ зегьы лыршәҭкакаҷит. Адырҩаҽны ашьыжь лаҳәшьаԥа-амаалықь даалыԥхьан, ус иалҳәеит: «Алаԥшра уара иутәуп, иуҭаху руак алх – ма адгьыл, мамзаргьы адгьыл иқәгылоу ашәаԥыџьаԥ».
Лаҳәшьаԥа-амаалықь, лада адгьыл ахь длаԥшызар, абар ассир, ишәҭы-уаркалеиуа иҟаз ашәаԥыџьаԥ ибла хнакит, инацәагьы ақәикит. Зхәы еиҩшаны издырбаз диҩызахеит. Анцәақәа зегьы рынцәахәы Ангьы илҭахыз уи акәын. «Абыржәыҵәҟьа ушәаԥыџьаԥ уманы сыдгьыл уқәҵроуп!» – ҳәа ҿаалҭит. Лаҳәшьаԥа-амаалықь идырт дышжьаз, Ан лнацәахы дшахыкәлыршаз, ага дганы аӡы имыржәӡакәа дшаалгаз, «Анцәақәа зегьы рынцәахәы излабаҭәам ала бныҟәеит, ҩысҭаарала бсыҵалт!» – иҳәан дыҳәҳәеит.
Анцәақәа зегьы рынцәахәы Ан дааԥышәрыччан: «Уажәшьҭарнахыс даҽаӡәгьы уимжьарц азы, умаалықьра ааумхны иахьарнахыс уаҩысҭаазааит», – лҳәан, иҩысҭаахаз лаҳәшьаԥа акакеиҳәа диҵаҳәҳәан, амаҭ – маҭ шьала ауп изларыӡәӡәо ҳәа наиаҳәаны дылԥырылцеит.
– Ага сцаны лыхәҭала аӡы аазгаанӡа анцәа уаҳцәимшьааит, – иҳәеит Ҭаҳан ихы дааҩахан.
– Нас, нас, иҟалҵеи Ан? – иҵааит егьырҭ.
– Анцәақәа зегьы рынцәахәы Ан адгьыл знапы ианысҵарыда ҳәа мчыбжьы наҟьак дхәыцуан. Аҵыхәтәаны Анами Адами лшеит, урҭ роуп аҵануаа ҳәа ажәытәӡа ҳадгьыл иқәыз, аҵангәарақәа ҟазҵаз зхылҵызгьы.
– Адунеи, џьым, хынтә иқәӡаахьеит. Раԥхьа – аԥшасра ӷәӷәа иқәнахт, ашьҭахь – амца лықәлан зегьы лықәблаа ицеит, аҵыхәтәаны – аӡхыҵра ӷәӷәа ҟалазаап…
– Ус ауп, дад, ус… Адунеи аҿы зегьы еикәшоит рҳәоит – амши аҵхи, аԥхыни аӡыни, аиреи аԥсреи…
– Ус идәықәлар, уара излоуҳәо ала, еиҭа знымзарзны амца нықәланы зегьы нықәыҷҷааны иагароуп, – ҿааиҭыхт Таҳан.
– Ишәарҭоуп, ишәарҭоуп уигьы, дад, ишәарҭоуп, ауаатәыҩса амца закәу знык ирбахьеит, рҽацәырхьчалароуп.
– Аҵануаагь рҽацәырыхьчар рылымшоз?
– Аҵануаа – ҽа-уаан. Шәагаала ишьҭаӷьачаӡа ишыҟазгьы, рымч ӷәӷәан. Акаҵәара иқәтәаны, знапы нагӡаны, амшын инҭшьны аԥсыӡ кны, ажәҩан аҵахь иҩаскьаганы, амра инадырԥхаланы иӡны изфоз аиныжәцәаҵәҟьа ршәаны маҵуцәас ирыман. Ршьамхы џьбаран. Аҵан абынҽа длашьҭалан, Аҽагылара ҳәа иахьашьҭоу дахьӡеит, аҵыхәагьы дамҵасны икит рҳәоит. Ҳара иҳалымшо иҟоузеи, ҳара иаҳиааиуа дызусҭада рҳәон. Рхы рамаԥагьан, ҳара ҳауп ари адунеи аԥшәмацәа, анцәа дызусҭада ҳәа иеикануа иалагеит. Уимоу, хыхь ажәҩан дахьықәтәоу аабароуп ҳәа адгьыл аҟны ахаҳә-мҿыхә еизганы, акьыба дуӡӡа ҟарҵан, аҩада ажәҩанахь ҳхалоит ҳәа еиханы идәықәылт.
– Нас изхалама?
– Ажәҩан узхалозар – ижәҩанхозма?
– Анцәа ауаа дырбаратәы дыҟазар, дынцәахозма?
– Нас иҟалҵеи?
– Злыԥха ҳаура, анцәақәа зегьы рынцәахәы Ан мчыбжьы наҟьак дхәыцуан.
– Нас илыӡбазеи?
– Лаҳәшьаԥа-аҩсҭаа даалыԥхьан, хәыҷҵас амышәкәан дылалҳәан, ҵаҟа адгьылахь дылбаалышьҭит. Акьыба ажәҩан иаҵаргылан лара лахь ихалоз аҵануаа ари анырба, даргьы еишьҭеибаҵа адгьыл ахь илбааит. Ахәыҷы иеигәрӷьеит, иааӡара иалагеит. Ҳахәыԥҳа ҳәа изырҳәеит.
Аҵануаа рыхәԥҳа иишьа-иишьа еиԥшымзт, изҳашьагьы – зҳашьа еиԥшымхеит… Амра гылаанӡа – мчыбжьык зхыҵуа диеиԥшхеит; амра ҵлашәарак ианнеи – шықәсык зхыҵуаз диҩызахеит; ашьыбжьон – акаҵәараҿы аҵанаа акьаброу дрыцасуа дҟалахьан; ашьыбжьышьҭахь – дарԥыс наӡааӡахахьан. Уи даахьаҳәын, аҵануаа рабду, хышә шықәса зхыҵуаз Дад Ду, абас диазҵааит: «Аҵануаа ишәиааиуа мчы ыҟоума?»
«Дад, ҳахәыԥҳа, иҟоуп ҳара иаҳиааиуа мчыкгьы. Амала, уи аӡәгьы иаҳҳәаӡом. Имаӡоуп. Аха уара ҳахәыԥҳа ишԥоуцәааӡои! Уи амч – амца амч ауп». Абригьы иҳәеит, рыхәыԥҳагьы дныҵаба дцеит. Иҟалеи ҳәа ишынеиҿаԥшы-ааиҿаԥшуаз, ажәҩанахьтә асеиԥш абамба аура иалагеит. Саџьанк аҿыгҳара аҭаны ианышьҭала, иҵарыҵаруа иаамацәысын, абамба амца ҩацралан, зегьы лықәыццышәаа иагеит.
– Зегьы блызар – ауаатәыҩса злаанхеи? – аҵәы налеиҵахт Таҳан.
– Аҵануаа Зылха захьӡыз раҳәшьа Нарҭ Кәын ԥҳәысс данига, раҳәшьеи рымаҳәи ршәиин, ирылырцеит: «Агаҿахь, ҳабла шәахьамбо шәца!» – рҳәан, илбаарышьҭит.
– Аҵаныжәқәа раҳәшьа Нарҭ Кәын ихы дахьадикылаз ҭабуп ҳәа мҳәаӡакәа рқьышә дықәырҵану?
– Еи, дад, акы згыз – игыз идыруан, ҩба згыз – игыз издыруамызт, рҳәон ажәлар. Уи зхысҳәаауа аҵануаа роуп. Мишәанҵас ишан, ауаа шыҟамыз иҟан. Агаҿахь илбааӡомызт, ӡытҟәоуп, ӡмахроуп, ауаа ччиақәа рзоуп изшоу ҳәа иԥхьаӡаны. Адгьыл иқәаарыхуаз Нарҭаа – ацәышлампырқәа ҳәа ирышьҭан, ҳаҭыр рызрықәҵомызт. Убри азоуп, Ԥысҳахыра акаҵәарақәа рахь ихалан аҵангәарақәа здыргылозгьы, уаҟа изынхозгьы.
– Наптәрас ирымаз?
– Ибчараҳуан.
– Уи азоума Нарҭ Кәын дызраҭәарымшьоз?
– Ацәышлампыр-ҳамаҳә дышԥаҳалаҳаргылои! – рҳәан, Нарҭ Кәыни раҳәшьа Зылхеи дәылырцан, шәца, аӡмахра шәылаз ҳәа аԥшаҳәахьы илбаарышьҭит.
Нарҭ Кәыни аҵануаа раҳәшьа Зылхеи амшын аҿықәан хаҳәҵәаҳәқәак неилышьшәа рун, қәацәк ргыланы иҩналт. Анцәақәа зегьы рынцәахәы Ан, абамба асеиԥш адгьыл ахь илашьҭны амца анацралҵоз, Нарҭ Кәыни уи иԥҳәыс Зылхеи рнышь иақәтәаны, аԥра ргыла, амшын агәахьы инаскьаны, аԥсыӡкра иаҿын. Иӡхыҵаанӡа адгьыл аҿы иҟалаша ҟалахьан. Кәыни Зылхеи ирхылҵыз ҳауп иахьа адгьыл аҿы ауаатәыҩса ҳәа иқәугьы. Зхы замаԥагьоу, цәгьа баны бзиа зымуа, Зылха лыла аҵануаа ршьа злалаз роуп.
– Уара излоуҳәо ала, ауаатәыҩса ари адунеи иқәнаҵ аимак-аиҿак ҟалоит.
– Ааи, адунеи ҟыбаӡыба агым ҳәа сажәа сзалагазгьы уи ауп.
Арԥарцәа еихьымӡа-еиԥымӡо аишәақәа ааҩнаргалан, абысҭа анырҵеит, алҩаҵә рхылззуа акәац ԥылгыд дуқәа ааган иқәырҵеит. Аҳәса ракәзар, ачыс хаа-мыхаа идырхиаз асура иаадәылыргеит. Ҭыԥҳак дыҵәрышкәаӡа ашьамхқәыршә ҟәаш лыжәҩа ихшьны, ӡыла иҭәыз аирыӡи абҩа лагьани лыма днарылалан, «уара – аԥхьа, сара – ашьҭахь» ҳәа еибапатууа рнапқәа андлырӡәӡәа, еиҳабы-еиҵбыла еишьҭаланы аишәақәа инархатәеит.
Мсым Хәыҷи Ҟансоуи аиҳабацәа антәа ашьҭахь рыҽӡырымгакәа дара рзы хазы назҳәазҵамала ирхиаз аишәа инахатәеит.
… Рылахь-рыџьымшь ӡатәны рхәы напы адыркижьҭеи уажәшьҭа маҷ ҵӡомызт. Уара умсит… Сара сымсит… ҳәа игәыкыҵәыкуа, рхаҵкы каибамыршәуа аныҳәаҿақәа акымкәа-иҩбамкәа иаарылсны бзиа ианнеи ашьҭахь, руаруарбжьы еиҳа-еиҳа ашьҭыҵра иалагеит.
Уи рхы иархәаны Мсым Хәыҷи Ҟансоуи ҩагылан, адәахьы индәылҵт.
Амаҵурҭа аладахьшәа, аҷкәынцәеи аӡӷабцәеи еихлафуа ирхагалан иахьыҩназ ҿыц идыргылаз амҳарахьы рҿынархеит.
Амза аҭәымҭан. Ажәҩан каххаа иҵәцан. Џьоуҳарҵас иқәҵазшәа уахьтә зқьыбла рхаҵаны иааԥшуаз аеҵәақәа еилаџьџьон. Асар рымҩа ҭӷәыхаа ажәҩан еиҩнашон. «Иарбан гану сара сиеҵәахә ахькыдушь!» – Мсым Хәыҷы дааҭгылан, ихы ҩышьҭихын, ажәҩан днаҵаԥшит.
– Баша уԥшуеит ажәҩан ахь, уиеҵәахә уаҟа акәӡам, абри амҳараҿоуп иахьыҟоу, – иҳәеит Ҟансоу, Мсым Хәыҷы гәаныла ииҳәаз ажәақәа аҩысҭаа иаашьҭԥаа инаганы илымҳа иҭеиҳәазшәа.
– Ҟансоу, уара абга уақәтәоуп.
– Сара абга сақәтәоу-сақәтәаму аилкаара уадаҩуп, амала уара ухылԥа аҵыс шҭоу зегьы ирдыруеит.
– Сызлаужьзеи?
– Иумаҳара иҟоузеи ари адунеиаҿы, сара акыр уаласыжьма, уара ухала узлаҳаз уанзалымҵ, бзыцәашьак иаҳасабала суал насыгӡоит ҳәа уалгара саҿуп акәымзар…
– Агалаба аҳәара уалагахт.
– Убраҟагь уиашоуп, агалаба аҳәаха аамҭа абаумоу, дгәыҭҟьа-ԥсыҭҟьаха Хьыбла амҳараҿы данузыԥшу.
– Убз ада кәац уҿамшәааит, Ҟансоу.
– Ибзиоуп, ибзиоуп, уи уашьҭан иҳаӡбап, уажәы амҳара аԥхьа иҩнало уара уакәу, сара сакәу?
– Зныкыр сыҩналахьоума, акрыздыруоу?
– Ҳқьабз еилаагозаргьы абыргцәа ирбом, ҳаиҭазҳәарыда. Уара уаха умаҳәра анаҩсангьы, цыблаа урхадоуп. Ушныҟәалакгьы унаалоит. Насгьы ари амҳара здыргылаз Хьыблеи уареи шәзоуп. Ус анакәха, уара уаԥшәымоуп, аԥхьа иҩналашагь уара уоуп, – иҳәан, Ҟансоу амҳара ашә ааиртын, уҩнал ҳаҳ, уххь згеит иҳәарашәа даахырхәан, амҩа ииҭеит.
Уажәраанӡа меигӡарахда еилафуа, ауу зыхга иҩназ арԥарцәеи аҭыԥҳацәеи ҩаҵҟьеит. Аҿаԥа рҿалазшәа рыҳаидеи ыҟаӡамкәа еиқәыԥсы иаагылт.
Змаркацқәа ҵәымӷда еибаркыз амҳара ҭбааҭыцә аҩнуҵҟа иааҭынчрахеит. Ххьа-рахәыцла иқәҵаз аԥардақәа инарыха-аарыхан иаартын.
Фырџьысҭанла еибыҭаз Мсым Хәыҷы, иӡара ҭарҟаца иамӷаз абӷаза, еилаарцыруа ихьӡыркыз аҟәынақәа рыла иҩычан, зыҭра иаласазшәа еихаҟацаз х-маҿаки ҳәызбахәыки инаӡоз иӷәакьыс ҟама, саара ишьҭасуаз, х-ҟамчхәык иааиуаз ифрангь аҳәа, ишьапгәацәқәа ирыдшәаҟьала иӡахыз ашьыгрын зецкқәа рԥынҵақәа харшала, ачамҭы иалхыз ааџьақәа асырӡ аиԥш иҟәашккараӡа амҳараҿы иҟаз рыбла хнакын, ируа-ирҳәо иақәшәомызт. Ҟансоу иарӷьа напы игәы инадикылан, Мсым Хәыҷы иахь дынхьаҳәын, даахырхәашәа иун, ҿааиҭит:
– Мышрақә, ҵыхрақә, шьапымшла умҩахыҵааит цыблаа ҳаҳ!
Арԥарцәеи аҭыԥҳацәеи Ҟансоу ишыҟаиҵаз аиԥш рыхқәа ладырҟәит. Ԥҳәызбак даагьагьан, аԥардақәа руак азыбжараҟынӡа даахеит. Амҳара егьи азыбжаҿы амезан ҵкы зшәыз Хьыблеи лареи рхала иааныжьны, егьырҭ зегьы еишьҭала егьи аганахь иааиасны иааикәагылт. Ҟансоу Мсым Хәыҷы диман Хьыблеи уи лҩызеи рахь иҿынеихеит.
Хьыбла бынҽаҵас дахьгылаз абазақьа иеиха кны даалхагылазшәа, лгәы ҭыҵны аҭҳара-ҭҳараҳәа аисра иалагеит. Иара усгьы сақә-сапыншәа иҟәашккараз лхаҿы шьадахеит.
Шәымҭак иалагӡаны Ҟансоугьы Хьыбла лҩызагьы аԥарда егьи агангьы иаахан, иааимардан, дара наҟ индәылҵт.
Ақьабз ишаԥу ала, ас маҳәи ҭацеи рхала ианеизынрыжьуаз, амҳара егьи аганахь ииасуаз аҿар алаф рхырҳәаауан, иччон-ихәмаруан, аԥхьарца арҳәаны ахьӡыртәрашәа неимда-ааимдо ирҳәон. Маҳәи ҭацеи урҭ рышьҭыбжь еиҳа иарҭамамуан. Зназы ашьалҭа татаӡа изқәыз ацәардаӷәы инықәтәон, нас амаҳә аҭаца илхаршәыз акасы аалхыхны, дааигәыдыҳәҳәалан дгәыдикылон.
Аха уаха амҳара егьи акәакьахь иаанхаз арԥарцәа шәаҟьеит, аҭыԥҳацәагь ҿырҭуамызт.
Мсым Хәыҷы ажәа мҳәаӡакәа Хьыбла лнапы аанкылан, дналҿаԥшит. Аӡы алеира зымч амырхаз иеиԥш, лара дгылан, лхы шьҭацалан саара дкаԥшуа.
Мсым Хәыҷы Константинопольнтәи иаахәан иааигаз ахьы мацәаз иџьыба иааҭиган, ларӷьа напы агәыбжьынацәа инахеиҵеит.
Даара иҭахын дызҳәынҷаз, иԥсы зырмаҷыз лыблақәа дырҭаԥшыр, аха лара лхы дымҩахт… Лнапы ааужьны даақәгьежьаан, аԥарда даахан иааиртит.
… Ашьҭахь иларха-ҩархо еимаркуан, еимҵаркуан. Шьоукы изларҳәоз ала, Мсым Хәыҷи Хьыблеи лацәҟәысымҭакгьы рхала еидгыламызт. Даҽа-шьоукых урҭ уамажә аамҭа еидхалазшәа иалацәажәон.
«Аҳҵас дныҟәеит», – рҳәеит абыргцәа рлымҳа аҟынӡа ианнеи.
Ари ауха Мсым Хәыҷы Хьыбла диҳәеит. Рчарагьы аҿҳәара ԥҵәан, бҵан мза анҵәамҭа иақәдыршәеит.
Ноурыз ишықәсцәашьгьы уанӡа иадыркуан.
Мсым Ду иабаӡӡеи Цәыцә дицны Быхәлантә дылбааит, абазгаа ирымаз раҳәшьагьы лхаҵа длыма дааит, уимоу, рҭынхара иакьарзыз асаныгцәа рԥызагь ахьырԥар раԥхьа дгылан ашҭа иҭалт.
Мсым Хәыҷы иҟалаз издыруамызт, дрызҵааргьы, изеиԥшымтәит. Аԥсны иҟамлац ҟалама, асасцәа шәаазгазеи ҳәа дышԥаразҵаауеи…
Сеилыҟә Цәыцә данынеиҿаԥш нахыс уи ишихҟьаз, цәыгькрак шихәыцыз гәҩарас икит. Амала инмырԥшӡакәа, ҭынха дук иеиԥш днеиԥылан дгәыдикылт.
– Ушԥаҟоу, Цәыцә, арахь уаақәлаӡом, ҳаухашҭӡеит, иҟалеи? – дилаҵәаӡан аԥсшәа иеиҳәеит.
– Сажәит, Сеилыҟә, сыхәԥҳа иоуп акәымзар, уажәгьы албаара сылымшар ҟаларын. Аҽықәтәара аасҭа ахәышҭаара сыҽҳәатәаны ихәарҽхаз сыбаҩқәа, Аҭлагьыҟәа иеиԥш ахәышԥырӷы аҿы исҟәиалар еиӷьасшьо салагеит, – иҳәеит, иҽыргызмалны дԥышәырччо.
Аҭлагьыҟәа иӡбахә аниҿыҵҟьа нахыс, Сеилыҟә идырт рысасцәа раара мзызс иаҵаз, аха инмырԥшкәа, ҽымдыр ҟаҵаны ҿааиҭит:
– Адунеиажә уаарами. Рыцҳарас иҟалаз, иахьа уажәраанӡагьы убри ахьаҳзеилымкаац ауп.
– Сеилыҟәхеит, ауаатәыҩса зегь еилажьтәума?
– Уиашоуп, Цәыцә, уиашоуп. Ауаатәыҩса зегь еидукылар ҟалома. Ачуан иҭоу ззымфаша, аца иҭоу иахыбаауа роуп сара сызҿу, – иҳәан, асасцәа ахьхалаз амардуан дима днаҿалт.
… Мсым Хәыҷы иҭынхацәа дреигәырӷьеит. Иашьеиҳабҵәҟьа димбеижьҭеи акрааҵуан. Ианхәыҷқәаз ишыҟаиҵалоз аиԥш, инапқәа аҩбагь аанкылан, илакҭа дҭаԥшуа ажәытә-аҿатә, иҟоу-иану ҳәа иацәажәара даҿын. Мсым Дугьы дахьиз, дахьааӡаз рыҩны-ргәара даннықәыԥш, игәы ԥшқахан, илабжышқәа ахьааз даацәыԥхашьан, наҟ зымҩа дынхьаԥшит.
Аишьцәа еицәажәон… Реицәажәара зны-зынла зыбыз налазҵоз раҳәшьа лакәын. Егьырҭ ауада ҭбаа акәакь аҿы итәан. Рыбжьгьы ныҵакшәа акы рҳәон.
Раб Ноурыз идунеи иԥсахижьҭеи аишьцәа еибамбацызт. Уиижьҭеи маҷ ҵӡом. Ҩышықәса ирықәуп.
Мсым Ду Ԥысҳахыра ашьхара акаҵәараҿы Нхыҵ-Кавказҟа ихыҵуаз амҩа дызлахылаԥшуаз ала, уажәазы иџьабаа еиҳа иӷәӷәан. Мшәан, аџьамцәа устәи ауми ишылбаауаз. Ноурызгьы убри дазхәыцны ауп аԥсҭазара аԥышәа еиҳа измаз иҷкәын еиҳабы уахь дзишьҭыз.
– Араҟа ҭынчроуп, – иҳәеит Мсым Ду.
Дали Ҵабали ҭынчроуп ҳәа изишьаз, алада, Аԥсуаа Рымҩа Аԥсны агәы иахьагәылсуа ауп. Егьаумҳәан, амшын иааӡхыҵуа зегь раԥхьа агаҿаҿы аԥсилааи абазгааи аарҿамгылои… насгьы, мшәан, амраҭашәарахь, Абаск аӡиас нырцәҟа, абазгааи, асаныгцәеи, зыхәааи рами иҟоу, амрагыларахь акәзар, Алазцәа рҳәынҭқарра шьҭами. Урҭ зегьы қьырсианцәами, динхаҵарак ами ирымоу…
Иара зегь реиҳа ишәарҭоу, зегь реиҳа иуадаҩу аҭыԥ аҿы дыҟоуп. Нхыҵынтәи акаҵәара схыҵуеит ҳәа зҿаазхо дааникылароуп. Нас ишԥеиури, деиҳабуп, ауӷә еиҳа иахьақәыӷәӷәо даҵагылазароуп. Иаб идимҵаргьы иара уи акәын иалихуаз.
Иабаӡӡеи Цәыцә знызаҵәык ауп, днахыкәша-аахыкәшо уара уеиҳабын, аԥсуаа ҳҿы ишаԥу, аҳҭынраҿы аҳ иҭыԥ аанызкыло аԥеиҳабы иоуп ҳәа, Ноурыз иныӡбара иҽаназик, Мсым Ду иабаӡӡеи ажәа имеимкыцызт, аха иаб Ноурыз ишакәым дихцәажәо даналага, дааԥхьижәеит:
– Аб иуасиаҭ ажәа аныха иаҩызоуп, иалацәажәатәым. Уи назмыгӡаз аԥа – иаб иԥара даԥсам, дчарҳәаҩуп!
Цәыцә ииҳәаз ааицәымыӷхан, ҿааиҭит:
– Уиашоуп, баба, уиашоуп, аҵлаҳәысҭажә усзымӡырҩын, баба…
Цәыцә уаҩ ҟәыӷан. Ихәыԥҳа илаигӡоз шырацәазгьы, уинахыс Мсым Ду иҿы Ноурыз ихьӡ уаҳа иҿаиршәуамызт. Ибз ааникылт.
– Сашьа, – иҳәеит Мсым Ду, раҳәшьеи рымаҳә Сԥадаги рахь дынхьаҳәын, – уаабарц ҳҭахижьҭеи акрааҵуан, аха уажәы ҽа усуп ҳаазгаз.
Мсым Хәыҷы иахиҳәаарызеишь ҳәа дааҭгылан днеизыԥшит.
– Ԥысҳахыра ашәарҭа иҭагылоуп. Џьамтәылантәи ҳара ҳтәқәа изласзаарыцҳаз ала, Хосрои деиҭаҳақәларц иҽазирхиоит.
Мсым Ду днахыкәша-аахыкәшо ацәажәара дазҟазамызт. Уи дуаҩ иашан, иԥшӡазаргьы иԥшӡамзаргьы, ииҳәарц ииҭахыз уҿаҿы иҳәон. Изгәамԥхоз рацәан.
Ауаа аиаша анроуҳәо аасҭа, ргәы ацха нықәшьны шаҟа иужьо аҟара убзырӡы рҳәоит. Ус ишагәышьоуп ари адунеи. Мсым Ду ихала иабаирҽеири. Раҳәшьеиҳаб Мкыд лоуп акәымзар, уажәы Быхәла ныжьны арахь дылбааратәы иҟамызт. Аишьцәа хазы-хазы ишырааӡозгьы, улахь-уџьымшь ыҟоуп ҳәа еибырымҳәацызт. Рмаршәа кны, аӡәы игәы егьи иирхьыр ҳәа ишәаны акәын ишеицәажәоз.
Убри ауп Мсым Ду, Мкыд лхы дҭарԥаны аранӡа дзаалгаз ацәыргара зицәуадаҩыз, днавала-аавало, днакәараҵааакәараҵо Џьамтәылантәи дзалагаз.
– Хосрои ҭынч ҳшимыртәоз ззымдыруада, – Мсым Хәыҷы иашьеиҳаб иааимдан ацәажәара дналагеит. – Аԥсуаа Рымҩа ҳнапаҿы ишыҟоугьы, ар-аԥсҭыр иманы иҿааихар, уареи сареи ҳхала даҳзынкылом. Убри аҟнытә, сара стәала, Аԥсырҭ адырра иҭатәуп. Асаныгцәагь, абазгаагь, аԥсилаагь ааҳадгылар, ҳалакьысра згәаӷьуада? Ҳамаҳә исҳәаз угәамԥхеит ҳәа сыҟоуп, уҳәыцы-мыцуашәа збоит, – иҳәан, Сԥадаг иахь дынхьаҳәт.
– Нан, сашьа хәыҷы, умаҳә иакәым, ҳарҭгьы иаҳгәамԥхеит иуҳәаз, – ҿаалҭит иаҳәшьеиҳабы Мкыд.
– Ааи, аха саҳәшьаду, – ус акәын Мсым Хәыҷы иаҳәшьа Мкыд дышлышьҭаз, – шәара ишәгәамԥхо исҳәеи?
Уи изҵаара ӡҭахысракеиԥш илмаҳаӡазшәа ллымҳа инавлыжьын, даацәажәеит:
– Ҵоуп, уашьеиҳаб, ҳаб иуасиаҭ ажәала Быхәла иаӡеит, саргьы Ԥысҳахыра акәакьк аҿы сыҟоуп, аха ҳарҭ абра, Цыбла ауп иахьыҟоу ҳаҩнра ду, ҳуасхыр.
– Ҳаб иҩнра – ҳарҭ зегьы иаҳзеиԥшуп, ҩаҟ иҟоу сашьа уакәзааит, лаҟ ирымоу саҳәшьа бакәзааит. Аӡәгьы шәахибаауам, шәахибаарангьы дыҟам, – иҳәеит Мсым Хәыҷы, Мкыд илҳәарц илҭаху даҽак шакәу, лажәа даҽаџьара ахы архараны ишыҟоу гәҩарас иоуны.
– Изхысҳәаауа, – Мкыд лцәажәашьа Мсым Дугьы игәамԥхазт, лажәа иркәараҵарц ҿааиҭит, – ҳгәыҳҽанӡамкәа Хосрои дҳақәлар ҳәа сшәоит. Аџьамцәа рқәылашьа уажәы ишәымбеит, аҷыҷмасеиԥш ҵыхәаԥҵәара рымаӡамкәа рҿаархоит, амҩан иаарымԥыхьашәо зегь ӷәыхны, ауаҩ шьа злам реиԥш, агара игароу аӡҟыҵәҟьа дрыцҳаршьом.
– Ҳара асаныгцәа ҳҟынӡа ишзымнаӡацгьы, урҭ рыӡбахә ҳаҳахьеит, – иҳәеит зхаҿы чмазара бааԥсык ашьҭа азыннажьхьаз асаныгцәа рхада, – ус сҳәеит ҳәа, ақәылаҩ бзиа дызбахьада!
– Зегьы зхароу аԥсоуп, – рцәажәара рымаҳәгьы иҽналаирхәт, – ауаҩы ари адунеи аҿы маҷӡак изхоит, арахь уахгьы-ҽынгьы изымфаша дазхәыцуеит, зычуан иҭоу ззымфаша, агәыла ица иҭоу дазыԥшуеит ҳәа зырҳәогьы уи ауми.
– Хосрои Ԥысҳахыра Ду акәым, Кавказ иуҭаргьы игәы ҭәуам. Шаҟа иго аҟара – иҵегь еиҳаны иҭахуп, – иҳәеит Мсым Дугьы.
– Убри акәын саргьы сыззааиуаз. – Мкыд деиҭаналагахт. – Хосрои, џьым сашьа, уара ухала дузаанкылом, – Мсым Ду иоуп лхы зықәкыз, – убриазы узықәгәыӷша амч иазхәыцтәуп.
– Ацәгьеи абзиеи рҿы аишьцәа еидымгылозар, риашьара қьар алоума, – ҿааиҭит Мсым Хәыҷы, иашьа Мсым Ду иахь дынхьаҳәны инациҵеит, – Аԥсырҭ изыцҳатәуп, егьаумҳәан Ԥысҳахыра Ду аҳ ҳәа ҳазхәаԥшуа иара иоуп.
– Уцәажәашьа злазбо ала, уара, Аԥсырҭ уаб иџьынџь сыҭ ҳәа уеиҳәар, иазууеи ҳәа умҵааӡакәан, иуҭаху азу ҳәа унагәҭасны иуҭоит, – Мсым Хәыҷы инеиҿырхьшәа ҿаалҭит Мкыд.
– Ԥысҳахыра Ду азы ус ахәҭоуп иҳәар, исҭоит.
– Аа, ииҳәо шәаҳауеит… сара издыруан ҳаб иџьынџь агәхьаа шукымыз, амала, улацәа хҩаны изабалакҵәҟьа иуҭоит ҳәа сыҟамызт.
– Саҳәшьаду, ҳаб иџьынџь сыԥсахәага ҭанаҵы тәымуаҩык инапаҿы иҟалом. Аха ҳаб иџьынџь еиҳаугьы аҽак ыҟоуп.
– Ма сара сеилаԥсеит, ма адунеи ааҳәит. Иахьыжәбо сааихьеит, аб иџьынџь еиҳау ыҟоуп ҳәа иахьа уажәраанӡа исмаҳацызт, сашьа, – Мкыд дангәаалак ларгәҵысҭа аҵысҵысра иалагон.
– Ҳзеиԥш џьынџь Ԥысҳахыра Ду ыҟоуп, Аԥсырҭ дызхагылоу Ԥысҳахыра Ду.
– Саб, саб рыцҳа, саб рыцҳа, – дааҩнаӷызт Мкыд деикәаҵәи-еикәахынҳәуа. – Ԥысҳахыра дахасыргылоит аҵәҩаншьапмырӡга ҳәа узҿыз уҷкәын Аԥсырҭ диҟаҭәеит, ихәура дҭалеит, саб, иҳаԥсыхәои саб?!
Ноурыз анышә данамардоз аҽны иҭоубыҭ дахьахагылаз ас лыбжьы ҭганы лмыткәмабжьы уаҩы имаҳаит, деиҵаԥжәаны уажәы аҵәыуара дшалагаз аиԥшгьы дҵәуа уаҩы имбеит.
Мкыд қәрала аишьцәа аҩыџьагьы дреиҳабын. Раби рани анрыԥха нахыс, сара соуп аиҳабы, изызхәыцтәугьы сара соуп ҳәа, Мсым Дугьы Мсым Хәыҷгьы лара лтәала рыбжьара далагеит, лгәы шаҭаны ишылзыӡырҩуаз гәаалымкӡаӡакәа. Анцәа ила, инахаран дынхон. Уарлашәарламзар дзаауамызт акәымзар, Мсым Хәыҷы ихы ахьигара изымдыруа дықәылҵахьазаарын.
Мсым Ду ицәымыӷхан дҩагылт. Лашьеиҳаб лнапы ааникылан, дыргәыбзыӷуа, лызқәа ааишьышьит. Мкыд аԥхьа даанапҟьа-шьапҟьашәа луит, аха ашьҭахь дқьыпшәыпуа, лҽааиқәылкт.
– Ҳаззааз аусҵәҟьа аганахь иаҳцәынхеит, – иҳәеит Сԥадаг.
– Саапкыр сыздҿарҳәало ҳәа исымоу сашьцәа, – уажәраанӡа амыткәма зҳәоз лакәӡамкәа лҽырҟәымшәышәӡан, аҽы ыргәыбзыӷны ишыркуа аиԥш даацәажәеит Мкыд, – ишәыхьша сара исыхьааит, шәгәы шәзырхьша акры сҳәазаргьы исанашәыжь, сшәеиҳабуп, ҳаб иԥсы ҭазҭгьы,
ахацәа рус сышԥалацәажәоз. Шыԥҳәыс-усхәым здыруеит, аха шәара макьана шәыҷкәынцәоуп, шәыҷкәынхшыҩ аиааины, дунеихаан риашашьа змам ак шәымпыҵымҟьандаз ҳәа ауп аракәымкәа, анакәымкәа Ԥысҳахыра ахаҩаӡарантә, Ахҷыԥсантәи сасуа сзаауагьы, – ҳәа лҽыртатаӡаны лажәа лырблаҟьеит.
Мсым Хәыҷы аԥсхых дизықәушәа деишәара-еиҵараха деиҵаӷәӷәа дыштәаз, зназы иҟаиҵара-ииура дақәымшәо даабжьажьа-бжьажьеит. Мкыд илҳәаз шыԥсажәаз идыруан, аха аԥҳәыс алаҵәҟьагь леишуам ҳәа гәаныла даахәыцын, иашьеиҳаб иеиԥш иаргьы дҩагылан, Мкыд дахьтәаз егьи аганахьала даалыдгыланы, иан лҿы ишиулоз аиԥш, даалаҟәын лылахь днагәӡит.
Ауаҩы аԥхьарцеиԥш еснагь ирхиара шамуагьы, агәыбзыӷра инаалоит.
– Араҟа шәтәа, – лҳәан, лашьцәа наҟ-ааҟ иналывалыртәеит. – Уажәшьҭа ҭаацәашәала ҳаицәажәап, – ҳәагьы нацылҵеит, уажәраанӡа ирылатәаз атәымуаа ҩагылан ицазшәа. – Шәара шәхы здышәкылаша Аԥсырҭ иакәым, аха Гәбаз иоуп, – лажәа хырԥашьа шамам длырдырырц, усгьы нацылҵеит, – ҳаб иԥсы ҭаны иахьа абра дыҟазҭгьы, убас акәын ишшәеиҳәоз. Ус акәӡами, мшәан? – лҳәан, аҽагажә ҳаԥшьахтыгоуп ҳәа шырҳәо аиԥш, лхаҵа иахь дынхьаҳәт.
– Назҳәазҵамоуп, – ажәакала иаашьақәирӷәӷәеит деилаҩ-еилаԥсӡа дахьтәаз лхаҵагьы. – Сара абасала сазхәыцуеит, – иҳәан, инациҵеит: – Акы, Аԥсырҭ ихаҭа макьаназы дзакәу иаргьы издыруам. Цәгьамыцәгьа ҳәа акрыҟазар инаиҵагалан, Сқьеԥарна днықәган Ԥысҳахыра Ду аҳ соуп ҳәа шрылеиҳәазгьы, иахьа уажәраанӡагьы агәра сызгом Ԥысҳахыра Ду аҳ Аԥсырҭ иоуп ҳәа. Избанзар, Ԥысҳахыра Ду ахаҭа еидкылаӡам. Асаныгцәа макьаназы Аԥсырҭ ҳимҵахырхәап ҳәа зынӡаскгьы рхы-ргәы иҭамшәацт. Уара, сабхәында еиҵбы,– Мсым Хәыҷы ихы наиқәикит – иуҳәазгьы саҳаит, аха уххь згеит Цыбла аԥшәымас иамоу, цыблаа раҳ ҳәа иахьазы изышьҭоу Аԥсырҭ иакәӡам, уара уоуп. Ус ушыҟоугьы уаанхароуп. Цыбла наган Аԥсырҭ ианиуҭа нахыс, уара иҟаӡам аӡәы уиҩызоуп. Ажәакала, Хосрои Аԥсуаа Рымҩала иҿааихар, сабхәындцәа шәыххь згеит, Аԥсырҭ ҳәа шәара ацхыраара шәызҭо дызбом. Мшәан, Набед ҳхәыҷқәа ҳамкәкәааны иҿаа-ҿаауа Џьамтәылаҟа ианигоз, Егры аԥшаҳәаҿы аџьамцәа ирыжәлаз Аԥсырҭ иакәызма, шәара шәамзи! Аԥсырҭ иеибашьцәа Анаҟәаԥиа абаа иҭимгаӡеит. Уи аахыс ҳима, ишәгәалашәыршәа, ус амзи ишыҟаз?
– Убасҵәҟьа иҟан, аиқәаҵәа ҳаршкәакәоит ҳәа шәаламгозар, – Мкыдгьы инақәлырӷызит.
– Ус акәзар, Аԥсырҭ илацәажәара уаҳа иаԥсам ҳәа исыԥхьаӡоит, – иара итәала иабхәындцәа ауӷә иаҵеиҳәазшәа ибеит, нас ашьшьыҳәа даҽа-шьаҿак ҟаиҵарц иҽазикит. – Ҩбагьы, – иҳәеит деиԥхьхәыцаауа, – шәаҳәшьеиҳабы диашоуп. Ажәытәтәи колхаа рҳәынҭқарра иахагылаз ирылҵыз, аҭахызаргьы уажәы алазцәа рҳәынҭқар ҳәа ишьҭазааит, сара сызҿу Гәбаз иоуп, иахьазы уи инаҩсан ацхыраара шәызҭаша аҽаӡә дызбом.
– Гәбаз ихаҭа ацхыраара иҭахуп, – иҳәеит Мсым Хәыҷы.
– Ииашоуп иуҳәо, иахьа Гәбаз абаагәара аиԥшҵәҟьагь дыӷәӷәам, – иашьеиҵбы ианицирӷызт Мсым Дугьы.
– Ус егьа иҟазаргьы, алазцәа рҳәынҭқарра акәымзар, Аԥсуаа Рымҩа зыхьчаша сара даҽа-ҳәынҭқаррак збом, – иҳәеит днақәыӷәӷәан Сԥадаг, арымӡ инықәиргылаз имашьхәылҵ асаԥыџь аиԥш ицламҳәа инаҵаргылан.
– Аԥсуаа Рымҩа – аԥсуаа ирыхьчароуп, – Мсым Хәыҷгьы ус аламала имаҳә иҽииҭомызт.
– Уҿы изҳәо хьыла иҭәааит, аха иабаҟоу уи амҩа зыхьчаша аԥсуаа?
Мсым Хәыҷы имаҳә аҭак ииҭарц иҽаныназик, иашьеиҳаб даахьаҳәны днеиҿаԥшит. «Уҽаанкыл, игәы иҭоу ирҳәа», – акәын иаанагоз илаԥш.
Сԥадаг изҵаара аҭак аӡәгьы иҟаимҵошәа аниба, сабхәындцәа сықәшаҳаҭхеит ҳәа гәатабӷата иҽааиртлан, Мкыди иареи ззааз аацәыригеит:
– Гәбаз иҭагылазаашьа иагьа ихьанҭазаргьы, ҳмаҟахы дадҿаҳҳәалароуп, уаҟа иҳәынҭқарра зегьы леилаижьуазаргьы, ир абрахь иааишьҭыртә иҟаҳҵароуп.
– Изла? – дҵааит Мсым Ду.
– Изла умбо, – лхаҵа иааимылдеит Мкыд, – аиуара ҳабжьалароуп.
– Сара иахьынӡаздыруа, Гәбаз дызуоу Аԥсырҭ иоуп… аха цхыраарас ииҭаз ҳәа акгьы збом акәымзар…
– Алазцәа рҳәынҭқар Гәбаз зыхшыҩ дазыӡырҩуа, арӷьажәҩас имоу, – иҳәеит Сԥадаг, Мсым Ду ииҳәаз имырҳаӡакәа, – Ҭердеҭ иоуп.
– Ани ацәымҟыражәу? – аҵәы налеиҵеит Мсым Хәыҷы.
– Иԥшра-исахьала улаҿ дааиуам, аха уи акәым аус злоугьы, илшо ауп, – лҳәеит Мкыд.
– Илшои, имчуи ҳәа шәҵаауазар, алазцәа рҳәынҭқарра иахагылаҵәҟьоу Гәбаз иакәым, аха иара иоуп.
– Сара ибзианы дыздыруеит уи ауаҩ, – Мсым Дугьы иаашьақәирӷәӷәеит, – Ҭердеҭ уаҩы гызмалуп, зегьы еиҳәҿисаауеит, аҳәынҭқарра еимиҵәоит, дмалуаҩуп. Гәбаз иҿынӡагь днагоуп, днагоуп моу, игәы ҭаҳаҳаны ифахьеит, ииҭаху иирҟаҵоит рҳәоит.
– Уи ами нас саргьы исҳәо, – Сԥадаг дгәырӷьеит, иабхәында аиҳабы дидгылазшәа аниба.
– Ҳаззааҵәҟьаз шәҭахызар, – лҳәеит Мкыд, Сԥадаг днакәараҵа-аакәараҵо дыззааиуаз хыркәшауа, – Ҭердеҭ анцәахша илҩызоу аԥҳа еиҭаҳәатә димоуп, ауаа инаҳҵап ҳәа ауп.
Мсым Хәыҷы адәышкәаӷьаз иқәхаз иеиԥш ддысӡа дтәан. Нас дцәырҳаны ацәа далҵызшәа ихы дааҩахан, илакыҵақәа ҭылашьцаа иаҳәшьеиҳаб Мкыд ихы налықәикын, дҵааит:
– Дыззышәҳәо ишәымада?
– Уара дузаҳҳәап ҳәа ауми ҳаззааԥса, сашьеиҵыб, џьым.
Мсым Хәыҷы ашырҳәа дҩаҵҟьан исасцәа даарылаԥшит, нас ашәахь иҿынеихеит.
Иҟазшьақәа ргәамԥхазт, инеиҿаԥшы-ааиҿаԥшқәеит. Ашәхымс данынхыҵуаз, даақәгьежьааит, Мкыди Сԥадаги ихы нарықәикын:
– Башаӡа шәхы аџьа ашәырбеит, уи иҟамло усуп, – иҳәеит.
Мсым Ду Мкыд дылбар ҳәа дшәаны наҟ дынхьаҳәт. Дԥышәырччон. Сԥадаг дҩыҵыззан, акы иҳәарц иҿы ахьааираҳаз, ус даанхеит.
Мкыд лакәзар, зназы иҟалаз лзеилымкааит, аха нас иаалцәымыӷхан, Мсым Хәыҷы иабаӡӡеи Сеилыҟә иахь дынхьаҳәын дҵааит:
– Сашьеиҵбы ижәҩа ҭызҟьада?
Сеилыҟә қәрала акырӡа дышреиҳабызгьы, деиҵаӷәӷәа дҩагылт.
– Сыхәԥҳа диашоуп, уи иҟамло усуп, – иҳәеит днарылаԥшын.
– Избан, избан изыҟамло? – днаҵаҳәҳәан дҵааит Мкыд.
– Избанзар Аҭлагьыҟәа иԥҳа Хьыбла дизҳәаны дтәоуп. Ачара аҿҳәарагьы ԥҵәоуп. Бҵан мза аҭәымҭаз акәхоит.
Идыды-мацәысны, аҵықь-аҵықьҳәа иахьтәаз ауада иныҩнатҟәацны, зегьы ннарҵәазшәа, азныказ иааҭынчрахеит. Нас, зылуқәа еиқәаҳаз аӡлагара аиԥш, Сԥадаг дхьылаа-хьылаауа ишьҭахь игылаз арымӡ днықәҳаит.
– Саб, ахьымӡӷеиқәаҵәа шаҳзыҟалаз уаҳама, саб рыцҳа, зегь реиҳа узықәгәыӷуаз уҷкәын ижәҩа кшеит! – амықәшәатә иақәшәаз леиԥш Мкыд лыбжьы аҳҭынра индәылҩыхт.
Бҵан мза Ерцахә ҟәашӡа ишышлахьазгьы, зны-зынлагьы уахьтә иҿыхьшәашәааӡа ԥшак шаслозгьы, ҽынла макьана ԥхарран, уимоу, иаалырҟьаны кәыркәа азеиԥшҵәҟьа ианкацеиуазгьы ыҟан. Ааԥын зхәыжә зҟьо аԥстәқәа реиԥш, ҭагалан аԥсабарагьы ахаҿы аԥсахуан. Алԥхынрак еиҵәҟаҟараӡа иахаршәыз атлаз нахыхны, зны иҩежьҟанҭалеиуа, нас ихьыԥштәылаз шьаршьафк ала ихырҩазшәа акәын ишыҟаз.
Цыблаа хҭацәыха рымамызт. Алшықәсанык ԥхӡашала иаадрыхыз рҽаҩра, амш еиҭашәаанӡа иҭаргалар акәын. Ааԥын мышкы иуцәахыԥо, ҭагалан имзаны иуԥылоит ҳәа рҳәозар, ҭагалан мышкы иуцәахыԥо – ишықәсханы ауп ишыҟало. Адгьыл икәкәы-цыкәуа иқәаарыхуа реиԥш уи бзианы издыруа аҽаӡә дыҟам. Уи ауп хәыҷла-дула шьыжьы инаркны алашьцара иаарымнахаанӡа рымхырҭақәа изрылоу.
Еиқәаҵәасамсалха ишәыз акаҷыҷ жьымжәақәа афҩы ирхылҵуаз лаҳа-лаҳауа ақәаҵара зегьы амҽханакуан.
– Уа нар улбааит!
– Бзиара збаша, бзиара збаша, аха ианарнӡа ара сықәхар, сагьҭанасып…
Ажьҭаацәа еихлафуа, рымҵәышәқәа рыдҳәалан, акьышәкьышәрахь иҩеиуан. Макьана ихамлац шуҳәо, инцәырҟьа-аацәырҟьо, амахәқәа инарықәҳәаза-аарықәҳәазо, абӷьы еилачырақәа инарылҵәры-аарылҵәраауа еихапапа идырҭәуаз рымҵәышәқәа абырсааҭк, ҵаҟа иларышьҭуан.
Ҵоуп, лбаа амшын аԥшаҳәаҿы инхоз аԥсилааи абазгааи иҭарҭәоз аҩы ишеиԥшымызгьы, цыблаа рҩы уқьышә инықәҵаны уагәҭасыртә иҟамызт. Уимоу, еиҳа иахьҟәаԥаҿаԥараз, ашьхара иахьаԥныз акәу здырхуада, ажь агьамагь аҽакын, аҩы иҭарҭәоз аҿынкылара хәыҷык ишыхьамҭазгьы… Реиаҳәа еиқәаҵәа дуқәа рҿы ажь анырхәо, абнашәҭ ҷыдақәа рхышәҭқәа ахьаларҵо ауп уи зыхҟьо ҳәа рҳәон. Изакә шәҭу, дара цыблаа рнаҩсан уаҩы издыруам, убри аҟнытә «цыблаа рымаӡа» ҳәа иашьҭоуп. Даҽа-шьоукых, уи зыбзоуроу цыблаа ракәӡам, Ԥысҳахыра ахи-аҵыхәеи аратәи аҳауа аҩыза аҽаџьара иахьыҟам ауп рҳәон. Аиаша ауми иаҳҳәара, цыблаа рҿы аӡынра еиҳа иӷәӷәан, асы заа илеиуан, аҷҷа-ҷҷаҳәа ицәажәо еиҟәжәаны иҵаауан. Ааԥынра акәзаргьы, лассы иааӡомызт. Аԥхынра, кәыркәа мзазыҵәҟьа, аарҩара иамҽхакны лбаа амшын аԥшаҳәаҿы адгьыл еиҟәыжәжәа ианцо, ара амра ашәахәақәа хаакәакәараӡа, игәыбзыӷуа ауп ишықәыԥхо.
Аҳауа иаџьызшьогьы, цыблаа ирыбзоуроуп зҳәозгьы акаҿы еиқәшәон – цыблаа рҩы Ԥысҳахыра егьырҭ акәакьқәа рҿы иҭарҭәо аҩқәа иреиԥшымызт. Уи ауп цыблаа рҩы ҳәа зазырҳәозгьы.
Ҭагалан цыблаа зеигәырӷьоз, ԥхӡашала иаадрыхуаз рурақәа ахьҭаргалоз мацара акәым. Иаарыкәршан ахәқәеи аԥсҭақәеи хҟьан арақәеи ахьақәеи рыла. Ахьеи акакани цәҟәыншьаны шьамхахьы ирыҵажьын. Хәыҷи-дуи ҳаҭала, хәырџьанла иааганы алаӷәрақәа ирықәрыԥсон.
Мгәахәыс иаадрыхуан ашырӡ.
Акакан иалырхуаз афатә-хкқәа рацәан. Аха урҭ зегьы реиҳа цыблаа ирџьыршьоз, арашы алхшьа раԥхьа иахьырҵаз ауп. Ԥысҳахыраа зегьы уи цыблаа ирҿырҵааит ҳәа рҳәон.
… Бҵан мза аҭәымҭаз цыблаа шеилахазгьы, мчыбжьынаҟьак русқәа наҟ инышьҭаҵаны, Шьыбга ахәаны иқәгылаз Мсымаа раҳҭынрахьы инеит.
Мсым Хәыҷы ԥҳәыс дааигон.
Ачара неиҵыхны ируан.
Мкыди Сԥадаги рнапы ҟьаны иқәҵны ишцазгьы, Мсым Ду даангылеит иашьеиҵбы игәы ирыӷәӷәарц. Аԥ
шәымак иаҳасабала ачароура иахагылаз иара иоуп. Раби рани рдунеи рыԥсаххьан, раҳәшьеиҳаб, анхаҩы иԥҳа дышԥаауго ҳәа лыӡӷқәа цәыԥуа Цыбла далҵны дцахьан усгьы.
Иҟаиҵарыз Мсым Ду? Аҭлагьыҟәа иуара дазгәышьуа дшыҟамызгьы, иашьа игәы дзасуамызт. Мкыд леиԥш дымныҟәеит. Аҭлагьыҟәа дшаҩцамызгьы, Хьыбла лан иреиӷьу ҳәа цыблаа рыҳәса иаарылырхуа дыруаӡәкын. Иагьараан лчеиџьыка ифахьан. Хәыҷӡак иадамхаргьы лан лтәы лылалар, ҳҭацара даԥсахоит ҳәа дгәыӷуан. Дахьынаҵаа-ааҵааз, Хьыбла лыбзарӡымзар акы имаҳаит: дхаҵазааит, дыԥҳәысзааит дзацәажәалак хшыла дыркәабон. Ԥсқьал моу, Цыбла Ду ахи-аҵыхәеи аҳәсахәыҷқәа амшаԥыкәтаӷь аиԥш дрылыҷҷаауан. Шьоукы, «лыхцә-ԥара ҽышьаҳагоуп» рҳәаларын, аҽа-шьоукых, «ашьха каԥ-каԥ абжьы лхоуп» нацырҵон, ахԥатәиқәа – «амсырқьаадыш аиԥш лцәеижь ҟәашуп» ҳәа иаахдыркәшон.
Уаҳа рахә саҳәом, сыбла дабандаз ҳәа иҳәо аҟынӡа днаргеит Мсым Ду.
– Ауаҩы аханшьалара имазароуп, – иҳәеит Мсым Ду иҿы Сеилыҟә.
Мкыд лзы ишиҳәоз идырит. «Саҳәшьеиҳаб дыццакцәазар ҟалап» – иҳәан, иаргьы Сеилыҟә диқәшаҳаҭхеит.
– Ахьаԥарч зхылҵыз иахәлаӷыӷуан рҳәоит ажәлар, – аҽазныхгьы акы иадҳәалаӡамкәа машәырны аԥша иҿанагалазшәа иҳәахт Сеилыҟә.
Уи зхиҳәаазгьы идырт Мсым Ду. Мшәан, дара Мсымаа рхаҭа анкьа инхацәамзи. Рабдук аибашьраан ԥызас далырхт. Уинахыс ауп цыблаа ирхадацәаны ианаақәгыла.
… Аҳҭынра аԥхьа ашьаԥақәа еихҳәа-еиҵҳәа игылан.
Џьамԥалаа аҩы иадгылт, цыблаа рыҩнуҵҟа урҭ иҭарҭәоз аҩыза аҽаӡәы изҭаҭәомызт. Рыҩцарақәа аҽуаҩ дызрыкәшомызт. Шә-ԥҳалк зкуа уҭахума, ҩышә ԥҳал зкуа уҭахума, рҳаԥшьарҭақәа рҿы хәажәла ихҩаны анышә
ирықәырԥсазгьы азмырхакәа, наҟ-ааҟ еихданы абжьынҵә ткьацқәа зхарсыз зегьы дара цыблаа, хықәкыла, мрамбаа ирнапҟаҵамҭан.
Батаа, палаа, ахысҭаа, амтҟьалаа уҳәа Цыбла Ду иаҵанакуа аҳаблақәа, бжьынхьаа ирҭысхьаз ацәқәа жәаба-жәаба хы ааргеит. Цыблаа рхада ичараураҿы иаҭахыз зегьы ракака иадгылт егьырҭ аҳаблақәагьы.
Ԥысҳахыра Ду акәакьқәа зегьы рҟнытә асасцәа ааԥхьан.
… Ахәылбыҽха еизаз еилараа аҳҭынра агәарԥ еиужь нықәдырҭәааит. Ҭымра-ҭымра еидгыланы ажәабжь зҳәоз, аԥхьарца арҳәаны хьӡыртәрала илафуаз, акеиҩҳәа ачарашәа аацәырганы, знапы еинҟьаны иқәгьежьаауа икәашоз ирхагалан ирыман.
Аҵла амҵа итәаз Тагәи Нагәи рыбжьы рылаҩуан.
– Адунеи иаламӡац иҟоузеи, – ҿааиҭит Тагә, Кәыдырҭа зхы ҭаршьшьыз ацәаҟәа днахәаԥшын.
– Ацәаҟәа аҟара издыруада амш аныцәгьахои ианбзиахои, – уи инаимидеит аҵәылаҵара бзиа избоз Нагә.
– Анцәа ила уажәшьҭа амш еилгеит, – иҳәеит Тагә.
– Ааи, гәышьа, уажәы ацәаҟәа ашьхарахь ахы хоуп, жәаха амш анеиҭасуаз – амшын ахы ҭаршьшьын.
– Ус ҟоумҵан, – аганаҿы игылаз арԥыс шаҭлаҟьа днаиқәцәҟьеит Тагә, – ацәаҟәа унацәа ақәукыр иҩоит, ухаԥыцқәа аурбар иҩеижьхоит, ааигәара унеир, учмазаҩхоит, нас иара уамҵамныҳәакәан убзиахаӡом.
– Хьақәла шьтәала иамҵаныҳәатәхоит, – инацирӷызит Нагәгьы.
– Абзамыҟә икеиԥсон, аҟәыш иҟәшәон, – илахь дынцәыҵыԥшшәа, ижә аҵша аризшәа аччаԥшь ықәхх ҿааиҭит Тагә.
Тагә зымҳа-зымхьа шьҭаӷьачак шиакәызгьы, ҭаҳаҭыӷьан, деилҟьан, даныноуҿаԥшлак, иуҳәарц иуҭаху уҿы иаурҳәаанӡа аҟыԥҳәа еиликаауан, кәты ҿырҳасымҭакгьы ахмырҵкәан аҭыԥ иқәиҵон. Егьа иус уадаҩзаргьы, зыҟаҵара ауӡом ззырҳәоҵәҟьа, иара изы ибаргәым усын.
Амала, Нагәи иареи анааиқәшәалак аҵәы рылеибахуа иналагон.
– Агәыжь ахьышьҭра иқәлеит ҳәа сыҟоуп, – ҿааиҭит Тагә.
– Агәыжь ахьышьҭра ианықәлалак амҩа иахҟьаӡом, – даҿамхаӡакәа аҭак ныҟаиҵеит Нагә.
– Ари ауаҩ сиргәаарц даҿуп ҳәа сыҟоуп.
– Агәаашьа ззымдыруа – агәырӷьашьагьы издыруам, – иҳәеит егьи.
– Аҳаиуанҵәҟьа зқәиҭуи изқәиҭми еилнакаауеит, абри ауаа рҿы иззеилымкаауа ыҟоуп акәымзар.
– Сычҳара ԥушәоит акәу? Аха мышкы-ахамшк сычҳара аҵыхәтәа шыԥҵәогьы удырроуп. Уи аҽны…
– Аӡыхь аҟноуп аԥҳал ахьԥҽуа, – Тагә иажәа алгаха имҭакәа, аҭак ныҟаиҵеит Нагә.
Тагә игәеибакра хыжжӡазар акәхап, амцаԥшь неиҿықәлан ҿааиҭит…
– Амаҭ зыршьуа удыруоу?..
– Абз мыжда азоуми, абз…
– Абз змам ҳәа аӡәгьы дыҟаӡам, ԥсы зхоу зегьы абз рымоуп.
– Нас абз азакәымзар, изыршьуазеи?
– Ашҳам ахьаҿыҵыкәкәо азоуп изыршьуа. Сиашаӡами, мшәан?
– Уиашамкәан, ушԥаиашам. Амала, абз зырманшәало зҿы иҭоу иоуп ҳәа баша ирҳәом.
– Аха зҿы иҭоу ианизмырманшәало иаԥсыхәои?
– Дҩызазар, имаршә ктәуп. Хык уаԥшны – шә-хык гәаҭ ҳәа ажәлар рҿы баша ирҳәом.
– Иузыӡырҩуа урыԥшны уажәа ахы кы ҳәа ауп ишырҳәо.
– Уара избо сзыхәо уаҩым.
– Ишԥазури?
– Убз ашаха ианҵаны исуркыроуп.
– Арахә ауп шахала иҿарҳәо, ауаҩы – ажәалоуп дышҿаҳәатәу.
Иара итәала уаҟа дааҿахиҵәеит.
– Ажьра шәыжьра ицоит, уабгьы ус дыҟагәышьан рҳәоит, – уиала рцәажәара хиркәшарц инақәикит Тагә.
Егьа иҳәазаргьы, ариала деихеигәеит ҳәа инеиҿаԥшит ирзыӡырҩуаз. Аха Нагә аламала дузеихагәомызт.
– Уаб дуапцәыҳәызаргьы, уара ууапхәылдандаз, – иҳәеит Нагә, аха аҭак иҟаиҵаз азымхазшәа ибазар акәхап, инациҵеит: – Шьҭра змам ауаҩ иакәым, ҵлагьы ыҟам.
Аҟәраан, алаҳәа агәаӷ аҟнытә, ардәына уаргьы уеиқәаҵәоуп ҳәа иазыҵҟьон шырҳәо еиԥш, Тагә иҩыза дааиҟәаҵын, ацәаҟәа иазԥшуаз аҷкәын гаӡаҩыз ду ихы наиқәкны ҿааиҭит:
– Ерцахә ақәцә Уаршәаҳәымҩа аӷба ԥҽыха шықәу удыруоу?
– Уаршәаҳәымҩа аӷба хазгалеи? – изымбатәбараха аҷкәын хазы дҵааит.
– Иубоу ахәыцра дшалагаз, – иҳәеит Тагә, иҩыза Нагә иахь даахьаҳәны.
Нагә уажәраанӡа иҩыза иҵәылаҵара ичҳауан, аха уи аҽы иазымиааиз акәадыр дасуан ҳәа, даҽаӡәы ихыччара даналагалак, игәаԥхомызт.
– Ахҿаҭыԥ шеимало аиԥш, ажәа аҭыԥ еималаӡом Тагә, – ҳәа ҿааиҭит.
– Адунеи агәыр-шәпа ҵәҩанс инакәыршаны, гәырссала ихыскаанӡа анцәа усцәимшьааит Нагә, – ҳәа аҭак ныҟаиҵеит Тагәгьы.
Макьана атәарахьы имнеицызт. Аҭацеи амаҳәи ирзыԥшын.
Иҟала уи ауп, цыблаа ақьырсианра зларыдыркылахьаз ала, аҭацаагацәа аҭаца дрыма аҳҭынрахьы иаанӡа, ауахәамахь инеит. Амаҳәгьы иҩызцәа ицны уаҟа дырзыԥшын.
… Мсым Хәыҷи Хьыблеи цыблаа репископ Кәасҭа иаԥхьа игылан.
Аепископ Кәасҭа ишәҟәы ду ааиртын, дҟәындҟәындуа ирзымдыруаз, ирзеилымкаауаз, уажәада ирмаҳацыз бызшәала дцәажәон. Нас даахьаҳәын, Мсым Хәыҷи Хьыблеи раԥхьа даагылан, ауахәама аҭуан ахь ихы ҩышьҭихын ҿааиҭит:
– Зхьышьаргәыҵа ҳакәыхшоу анцәа ду, анцәаԥҳәыс Мариа, урҭ рԥа Христос шәылԥҳа роурц, рыԥсҭазара еиларҵарц абра игылоуп цыблаа рхада Мсым Хәыҷи уи ихы иадикылаз Аҭлагьыҟәа иԥҳа Хьыблеи.
Мсым Хәыҷы абыржәымзар-абыржәы иҟамлац, ажәлар ирымбац-ирмаҳац шанак ҟаларашәа, деиҵаӷәӷәа ддысны дгылан. Аиашахәҵәазгьы, ари аҩыза цыблаа уажәада ирымбацызт, уажәада цыблаа руахәамҿы аҭаацәара иалалоз агәыргьын рхарымҵацызт.
Агәыргьынхаҵара аԥшьызгаз аепископ Кәасҭа иоуп. Мсым Хәыҷы зназы даакәанызанит, ҳабацәеи ҳабдуцәеи уи аҩыза рымбацызт, ус ҟарҵомызт, сара сыла ахы зыктәуи, абыргцәа иргәамԥхо, аҿар зхыччо зыҟасҵари игәахәт.
– Уаб Ноурыз иуасиаҭажәоуп, – иҳәеит Кәасҭа, – зыԥсҭазара зыԥсахыз, зыхраҭ бзиахаша уаб иуасиаҭажәа наҳмыгӡар, анцәагьы игәы иахәарым, – ҳәагь нациҵеит.
Кәасҭа уаҩы аҩысҭаан, аԥсҭазараҿы иааҟало зегьы ақьырсианра ишадиҳәалаша дазхәыцуан. Уажәгьы Мсым Хәыҷы назҳәазҵамала инапқәеи ишьапқәеи ҿеиҳәеит. Мсымаа рхадеи Хьыблеи рыԥсҭазара аилаҵара иара ида ԥсыхәа амамшәа иҭаиргылт. Уиала цыблаа зегьы идирбон, ақьырсиан динхаҵара аҿаԥхьа раҳҵәҟьа ихы ларҟәны дышгылоз.
– Зхьышьаргәыҵа ҳакәхшоу анцәа итәы Мсым Хәыҷы, уақәшаҳаҭума Аҭлагьыҟәа-иԥҳа Хьыблеи уареи шәыԥсҭазаара аилаҵара? – ауахәама иааҩныҩит аепископ Кәасҭа ибжьгәаҩа.
Ауахәама аҩнуҵҟа игылаз зегьы ииҳәарызеишь ҳәа цыблаа рхада инеизыԥшит. Уи, азныказ ҿимҭит. Ииура-ииҳәара дақәымшәозшәа аниба, Кәасҭа ибжьы ҩышьҭихын еиҭеиҳәахт:
– Зхьышьаргәыҵа ҳакәыхшоу анцәа итәы Мсым Хәыҷы, уақәшаҳаҭума Аҭлагьыҟәа иԥҳа Хьыблеи уареи шәыԥсҭазара аилаҵара?
– Ааи, – иҳәеит аҵыхәтәаны Мсым Хәыҷгьы.
Анцәа иџьшьоуп цыблаа рхада иҿы ахьеихыԥхьаз ҳәа аепископ Кәасҭа гәаныла даагәырӷьеит, аха икәшаны игылаз аџьар акы инырбаалар ҳәа дшәан, даахьаҳәын, еиҭа ҿааиҭит:
– Зхьышьаргәыҵа ҳакәыхшоу анцәа итәы Аҭлагьыҟәа иԥҳа Хьыбла, бақәшаҳаҭума Ноурыз иԥа Мсым Хәыҷи бареи шәыԥсҭазара аилаҵара?
Хьыбла шьакәармак лқьышә иқәымкәа дцәышҟҟараӡа дгылан… лыблақәа ааԥшуан, аха акгьы рбаӡомызт, аепископ Кәасҭа ибжьыҵәҟьа лаҳаӡомызт. Дыцәрыхьҭашьны лыц еихамгыло дҵысҵысуан. Лыбаҩи лцәеи-лжьи ракәын ари ауахәамаҿ иҩнагылаз акәымзар, лара ара дыҟаӡамызт. Изҿыз ҳәа акгьы лыздыруамызт.
Аепископ Кәасҭа Мсым Хәыҷы иҟны ҩынтә еиҭаҳәатәыс иоузар, Хьыбла лҿы хынтә ианеиҭеиҳәа ашьҭахьгьы, дыззыԥшыз аҭак имаҳаит.
Аҭаца «ааи» лымҳәакәа, агәыргьынхаҵара ҟалаӡом. Ус анакәха, анцәа иҿаԥхьа Мсым Хәыҷи Хьыблеи рыԥсҭазара рзеилаҵаӡом. Ауахәама ианаадәылҵлак, Хьыбла дааргьежьны, лани лаби рҿы днаган даанрыжьроуп. Ачарагь хыбгалоит. Ԥысҳахыра Ду ахи-аҵыхәеи рҟынтә иааз аџьаргьы хьшәашәаӡа инықәҵны ицароуп.
Мсым Хәыҷи Хьыблеи рыбжьара ажәа бжьызгаз, Хьыбла лан иналыдтәалан илацәажәаз, Аҭлагьыҟәа иаҳәшьа иаалцәымыӷхан, Хьыбла дналыдгылан, ллымҳа дынҭахәыҭхәыҭит:
– Анышә агәы ыҵзырчааша, бнапқәеи бшьапқәеи ҿаҳәаны, быг-бҿы амырҳәа мчыла ӡәыр бааигама, баби бани адамра хыла иабырсуама, алаԥынҵа икылҟьаша, абыржәыҵәҟьа быбжьы нҭыганы «ааи» ҳәа, – лҳәеит, лмахәаргьы нҭылбӷыҷааит.
Хьыбла ацәа даалҵызшәа аҭҳарцәҳәа дааԥшит. Илҭахуи ҳәа лаҳәшьаду дналҿаԥшит.
Аепископ Кәасҭа акгьы ҟамлаӡазшәа, аԥшьынтә рзы данлазҵаа ауп, Хьыбла иҟалаз закәыз анылдыр.
– Бҿаҳахама, «ааи» ҳәа! – лҳәеит ллымҳа иҭахәыҭхәыҭуаз лаҳәшьаду еиҭах.
– Ааи, – лҳәеит Хьыбла, лыбжьы аарла иҭкаауа.
Зегь реиҳа игәырӷьаз аепископ Кәасҭа иоуп. «Ааи» лымҳәазҭгьы, еидикылақәаз зегьы, аԥша зласыз абӷьыжә аиԥш, еимбӷьыжәаа ицон.
– Уажәшьҭарнахыс, анцәа иҿаԥхьа шәыԥсҭазара еилашәҵеит, хаҵеи-ԥҳәыси шәоуп, – иҳәеит Кәасҭа, ибжьы мыч ҿыцк алалазшәа ауахәамахь инеиз зегьы ираҳаратәы ирдуны.
Алазцәа раҳҭнықалақь Археополис, аӡхыҵра ибжьанакыз адгьылбжьаха иаҩызан. Гәбазаа ианрааз Лазсҭанмоу, аԥсилаагьы, мсымаагьы ҳара иаҳтәуп ҳәа иқәгылан, уимоу абазгаагьы рнацәа рықәыркыр цәгьа ирбомызт. Аха уажәы рцәа иҭалан, аԥсилаа аџьамцәа ианеимырҵәо рымбошәа ҟарҵоит, мсымаа ашьаарҵәыра ианылагылоугьы рыӷзбжьы дара рҟынӡа инамҩӡошәа рыҽдырдагәоит. Раха рызҭода, Лазсҭан ахаҭа амца акызар.
Ихароузеи Гәбаз, Қарҭли аҳәынҭқар Гәрген сасдахьк иеиԥш дидикылазар… Кавказаа рхы рдыруазар аахыс асас изы рыҩны ашәқәа аартымзи, иабдуцәа рқьабз даӷрагыларызма! Гәрген аџьамцәа дыԥхаҵа дшаарцозгьы идыруан, аха ус иҟоу иоуми еиҳагьы изыцхраатәу. Убри аахыс итәылаҿ ҭынчрам. Аџьамцәа алыцәҳаиԥш ишьҭалан иаакылст. Иаакылсит моу, имҵаа-имԥшаа аҳәааҿыҵәҟьа иҟаз Скандуи Шоуропани ҳәа захьӡыз абаа-хырӷәӷәарҭақәа, жәытәнатә аахыс иаԥшәмацәан дара амазшәа, ирымпыҵархалт.
– Абааԥс, арҭ иҟарҵо шәымбаӡои? – ҳәа Гәбаз Иустиниан иахь данаақәгьежьаа:
– Умшәан, сара усыхьчоит, – иҳәан, Иустиниан иреиӷьыз ир рԥыза Велизари уахь днеишьҭит.
Усҟаназ, алазцәагьы римаагьы неилалан, аџьамцәа ықәырцеит, «наунагӡатәи» ҳәа зыхьӡырҵаз аиқәшаҳаҭрагьы рыбжьарҵеит. Уи излаҳәоз ала, Лазсҭан Византиа анапаҵаҟа иаанхон, аџьамцәа Амрагыларахьтәи Қырҭтәыла рыҭан. Асасцәа пату еиқәырҵон – аԥшәма аҩыџьагь иҭахӡамызт ҳәа шырҳәаҵәҟьо иҟалеит. Мрагыларахьтә иааз аџьамцәа қәылацәан, атәым дгьыл ампыҵахалара иашьҭан, иагьрымпыҵархалеит. Амраҭашәарахьтә ацхыраара ҳәа иааз византиаагьы, ҩызарас иныҟәыргоз атәы аҳәара уадаҩуп, аха урҭгьы Лазсҭан иҳәыԥыӡыԥуа иаԥшәымацәан инахылт.
Ақәыџьма аԥсы ҭәны иҟалахьоума?
Византиеи Џьамтәылеи шықәсқәак иаарнибачҳаит, аха нас ақәыџьмақәа реиԥшҵәҟьа аимцкласра иалагеит. Уи ауп Гәбаз иаҳҭынрагьы зырхыџхыџуаз.
Аурымқәа раԥхьатәи ашықәсқәа рзы инықәгыла-аақәгыло, мыцқьа-шьацқьа рхы мҩаԥыргозҭгьы, аамҭа цацыԥхьаӡа иҭамамхо, аҵыхәтәаны «шәарҭ алазцәа шәызусҭцәада, аԥшәмацәаҵәҟьа ҳара ҳауп» ҳәа рҳәаргьы цәгьа ирымбо иаақәгылеит.
– Аҳәынҭқар ухаҵкы, сара аханатәгьы иуасҳәон арҭ раасҭа аџьамцәа еиӷьуп ҳәа, – Гәбаз илымҳа дҭахәыҭхәыҭуан Ҭердеҭ.
Аҳәынҭқарраҿ инагаз, зажәа иазхәыцуаз Ҭердеҭ ихалагьы иакәмызт ус зҳәоз, Гәбазгьы длакҩакуан.
– Џьарак ишьҭоу ахаҳә хәытәуеит, – илабжьон абыргцәа.
– Аҵәыуабжь ахьго аччабжьгьы гароуп. Мҩак ылхтәуп, – игәы аздырхаҵон ҽа-џьоукы.
Гәбаз иаҟара издыруада мҩак ылхзарц шахәҭоу. Иарбан мҩоу уи? Лазсҭан аҳәынҭқар аԥша ахьааслак дзықәгьежьаауам, иаҭәам. Игәы аартны дзацәажәо аӡә
дыҟанда… Зуасхыр кәадоу аҩны аԥша анасуа ишҿыжуеиԥш, аҳәынҭқаррагьы ҿыжуеит. Аԥшатлакәгьы агәхьаа зкым абаа абаиԥшаари? Иргылатәуп. Аха уи аргыларазы – изыргыло имазароуп. Иабаҟоу дара? Изусҭцәада дара? Аколхцәа рҳәынҭқарра аԥҽыхақәа роуп иаанхаз. Аха, мшәан, аколхцәа рҳәынҭқарра ахьыӡ ҭызгаз абазгааи, аԥсилааи, адыгааи роуми… гәыла-ԥсылагьы, шьала-далагьы дрыларсыми, ибжьы гар ибираҟ иаҵамгылои, нас ихьи ибжьы зизҭымкаауа? Дахьымчыдахаз акәзар харабӷьара изеихо, рхы иахәарц изаҿу… Гәбаз аԥсилаа раҳс Аԥсырҭ дизықәмыргылт, дышиуазгьы.
Иустиниан имуит.
Бес иҳәатәы иагеит.
Византиаа аҳ ӷәӷәа дгылар ҳәа ишәоит. Уи ауп ахымхәацәа рмахәарқәа кны ак иаԥсоу уааушәа изырҩахо. Абазгааи, аԥсилааи, асаныгцәеи, мсымааи аҽеидкылара иаҿуп ҳәа шаҟаҩ ааин илымҳа иҭарҳәахьоузеи. Зназы мцабзк ҩаихҟьоит, ихәы-ижьы еилагылоит. Иара аҳәынҭқар имазҵааӡакәа ишԥыкәу ишыргәаӷьӡаз? Аха нас игәы хьаԥссахуеит. Акгьы шилымшо рбоит, дмаакырам, дымчыдоуп. Рхы иахәааит, дырԥырхагам. Урҭ ракәым, Лазсҭан даԥшәымахым. Аурымқәа иаҳҭынра иҩналарц егьрыгым…
Иҟаҵатәу идыруеит, имч хом акәымзар… Римаагьы аџьамцәагьы ықәцамкәан гәырҭынчшьа имам. Адунеи амаа зкуа ҩ-ҳәынҭқаррак рықәцара илшом. Ус анакәха ихы здикыларыда?
Абри азҵаара аҭак ахьизыҟамҵоз иахҟьаны аҟәараҟәанҽа дантәалоушәа, зны аџьамцәа рахь дхынаауан, нас аурымцәа рахь дхьаҳәуан. Ишнеи-шнеиуаз аџьамцәагьы аурымцәагьы игәра рзымго иалагеит. Аиҳараӡак Иустиниан дибаны дынхомызт. Гәбаз иӡбахә аниаҳауаз аԥырқьҳәа амца ицралон. Маӡа-аргама анышә иҵжаарагь далагеит.
Аџьамцәа рҳәынҭқар Хосроигьы Гәбаз игәаӷ икит. Уи ауп ԥсеивгарак иоур ҳәа дшәаны зны Хориан ар иҭаны
Лазсҭан дзажәиҵа, ашьҭахь дук мырҵыкәа егьи ир рԥызаҩ Мермероссгьы аԥсҭыр иҭаны дзынаишьҭызгьы. Амч ахь ианнеилак, аурымцәеи алазцәеи еидгыланы аџьамцәа ирҿагылон, иагьыриааиуан.
Хосрои даақәгьежьаан Гәбаз гьангьашрала диҵалт. Икәша-мыкәша игылаз ауаа хихуа далагеит. Зегьыҵәҟьа инапаҿы имнеизаргьы, аӡәык-ҩыџьак ахьы рыбла хнакит. Убарҭ дыруаӡәкын Ҭердеҭ. Акәты ашьыга ашьапхыц иҵнахуеит ҳәа ирҳәо иашоуп акәымзар, Ҭердеҭ ак игны дыҟазма. Лазсҭан аҳәынҭқар изааигәаз дреиуан, зны-зынлагь иҩыза иеиԥш дидикылон, дидыртәалан гәҭыӷьӷьала аҳәынҭқарра аусқәа дрылацәажәон, иажәа дазыӡырҩуан, акыр ԥхылнадон, ҳаҭыр иқәиҵон. Гәбаз иалидыраагәышьоз Ҭердеҭ игәы ашьа ҭыкәкәо иаԥхьа дыштәаз, дызгара аӡы ибар кәапеик азна наган ишалеиҭәоз. Аиҳарак дзицәымӷызгьы, Гәбаз аԥсилааи абазгааи рхы иақәиҭитәит, ишырҭаху иҟоуп, урҭ рзы иара иҿы иакәым ажәа уҳәар ҟалаӡом, ирыдицәылоит ҳәа ахьишьоз ауп. Уимоу, Гәбаз ижәлантәқәа, иҭынхацәа рыбжеиҳараҩӡак ахьабазгцәаз Ҭердеҭ ихы ихнаҟьон. Аха аҳәынҭқар иаԥхьа днагылан бжьы ӷәӷәала дызцәажәомызт, изыгәаӷьуамызт, дицәшәон, ишьамхқәа ҟәарҟәаруа аҵысра иалагон.
Ашәаргәында иоуп зегь реиҳа ишәарҭоу. Аҳәынҭқарра аус инапы иануҵаргьы, «иудыруазеи иҟалара» ҳәа дгазҽазуа, ииура-ииҳәара изымдырӡо дышгылоу аамҭа цоит, инапы ианырҵаз аусгьы изынагӡаӡом. Иҳәынҭқарра ҽаџьоук алаҭхаџьуеит.
Ҭердеҭ гәаартыла Гәбаз диацәажәар, дымшәа-дмырҳа игәаанагара иҳәар, иажәа аҳәынҭқар дазхәыцрын, ак ҟаиҵарын. Аха иҿаԥхьа итәаз ауаҩы анҿимҭ, иуҳәо иашоуп ухаҵкы ҳәа данхырхәа, игәы ашьаҟәаҟәа шҭаз иалидыраарыз.
– Сара укылсырԥшыхәуеижьҭеи акыр ҵуеит, Ҭердеҭ, – иҳәеит Гәбаз ҽнак.
Ҭердеҭ дахьгылаз дышьхныԥсылт. Ишьамхы ларсны аҳәынҭқар имаӷра иҽаларԥс днагәӡит.
Гәбаз иажәа анагӡара даҿын:
– Исырзарц сҭахымызт, аҳҭынраҿы анцәыҵацәажәарааацәыҵацәажәарақәа рацәоуп. Ауаҩра иакапануа ахьы абаҟоу, уаҩрас ҳаамҭаз иаҳшьауагьы ҳажәлар реиқәырхара, Лазсҭан аиқәырхара ауп. Аурымқәагь сасцәоуп, аџьамцәагьы ӷацәоуп. Аҳҭынуаа ари еилыркаауазароуп. Иззеилымкаауа, лымсы мҩанымҵакәа, наҟ инаихатәуп. Алымсы анымҩанаҳҵа, аӷа игәырԥса ҟалеит ауп. Убри аҟнытә, аҳҭынуаа рышьклаԥшра унапы ианысҵоит.
– Сҳәынҭқар ухаҵкы… – Ҭердеҭ деиҭаматанеит.
– Уԥштәы сымхабзиам, иҟалеи? – дҵааит Гәбаз. Аҳәынҭқар ибжьы аҭуан кылнаҵәошәа акәын Ҭердеҭ илымҳа ишҭаҩуаз.
«Лымҳаҭшьқәак изааргахьеит, сԥишәоит азоуп ас дызсацәажәо… изызуқәахьоу-изысҳәақәахьоу идыруеит. Адат ала сус ӡбаны ачарҳәаҩ ҳәа скәал-кәало сыкнеиҳауеит…» – али-ԥси рыбжьара шаҟа хәыцра изааизеи, дхәымаа-жьымааӡа, дыбзамыҟә-хԥаран, иҽрыцҳатәны аҳәынҭқар иаԥхьа дахьышьамхгәыгәлаз. Ижакьа кьацә-мацәқәа аҳәынаԥ аԥаҵақәа реиԥш иҵысҵысуан…
Аҳәынҭқар Гәбаз иҟнытә дандәылҵ, аӡмыжь даалыргазшәа иҟәаҟәа бааӡан. Ҵааи-ҵышәи еиқәызмыргыло Гәбаз уажәазы иԥсы ицәигеит. Ажьҵәы ршны илишьуазшәа аҳәынҭқар иажәақәа игәы дырххеит. Аԥданла дыршьаҳазшәа акәын ишьаҿақәа шеихигоз. Маӡа-маӡа, аӡәы дибар ҳәа дшәозшәа, аҳҭны абыркьыл иҽаваӡаны дылбаауан. Ала ылырҟьан аҽа зшьыз диҩызахарц егьааигымхеит.
«Ауапцәацламҳәажә, уажәшьҭа схабар-зхабару убараҳа, меҳ умоуп!» – гәаныла дмақаруан, ачарҳәаҩ шәаргәында ишиҟазшьоу аиԥш. «Суа-сшәаџь уаҳарым… амала, чалымла арҩашьыга уаҿыхәо, акькьы ушәаҳәо, ус хара узцозаргьы убап», – аҳҭынра ааныжьны, ашәымгьар зхагылаз агәашә данҭыҵуаз дҟәындҟәындуа ииҳәоз ҵыхәтәантәи ажәақәан.
Адырҩаҽны ашьыжь Ҭердаҭ ир има дыбналт ҳәа Гәбаз ианиарҳәа, агәра изымгеит. Иахоуп иԥсы иаҵарӡны имаз амаӡа аниеиҳәа, инапы иананиҵаз. Нас иҟалеи, уахык ахала-аҵыхәала аҩыза гәакьа ҳәа дызхәаԥшуаз дзинаԥха? Ихымҩаԥгашьа игәамԥхеит, аха, мшәан, ауаҩ еснагь деиԥшума, џьара ихатә уск даргәамҵуазар ҟалап ҳәа игәамхәзи. Усҟан Ҭердеҭ амыдаӷьцәа ихарԥаны, дмаҭаԥшьны аҳҭынра дыҩназаарын, уажәымзар-уажәы сышҳам анбасҟьари ҳәа дыԥшызаарын. Уи акәзаап, егьырҭ иҩызцәа реиԥш акәӡамкәа, иҳарҭа-сырҭа мгаӡо дзышәаҟьоз. Иаҩсҭаахә дырфахьазаарын…
– Ҭердеҭ ир иманы Егры дырны Аԥсны далалт, – ҳәа изааргаз ажәабжь хырхарҭа изамҭо, еиҳа узықәгәыӷуа аҽы аӡы уҭанажьуеит ҳәа ирҳәо дақәшәаны дгылан аҳәынҭқар Гәбаз.
– Ауалы шәиԥхьа! – дыҳәҳәеит, – Лазсҭан аҳәынҭқар Гәбаз сакәҵәҟьам смашьхәылҵымҭа зеиԥшроу исмырбозар! – ҳәа аҳәынҭқар ишиаҭәамыз ала даамақарт.
Ҭердеҭ ирлуаҳан-ҽы дақәтәаны ауп Егры дшырыз. Ир раԥхьа дгылан Аԥсны даналалоз.
Аԥсилаа рыдгьыл иахӡыӡаауан, Егры ируаз лаҵыхәала ирыхәаԥшуан. Дызусҭоу ихы-иҵыхәа еилымкаакәа доурыжьуамызт. Агәрагара рцәыӡхьан. Шаҟаҩ ҿаԥха-ҿаччо игәыцхә-гәышьуа ирҭаахьааз… аҵыхәтәаны ҽадаиала ирымгарада ԥсыхәа рымамкәа иҟалахьаз. Уажәоуп ааӡаб уны, мсымааи дареи рҳәоу еиқәшәаны, ахҭа еицҭаршәны раҳра аҳәаақәа андырӷәӷәаз. Аҩада, Быхәла акаҵәараҿы амсымқәа реихатә гәашә ыҵарҟаца иаркын. Амрагыларахь, Егры нырцә, иашәақәлацәан иҟаз кьоушәоуқәак ракәымзар, абаажә ду аиԥш изықәгәыӷуа рашьа ду, рхыбаҩ, Гәбаз иҳәынҭқарра еиужь шьҭан. Ус моу, адаҭ ала уара ҳаутәуп ҳәа, ршьамхқәа ларсны иҿаԥхьа адгьыл иагәӡхьан, шьҭрамҭала ҳаикьарзуп ҳәа ԥхьаӡаны.
Ус егьа иҟазаргьы, «уара утәы – уара утәоуп, сара стәгьы – сара истәуп» ҳәа рымҳәар ада ԥсыхәа рмоуит. Изыхҟьазгьы, алазцәа рҳәынҭқарра ашарԥыеҵәеиԥш иҩыҵхахаз, ахәылԥыеҵәеиԥш аҭашәара иахьалагаз ауп. Раԥхьа иӷәӷәаҟацаӡа зшьапы кыз аҳәынҭқарра хәашхәаԥсарахахьан, наҟ-ааҟ асақьаҭқәа зҩыҵыршьыз ауаҩшьапызаҵә иҩызан. Ажәытәтәи аколхаа рхыԥша мацара акәын иаанхан иҟаз, рнаурқәа ирыцәшәаны хара-хара ирывсуан, аха ашьҭахь ишнаурқәаҵәҟьаз анеилыркаа, алашәага аиԥш ирыст. Алазцәа акыргьы рыҽдырххеит, рҽырҟьеит, аха рымч анымха, амаҭраз ихәыҵалт ишәаҟьан. Еиҳа ишәарҭоуп ҳәа иршьоз алазцәа рмахцәы ианкны иаахәыҵган, арҭ уара уаҿа иануп ҳәа абазақь инаирҭон.
Ахәасхьараа ирықәгәыӷны аԥсилаа абатәарыз. Рхы рзымхьчеит, аԥсилаа рыхьчамоу. Амерҭаԥшьҳәацәа рыларҵан, ахҭыхәҵаа реиԥш, аԥсилаа рабшьҭра абара-барақәа еизыргеит. Ара иҟан далааи ҵабалааи рыҩнуҵҟа раԥ вакьыцла заанда зышшуа ҳәа изышьҭаз, баҩлашала ичоз абчараҳ дахьқәа: раԥыжә шьала анышә зырԥсаауаз, аԥшаҳәа дгьыл ужәраҿ абысҭа лазҵоз, иаазрыхуаз; Рҩан аӡхьышьҭра зҭамҳа еиҿажьыз, зыԥсаса рхеи ԥсҭеи ықәырҭәаа иқәыз…
Кәыдры амшын иахьалало арӷьарахьтәи аҿықә аҿы, зыдәкаршәра дуқәа еиужьны ишьҭаз Уарча ақыҭан еизеит. Машәыршақә иалхымызт ари аҭыԥ: ганкахьала, аԥсилаа ага иаԥнызгьы, аҿаҩа иаԥнызгьы, амраҭашәарахьалагьы, амрагыларахьалагьы иахьырзеиԥшыз рыгәҭаныҵәҟьа иҟан: даҽа-ганкахьала, Уарча аҩадахьшәа Ҟәарас аҳаблан игылан ауахәама. Кәыдры нырцә акәзар, анышьаҟаҵаҩцәа зымҵаныҳәоз Мармал абааҿы ага-ныха ыҟан.
Аԥсилаа-моу, Аԥсны ахала-аҵыхәала зегь раԥхьа зшьапы ркыз Амзаратәи ауахәама андыргыла амшын нырцәынтәи иааз аурымцәагьы, Константинополь, Иустиниан иаҳҭынраҿы иазыҟарҵаз, ақьырсианра аларҵәара иазкыз абазгаагьы, ауахәама аргылара анаптәра змаз аҟазацәагьы Уарча аҩадахьтәи акәакь, аҳаракыра рыбла азцеит, рҽадырхалт. Дара аԥсилаа рхаҭа, раҳ аԥхьа днаргыланы, рнацәа ақәыркит. Аԥсилаа раҳ иаҳҭынра ара ааигәа акәын иахьыҟаз, нас ивараҿ, иара идгьылаҿ ауахәама имыргылакәа, шьапҟьаҟьараа ҳәа дзышьҭаз рзы ахәадахьы ихеигалозма… Убри анаҩсангьы, Уарча – аџьар иреизарҭан. Ладантә иаазгьы, ҩадантә иаазгьы, ашьха илбаазгьы, амшын иӡхыҵызгьы реизара ду зҽалазырхәуаз ауаа ар қәабқәа рыла рхәы ҟаҵаны идырчон. Ақыҭа ахьӡгьы ауаа рырчара ауп изыдҳәалоу.
Абазгаа Амзара ауахәама андыргыла, аҩада Шәача анаҩсҟа, Мақьазҭоу нырцәҟа, Наҟәаԥсианӡа зыдгьылқәа шьҭаз асаныгцәа рахь имхьаҳәкәа, мамзаргьы, аланааи дареи ирыбжьаз мсымаа рахьгьы ихьамԥшкәа, аԥсилаа рхы зрыдыркылаз, аԥсилаа рҿы аҩбатәи ауахәама ашьапы зыркыз – аԥсилааи дареи, утәы-стәы шеилырхуазгьы, аныки-абыки ирыхшаз, хәышҭаарак еицҽҳәатәаз, рхнышьнак еиҩызҵәаз аишьцәа гәакьақәа реиԥш иахьеихәаԥшуаз ауп. Даҽа-ганкахьала, абазгаагьы аԥсилаагьы ақьырсианра еицрыдыркылеит, нцәак иашьапкуан. Иӡыш-ӡышӡа зжакьа згәаҵаӷара инықәсуаз абыргцәаҵәҟьа иргәалашәомызт ргәаӷ еибакны ианааиҿаххьаз. Иамур, руаӡәк ацхыраара аниҭаххалак, сашьа дабаҟоу ҳәа дхьаԥшуан, ауаҩы дырҩны дизишьҭуан. Иара уажәгьы аԥсилаа реизара ду ахьымҩаԥысуаз Уарча ақыҭахь иааит даргьы. Амзара ауахәама андыргылоз аԥсилаа рҟазацәа уахь ишынарышьҭуаз аиԥш.
… Аԥсилаа еибашьцәан, рхыц – хыц еиԥшмызт, рхәымпалгьы – хәымпал иалаҩашьомызт, қәыџьма-лаԥсшәа аӷа игәҭа ибжьасны, џьынџь қьақәоушәа ирҿагылан иԥхьарцоит ҳәа рзырҳәон.
Уарча ари аҽны еилаҭырран, еилахынҳәран. Аиа иааҵымҵуа иаҵаз, зыбӷа архәахьаз, еицәыжәламыз абыргцәа ҭымра-ҭымра итәаны, аҵыс ашьапы ахьыԥҵәоу бызла еиԥшьуа, жәҩахырла иаарылырхуаз арԥар рыгәшәамшәа ҳәо, ажәытә-аҿатә иналанагалан ицәажәон.
Амҩа иашәан, икарауараха, уаҳа злоу иԥсра убеит ҳәа зшьапқәа зыҵх ашәшьыраҿы ииаз рымчҭаҵага, аӷбыб ззеилымкаауа агаӡаҳәыӡқәа рырҟәышга; иҵыкәкәо мацара иҵәаҳәхахьоу аԥҳәызбатәахьа гарахыԥақәа қәыԥшызтәуа; аҟәараҿы изқәыхәло амыжда имахцәы данкны амҩаду ахь дкылзгауа; аԥсы дынмыжь, абза дынмыжь, зегь ыҵҳәан, зегь ргылан адамра хыла иазырсуа, аҿаҳа ибжьы аазго, ахаҳә еиқәаҵәа хьшәашәа агәараҳәа иршны еиҟәызжәо: Ерцахә аиԥш иӡыш-ӡышӡа ишлахьоу абыргцәа жәхьанӡа амра анхалахьаз ацәажәара иналагоз, цәышьҭынынӡа зажәа ҩынтә еиҭазымҳәоз, инеимдаааимдо еибырҳәоз ражәабжьқәа ахыҩуан аԥсилаа рқыҭа Уарча.
Ари аҽны аԥсилаа реизараҿы Аԥсуаа рыҭӡамц ҳәа хьӡыс изауз абаа аргылара иалацәажәон. Уи мышкала ирӡбаша усмызт. Мышкала акәым, мызла, шықәсыла иазхәыцуан. Ԥысҳахыра ду зегь азы аҵакы змаз дара рхала ирзыӡбомызт, иагьырзыргыломызт. Уи ауп реизара абазгаагьы, амсымқәагьы залахәыз, асаныгцәа рҟнытәгьы изааз.
Аԥсуаа рыҭӡамц, мамзаргьы Аԥсуаа рбаа ду ҳәа изышьҭоу, амрагыларахьтәи Егры ирны зҿаазхози, аҩадахьҟала мсымаа ирылсны иаҭаалози аӷа иаанкыларазы, зегьраԥхьаӡагьы агәырџьқәеи, аџьамцәеи раанкылара акәын изызкыз. Егры аԥшаҳәаҿы ирзаанымкылакәа, амсымқәагьы рымч мхакәа, аԥсилаагьы иаарылсны Аԥсны ду агәы – Гәымаҟа зхы зырхоз, абазгаа рахь идәықәлоз, Кьалашәыртәи аҭӡамцқәа ирыбжьысыр акәын…
Аԥсуаа рбаа ргылан ианалга нахыс, Егры избалак зыруамызт. Уи ауп Ҭердеҭ ир иманы данааҽԥынгыла, аԥсилаа рхыцқәеи рхәымпалқәеи зышьҭырхыз, рыхҿақәа
изырҩахаз. Гәбаз иарӷьажәҩа Ҭердеҭ шиакәыз анырба ираԥызаз, инасҭха-аасҭхан амҩа ирҭеит. Уимоу, аԥсилаа-аибашьцәа реиҳабы Ҭердеҭ днеиԥылан дҵааит:
– Ҵаара ԥхашьарам, имаӡамзар, ухы абахоу?
– Абазгаа рахь ҳцоит. Аланаа рганахьала аџьамцәа рықәлоит ҳәа ажәабжь ҳзааргеит, абарҭ, – иҳәан, ир ирылаз аџьамцәа рахь дынхьаԥшит. – Дара ҳара ҳашҟа ииаст, узықәгәыӷша уаауп, – ҳәа нациҵеит.
Ҭердеҭ деиқәшәы-еилаԥсы, дааԥса-дқьыԥаха дшыҟазгьы, иарӷьа нап дҩахан мраҭашәарахь инаирххеит, «Гонес шыҟоу шәаанымгылакәа шәцала!» – ибжьгьы наиргеит.
Аԥсилаа-аибашьцәа реиҳабы ахәыц еиҩзыршәо ҳәа ззырҳәоз уаҩын. Ҭердеҭ ихымҩаԥгашьа шигәамԥхазгьы, «Гәбаз идҵа наигӡоит, имҩа хароуп, уи акәхап дзырццакуа» – гәаныла даацәажәт. Аблеи-аблеи еицәыԥхашьоит. Амҩа иашәан иҟаз Ҭердеҭ баша-маша уназыгәҭасуа уаҩызма, гәрамгарҭас дызлеикрыз.
Адырҩаҽны Маҷара аӡиас ианыр, Ҭердеҭ идҵала Аҟәаҟа рхы мырхакәа, иааҵәиин, Аԥсуаа Рымҩа ҳәа изышьҭаз иаанылан, ашьхарахь, Ҵабал абаахьы абӷацамкыра иаҿаланы рҿыҩархеит.
Цыбла акалҭ аҿы Ҭердеҭ диԥылт Нар-иԥа Ҭлабӷан. Акраамҭа иеибамбац, игәхьааибагаз аишьцәа гәакьақәа реиԥш аԥсшәа еибырҳәеит. Уигь азмырхакәа, Нар-иԥа Ҭлабӷан дыҩҽыжәԥан, игәыӷрақәа здиҳәалоз Ҭердеҭ иаԥхьа, иарӷьа нап игәы иадкыла, дхырхәеит.
Ауаа мацқарқәа ажәа мҳәаӡакәа еилибакаауеит, рмахәарқәа еибаркны иаагылоит. Даҽа мҩак рбом азоуп ус зыҟарҵо. Хазы-хазы идәықәлар, егьа рҽыргызмалны, аҩысҭаацәа рхадырԥаргьы, ауаа рыжәпара изалсуам. Убриазоуп, алашәага реиԥш, лаԥшыла еибадырны, зны аӡәы изимҵасуа, аҽазны – даҽаӡәы.
Ҭердеҭи Нар-иԥа Ҭлабӷани еидызкылазгьы убриоуп.
Аџьамцәа рҳәынҭқар Хосрои ихы дархәаны, Гәбаз дахҳәаны, алазцәа рҳәынҭқарра дахагылап ҳәа дгәыӷуан Ҭердеҭ. Гәбаз иҟаиҵоз-ииуаз, дахьцо-дахьаауа, игәы иҭоу, дзызхәыцуа уҳәа дишьклаԥшуеижьҭеи акрааҵуан. Маҭҵас дҵәи-ҵәиуа, длакьылакьуа, зны ихы кьакьаӡа ишьҭыхуа, аҽазны ахәачара дхәыҵало, алазцәа рҳәынҭқар иаҳҭынра дыҩнан. Ашәаргәында игәы ашьҭыбжь даршәоит ҳәа шырҳәо аиԥш, Гәбази иареи аҵыхәтәантәи реицәажәараан дмырҳазҭгьы, уажәгьы дбылдыҳәы-былдачо аҳҭынраҿы дыҟазаарын, аҳәынҭқарра аус дугьы инапы ианызаарын.
Ауаҩы ихы иазиуа иаӷа изиуам рҳәоит, Ҭердеҭ ихьызгьы убри ауп.
«Уагьдаӷьха, уагьмаҭха, Гәбаз имаҟахы уҽадҿаҳәал, сымада умамкәа иаҳҭынра удәылымҵын» – Хосрои иажәақәа анигәалашәалак, аҵаа икәа иҭарҵазшәа игәы хьшәашәахон. Алеиԥшҵәҟьа Хосрои гәыкԥсыкала дшизыҟазгьы, алазцәа зегьы амшын иалажьтәуп иҳәар ҟыт мҳәакәа ишалаижьуазгьы, ихәы-ижьы қақаӡа еилагылан, дыцәрыхьҭашьуан. Сымада умамкәа аҳҭынра удәылымҵын ҳәа иеиҳәаз еилеигеит. Хосрои иажәа еилазгоз – ачарҳәаҩ ҳәа диԥхьаӡон, иаргәыҵысҭа мҵысӡакәа ихы хҵәаны аҵәҩан иахеиҵон, ихәамц еиҿыжәжәаны илақәа ирымҵаижьуан.
Ҭердеҭ зегь реиҳа дзыцәшәоз, Хосрои дымхәыцӡакәа абырсааҭк ихы иааҭашәоз ахьыҟаиҵоз ауп. Дышьтәуп алаԥынҵа икылҟьаз ҳәа ззиҳәаз, ма дыкнарҳауан, ма ихы ақды инықәҵаны акәтеиԥш ихәда аахырҵәон, мамзаргьы алымқәа ҭартәаны иахьимаз атымитыша дҭаижьуан. Иимшьуаз ауижьуан, уимоу, зны-зынла рмахәар кны инаган идиртәалон, исарақь наган изхеиҵозгьы дубарын.
Ажәакала, Ҭердеҭ ихы аиқәырхаразы Гәбаз иаҳҭынра ахьынижьыз, дахьыбналаз, Хосрои иахиҳәаауаз издыруамызт. Раԥхьа Гәбаз дидҟьаны, аҳҭынра ддәылҟьаны
ишьамхы иҽанаиргоз, Хосрои зынӡаскгьы дигәалашәаӡомызт. Амала, ашәымгьар зхаҟаҵаз агәашә данҭысуаз, имахәар аӡәы инҭарс икны даахазшәа ибеит. Иааигәасигәа уаҩ дыҟамызт. Убасҟан ауп уабацои уара ачарҳәаҩ ҳәа Хосрои ибжьы игәы ианықәҩыз.
Иҩны днеиаанӡа иҟаиҵашаз иӡбахьан.
Хосрои Цыбла абаа дазышәарыцоижьҭеи крыҵуан. «Цыбла уара иутәуп, Аԥсуаа Рымҩа уажәшьҭарнахыс уара уоуп аԥшәма, абар ацаԥхақәа ҳәа инаган иаԥхьа иқәысҵар, Гәбаз дахьаансыжьызгьы санаижьуеит, уимоу сгәыдкыла-схыдкыла, аҳамҭа сыҭан, ир рхадасгьы сҟаиҵоит ҳәа», – иӡбеит аҵыхәтәаны Ҭердеҭ. Арахь Нар-иԥа Ҭлабӷан иҟнытәгьы ҽырххыла ауаҩы днеит, мчыбжьык ахала-аҵыхәала уанымааи, нас зегь башахоит ҳәа ажәанҵа иманы.
Нар-иԥа Ҭлабӷангьы, Ҭердеҭ итәы иакыр саргьы ак шԥасмаӡари ҳәа дкылԥш-кылӡырҩуа Цыбла далан. Алазцәа рҳәынҭқарс Ҭердеҭ дзыҟалар, Ԥысҳахыра дахадмыргыларгьы, Цыбла иара ишиаӡоз идыруан. «Ԥысҳахырагьы зысмаӡари, – ихала данаанхалоз ахәыцра далагон Нар-иԥа Ҭлабӷан, – абӷа ауп аус злоу, знык Ҭердеҭ дыбӷаны дсоур, Мсым Хәыҷы аусқәа зеиԥшроу ибара дыҟан, ԥшьынаԥха дҳәазаны, сшьапԥынҵаҟынӡа даамышьҭкәа иԥҳәысҿа Хьыбла лқьышә хаақәа ракәушәа иԥхьаӡаны исыргәӡрын… Иахьа исҳәо, ала шуеит, аҽы ҳәуеит ҳәа рлымҳақәа ишрыврышьҭуа, иҿы иҭшәарызеи ҳәа ршьап-ԥынҵақәа ирықәгылан ишысзыӡырҩуаз убарын. Сҟамчԥҵаҵа иҵасцаларын, аха иааг… Амчра знапаҿы иҟоу, уххь аагеит ҳәа заԥхьа ихырхәо, зегьы дҟәышушәа дырбоит. Изахьӡузеи аҟәышра? Уи – амч ауп, амч змам ихы еиҟәжәаны ицозааит, дызҭахыда. Изхыҳәаауа, Ԥысҳахырагьы сзахамгылари… Аха уи азы, зегь раԥхьаӡа, Ҭердеҭ иоуп аус злоу, аџьамцәа рымчала алазцәа рҳәынҭқарс дҟалароуп, Исылымшашагьы уи аус азы исылсыршароуп. Аԥсырҭи арҭ амсымқәеи аџьамцәеи
ҳареи ҳаижьым, ҳаицәам, иҳамбааит ҳәа иқәгылоуп. Ԥысҳахыра жәытәнатә аахыс мчык ианахьыԥшым ыҟам, схықәкы анагӡараҿы аџьамцәа ракәым, ақаџьқәаҵәҟьа ааганы иҩназдап, иаҭаххозар…»
… Нар-иԥа Ҭлабӷан иабшьҭреи мсымаа рабшьҭреи жәытәнатәӡа аахыс еиндаҭлон. Ирҳәоит уи ахы ахьакыз рабдуцәа рхаан ауп ҳәа. Рикақәа хиаҵәа-хиаҵәааӡа агәарԥ иқәибамыргыло арбаӷьқәа реиԥш, цыблаа рԥызара шеимаркуаз ахҟа рыбжьалт.
«Сара соуп иҟоу, исацлабуа дарбану… Амшын агаҿа инаркны Клыхәра акаҵәара аҟынӡа снаҩсан избарҭоу иҟада… Аԥсуаа Рымҩа, ауаҩы инапсыргәыҵа иалдоу аӷаз аиԥш, иказказуа аныԥшылара зылшода!» – ҳәа аҳәарашәа Шьыбга ахәы акьышәкьышәраҿы здац-ԥашә адәҳәыԥш зегьы иалаԥаны зҽеимартаӷа итәӷәырԥсаны иқәгылоу аџьҵла амҵан еизаз, иара аџь ахаҭа иақәлацәоушәа, кәыркәазыҵәҟьагь асырӡ зқәу Ерцахә акьшәкьышәра аиԥш, иҟәаш-ҟәашӡа иааикәшаны иааилатәаз цыблаа рбыргцәа ракәын аԥыза далзхуаз.
Ишьҭамҭа, иуа-иҭынха, икьарз егьа ирацәазаргьы, имч-илшара акыр иӷәӷәазаргьы, цыблаа рԥыза иалхраҿы иахәаԥшуамызт, уеизгьы-уеизгьы ирымбошәа ҟаҵаны аганахь ишаанырмыжьуазгьы…
Шьхангыларыла ҷандарҵас дҟат-ҟато, ҭбаа-ҭҭәаарала днаӡааӡан, ижәҩахыр ҟьаҟьақәа ԥырџаџаны, амзаҿа иадыркыло аҭыԥҳа леиԥш иӡара паны, имахәар-шьахәарқәа мышә-напқәоуп ҳәа ахаҵа иԥшреи-исахьеи рзы далырхуамызт цыблаа рԥыза. Уеизгьы-уеизгьы ирымбошәа ҟаҵаны ишагәҭамсуазгьы…
Ирахә-ишәахә ҵҩа рымам, ишьамаҟа аԥшаҳәа ықәырҭәаа иқәуп, иԥсаса ԥсҭа ҳәа крыҟазар иҭдырҭәааит, ашықәси-ашықәси рыбжьара зқьы ааӡаны шә-хык абна илеиҵоит, цыблаа рхала ракәым, малла-шьалла, шәҵа-ҟәынҵала Ԥысҳахыра ду дадыруеит ҳәа изышьҭаз ауаҩ беиагь цыблаа рԥыза иалхраҿы ихәаԥшуамызт. Уеизгьы-уеизгьы дрымбошәа ҟаҵаны ишиаҩымсуазгьы…
Аԥыза иалхразы шәага-загала хадас иҟаз ахаҵара акәын.
Цыблаа рхыбаҩ ҳәа изышьҭаз рныхаԥааҩ иакәын ахы зкуаз. Аныха днахагылан, ачамҳа иалхыз илабашьа ларсны, анцәа ила ацәажәара дшалагозгьы, «… ашәара – ԥсроуп, дамроуп, ахаҵара – зегь ирыцкуп, аҽы ԥсыр – адәы аҭынхоит, ауаҩы дыԥсыр – ахьӡ иҭынхоит. Абри зшәага-ззагоу иакәхароуп цыблаа ҳадгьыл ауахҭа знапы ианаҳҵо», – ҳәа абыргцәа ззеизаз алацәажәарахь инаԥхьо, реизара ааиртуан.
Цыблаа рԥызара рылшоит ҳәа зыӡбахә рҳәоз инеимҵакы-ааимҵакуа, ирыгу-ирыбзоу махәҭа-махәҭала еимҿыршәшәо ҩыџьа рҿы иаанҿасуан.
– Ахыншьалара имоуп, иҽӡыригом, аха ианаҭаххалак – дфырхаҵоуп, аԥслаҳә-ҿахәҿалаџь шьамхыла икуеит. Аџьыкаӡырӡ аиԥш дыцқьоуп, ииҳәаз – ҳәоуп, џыруп, дахыԥом, даҵԥом, аӷацәа анибалак – ҿык-бзык иузамырҳәо иҽеиҭеикуеит, дгьежьы-хынҳәуа аиуал рылалазшәа дрылалоит, – ҳәа изырҳәеит аԥхьатәи.
– Ерцахә ақәцәа иҽыбжьарҭоуп, Кәыдры аԥшаҳәа иԥсшьарҭоуп. Бнацәа ицәоу, бнагәы згәу, зшьаԥса ҭазмыжьуа, зшьа зуаанӡа анаҟә ада фатә сымамзааит ҳәа аныха аԥхьа инагылан ибӷо уаҩуп, – ас назҳәазҵамала дырҽхәаны ихцәажәон аҩбатәи.
Абыргцәа неиҿаԥшы-ааиҿаԥшуа иаатәон.
Аҩыџьагьы ԥызацәан ирзыҟаҵомызт, руаӡәк далырхыр акәын, аӡәы инаигәыҵасны. Имариаз усмызт, еимактәхеит, еиҿактәхеит.
Рхаҵара аԥышәарахь инеит.
Мацәаз-мацәаз еилаԥсаз ркәылӡқәа рышәҵаны, рхахәда хызҩо рманызақәа рхаҵаны, рыхҿахьчагақәа шьҭыхны, цыблаа рбыргцәа раԥхьа иаагылт. Руаӡә амсымқәа дреиуан, Мсым Хәыҷы иабду Мсым Дарыҟәа иакәын. Егьи – нараа дреиуан, Нар-иԥа Ҭлабӷан иабду Ноузыџь ахаҵа ҳәа ишьҭан.
Цыблаа рбыргцәа изларыӡбаз ала, аԥса быцкьар ауқәа наган иддыркит.
Ноузыџь ахаҵа ихы дақәгәыӷуан, уаҩ хатәра ӷәӷәак иакәын. Дшәаны ихьаҵуаз уаҩымызт. Убарҭқәа рнаҩсан, дуаҩы хԥаран. Ауаҩы хԥара ацә-ура даҩызоуп, дхьаҵӡом. Цыблаа рԥызаразы ма дыԥсыроуп, ма даиааироуп.
Даҽа уаҩын Мсым Дарыҟәа. Иӡамҩа ахәгабз шакьымсыцызгьы, иҟәашӡа ишлахьоу абырг иеиԥш, ииҳәо-ииуа ишәоит-изоит. Иҟәыбҷаразы дшыхәыҷыз дыхшәеит ҳәа изырҳәеит. Ахшыҩ азы иазҵаауеит. Нас абас иҟоу, хара ихәыцуа ауаҩы, «Ноузыџь ахаҵа, уара уакәзааит аԥыза» ҳәа инаианажьны, ҩызара изуны дааивагылар амуеи. Аха ауаҩ ҟәышгьы ихала амчра мап ацәикт ҳәа ӡәыр иаҳахьоума.
Мсым Дарыҟәагьы дхьамҵт.
… Аҳар иқәгылаз дҟьеит.
Мсым Дарыҟәеи Ноузыџьи апҟацаҳәа рҟамчқәа мҩанырҵеит. Рҽышьҭыбжь дыдра шьҭыбжьха, ркәадырмахақәа рзымҭразха, мацәысеимҟьаран еижәылон, нас еиԥымлацт шуҳәо, еидҟьон.
Ҽыҳәҵәыла иахьеижәылоз рбыцкьарқәа анԥыҵәҵәа, рыхҿахьчагақәа кажьны, рҟәараӷқәа ирыхт. Афақьмца рԥынҵа икылҟьо, иԥаԥашькны, рыҽқәа кәалаауа иахьеивыҟьҟьоз, аҩыџьагьы рмаршә зыхиамхеит. Ирҟәараҟәантәны идыршәуаз рҟәараӷқәа уажәымзар-уажәы ирхашәеит шугәахәуаз, аԥсыӡ-ҵәры аиԥш иавҵраауан.
Ԥҳәыс илыхшаз аӡә изыҳәа амҩахәасҭахь имҩахымҵуаз ахацәа, адәҳәыԥш иазымкызт, абгыӡра ахәы ихҟьан, абӷацамкыра иаҿаланы, Мрамба шыҟаз рхы дырхеит.
Аԥслаҳәқәа реиԥш рцәаара ашьха ианнаваӡ, абыргцәа ахьтәаз иаарцәымыӷхан иҩагылт.
– Цтәык рылызхша ак рымпыҵымҟьондаз, – даагәаҭеит аныхаԥааҩ.
– Мсым Дарыҟәа уаҩ ҟәышуп, уанӡа инеигом, – иҳәеит инаҩс игылаз егьи абырг.
– Дҟәышгәышьоуп, иҷкәынра имиааир…
Иҟарҵара-ирура рзымдыруа ишеилагылаз, Абгыӡрахәы егьи аганахьала Мсым Дарыҟәа даавҵит. Ноузыџь иҽы аӷәра ианкны иааигон. Ноузыџь ихаҭа хәыҷҵас инапқәеи ишьапқәеи ҿаҳәаны, ахәырџьан аиԥш иҽы дахажьын. Ҟоҳ-чоҳ рҳәан, иаарцәымыӷхеит Ноузыџь иҭынхацәа, ашыр-сырҳәа рӷәакьамыс ҟама ахқәа кны иуаруаруа иҩаҭрысқәазгьы ҟалеит.
– Шәҽаанышәкыл! – аныхаԥааҩ иарӷьа нап дҩахан ҿааиҭит, – ҳҳәахьа еилеимгаӡеит Мсым Дарыҟәа. Ҽыҳәҵәыла диҳәынҷан, дааигеит. Ҳара иаҳуалыз шьацәыкәбарк камҭәакәа иаиааиуа-еиҵеиуа иеилкаара акәын. Абар, ҳаԥхьа дахьгылоу иаиааиз. Уажәшьҭарнахыс цыблаа рԥыза, дадраа, Мсым Дарыҟәа иоуп. Уи мап ацәызкуа ҳара абыргцәа даҳҿагылт. Ус ҟазҵо ауаҩ Цыбла тәарҭагыларас имоуроуп, далҵроуп. – Аныхаԥааҩ ажәа иҿархьра аӡәгьы изымгәаӷьт.
Аиааира згаз цыблаа рԥыза Мсым Дарыҟәа дԥаџь-ԥаџьуан.
Згәыӷра цыгәҵыхәахаз Нар Ноузыџь чалымла арҩашьыга даҿдырхәазшәа дхьати-ԥатиуа, илахь адашшара ԥҵәаны дгылан.
… Убри аахыс омажә аамҭа шцахьоугьы, Нар Ноузыџь ишьҭамҭа ргәы ашьа ҭыкәкәоит. Ауаа иахьырбо ҿырҭуам, аха гәаныла, цыблаа рԥызара зықәнагоз ҳара ҳтәы иакәын рҳәоит. Маӡа-аргама ԥырхагамзар, бзиара ҟарҵом. Абас абиԥарак ахьтә егьи абиԥарахь ииасуа Нар-иԥа Ҭлабӷан иааидгылт.
Хьыбла дынцәахшаны ажәҩан дылбаазшәа, абырфын цахеиԥш дԥырԥыруа аҳҭынра дыҩнан. Лнапы зкьысуаз ҽа ԥштәык аиуан, лыбла зхьысыз ргәы лашон, лычча-хәмарра, лыҷырҷырбжьы мызкы ахала-аҵыхәала аҳҭнуаа атәнатәит.
Аҳҭныҳәсақәа Хьыбла лыхьӡ ҳәаны аӡы иахәомызт…
Аҳҭнырԥарцәа Хьыбла лзы иаҭаххозар амца қьоуқьад иалаԥалон, қәабла агәараҳәа идыршуа аӡгьы иҭаԥалон…
Мсым Хәыҷы иакәзар, дгьыли жәҩани рыбжьара жәҩангәашәԥхьара ӡәыр изаатхьазар – сара соуп иззаатыз, аӡы шыцәоу ӡәыр ибахьазар – сара соуп избаз, ӡәыр иҿаҳәатәы ҟалазар – сара соуп зҿаҳәатәы ҟалаз ҳәа мҵәыжәҩада дԥыруан.
Егьа иԥсылазаргьы, егьа ичашәзаргьы, ааԥынразы амра ианарԥхалак ауп арыц адгьыл аҿы ианҵәыӷьо. Агәилҵәҟьагьы ааԥынра мааикәан изпытуам.
Мсым Хәыҷы иаҳҭынра ааԥынра лыма дыҩналеит Хьыбла.
Мсым Хәыҷы игәырӷьара ҳәаа шамамызгьы, знызынла иаалырҟьан дыцәрыхьҭашьуан, амш аҽеиҭанакыр ҳәа дшәаны.
Дацәрыхьҭашьуан, избанзар, инасыԥ дахӡыӡаауан.
– Иухьи, узырхәыцуеи, саҳ? – уахынла рхала ианеизынхоз Хьыбла диазҵаалон.
– Бара боуп сзызхәыцуа, саҳкәажә… – Сароу?
– Ааи, бара.
– Избан?
– Избанзар, бзиа бызбоит.
– Саргьы узбоит…
Ауада аҩнуҵҟа дара рнаҩсан уаҩ дыҟам. Ахышә ахьтә амза иааԥшуа заҵәык ауп хаҵеи ԥҳәыси реицәажәабжь заҳауа.
Нас иааҭынчрахоит.
Ашьхыци ашәҭи реиԥш еиҿгәыҳәаауа зыбзиабара еилаҵәаз рыԥсыԥ лагаҩагабжь анаҩсан, ауада ҷытбжьык ҩныҩуамызт, аҭынчра ахатәан…
Ус уи аҭынчра еиҭааилалгон Хьыбла.
– Сыхаара саҳ! – лыбжьы қыџьқыџьуан.
– Сылашара саҳкәажә! – иара ибжьгьы қыџьқыџьуан.
– Закә насыԥузеи исоуз! – иҳәон.
– Закә насыԥузеи исоуз! – аҭак ҟалҵон.
– Уажәы узызхәыцуеи? – дҵаахуан.
– Бара боуп сзызхәыцуа, – иҳәон.
– Сара ара сыҟоуп, уара уҿы, наунагӡа, – ихәда лнапы акәлыршон.
– Ҳанасыԥ наунагӡахарц, уаҩ даԥырхагамхарц азоуп сзызхәыцуа, – аҵыхәтәаны иԥҳәыс аҭак лиҭон Мсым Хәыҷы.
… Мызкгьы макьана цқьа имҵыцт Мсым Хәыҷи Хьыблеи рыԥсҭазара еиларҵеижьҭеи. Уахызаҵәык иадамзаргьы абас еибырымҳәакәа ҟамлацызт. Макьана бзиабарала рыгәқәа былуан, рыблақәа хҩан…
Шәышықәса ирҭысхьоу ауаҩы, уԥсҭазараҿы зегьы ирылкааны угәаҵаҿы иаанхазеи ҳәа уиазҵаар, ԥсуа ҵасла иԥшӡам ҳәа ишуеимҳәогьы, аҭаацәара даналалаз раԥхьатәи амза игәалашәоит.
Адунеи ацәгьеи абзиеи рышьхәа еивҵаны еицықәлт. Урҭ анцәа еицишазаап. Мамзар аџьанаҭаҿы аиԥш есымша амра ашәахәақәа хааӡа икамԥхоз, адгьыл амалаҷыр аланы иҟалозма, абна тоурақәа мыӷцырак рыҵан ибозма…
Ирҳәоит ауаҩԥсы адунеи данықәло, амаалықьцәа, ашацәа ааины алаӷәра инықәтәоит, ҿыц ииз инасыԥ ршарацы. Анасыԥ зшо рҳәоу еиқәымшәозаап. Ашацәа рыбжаҩык ииз аҵеи бзиарас адунеи аҿы иҟоу зегьы ирҭоит, егьырҭ иаанхаз – адунеи аҿы цәгьа-мыцәгьарас, гәаҟҵәаҟрас иҟоу зегьы аҵеи инасыԥ инадырҳәалозаап.
Анасыԥшацәаҵәҟьа рҳәоу еиқәшәом, нас адунеи аҿы зҳәоу еиқәшәараны иҟада!
Амш еимахәланы, уажәымзар-уажәы ишынеиманаҭәара акәын аҽнынтәарак ишыҟаз.
Аҵх еиҳагьы еицәахеит. Уапа еиқәаҵәа дук наганы ажәҩан иаҵадыршәызшәа еиқәылашьца, аҵәыршы
убла иҭакызар иумбо иҟалеит. Уигьы азмырхакәа, иҵыры-ҵыруа имацәысны, аӷьӷьа-гәгәа ахга Кәыдырҭа иҭадыдуан. Ԥшакгьы уууа Џьамԥали Амтҟьали аиҩхаақәа иаарҭҟьан, Ашьхаԥшьа иазӡатәуазшәа иаақәҵәиаашан, еиларгьежьуа-еилархынҳәуа Цыбла ахәы иаақәылт.
… Цыблаа рбаа-хырӷәӷәарҭа хада иаҿаз аихатә гәашә шьоук шасуаз иаҳан, аҳар иқәгылаз аҟарул ибжьы аагеит:
– Шәызусҭцәада?
– Нар-иԥа Ҭлабӷан соуп, ирласны агәашәқәа аарты, амҟәыл шауа умбаӡои! – дааиҵаҳәҳәашәа ҿааиҭит.
– Ацгәыԥсы адәныҟа ианкармыжьуа ари аҵх бааԥс азы уаазцеи?
– Уи уара уус алам, ирласны иаарты, – деиҭанаиҵаҟьеит.
– Уи сус аламзар, ҵхыбжьон уаазгаз умҳәозар, агәашәқәа зузаасыртуазеи, – аҟарулгьы ус аламала атәымуаҩ иххәыцуаз уаҩымызт.
Ҽцәагәарҭак иагьзымцо иагьзымаауа агәашә илахеит, арахь қәаршҩыкгьы иоумаха аҿаанахеит.
– Иҟалеи? – иҳәан, аҟарули Нар-иԥа Ҭлабӷани рцәажәабжь заҳаз Ҟансоу аҳар даақәгылт.
– Агәашә аартны снашьҭы ҳәа ҽцәа гәарҭак ицны дмақар-чақаруа Нар-иԥа Ҭлабӷан ҵаҟа дааин дгылоуп.
– Ҟансоу уоума? – ибжьы идырын, Нар-иԥа Ҭлабӷан ҿааиҭит.
– Ааи, сара соуп, – аҭак ныҟаиҵеит Ҟансоу, – уаазгазеи, цәгьароума, бзиароума?
– Гәбаз ир рԥыза Ҭердеҭ уск аҵыхәала дааишьҭит, Мсым Хәыҷы дсымбар ҟалом иҳәеит, абра дгылоуп, – ҿааиҭит Нар-иԥа Ҭлабӷан, – ани аҟарулажә… уажә сибазма… асас дахь дкәытрабааха агәашә дыларгыланы дҳамоуп, иагьԥхашьарами…
Ҟансоу зназы Мсым Хәыҷы иеиҳәарц инақәикит, аха алазцәа рҳәынҭқарра даргьы злаҵанакуаз ала, Гәбаз игәра имгошәа иҟалон, насгьы Ҭердеҭ ихаҭагьы уажә дибама, аҳәынҭқар иарӷьажәҩа шиакәыз бзианы идыруан, дааиԥхьхәыцаан, лбаа игылаз аҟарулцәа ирыдиҵеит агәашәқәа аадыртырц. Иаргьы асас дахь диԥыларц амардуан даҿалан дынҭалт.
Аӷьӷьа-гәгәа рыхга аихатә гәашәқәа раартра иаҿын…
Ажәҩан лашьца акәзар, анкьапышҭа аныԥжәо аиԥш, амацәыс еиҩнарссан, цыблаа рбаа-хырӷәӷәарҭа хада цҟьашәҟьа иқәнаҵарц аҭахызшәа, иаатҟәацт…
Макьанагьы цқьа ҭынч еиқәымтәацыз адыдбжьы иналыҩит бзиала шәаабеит ҳәа згәы ҭхаха асасцәа ирԥылаз Ҟансоу ибжьы. Инапы имхра ацынхәрас Нар-иԥа Ҭлабӷан иҟама згәы иалыршьыз Ҟансоу амардуан ашьапы дахьаҿаҳаз дҩыҵыззарц дҩеихеит… Ахәыԥҳа иԥсҭазара ашәарҭа ианҭагылоу, абзыцәашьа аԥсра азин имам… Аха иабаҟоу амч. Иабаҟоу ашьамхы, иабаҟоу ашьа… иԥсҭазара аҵыхәтәантәи аминуҭ азы, ирықәлаз аӷацәа уажәшьҭа мчыла раанкылара шилымшоз аниба, иԥсы злыҵуаз ихәамц изахымсырц наҟ-ааҟ амардуан абыркьылқәа инацәкьарақәа рыларԥс икит.
– Макьанагьы уԥсы ҭоума, ала аԥынҵа икылҟьаз, – иҳәан, Нар-иԥа Ҭлабӷан иҟама аҽазнык аҿынаирхеит.
– Ачарҳәаҩ… – абри ажәа заҵәык ауп ииҳәаз Ҟансоу. Дҩеизыҵәан, дхьышьшьы амардуан днаҿаҳт.
«Мсым Хәыҷы, уара аҩны агәарԥ аҿы узцыхәмаруаз уқәла иакәӡам, – абас шаҟантә Сеилыҟә иҷкәын Ҟансоу диабжьахьаз, – уи уажәы цыблаа рхада иоуп, цыблаа драҳуп. Аҳ дызҭаху раҟараҵәҟьа дызҭахымгьы ҟалоит. Уара иууалу – Мсым Хәыҷы дызҭахуи дызҭахыми реилкаароуп, ихьчара ауп. Уԥсы ҭаны ҳахәыԥҳа ихахәы хәыцкгьы алымшәароуп», – абарҭ иаб иажәақәа илымҳа ишҭаҩуаз, саб сыззукыз саԥсамхеит, снапала ҳахәыԥҳа дысшьит ҳәа иҳәарацы иқьышәқәа шқәац-қәацоз, иԥсы неихыҵын, наӡаӡа иблацәақәа еиқәиԥсеит.
Абаа аҩнуҵҟа иҿыхт. Аҳәеилышьра… аҟама аҟьара… аӷызбжьы… арҵәаа-сырҵәааҳәа аҳәҳәабжь, ақәаршҩы цәгьа шиаҟьо аиԥш, абырсааҭк еиқәтәеит.
Абаа-хырӷәӷәарҭа хада зыхьчоз аҟарулцәа рацәаҩымызт. Дара урҭгьы ҩыџьа-хҩы аҳар иқәгылан иҷаԥшьоз роуп акәымзар, егьырҭ шьҭалахьан. Уеизгьы-уеизгьы изыцәшәарыз, абаа ус аламала уаҩ дызҭаломызт. Аихатә гәашә дуқәа ракәзар, ар ажәларгьы ирзыԥжәомызт. Ргәы рҭынчны гәатабӷата ацәа ишалаз, иҟалаз-шыҟалаз ҳәа акгьы рзымдырӡо, ианааԥш, рабџьар шьҭԥаа ианҩаҵҟьа, абаа аӷа ишьҭиххьан.
… Агәгәаҳәа амца ахьеиқәыз аилатәарҭа азал ду аҿы, жәытәнатә аахыс ари абаа ԥшәымас иамаз иара иакәушәа, имгәацәа иаԥхьа иргылан, инапқәа ишьҭахьҟа иҟаҵа илеи-ҩеиуаз Ҭердеҭ дааҭгылан, ихы ҩышьҭихын акәакь аҿы амца зкыз амзаша дназыԥшит. Нас ишьи-ишьи еиқәҵо днеины изҭарԥаз иааҭиган, знапқәеи зшьапқәеи еиқәԥах иҿаҳәаны акәакь игҿажьыз Мсым Хәыҷы днеихагылт.
– Аи, аи, Ҭлабӷан, Ҭлабӷан, – ихы ааирҵысит, – дысцәымӷуп ҳәа ас уаҩы изыруама?
– Ухаҵкы, Ҭердеҭ, ари Мсым Хәыҷы иоуп.
– Избоит Мсым Ду шиакәым, – иҳәеит Ҭердеҭ, – цыблаа раҳ аҳҵас ҳаҭыр иқәзароуп. Иԥшәыртла инапқәеи ишьапқәеи, – иеибашьцәа инарыдиҵеит.
– Ҭердеҭ, ухаҵкы, – акы иҳәарц иҽазикт Нар-иԥа Ҭлабӷан.
– Ара зажәа ԥхылнадоу сара сакәу, уара уакәу?
– Ҭердеҭ, ухаҵкы, уара уоуп, аха…
– Сара сакәзар, сыдҵа нашәыгӡа.
– Аха ари, сара сеиԥшҵәҟьа, уаргьы дуаӷоуп.
– Мсым Хәыҷы макьана дыҷкәыноуп, дырҟьалатәым, амҩа иаша дықәҵатәуп, аӷа ирҳара мариоуп, аҩыза ирҳашьа уақәшәозароуп.
– Ҭердеҭ, ухаҵкы, абри иоуп уара уԥҳа мап лцәызкыз.
– Ԥҳәыс усхәым уажә ҳазлацәажәо, Ҭлабӷан, – нас иеибашьцәа рахь деиҭанхьаҳәын, инапқәеи ишьапқәеи ԥшәыртла ҳәа шәасымҳәаз! – иҳәан, днарықәымчит.
Еиҳа еилҟьа-еилӷәыцәшәа иҟаз иҟама ааҭиԥаан, Мсым Хәыҷы днеихаххит. Иласшьеи иҟама амҩанҵашьеи рыла уажәы Мсым Хәыҷы шәы-ԥсык ихазаргьы еиқәырхашьа имамкәа деиӷрыххаа дықәиҵоит угәахәрын, аха иара ҿырҳасымҭак иалагӡаны ашаха ааиҩиҵәеит, уигьы азмырхакәа, имахәар кны дицхрааны дҩаиргылт.
Еидԥахла еидҿаҳәалаз Мсым Хәыҷы инапқәа наҟ-ааҟ рцәақәа ахьырхыҵыз иҟаԥшь-ҟаԥшьӡа иҟалахьан, уимоу ашьагьы алыжжуан.
– Утәа ара, – аԥшәмара нкыланы арымӡ ирбауа ҿааиҭит Ҭердеҭ, – аӡәы узиқәгәыӷуам, зегьынџьара сара сахьӡом, сахьзымнеиз арҭ гмыграк рымур ауам. – Уи зызкыз иара иеибашьцәеи ицыз аџьамцәеи ракәын. – Ауаҩ ҟәыш дысҭахуп, схы агәра шызго аиԥш зыгәра згаша ауаҩ ҟәыш. Акыр снашәаашәеит, аха уи иҩыза ауаҩы уаханӡа сиқәымшәацызт, – анаҩс игылаз арымӡ днықәтәеит Ҭердеҭ деиԥхьхәыцаауа, нас даахьаҳәын Мсым Хәыҷы днеиҿаԥшын, – уаханӡа сиқәымшәацызт ҳәа сызҿу уара уоуп, акгьы захумҳәаауазеи? – ихы-иҿы ыргызмалны дҵааит.
– Гәбази ҳареи аиқәшаҳаҭра ҳабжьаӡами? – Ҭердеҭ изҵаара имаҳаӡазшәа, Мсым Хәыҷы ҿааиҭит.
– Ихаҵкы Ҭердеҭ дызузҵааз аҭак ҟаҵа зны, – Нар-иԥа Ҭлабӷан абгыӡ аиԥш днарыбжьаԥалеит. Азин имазар Ҟансоу ишизиуз аиԥш иҟама лаиӷыршьны иара уаҵәҟьа дилгон.
– Уҽаанкыл, Ҭлабӷан, уҽаанкыл, – иарӷьа напы ҩышьҭихит Ҭердеҭ, – сара иуасымҳәеи Мсым Хәыҷы исҭаху уаҩуп, уилакьысыр ҟалом ҳәа.
– Ҭердеҭ, ухаҵкы, уатәамбаӡакәа дахьуацәажәо сгәы иазычҳауам.
– Сара ус акгьы збом…
– Ҭердеҭ, ухаҵкы…
– Уҽаанкыл сҳәеит Ҭлабӷан, уҽаанкыл. Мсым Хәыҷы дсазҵааит алазцәа рҳәынҭари дареи аиқәшаҳаҭра рыбжьазу ирыбжьамзу ҳәа. Уи аҩыза аиқәшаҳаҭра ыҟан уаханӡа.
– Уаха иҟалеи? Гәбаз игәы иамыхәо иҟаҳҵеи? – дҵаауан Мсым Хәыҷы, – ацхыраара сҭахуп аниҳәалак, ҳар ҳаманы ҳнеиуан, ҳицеибашьуан. Алазцәа рҳәынҭқарразы ҳшьа каҳҭәон. Уигьы азмырхакәа, ир рхада уҳажәиҵеит. Иҟаҳҵеи цәгьарас?
Ҭердеҭ зназы дааиҵаӷәӷәеит. Нас ихы ҩышьҭихын ҿааиҭит:
– Уажәшьҭарнахыс Лазсҭан аҳәынҭқар Гәбаз иакәӡам. – Гәбаз иакәымкәа, дарбан нас?
– Сара соуп Лазсҭан аҳәынҭқар.
– Уароу?
– Ааи, сара.
– Уара, Ҭердеҭ, Лазсҭан аҳәынҭқарсу?
– Ааи, сара, Ҭердеҭ. Аҳәынҭқарра сықәнамгошәа убома?
– Аимператор Иустиниан иоума изыбзоуроу?
– Иустиниан ҳәа шәихьынҳалан аӡәы дышәкит…
– Мшәан, аимператор иоуми алазцәа рҳәынҭқар дшьақәзырӷәӷәо.
– Избан, аимператор?
– Ус ауп ишаԥу.
– Иахьанӡа ус акәын.
– Иахьарнахыс?
– Иахьарнахыс алазцәа рҳәынҭқар Џьамтәыла дшьақәдырӷәӷәо иалагоит. – Хосроиу?
– Ааи, Џьамтәыла аҳәынҭқар Хосрои.
Мсым Хәыҷы азал аҩнуҵҟа Ҭердеҭи Ҭлабӷани рнаҩсан аџьамцәа рыр рԥызаҩыкгьы дышгылаз ибеит. Иҟалаз идырт.
– Ари ауаҩ иҳәынҭқаргьы ижәларгьы инаԥхеит, – иҳәан, инацәа Ҭердеҭ инаиқәикит, – ҳәынҭқарс дҟарҵоит ҳәа дгәыӷны, аха уара узықәгәыӷуеи, зыжәлар зҭииз, цыблаа ирчарҳәаҩхаз? – илакыҵақәа ҭылашьцаа Мсым Хәыҷы Нар-иԥа Ҭлабӷан днеизыԥшит.
– Уц хырџьаџьара уаҟәымҵыр, умаҭ-бзы аахҵәаны алақәа ирысҭоит, – Ҭлабӷан амца ҩеицралан, иблақәа цымцымуа дҩаҵҟьеит.
– Уҽаанкыл, – Мсым Хәыҷы иажәақәа икалакәытханы ихы ишасуазгьы, иҽыҟажо ҿаииҭит Ҭердеҭ.
– Ахаҳә уршыргьы еиҟәжәоит, ухаҵкы Ҭердеҭ. Ари ауаҩ иԥсы ахәыц ишаку гәамҭаӡакәа, адемҭхан иҭахаз ақәыџьмеиԥш дыцҳарц дӷаӷа-чаӷоит, – Нар-иԥа Ҭлабӷан иҽизеиқәкуамызт.
– Ҭердеҭ аџьамцәа ихы иархәаны Лазсҭан аҳәынҭқарс дҟаларц дшаҿу еилкаауп, – иҳәеит Мсым Хәыҷы, иҩызцәеи иареи ҭынч итәаны уск иалацәажәошәа, ибжьы мырдуӡакәа, – аха абри уара узусҭада, – Ҭлабӷан ихы наиқәикит. – Ҭердеҭ аӡы ырхәашьны аԥсыӡ скуеит ҳәа дахьаҿу иарбан хықәу иаанукыло, иарбан ткьацу иуиркыз?
– Уаргьы уҽеиқәк, – иҳәеит Ҭердеҭ Мсым Хәыҷы днеиҿаԥшын, – зны ҳаицәажәап, ҳаизааир, иреиҳау аткьац уара иуаӡаргьы ауеит.
– Уара уҟнытә акгьы сҭахӡам…
– Умыццакын, ус аҭак аҟаҵара уашьҭангьы иулшоит, – Ҭердеҭ иџьымшь еиқәаҵәақәа нҭархәаланы даахәыцт, иблақәа гызмалхан, ихы-иҿы цәгьахәыцччаԥшьк нықәлан, даараӡа ииҭаху, зыԥсҭазара дахӡыӡаауа, дызцәнымхо аӡәы диацәажәошәа, ибжьы ырԥшқаны дхихырц иҽазикит. – Уара макьана уҷкәынӡоуп, шәара аԥсуаа шәҿы ишырҳәо аиԥш, иужәша аӡыхьҵәҟьа ахы ыҵнамхыцт, уҷкәын-хшыҩ маиааир, ахьӡ-аԥша зцу амҩа каххаа уаԥхьа иаатуеит. Сыгәра га, сара гәыкԥсыкала абҵас суацәажәоит. Абык иаҳасабала аҭынхара ҳабжьаларгьы ауан, аха ауаҩ инасыԥ иааҵраҿ иҟоуп ҳәа шырҳәо аиԥш, аҽаӡә далнахт. Убраҟагьы абҵас уеилыскаарц сҭахуп. Аҷкәын уакәым, иара абри уаԥхьа итәоу абырггьы зны-зынла сыхшыҩ акы ахәыцуеит, сгәы аҽакы аҭаххоит, аҽак ҟанаҵоит. Анасыԥ гәаԥхачароуп, досу илаҭабаа – дилаҭыџьџьоуп. Абриаҟара зхысҳәаауа, уара уахь гәынҷыхьа сымам, убри еилукаарц
ауп. Ҵоуп, аеҳәшьеиҳаб думоуп, уашьеиҳабгьы дыҟоуп, аха урҭгьы рхы иахашәаланы шықәсыкахь знык-ҩынтә иахьуҭаауада, адәныҟа иааудырбалаша цхыраара дук рзыҟаҵом. Еиҭасҳәахуеит, уқәраҿы амҩахҟьара мариоуп, – Ҭердеҭ деиҭааҭгылт. Дысҿаԥарымашь ҳәа гәанылагьы даацәажәеит, Мсым Хәыҷы ҿымҭ дӡырҩуашәа аниба, уажәшьҭа дзырҭаслымша сҳәароуп иҳәан, ибжьы нҭганы ҿааиҭит: – Ашьха ӡиас ааныскылоит ҳәа егьа ҟауҵаргьы, амҩа ылнахуеит. Уаԥырхагахар аҵкыс уацхраар еиӷьми. Ари зегь зхысҳәаауа уара уоуп. Алазцәа рҳәынҭқар иарӷьажәҩара удызгалар иахуҳәаауеи?
Нар-иԥа Ҭлабӷан арацәаххыра аиԥш деиқәаҵәахеит, дхаҳәыршәыраха дахьтәаз аҭуан оумак алыҩрын ихәда иқәҳазшәа ибеит, иаҳауаз изхамҵо, илымҳақәа дыржьазар ҳәа иқәыԥшынацәа нҭишьит, уамацәгьа иақәшәаз иеиԥш даауазырт, нас ашьацҳәа иаҿашәаз амшә аиԥш дааҟрым-ҿрымт. Ҭердеҭ дицәшәон акәымзар, азаара изаазшәагьы дхәаауан.
Ҭердеҭ даахьаҳәын Нар-иԥа Ҭлабӷан днеиҿаԥшит. «Ашьшьыҳәа утәаз, усԥырхагамхан» ҳәа акәын иблақәа ирҳәоз. Нар-иԥа Ҭлабӷан дзықәтәаз арымӡ даларсазшәа хәыҷҵас дшәаҟьеит, иԥсыԥ алагаҩагара ашьҭыбжьҵәҟьа гар ҳәа дшәан аҩ дыҵалт.
Ҭердеҭ, ацгәы аҳәынаԥ ианалахәмаруа аиԥш, ихыдубеиа ибо, дԥышәырччо, ачалт иаҵаирхаз аҳәынҵәраԥшь иакәушәа Мсым Хәыҷы дизыԥшуан. Уеизгьы-уеизгьы џьара акала дсуандаз, дысзааигәандаз, ибла сҭаԥшландаз ҳәа акәым уи амаҵура зидигалаз. Гәбаз чарҳәара шизиуазгьы, Ҭердеҭ дуаҩ гаӡамызт, Лазсҭан инапаҿы иааигаргьы, наунагӡа аанкыларазы дзықәгәыӷша, ауаа зхаҵгыло аҩызцәа иҭахын. Гәбаз аԥсуаа шьҭамҭала дшыр-зааигәазгьы, аԥсилааи амсымқәеи инацәахы иҭагьежьуамызт, снапаҵаҟа иҟоу уаауп ҳәа ишишьозгьы. Зынгьы, ацхыраара ахьримҭаз аҟнытә, рышьҭахьгьы иеиадырхахьан. Аԥсилааи амсымқәеи Лазсҭан анапаҵаҟа иҟан
ҳәа аҳәара аасҭа, урҭ еиԥхнагьлацәақәак раҳасабала аиҩызара рыбжьан ҳәа уҳәар иаҳа ииашахон.
Ҭердеҭ аԥсилааи амсымқәеи идгылар, игәҭакы анагӡара изымариахон. Убри анаҩсангьы, Мсым Хәыҷы иарӷьажәҩас дҟалар, аԥсуаа реидкыларазы Аԥсырҭ дыззықәԥоз аус дашьклаҳәуан, даԥырхагахон. Аԥсырҭи Мсым Хәыҷи еиҿаиргылон. Мсым Дугьы Аԥсырҭ иаасҭа иашьа дидгыларын. Аԥсуаа дара-дара еибакны рыблақәа ҭибахуа иалагарын, Ԥысҳахыра ладеи ҩадеи ҳәа еилыхны аҵәы рылаҵо, еиҿажьуа, аишьцәа нибарҵәаларын. Ҭердеҭ аганахь дгыланы, урҭ ус ахьыҟарҵо, даара игәы иалсызшәа ихы-иҿы ианырԥшны, анахьгьы дгәыцхәгәышьуашәа ак раҳәо, арахьгьы дхырбза-кәырбзан аҽак ҳәо, наҟ-ааҟ ауӷә иаҵаҳәо ацәқәа реиԥш, игәамԥхо ак ҟасҵоит ҳәа зҽазызкуаз ифырмахьц ҩеихиҟьаларын. Аца иҭоу зымфаша ачуан иҭоу дахыбаауеит ҳәа, макьана алазцәа рҳәынҭқарс дҟамлаӡац, арахь, наҟ-ааҟ Ԥысҳахыра Ду аҽеиднакылар, ҳәынҭқарра ӷәӷәаны иҟалар ҳәа дшәаны, убри дахьаԥырхагахара дазхәыцуеит. Имииц аҵеи дицәшәоит, сныҟәоит ҳәа раԥхьатәи зшьаҿа еихызгаз аԥшқа дҭахарц анышә ижуеит.
Мсым Хәыҷы аҭак аҟаҵара дахыццакуамызт. Уи дхәыцуан: «Гәбаз дзыԥсахыз, зыжәлар чарҳәара рзызуз, сбаа гьангьашрыла ишьҭызхыз, Ҭердеҭ иарӷьажәҩаны идгылазгьы, иара иеиԥш ижәлар рзы дчарҳәаҩхоит. Чарҳәарыла амаҵура ахагылара, ачын агара зылшо иара иеиԥшу ауаа роуп. Аԥсилааи мсымааи ҳаҩнуҵҟа ус иҟоу Нар-иԥа Ҭлабӷан заҵәык иоуп…»
Абри аамҭазы, абаа-хырӷәӷәарҭа аҩбатәи аихагыла акәакь игҿаҟаҵаз аҿаԥара аҟнытә аламгәа ҭшьаауа арҵәаа-арҵәааҳәа ԥҳәыск лыҳәҳәабжь геит.
Мсым Хәыҷы дахьтәаз длеилууааит, нас дмацәысеимҟьаран дыҵҟьеит, дзықәтәаз арымӡ шьҭԥаа, амацәыс аиԥш дрылҵәраан Нар-иԥа Ҭлабӷан днаидԥалт… ашьаҟәадабаа ицрашы, ихы еиҟәжәа днышьҭеиҵеит.
Ҩаршәа ашьа каҭәеит…
Шьардаҩ ҭахеит…
Уигь азымрхакәа, Ҭердеҭгьы дихьӡеит. Ахәыҷы иеиԥш ихаԥҷыҷыр данкны ихацәа кыдиршааит. Ԥсман еиқәаҵәа изааган иуашьаҭагә ыҟамкәан дилгон, зызмахак аалак ирзыфом ҳәа ззырҳәоз аџьам иҽиқәимыжьызҭгьы. Уи диҵкәраар ҟаларын, арсҟатәи амыҷҟар ижәымлазҭгьы.
Мсым Хәыҷы ԥсуаҭла иламкәа даннеи дырҳәынҷан, деиқәԥах дҿарҳәеит.
Ҭердеҭ дмадаӷьмадашәо дангыла, знык иԥсы аниоу, ԥси-бзеи нмыжь, дыцәҳашҳауан.
Аџьамцәагьы ргәы ҵкапуан.
Ҭердеҭ ивырбон. Уи идҵала ауми Мсым Хәыҷы инапқәа шыԥдыртлаз. Иахькылеибагашаз сеидру, саара ишьҭасуаз, ихьыԥштәылаз, лыхцә-ԥарақәа дрынкны дырҳәазо Хьыбла дааҩнарымгалазҭгьы.
– Дызусҭада ари? – дҟааит Ҭердеҭ.
– Арӷьажәҩас иҟоуҵарц угәы иҭаз иԥҳәыс лоуп, – ибжьы изҭымкаауа, аҵәы налаҵаны, аҭак ныҟаиҵеит, зхы аҿаҳәара иаҿыз Нар-иԥа Ҭлабӷан.
Уигьы ара иҟалаз звибоз Ҭердеҭ иакәын.
Аџьамцәа рԥыза, зыԥсы злышәшәаны, ақьаад аиԥш иҟәашккараха, дкахәхәа адашьма иқәыз Хьыбла дналхагылт. Иблақәа аашаҟьшаҟьан, лханытә лшьапаҟынӡа хәыцхәыц дааимидеит. Иԥсы акы иакын, ақәыџьма аиԥшгьы даалхыкәшан, Ҭердеҭ иахь дынхьаҳәын, ҿааиҭит:
– Мараҳба исиди! – уи џьам бызшәала ииҳәаз иаанагоз – «ҳаҭыр зқәу саҳ» ҳәа акәын.
Ԥҳәыс лкалҭ иаҩымсуаз Ҭердеҭ ихаҭагьы иԥсы лылахеит Хьыбла, аха иара ихҟьаны Мсым Хәыҷы аџьамцәа хҩык ҭаирхеит. Иаанхаз ракәзаргьы, рыблақәа цәыркшаны изыԥшуп.
– Уара дутәуп, думаз, – Ҭердеҭ Хьыбла инацәа налықәикт. Мсым Хәыҷы ихаԥыцқәа аҿҿа рыҵгеит, деихеит, аха имч мхеит. Мчыла иуиааиуа аанда уалаишшуеит. Иблақәа ҭыҵны ицо аџьам иигоз иԥҳәыс Хьыбла дналзыԥшит.
– Сшьа зуаанӡа асы-мҟәыл ада фатәы смоуааит! – Мсым Хәыҷы ҿыцха дахькажьыз дыбӷеит. Ҭердеҭ аҟырҟырҳәа дыччеит.
– Шьыжьынӡа уҭахызар асы-мҟәылгьы ыф, уҭахызар, аилаџьгьы ыф. Уаҵәтәи амшшара уара уԥсы ацҭашәоит. Уаҵәынӡа узаансыжьуа, уаха угәаҟларц ауп. Уара адашьма уҵаҳажьуеит, уханыҵәҟьа уԥҳәыс аџьам дикәаҳариоит, – Ҭердеҭ ибыӡгәырқәа ргыланы Мсым Хәыҷы игәы аихаршы алишьуан. – Абас ауп ишрыхьуа абзиеи ацәгьеи ззеилмырго.
– Зхьышьаргәыҵа сакәхшоу анцәа, исыҭ аамҭа ашьаԥса зуратәы, – ахаҵа-ихаҵа ҳәа ззырҳәо Мсым Хәыҷы илаӷырӡқәа хаддыла ажәҩан днаҵаԥшт.
– Исҭоубысҭафыруп, уаҵәтәи ашара иалагӡаны амсымқәа руа-ршәаџь ыҟамкәа Цыбла ишалсхуа! – хазы дмақарт Ҭердеҭ.
Аҵх агәы еиҩнашахьан.
Ақәаршҩыцәгьа ниаҟьан ишшазгьы, ишмацәысыц имацәысуан, ишыдыдыц идыдуан. Зны ҩадантә, ҽазны ладантә аӡы зымҵәаз аӡлагара алуқәа реиԥш игәыргәыруа ажәҩан шылагац илагон.
Цыблаа рбаа-хырӷәӷәарҭа хада, иахаҷҷалоз амацәыс анаҩсан, алашьцара ахатәан. Зны-зынла аџьамцәа реиҳабы иааникылаз ауада аҟнытә ӷәиҵибыжьҵас иаадәылыҩлоз акәымзар, адамраҿеиԥш ҭынчран.
Мсым Хәыҷы ишьҭахьҟала инапқәагьы ишьапқәагьы еидҿаҳәалан, абаа аҵаҿтәи адашьма хаҳә хьшәашәа дахьықәжьыз, дзықәшәаз амыҟәмабарақәа дахьрызхәыцуаз, рхи-рҵыхәеи изеиԥшьуамызт. Егьа иундазгьы, абаа аихатә гәашәқәа аазыртыз дизымдырт. Ачарҳәаҩ иакәымзар аҽаӡәы иҟаиҵомызт. Абаа зыхьчоз цыблаа-аибашьцәа аӡәаӡәала игәалаиршәеит… рҭынха-рҭынҵы, ргәыла-рызла, хәыц-хәыц еилихт-еилеиҵт, аха пытҟәыр заҵәык иадамхаргьы аӡәы идимбалт, Нар-иԥа Ҭлабӷан икьарзу ӡәыр дрылазҭгьы иҳәан, аха уахьгьы уаҩ дыҟамызт. Ус алашьцара далаӡырҩуа дшааиуаз, Мсым Хәыҷы иабаӡӡеи дигәалашәеит.
Нар-иԥа Ҭлабӷан илгатәуп ҳәа иаб Ноурыз ианиҳәоз, умыццакын, абааԥсы ҳәа даанызкылоз иабаӡӡеи Сеилыҟә иакәын. Уи иакәмызҭгьы, ари алшықәсанык аҩнуҵҟа Нар-иԥа Ҭлабӷан идацԥашә ыҟамкәа иара ихаҭа дықәиххьазаарын. Нас анцәа иеиԥш дызхәаԥшуа, абаажә аиԥш дзықәгәыӷуа иабаӡӡеи иоума чарҳәара зуз? Нар-иԥа Ҭлабӷан ижәҩа дыҵакны дзааигоз уи азоума? Дилаҳәаҵаны дшикызгьы, уаха ахәылбыҽха абааҿы даанымҿаскәа дцеит. Дзаанымҿаси? Дызцеи? Инапала иижыз атымитыша ихәыԥҳа дышҭаҳауаз ибла иаимырбарц акәзар? Абаӡӡеи илшару ихәыԥҳа ачарҳәара изура? Адунеиажә аҿы иҟамлац иҟоузеи? Аҳра еимакны аижәлантәқәа ықәибаххьеит, аишьцәа – нибарҵәахьеит, аб иԥазаҵә дишьуеит, аԥа аб диӷалатуеит… аха абаӡӡеи ихәыԥҳа чарҳәара изиуит ҳәа рымҳәац. Нас адунеиаҿ иҟамлац ныхак рышьҭамзар, цыблаа рҿы изыҟаларызеи?
«Аха, мшәан, дабаҟоу Ҟансоу? Абаа аҩнуҵҟа еибашьуаз дрыламызт, ашьҭахь еиқәԥах иҿарҳәоз рҿгьы дыҟамызт…»
Мсым Хәыҷы игәы ихьухьууа ак ныҵалт..
«Сабаӡӡеи чарҳәара сзиуазар, иԥеиҳаб Ҟансоугьы дидгылон. Аихатә гәашәқәа аазыртызгьы иара иоуп. Усҟан Нар-иԥа Ҭлабӷан дивагылазарын, уаҟагьы дсымбеит… Ус анакәха, ишәаз ауаҩы игәы даршәеит, агага домбеины ибеит ҳәа зырҳәо сақәшәеит. Сабаӡӡеи башаӡа гәҩарас дыскит… иԥсы ҭазар Ҟансоугьы схала сынижьуамызт… Ус анакәха, уи дыршьит…» – Мсым Хәыҷы абри даназааи амца икит. «Аа, Ҟансоу… Ҟансоу!» – иҳәан, даауазырт, илабжышқәагьы иӡамҩа иаҿибаҳәа рҿылархеит.
Мсым Хәыҷы аӡәаӡәала зегьы игәалаиршәон, аӡәызаҵәык лыда, хҭыс заҵәык ада, уи иԥҳәыс-ҿа Хьыбла лакәын. Уи данааигәалашәоз, иаԥхьа данаагылоз, иблақәа хиҩон димбарц: иҽирдагәон лыбжьы имаҳарц. Адунеи иқәу зегьы иреиӷьаишьоз, иԥсы изалымхуа иԥҳәыс дахьизымыхьчаз ԥхеишьон, ихьмыӡӷишьон. Иԥҳәыс дызлеихьчари, данымчыдаха. Тәитәыхк иеиԥш дыԥхьаӡаны, деиқәԥах дҿаҳәаны, ибаа аҵа адашьма дықәжьуп.
Ус ҳәынаԥык акәакьҭахьтә аҿаанахеит. Уи иадырт дшымчыдоу, аԥхьа акыр икәанызанызаргьы, дшымчыдоу анеилнакаа, ихаҵкы ицарц аҭахызшәа иааихыкәшеит… Нас иааины инапқәеи ишьапқәеи злеидҿаҳәалоу ааҷа инафҩы-аафыҩшәа ҟанаҵан, ацрыхара иалагеит… Абжараҟынӡагьы ныҭнафааит.
Шанашәа еибаркуп аԥсабара. Џьара, аӡәы анышә дхәыҵаланы ихәыҵижаауеит игәыла дҭахарц, арахь – иԥа иакәзаап иҭахараны иҟоу. Уажәы абри аҳәынаԥгьы ааҷа изацрыхо, ахаԥыц ахьаа иазцәырҵыз хнаҽырц, мамзаргьы амла иахьакуа ауп. Ааҷа азеиҩҵәар, Мсым Хәыҷгьы ишицхраауа зынӡагьы иаздырӡом.
Мсым Хәыҷы иҽеиқәирԥсит. Сабаӡӡеи… Сашьеиҳабы… Ианбасыцхраауеи ҳәа дшыԥшыз, ԥсҿыхгас аҳәынаԥ изыҟалеит. Амала, ааҷа аҭыфаара иааҟәымҵындаз… Аха убри аамҭазы иҵарҟаца иакыз ашә алыкә ааҵысҵысын, иҩылшәеит…
Уахак ҭаха сызымҭо зусҭцәада ҳәа аҳәынаԥ ааҷа аҟаҟара иаҟәыҵын, уахь инхьаԥшит. Ацгәеиԥш ишьапԥынҵа дықәгылан, ашә ывҵраан дааҩналт аӡәы. Ашә анаиркы, ижәпаҳаҳараӡа иныҩнаҳаз алашьцара далахт зназы, аха нас ибла ашьцылазар акәхап, Мсым Хәыҷы иахь иҿынеихеит.
Аҳәынаԥ акыргьы иачҳаит, аха ауаҩы цәыггара дымшәа-дмырҳа дааиуашәа анаба, ааҷа изыцрыхоз ацхеиԥш ишыхаазгьы, сыԥсы уи аҵкысгьы ихаауп, сыԥсы еиқәсырхароуп ҳәа еихан, изҭыҵыз акылҳара инҭашәкәа ицеит.
Мсым Хәыҷы иааихагылаз даныниҿаԥш дидырт. Ҭердеҭ ицыз дреиуан.
«Исҭоубысҭафыруп, уаҵәтәи ашара иалагӡаны амсымқәа руа-ршәаџь ыҟамкәа Цыбла ишалысхуа», – ҳәа Ҭердеҭ ииҳәаз ааигәалашәеит Мсым Хәыҷы. «Сара сылагь инапы аиркит, агәыӷра наскьоуп, аџьал ааигәоуп ҳәа зырҳәогь абриазакәхап», – даахәыцт.
– Уара уоума Ҭердеҭ базақьс имоу? – зҟама ҭыхны ихагылаз аҵәы наилаҵашәа дҵааит Мсым Хәыҷы.
– Ссу! – иҳәеит, ихагылаз инацәа иқьышә инадикылан, – убжьы умырган, ираҳауеит…
– Уара абазақь узы зегьы акакәӡами иушьуа акәакәышь аиԥш иҟытԥсыт мго думҵагылазаргьы, мамзаргьы, акәукәуҳәа дыҳәҳәозаргьы…
– Ԥшьаала ҳәа уасымҳәеи, убжьы раҳауеит!
– Сыбжьы заҳарц зҭаху шәрылгахьеит, измаҳарц зҭаху ракәзар…
– Уара избо ужәҩа ҭҟьеит, – иҳәан, аҳәынаԥ зыцрыхоз ааҷа иҟама наҵишьт.
Мсым Хәыҷы ашырҳәа дҩаҵҟьеит.
– Аҵх агәы еиҩнашахьеит, уажәшьҭа ирласны аимыггара иалагоит, ҳаццакыроуп, – иҳәеит иҟама аҭра иҭаҵо.
– Узусҭада уара?
– Слазуп… с-Лазбоуп…
– Ҭердеҭ ибазақь уакәӡами?
– Ҭердеҭ дшыԥсахҩу уахоуп ианеилыскаа. Сара Гәбаз гәыкԥсыкала имаҵ зуа еибашьҩуп, – иҳәеит Алазба, усгьы нациҵеит, – ҳааццакып, ҳарбар алшоит, – ашәахь иҿынеихеит.
– Уаангыл сашьа, – Мсым Хәыҷы Алазба имахәар ааникылт, – адәахьы адәылҵра аҭахӡам. Сара снаҩсан аҽаӡәы изымдыруа ацарҭа амоуп. Усышьҭал арахь, – иҳәан Мсым Хәыҷы акәакь аҿы ҳаҟьа дук иаҟараны ишьҭаз ахаҳә ҟьаҟьа даахт. Акылҳара ду иааԥшыз икыдыԥсалаз амардуан иаҿалан аҩыџьагь рҿылархеит…
Ашара адәы иаақәлоны, Цыбла Ду абаа-хырӷәӷәарҭақәа зегьы рҟны, анаџьалбеит, рыцҳарас иҟалазеи ҳәа угәахәратәы ухәы-ужьы қақаӡа иаргылартә асаркьалбжьқәа ирымҽхаркит. Уаанӡа ҽынлагьы уахынлагьы ашшы зыхгоз Кәыдрыҵәҟьа уажәы ишанхазшәа иаанхеит. Ашара иацгылан ахәқәеи агәаҩақәеи еимарҩызны ашәа зҳәоз аԥсаатәқәаҵәҟьа уажәы акәушәа ианыԥхьарылаз, рҟытбжьы ыҟамызт.
Асаркьалқәа рыбжьы мацара акәын Цыбла Ду иахыҩуаз. Дара урҭ асаркьалқәагьы еиԥшымызт: агәеҩ-агәеҩ, агәеҩ ҳәа зхыҩуаз асаркьалбжьы-гәаҩа, – шәгыл, шәгыл, шәгыл! – аҳәозшәа акәын цыблаа рлымҳа ишҭаҩуаз. Акаҩ, акаҩ, акаҩ ҳәа иааҩуаз абжьы, агәаҩа иузадкыломызт, аха иагьҵарцәамызт, иаанагозгьы – шәеиха, шәеиха, шәеиха! – акәын. Зынӡа игәыҭшьааган – асаркьал ссақәа рыбжьы. Урҭ, – шәгыл, шәеиза! – зҳәоз ирыцрӷызны, иацырҵон – хәҷи-дуи шәнымхан, хәҷи-дуи шәнымхан! – ҳәа.
Абарҭ асаркьалбжьқәа анеилалак, ахапа цәырзгогьы иақәзырӷызуагьы зегьы еицҿакны абас рҳәошәа цыблаа рлымҳа иҭаҩуан:
Цыблаа шәеиха, шәеиха, шәеиха,
Аҳәа, аҟама, аигәышә, аиха,
Ишәымԥыхьашәо зегь шьҭышәх
Аӷа иҳақәлаз иԥсы ихышәх!
Уи дыԥхамшьоуп, ҳашҭа дҭалеит,
Ашәхымс дхыҵны, ҳаҽҳәа дыҽҳәалеит,
Ҳаҩнра-ҳгәара қьаԥҭахарц,
Ҳасабицәа еибахарц.
Ԥҳәыс илхылҵыз хаҵа унымхан,
Еиқәҳархароуп ҳдин, ҳа ҳныха.
Ҳа Ҳаԥсадгьыл ҳа иҳахьчароуп,
Ӷала иааз ара дҭахароуп.
Уи ишьала дшьарӡыстәуп,
Цыбла Ду – цыблаа иртәуп!
… Иҟалаз изымбатәбараха Ҭердеҭ аҳар данаақәгыла, аҵых-мҟәыл ихы иархәаны инапаҿы иааигаз цыблаа рбаа-хырӷәӷәарҭа хада бџьарла еиқәных аԥсилааи мсымааи иқазықазуа иакәшахьан.
Аҩада даныҩаԥш, Ԥсқьал ахәы акәацәраҿы амца зыцрарҵаз аҭәарҭа алҩа еилахәашь иахылҵуаз, ажәҩан агәы амҽханакхьан. Уи Клыхәра акаҵәара азааигәара Быхәла иҟоу Мсым Ду ишизкыз идырт. Ус анакәха, амра ҵлакашәара иҩеиаанӡа уигь ара дҟалон.
Амраҭашәарахь данынхьаԥш, Кьалашәыр ахәаны иҩеиуаз алҩақ еиҳагьы ихәашьын.
Ҭердеҭ уи зызкыз шизеилымкааз анидыр, ивараҿ игылаз Нар-иԥа Ҭлабӷан ҿааиҭит:
– Аԥсырҭ адырра ирҭоит… Анаҟәаԥиааи Мсымааи еимадоуп…
Ҭердеҭ ацәа далҵызшәа ихы дҩахт:
– Мсым Хәыҷы дысзаажәга! – дыҳәҳәеит. Иеибашьцәеи аџьамцәеи еиԥхеибаҵо абаа аҵахь иҩит. Нар-иԥа Ҭлабӷан дааҟәымҵӡакәа ииҳәозгьы Ҭердеҭ илымҳа аҟынӡа инаӡомызт. Уи дзызхәыцуаз акызаҵәык акәын: иԥсы еиқәирхарц иҭахын.
– Ачарҳәара… ачарҳәара… – дыҳәҳәон, иԥсы игәы икылачны, дҳақьԥсықьуа амардуан иаҿаланы иҩеиуаз иеибашьҩы, – саҳ ухаҵкы, Мсым Хәыҷы дыҟаӡам, дыбналт! – иҳәеит дыхәцәырххо, даныҩхала.
– Ишԥа? – дхәааит Ҭердеҭ, нас ахагара изаазшәа аҟырҟырҳәа аччара далагеит. – Уаӷа инапқәеи ишьапқәеи ҿаҳәаны дышусҭазгьы, дуцәцеит, Ҭлабӷан ахаҵа.
Нар-иԥа Ҭлабӷан арацәаххыра аиԥш деиқәаҵәахеит.
– Уара цыблаа раҳра уҭахын, иахьарнахыс ураҳуп иузаанкылозар, сара шәара мсымаа шәусқәа рнаҩсангьы, сзызхәыцша схатә усқәа рацәоуп. Абар иахьыҟоу цыблаа,
– иҳәан, абаа-хырӷәӷәарҭа аԥхьа еилақь игылаз неиирбеит, – уҭахызар – урабашь, уҭахызаргьы– ажәала унапаҿы иааг. Аџьамцәа исыцу цхырааҩцәас иузынсыжьуеит, – иҳәан, Ҭердеҭ длеиқәҟьашан иҿылеихеит…
Амра ашьха абыз анаавҵнагоз цыблаа рбаа-хырӷәӷәарҭа хада рнапаҿы иааргахьан.
Ажәҩан џьара машәыршәа ԥҭацк ҟьалангьы иаҵаршәымызт, амшын агәеиԥш иеиҵәҟаҟараӡа ицқьан. Уажәраанӡа ҿызымҭуаз аԥсааҵәҟьа нырцә-аарцә инеимда-ааимдо, иҷырҷыруа иасны ашәаҳәара иаҿын. Абаа-хырӷәӷәарҭа раԥхьа иҭалаз Мсым Хәыҷы иоуп.
Зегь раԥхьа иаҳәа злишьызгьы аџьамцәа рԥыза иоуп. Амардуан аҿы наҟ-ааҟ знапхыцқәа аларԥан изкыз Ҟансоу аҵаа аиԥш дыхьшәашәахьан.
Мсым Хәыҷы илаӷырӡқәа аахаддылт.
Иабаӡӡеии Ҟансоуи рзы иакәым игәы ишԥаанагоз… Нар-иԥа Ҭлабӷан дшьамхышгылан ахәыҷқәа реиԥш дрыҳәон сшәымшьын ҳәа…
Мсым Хәыҷы иабаӡӡеи Сеилыҟә днеизыԥшит. «Сабаӡӡеи, уара духьчон ари ауаҩ, уажәшьҭагь уара ишуҭаху уизныҟәа» – ихәыԥҳа иимҳәаз арҭ ажәақәа иблақәа ирхибаалт абаӡӡеи.
– Умшәан! – иҳәеит Сеилыҟә Нар-иԥа Ҭлабӷан днеизыԥшын, – сара еснагь усыхьчон, усыхьчоит даҽазныкгьы. Сыԥсы ҭаны цыблаатәык инапы укьысуам. Абыргцәа неиҿаԥшы-ааиҿаԥшит. Цыблаа-аибашьцәагь иаарцәымыӷхеит.
Сеилыҟә дааиԥхьхәыцаан, инациҵеит:
– Уара, Нар-иԥа Ҭлабӷан, ужәлар унаԥхеит. Ус ҟазҵоз рҿы ҳабдуцәа, урҭ рабдуцәа рнапы рҟьашьӡомызт. Жәытәнатә аахыс аԥсуаа ачарҳәаҩ ишизныҟәоз ҳузныҟәоит.
Нар-иԥа Ҭлабӷан ахаҳә еиԥш дыхшәааит. Ихаԥыцқәа еихамгыло аҟәараҳәа аиҵасра иалагеит. Дышӷәиҵиуаз,
дшыӷьаҵәыӷьаҵәуаз аҽура-ҭоуӷанқәа иааргаз ишьапқәеи инапқәеи нарыдҿаҳәалан, аҟамчқәа аныҩархырҟьа, аҵәаарагь дахьымӡакәа, имахашьахақәа еимыжәжәа ԥшь-ҽурак ирыма ицеит, ицаӡеит…
… Мсым Хәыҷы абаа-хырӷәӷәарҭа хәыц-хәыц дахысит, аха Ҭердеҭ ихабар-зхабару ҳәа имбеит, быжьрабыжьҵәа анышә еиҩыжаан дхәыҵалазшәа дныҵаба дцеит. Цыблаа дызларылсзеи? Ус ҳҳәеит ҳәа, уи ауаҩ аҽнышьыбжьон абга иақәтәан иныҟәо Аҩсҭаа ҳәа баша ишьҭамызт дара алазцәа рхаҭа. Даҩысҭааҵәҟьоуп азоуп, Мсым Хәыҷы деиқәзырхаз Алазба ида абааҿы иҟаз алазцәагьы аџьамцәагьы цыблаа иҟәаҟәаса иахьықәырҵаз иара деибгадеизҩыда дрылҵны ишьамхы иҽзаиргаз.
– Ҭердеҭ иҩыза ачарҳәаҩ иԥсы ҭанаҵы, Лазсҭангьы ҭынчрахом, Гәбазгьы дшәарҭоуп, аԥсуаагь ҳгәаҳҽанызароуп, – иҳәеит Мсым Хәыҷы.
– Ус акәгәышьоуп, – диқәшаҳаҭхеит Алазбагьы, – амала, рыцҳарас иҟалаз, урҭ ачарҳәара руаанӡа иахьшәзеилымкаауа, мыцхә ҳаҭыр ахьрықәшәҵо, амчрахь иахьнажәго ауп.
Мсым Хәыҷы идырт Алазба иажәақәа зызкыз Гәбаз ихала шиакәмыз, иаргьы ишиҵанакуаз. Диашан, дызлаиқәымшаҳаҭхарыз… Гәбазгьы изааигәатәны имаз, гәыкԥсыкала имаҵ зуа Алазба иакәӡамызт, ачарҳәаҩ Ҭердеҭ иоуп. Иаргьы Нар-иԥа Ҭлабӷан дзичҳарыз…
… Мсым Хәыҷы дшаҟь-шаҟьо ибаа-хырӷәӷәарҭа дахьыҩноу, игәы иҵхаҵәҟьо Хьыбла лоуп. Анцәа имҵаныҳәарҭа дыҩналт… аилатәарҭа зал дыҩныст… ашьҭаларҭа ауадақәа рышәқәа ааиртит… ҩада иҳәеит, лада иҳәеит, дара аҩыџьа рхала изыҩналоз ауаданӡагь днеит… аха Хьыбла дыҟамызт џьаргьы.
Дагьԥсымкәа-дагьбзамкәа ашара даԥылеит Хьыбла.
Итса-рҭәарахазшәа лхы хьамҭан, илзышьҭыхуамызт. Лнапқәа ааҷа-пала еидԥахла лышьҭахь иахьеидҿаҳәалаз идысын, ианԥлыртлагьы, лара илтәӡамшәа акәын ишлываз. Лхаҵа илзааихәаз, агәилԥштәы змаз лыҵкы, абнатоура дылхо дылалазшәа еихьыжәжәа-еикәыжәжәа илхарԥан… Лыхцәы еилажәжәан… Лцәеилжьы ашәыҭҳа иарган…
Ашара еиҳа-еиҳа адәы иқәлацыԥхьаӡа, ицәышҟҟараӡа иҟаз лхаҿгьы аҽеиҭанакуан.
Амра абз ашьха ианавҵнахуаз, Хьыбла ацәа далазшәа дцәырҳаны дааԥшит. Лхы дҩахан, днаԥшы-ааԥшит. Адәахьынтә аӷьӷьа-гәгәаҳәа ашыкьбжьы иааҩуазгьы лмаҳаӡозшәа, лыблақәа кыдхалан аҭуан днаҵаԥшт.
Закә ҵхы мыждоу илхылгаз анылдыр убасҟан ауп. Днаԥшы-ааԥшит… Ауадаҿ лара лнаҩсан аӡәгьы дыҟамызт. Нас лшьапхыц инаркны лхәамц ааиԥхьылшьшьааит. Амақьа хьшәашәа аиԥш деиқәшәы дшьалашәт. Лыцхахәы еихамгыло дарыхьҭашьны аҟәараҳәа деиҵасны аҵысра далагеит. Лыбжьы мгарцаз ларӷьа напала лҿы еихагәаны илкын. Арахь лыбла гәыҭбаа дуқәа ирҭибаҳәа, лылабжышқәа лӡамҩа иаҿибаҳәа илеиуан, илеиуан…
Жәибжь шықәса роуп илхыҵуа. Жәибжь шықәса рыҩнуҵҟала ахәыҷрагьы, аҭыԥҳарагьы, абзиабарагьы, аҭаацәарагьы закәыз лдырт, илбеит… илбеит абзиабара шыршьуа… аҭаацәара шеилабго… аԥҳәыс лцәа шԥырҽуа…
Ауаҩԥсы адунеи дықәызҵо ан-аԥҳәыс, аныха-ԥшьа ду аиԥш лаԥхьа ихырхәозароуп. Мшәан, аԥсҭазара баша дахыҵхырҭоума? Уи ахаҭыԥан, лхаҵа ишибо лымч мырхакәа, дҳаиуанушәа, уаҳа лыгәхьаа мкӡакәа лцәа ԥырҽуеит. Аҳаиуанҵәҟьагьы ус ҟанамҵозар ҟалап.
Ус анакәха, ауаҩы аҳаиуан аҵкысгьы деицәахозаап.
… Хьыбла лхәыҷра лгәалашәеит… лаб, лан блала еиԥхьылшьшьааит… ус лхәыцрақәа лхаҵа ишҟа ианиас, иҟалаз зегьы лара илхароушәа баны, мцабзк ҩалыцрасны дабылуан, лгәаҵа акы нҭалан иҿнакаауан. Иҿнакаауан, избанзар, хаҵеи ԥҳәыси ҳәа еибагеижьҭеи мызкгьы цқьа иҵуам. Макьаназы ажәа хаамзар акы еибырымҳәацт. Аԥхьаҟа ицәырҵраны иҟоу аԥсҭазара ахынҭаҩынҭарақәа ртәы рыздырӡом. Ироуҳәаргьы, агәра ргаӡом, ихарҵаӡом. Агәацәыхьажәа дунеихаан еибырҳәап ҳәагьы иҟаӡам. Ауаҩы иԥсҭазара ду иаҵанакуа рыздырӡом. Ирдыруа – абзиабароуп, аиҿгәҳәаароуп.
Абар, иара уажәгьы, Хьыбла лхаҵа Мсым Хәыҷы ибара лҭахуп. Ак изырузар ҳәа дшәаны лхәы-лжьы қақаӡа еилагылоит.
Деихеигәо дҩагылан ашә аалыртуеит. Абаа-хырӷәӷәарҭа аԥхьа аҳәа еилызшьуаз аџьар днарылаԥшуеит. Аӷызбжьы… аҵәаабжьы иго лмаҳаӡозшәа, лыблақәа шаҟь-шаҟьо Мсым Хәыҷы дрыԥшаауеит.
Мсым Хәыҷы ихы имагәыхьха аихатә гәашә авараҿыҵәҟьа иҟаз аҳар даныҩхала, абаа-хырӷәӷәарҭа аҩадахьтәи акәакь аҿы, Кәыдры зҵысуа абахә акьацәра аԥсра дақәшәазшәа лнапқәа лгәыҵаԥса, саара ишьҭасуа лыхцәы лықәԥсаны, Хьыбла дшықәгылаз ибеит. Зназы ииҳәо иҿамшәо дшанхашәа даанхеит, аха нас, зан дызбаз ахәыҷ иеиԥш дгәырӷьан, ԥҳәыс дааигеижьҭеи ауаа рҿы иимҳәацыз «Хьыбла!..» ҳәа ибжьы нҭганы ҿиҭит.
Хьыбла дҩаҭрысын, даахьаԥшт. Аԥхьа лыблақәа аалхаччан, дагьаахьаҳәт.
Мсым Хәыҷы дыҩны лара лышҟа иҿынеихеит.
Дылзааигәахацыԥхьаӡа лхаҿы аҽеиҭанакуан: аччаԥшь нықәҵын еиҳа-еиҳа еиқәарахо, ллакыҵақәа ҵшәаауан. Нас даақәгьежьаан, игәаазшәа игәрымуа илеиуаз Кәыдры дынҭаԥшит… Абыржәаҟара аԥсҭазара лҭахны дҟамлацызт лдунеихаан. Лыԥсеиԥш илбо лхаҵа деибга-дызҩыда дыҩны лара лахь дааиуеит. Ари еиҳау насыԥс иҟоузеи! Лара леиԥшҵәҟьа иаргьы иԥсы лыхҭниҵоит.
Аха… Мсым Хәыҷы ибла аҭаԥшра лылшом. Лымч дмырхеит… илхарагәышьаз… Мап, хара лымаӡам. Ларгьы илдыруеит акгьы шылхарам.
Зегьы зхароу ирықәлаз роуп…
Зегьы зхароу аџьамцәа рԥызажә иоуп…
Ус акәзаргьы, Хьыбла лхаҵа иблақәа дзырхыԥшылом. Аџьамажә еиԥхьишьшьаауаз лцәеижьы аԥсҭҳәысҭра аҵалазшәа лнацәхыԥ иалыргоит, аха уи акгьы ишамыхәоз лбеит. Аџьамажә ифҩы лыԥсы ҭанаҵы илхыҵуам, даҟьашьт, уи афҩы шылху лхаҵа дызидгылом. Илхылхроуп, аха изла?
Хьыбла лхы ҩышьҭылхын ҵлашәарак иҩеихьаз амра дназыԥшит… ажәҩан днаҵаԥшит… даахьаҳәын илзааигәахахьаз лхаҵа аҽа-знык лылаԥш неихьлырст… Нас лхы-лҿы еимлагәа иаалкын, дыԥеит…
Мсым Хәыҷы абахә акәацәра данаақәыхх, Хьыбла димбаӡеит…
Лкасы шкәакәа акаӡӷы иаҿаршәын…
Акгьы ҟамлаӡазшәа Кәыдры ацәқәырԥақәа ацаҟьа иаҿахәмарны ииас ишцац ицон…
Мсым Хәыҷы амышмыхәла изыҟалан дхаҳәыртәараха иҽизымшьуа дгылан.
Аҩада, Быхәлантә илбааз Мсым Ду иҽцәа еихьымӡаеиԥымӡо еишьҭаланы Багада ацҳа иқәҟьа иаауазгьы ибаӡомызт…
Алада – Мархьаул иахысны асаба ықәырч Аԥсырҭ иеибашьцәа шҩеиуазгьы ибаӡомызт…
«Хыхь ажәҩан аҿы – анцәа зхьышьаргәыҵа ҳакәыхшоу, ара адгьыл аҿы – уара…» – абас есымша, шьыжь амра анҩыҵхахоз инаркны ахәылбыҽха амшын инӡаалаанӡа Амрагыларахьтәи Римтәи аимпериа иахьаҵанакуаз, аҳҭнықалақь Константинопольнтәи ҩадеи ладеи зыҽзырҭбааз, зҽеиҵызхыз, амацәаз иҭарцалазшәа Амшын Еиқәа иахыкәшаз, еицәамыз, еижьымыз ажәларқәа рыг-рҿы амырҳәа, аҳаиуанқәа реиԥш рлымҳацәқәа ирынкны, шьоук рыгәшәамшәа ҳәо иргәыбзыӷны, аҽа-шьоукы, – аҟамчԥҵаҵа иҵхны, аихатә уӷә аӷьатамақәа ирыҵарҳәаз инадыркны, зыблала дызбахьазгьы-дзымбацызгьы, наԥшыхәла иӡбахә заҳахьазгьы-измаҳацызгьы иҿаԥхьа иматанеиуан иахьа уажәраанӡа. Дагьынцәан. Машәыршәа лаԥықәшәа-цәгьак иоур – жәларык ықәӡаауазҭгьы, иԥхыӡцәгьа иалашәоз атәыла адунеи ианыӡаауазҭгьы, нас иӡбахә иалацәажәатәуп ҳәа иԥхьаӡозма, ашышкамс аиԥш
ибӷьаҭуа адгьыл иқәыз ауаҩы. Анкьаӡа зны иара ихаҭагьы убасҵәҟьа дыҟан, аха уи анкьаӡа зны акәын. Уижьҭеи шаҟантә амра гыланы иҭашәахьоузеи… Шаҟаҩгьы иины, рдунеи рыԥсаххьоузеи… Шаҟа иауузеи ауаҩы иԥсҭазара мҩа… Шаҟагьы икьаҿузеи, лацәҟәысымҭак ишԥаҟароу анцәа уи илахь ианиҵаз аамҭа… Аха, хаҭала иара ишацәа инасыԥхә аныршоз дрыцҳаршьоу, мамзаргьы икарауараха иааԥсаны ианыҟаз иақәшәо здырхуада, икаҷбеимхеит: ақәра рацәагь иамеигӡеит, анасыԥгьы изацырҵеит. Ус иҟала, егьыс иҟала, аилаҳара иаҿыз Мрагыларахьтәи Римтәи аимпериазы дшарԥыеҵәаны дҩагылт. Икьынаахахьаз аҳҭынра ижәҩахырқәа рыла иааникылт, уимоу, дҩахан, ауасхырқәа аҿҿа шрыҵгоз, ириашаны аҭыԥ аҿы инаиргылт. Ус зылшоз макьаназы дымиц, дихьазаргьы дымшәыц, дышәхьазаргьы уи адгьыл аҿы акәым иахьыҟалаз ҳәа шырҳәоз ауп Иустиниан Актәи дшаацәырҵыз.
«Уи дынцәаҵәҟьоуп!» – рылахь-рыџьымшь ӡатәуа ус рҳәон аимпериа иахьаҵанакуаз зехьынџьара.
«Дынцәаӡам, анцәа хыхь ажәҩан аҿы дыҟоуп. Амала, илахь-иџьымшь ӡатәны, ԥас дҟаҵаны, адгьыл ахь даҳзылбааишьҭит» – ҳәа раҭаркуан даҽа шьоукы.
«Дагьынцәам, дагьымаалықьым, аҽнышьыбжьон, аӷәра ацынхәрас амыӷ аҿаҵаны, абга иақәтәаны иныҟәо дреиуоуп», – рнапқәа рқьышә иадкыланы, машәыршәа ирҿыҵҟьаз аӡәы имаҳандаз ҳәа ишәаԥырҳаԥуа, ицәыҵаҟәындҟәындуан ахԥатәиқәа.
Нас ишԥарурыз, ари адунеи иқәнагалахьоу ауаатәыҩса зегьы иреиԥшымзи Амрагыларахьи Римтәи аимпериа ауааԥсырагь.
Аӡәы иаҩысҭаахә днеихаԥаны, ихы иҭоу – игәы иҭоу акәӡамкәа дцәажәоит. Ус ихәарҭоушәа џьара цәаарак ибар – исамсалха иҟоу алаҳәа еиқәаҵәа иҟәашккароуп иҳәоит, мамзаргьы аҟармаҵыс абжьы аҟәраан абжьы акәушәа уирҳауеит. Адунеи арыцҳарақәа иррыцҳароуп урҭ ауаа
злымҳа иҭахәыҭхәыҭуа дахьроуа. Урҭ ыҟамызҭгьы, амрагьы атыҩ иакны уаҩы ибомызт…
Аха… аха ҳәа заҳҳәо, адунеи ахаҭа шанашәа анцәа иахьишаз ауп. Ирҳәоит, анцәа амаалықьцәа ицырхырааны абри аус инапы аналакыз, аџьныш иҵыхәа кьатагәаӡа, иарма лымҳа дҭахәыҭхәыҭуан ҳәа.
«Алашара ықәлааит адунеи!» – иҳәеит анцәа.
«Зхьышьаргәыҵа ҳакәыхшоу, иуҳәаз амин ақәзааит!» – иааицдырӷызызаап амаалықьцәа.
Адунеи ахоура-ҵоура, џьара тымитышакгьы аанмыжькәа икаххаа алашара ҩахаԥхеит.
«Наунагӡа абас иҟазааит!» – иҳәеит анцәа.
«Амин!» – инеиқәдырӷызыхт амаалықьцәа.
Аха убри аамҭазы анцәа иармарахьтәи илымҳа деиҭанҭахәыҭхәыҭзаап аџьныш: «Алашара аныҟауҵа, алашьцарагь ҟауҵароуп, мамзар ауаа рыԥсы злеиҭаркуазеи, аҽнышьыбжьон амра шапшапуа рыбла ишҭаԥхо, иказза изыцәома…» – иҳәазаап.
Аҵыбра зцәымӷу иԥынҵа иҭиаауеит, уабаацәырҵи ҳәа анцәа азныказы дыҵҟьазаап, аха нас игәы ааиҭаԥан, иуҳәаз ииашоуп ҳәа ихы ирҵысит. Уиакәхеит: амш инашьҭарххны ихәлеит, илашьцеит… ашкәакәа инавагыланы иаацәырҵит аиқәаҵәагьы…
Нас ирхароузеи ауаа, анцәа ус зыҟауҵеи ҳәа рызҳәару?
Ихароузеи анцәагьы, аџьныш «лымҳаҭажьцәаҩыс» дышимоу ауаа рахь излацәыригари?
Абриаҟара заҳҳәо, Иустиниан Актәигьы дуаҩымзи… Нас анцәаҵәҟьа аџьныш иҵаҟьашьа дақәымшәазар, Иустиниан Актәи иаҩысҭаахә дизцәырҵзар џьашьатәума…
Ус ҟамлашьа ыҟаӡам, шықәсыкгьы акәымкәа, ҩбагьы ракәымкәа, жәа-шықәсала аҳәынҭқарра аԥсҟы аӡәы инапаҿы ианыҟала. Ауаҩы, мшәан, ԥсабаралаҵәҟьагьы иҽеиҭеикуеит, нас изџьашьатәузеи џьара дааҭагәҭамсӡакәа, иацы дышԥышәырччоз аиԥш иахьа дызԥышәамырччозар, иацы дзеилаҳауаз – иахьа дагәҭасуазар, афҩы ҷыда ахикаауазар…
Аԥхьа изыхҟьа-зынԥа ҳәа акы изымдырӡо, убасҵәҟьа ихьт Иустиниан Актәи. Зжьы ужәыр зтәан еиламгыло ҳәа ззырҳәоз итәыла ауааԥсыра рахьтә шьоукы ибла иабар аҵкыс иахьамбо, рыӡбахә иаҳар аҵкыс иахьимаҳауа быжьрабыжьҵәа анышә еиҩыжаан иамазар еиҳагьы еиӷьаишьон, даҽа џьоукых, дырзылԥхан, имаҟахы иадҿеиҳәалон.
Ауаа рахь ирҳәом, ирӡоит акәымзар, ахшара рацәа змоу анҵәҟьагьы аӡәы далылкаауазаап. Унацәақәа иԥуҟалакгьы ухьуеит ҳәа ирҳәо башазаап.
Убасҵәҟьа акәын Иустиниангьы аԥхьа абазгаа дшырзыҟаз. «Днаган дыҩнардахьеит, дрыхәԥҳауп» – зҳәоз убарын. «Рнапала дырнаҭит, аӡы дӡаархит», нараҭаркуан даҽа-шьоукы. Ус рҳәаратәы иҟан. Аҳҭынраҿы ииуа-ииҳәо дақәиҭны, аԥшәмаҵәҟьа иара иакәушәа зхы шьҭыхны илеи-ҩеиуа иҩназ дреиуан Ефраҭ: уигь азмырхакәа, аҳҭынра иахылаԥшуаз, уахгьы-ҽынгьы ҟарулцәас иамаз, уимоу, аҳкәажә Феодора илцәыҵәахны имаз иуадалықь знапы ианыҵәҟьаз, иахылаԥшуаз абазгаа ракәын. Иуадалықь моу, ишьҭаларҭа ашә илатәан уаха шаанӡа иҷаԥшьон.
– Угәуҽаныз аҳәынҭқар, урҭ лақәоуп, – ҳәа ишеицәажәалоз, сенаторцәақәак ирымҩатәшәа, машәыршәа ирҿыҵҟьазшәа ас аниарҳәоз, зны-зынла, ҽмырҳа ҟаҵаны, илымҳақәа ираҩижьуан: даҽа-зных иажәа ахигон: аха игәы ианаҵаххӡалак, днавала-аавало акәымкәа, рқьышә дҭасны акәын аҭак шриҭоз. Аиҳарак, лассы-лассы ас иазҳәалоз, шьҭрала иоурыммыз, аха аурым жәла шьҭызхыз, иоурымхаз, ахәҳахәҭра знапы алакыз, акапеи азы умаӷра иҭаланы укәа иҭысуаз ҭуџьарын.
– Ала қәыџьмаӡам, аԥсахәага ҭанаҵы ауаҩы дахьчоит. Ишәарҭоу ақәыџьма ауп, умариа анаба ухәда ԥжәаны ауп ушьа шажәуа.
Аимператор ас зиҳәоз, џьам бызшәала уи ауаҩ ижәла ақәыџьма аанагоит ҳәа ахьиарҳәахьаз ауп. Аламыс змоу, иԥхашьаԥхаҵо аӡә иакәзар, ари ашьҭахь аимператор ишҟа уаҳа дықәлома. Аха ауаҩра зцәыӡыз имухран иҟоуи… Уи ашәахьала аҩны ддәылуцар, ашьҭахьҟа, аҿаԥарахьала, акгьы ҟамлаӡазшәа дхырбза-кәырбзо дааҩналоит. Аимператор днавала-аавало акәӡамкәа, иблаҿы имааиз дигәҭасуан, уинахысгьы имԥын дықәижьломызт, дизхьаԥшуамызт, анышә еиҩыжаан инхәыҵарҵаз ԥсык дииҩызан. Уи азы аҳҭынра ашәқәагьы иҵарҟаца иакуан. Шаҟантә ус изиухьаз, шаҟантә уи ауаҩ дилгеит ҳәа рҳәахьаз… аха адырҩаҽны аҳҭынраҿы деиҭарбахуан… Иустиниангьы егьырҭ шидикылоз дидикылон, дышрацәажәоз диацәажәон. Уимоу, зны-зынла, еиҳагьы дизҿлымҳазшәа рбон.
– Аџьалакьат…
– Иауеи аџьалакьат?
– Аџьалакьат ахьгылаз акәша-мыкәша, ахоура-ҵоура, иаакәыршаны адац-ԥашә аунажьуеит. Арашәаҩ иибо, хыхь иқәиааз ауп. Уи аҽага ианаиргалак, игәы ирҭынчуеит, салгеит, иқәсхит ҳәа. Аха адырҩаҽны имхырҭаҿы даннеилак, еиҳагьы иамҽхакны аџьалакьат ҟата шҩеиуа ибоит. Уиазоуп аџьалакьат ақәхразы адац ыҵжәатәуп ҳәа зырҳәо.
– Аџьалакьат егьа иуадаҩзаргьы, егьа ихараны иашьҭыргьы адац анузыԥшаа, ианыҵужәа– уалгеит, аха уи ауаҩ идац-ԥашә аӡәгьы изыԥшаауам.
– Аҳкәажә лыла ауп иусқәа шыҟаиҵо…
– Аҳкәажә лакәым, аха иара аимператолр ихаҭа, ауаа рҿы баша диацәҳалоит акәымзар, ида шьаҿа изыҟаҵом.
– Уиазы акәхап, данизгәаало, «слымҳаҭацәажәаҩ» ҳәа зизиҳәалогьы…
– Ус иҳәа, егьыс иҳәа, имаҟа дадҿаҳәалоуп.
Ас инеимҵакы-ааимҵакуа, рнапқәа рҿы иаԥырак ицәыҵаҟәындҟәындлоз аҳҭнуаа ракәын.
Акы ахьырҳәо – акы ыҟоуп. Бга-шьҭа ахьҭагалам лаҭашуам рҳәоит. Аҳкәажә Феодора аԥҳәыс ҟәыш ҳәа дшыршьогьы, аҳәынҭқарра аусқәа рҿы аимператор иеиԥш
ларгьы лхы шалалырхәлозгьы, уимоу, зны-зынла иара Иустиниан ихаҭа лара дылзыӡырҩуама ҳәа уҳәаратәы лхы шаалырԥшлозгьы, аԥҳәыс лыхшыҩ лкалҭаҿ иҟоуп ҳәа шьоукы-шьоукы ирҳәоз, лара илызкушәа акәын дшыҟаз. «Егьырҭ зегь ракәым, амни агәырџь иҟныҵәҟьа лхы шԥаналгоз», – ҳәа лзырҳәон аҳҭнуаа.
Зегьы зхараҵәҟьаз агәырџь иакәмызт, аха Ефраҭ иакәын. Феодора мап анылцәик, уи инашьҭарххны Иустиниан адҵа ҷыда инапы ианҵаны Аԥсныҟа дандәықәиҵа, Феодора ахагара лзаазшәа аҳҭынра дыҩнахеит.
Иустиниан иԥҳәыс лхымҩаԥгашьа шигәамԥхозгьы зны аӡәы дицны, даҽазны даҽаӡәы дышидыркылозгьы, ҽмырҳа ҟаҵаны илымҳа иаҩижьуан. Хаҵак иаҳасабала ишицрасуазгьы, императорк иаҳасабала аимпериа аусқәа ракәын зегьы раԥхьа иргылоз, егьырҭ зегьы, иԥҳәыс – Амрагыларахьтәи Римтәи аимпериа аҳкәажә лхымҩаԥгашьаҵәҟьагьы уиаҟара зҵазымкуа зҵаатәқәоуп ҳәа иԥхьаӡон. Аиашаҵәҟьа акәзар, иԥҳәыс Феодора лыгәра игон. Ахацәа рыблаҿы дааиуазар, цәгьарас иалоузеи, аԥҳәыс ԥшӡа зегьы дыргәаԥхоит ҳәа иԥхьаӡон. Егьа лзырҳәаргьы, ибла иамбаз, илымҳа иамаҳаз агәра игомызт. Ҵоуп, Ефраҭи лареи еидибалахьан. Ефраҭ зхаҵара иалхәдаз, аиха иаҵырххьаз хаҵак иаҳасабала дшәарҭоуп ҳәа дишьомызт. Уи ауп аҳҭынра аԥшәымаҵас дзыҩназгьы.
Ефраҭ Аԥсныҟа амҩа данықәлаз адырҩаҽны инаркны аҳҭынрахьы ааира хҭеикит агәырџь. Уаанӡагьы аимператор днеиԥхьалон. Аха, аҵыхәтәаны, агәырџь даннарыԥхьалозгьы даннарымԥхьалозгьы, еиуеиԥшым амзызқәа ԥшааны, аиҳарак ахәҳахәҭра иаҵанакуа азҵаатәқәа иманы Иустиниан диҭаалон. Зегьы здыруа аҳҭнуаа иаразнак игәарҭеит агәырџьи Феодореи рыблақәа еидхало ишалагаз. Иустиниани агәырџьи реизааигәахара Феодора илыбзоуроуп ҳәа ирылазҵазгьы дара роуп.
– Сҳәынҭқар ухаҵкы, – иҳәеит ҽнак, уажәшьҭа аимператор иҿы сымшәа-смырҳа ицәырызгалак ауеит ҳәа
анигәахә, дхырбза-кәырыбзо, – зегь рыгәшәамшәа уҳәоит, зегь рзы угәы былуеит.
– Аҭаацәа рхада ус ихәҭоуп, – зымҩа дыԥшуа аҭак ныҟаиҵеит.
– Ус ауп, ухаҵкы аҳәынҭқар, ус… аха…
– Аха?
– Аха зысҳәаз, ухаҵкы аҳәынҭқар, зжьы ужәыр зтәан еиламгыло инеибанеиԥшны зегьы рхы сшьышьуеит ҳәа уалагар ауама…
– Нас?
– Сҳәынҭқар ухаҵкы, – ажәҩан ахь инапқәа ҩышьҭихын, илахь-иџьымшь ӡатәуа, инациҵеит, – зхьышьаргәыҵа ҳакәыхшоу анцәаҵәҟьагьы лабахшьыла ауаа зегьы еиҟаразааит имҳәаӡеит, аӡәы – дтәуп, егьи – дынхаҩуп, ахԥатәи…
– Ахԥатәи дҳәынҭқаруп.
– Ааи, сҳәынҭқар ухаҵкы.
– Аха, иара саргьы сҳәынҭқарны смиӡеит.
– Зхьышьаргәыҵа ҳакәыхшоу игәаԥхарала…
– Ааи, ааи, усоуп, аха, зегьы акоуп, сҳәынҭқарны смиӡеит. – Иараӡәзаҵәык иоуп издыруа аҳәынҭқарра зықәнагогьы, ацәмаа зкуагьы, тәцәас иҟалогьы…
– Уара излауҳәо ала, ауаҩы илахь иану дзахыԥом.
– Ус ауп, сҳәынҭқар ухаҵкы. Алахьынҵа зшоугьы анцәа иоуп.
– Аха ара, адгьыл аҿы, ҳимпериаҿы нцәас иҟоу сара соуп. Уажәы иаасгәаԥхар, абас уцәажәаразы укалкало укнарҳауеит.
Азныказы агәырџь иқьышә шьакәармак ықәымкәа ицәышҟҟараӡа ишьабеит, аха нас алушәак ихы инапаҿы иааиган, ибжьы ҭахәаҽӡа ҿааиҭит:
– Ус лахьынҵас исымазар, сзахыԥом.
– Ус анакәха, улахьынҵа сара снапы иакуп.
– Уиазоуп, хыхь ажәҩан аҿы – анцәа, ҵаҟа адгьыл аҿы – уара ҳәа шәыхьӡқәа еидкыланы ҳзыматанеиуагьы.
– Иаасҭаххар, зхьышьаргәыҵа ҳакәыхшоу ианиҵаз анысхуеит улахь.
– Убрыгь анцәа игәаԥхарала.
– Аха сара соуп улахьынҵа иагьзыршкәакәо, иагьзыреиқәаҵәо.
– Зегь зымчу сҳәынҭқар ухаҵкы, уара иҟоуҵо – анцәа иҟаиҵеит ҳәа ауп ишаҳшьо. Уи ауп дарбанзаалак ажәа мҳәакәа ихы ларҟәны дзаԥылоугьы.
– Иуҳәарц иуҭаху?
– Исҳәарц исҭаху, сҳәынҭқар ухаҵкы, ауаҩы илахьынҵа дзахыԥом ҳәа ауп.
– Зны ашьха схагало, нас агаҟа сылбааго, унахыкәша-аахыкәшо абриаҟара узырцәажәо убри соуҳәарц аума?
– Сҳәынҭқар ухаҵкы, азин суҭозар? – иԥсы ааҭалт агәырџь.
– Уаналага инагӡа. Амала иудыруазааит…
– Издыруеит, сҳәынҭқар ухаҵкы, схы мацара сашьҭазҭгьы, ицәырызгаӡомызт.
– Уажәшьҭа аман сумырҳәан. Нас?
– Сҳәынҭқар ухаҵкы, абри ацәажәара анхсыртлоз…
– Ааи, исгәалашәоит: зегьы рыгәшәамшәа уҳәоит, зегьы рзы угәы былуеит ҳәа уалагеит.
– Убас зхысҳәааз, лабахшьыла ауаа реиҟаратәра ауам.
Аӡәы даууп, егьи – дкьаҿуп.
– Аӡә даԥшьуп, егьи деиқәоуп.
– Ааи, ухаҵкы сҳәынҭқар, убри акәын саргьы исҳәарц исҭахыз. – Нас?
– Сҳәынҭқар ухаҵкы, аимпериа злаӷәӷәо иаҵагыло ашьаҟақәа рыла ауп.
– Агара игароу ахәыҷгьы идыруеит ус шакәу.
– Шьаҟак иадамхаргьы ианкәадаха, ахынаара иалагоит.
– Унахыкәша-аахыкәшо абриаҟара зхуҳәаауа…
– Сҳәынҭқар ухаҵкы, уара узы ианаҭахха еиқәшәы иахьҭаҵаауа аӡмыжь сҭагылоит.
– Издыруеит, издыруеит, аха нас?
– Угәыразра ихы иархәаны, ауаҩы ҳашгәаш уаҳҭынра дыҩнан… аҟанҭаруаз аиԥш ибнауаа аҳҭынра иакәыршаны иртәеит…
– Ихьыӡ?
– Адҵа ҷыда зманы Аԥсныҟа ицаз Ефраҭ иоуп сызҿу. – Иахьа шьыжьаахыс слаԥықәшәа иаҳәозгьы ари акәын.
– Ефраҭ ихалагь иакәым, абазгаа зегьы зыгәра гатәу жәларым. Урҭ рымшала кавказаагьы хыла-гәыла еилоуп. Анцәа ишәины адунеи иқәиҵаз уаауп. Ӡынгьы-ԥхынгьы, уахгьы-ҽынгьы изызхәыцуа рҳәроуп. Адгьыл рзымхазт, амшынгьы ихуп. Ажәакала, сҳәынҭқар ухаҵкы, иаахтны исҳәарц исҭаху, абазгаа зыгәра гатәым жәларуп ҳәоуп. Арахь уара амчра руҭоит. Амаҭ укәа иҭаршәны иуааӡаргьы, ишмаҭу иаанхоит.
– Амаҭ ануҳәа, Ефраҭ аԥсуаа ражәаԥҟак лассы-лассы иҳәалон.
– Уи азы дыфраҭын.
– Аа, исгәалашәоит. Дәныҟала иӷроу аҳаиуан ауп, ауаҩы ҩнуҵҟала дыӷроуп.
– Сҳәынҭқар ухаҵкы, уи зхуҳәааи?
– Мызқәак рышьҭахь зхаҵкы каумыршәуаз Ефраҭ иоуп. Убасҟан зыгәра гамыз ҳәа зыӡбахә умоу, сара изласарҳәаз ала, мышкы думбар иузымчҳауаз уҩыза гәакьа иакәын.
Иустиниан Актәи уарла-шәарла акәымзар, инапаҵаҟа иҟаз ауаа, иаҳҭнуаагьы налаҵаны, азин рымамызт ас имшәа-имырҳа иара иҿы ацәажәара. Аӡәык-ҩыџьак зҽазызкқәахьоугьы бзиа алрымгацызт.
Уи аҽны амра шгылац игылт. Ажәҩангьы, амшын еиҳа ианыцқьоу иҵамҵамуа ишыҟало аиԥш, ииаҵәҟаҟараӡа иҟан. Аԥсабарагьы еснагь аиԥш иҿыхеит. Аԥсаатә
шшәаҳәац ишәаҳәон. Ауаа ракәзаргьы, изҿыц иаҿын. Шьоукы амш-шара иацгыланы, аԥхӡы ныԥхьаҳәо, аӷа ишахац иахон; даҽа-шьоукы, ашьыжьтәи ацәа хаауп ҳәа ирыцәаԥсымҭан. Измыцәоз, дара рзы ртәцәа ауӷә иаҵагылазҭгьы… Ус ауп адунеи шшоу. Шьоукы рзы агара иаҩызоуп, даҽа-шьоукы рзы ицәардаӷәуп.
Константинополь ақалақь аҿгьы еиҭакра ыҟамызт, ауаа еиҳа иахьырацәаҩыз, еиҳа иахьеилаҩ-еиласуаз алоумҵозар. Ақалақьуаа ашышкамс иаҩызоуп – тәамҩахә рымам, еишьҭеибаҵа аурамқәа ирнуп; шьыжьы инаркны усда-ҳәысда икалышьмалышьуа агаҿа иавоу алоумҵозар. Дара ртәала урҭгьы ргәы ҭынчым. Ауҳәансҳәанқәа ларха-ҩархо, ашьапы аҵаҵа, анапы аҵаҵа, инеимда-ааимдо ирыма иқәуп. Зны-зынла ашьыжь жәабжьк наган ирылазҵо, иара ихаҭа ахәылбыҽха ианиаҳауа, изымбатәбараха дазыӡырҩуеит. Ганкахьала, иара ирылаиҵаз шакәу иныруеит. Аха иара итәы ҳәа иазаанхаз абаҩ мацара ауп, ацәеи-ажьи иақәу – иара итәӡам. Ус ҟамлашьасгьы иамоузеи, ҿык иҭыҵуа шә-ҿык ирҭалозар, насгьы инеиҭанеиҭазҳәо доусы ажәак иадамхаргьы иара итәык ациҵозар. Ауҳәансҳәанқәагьы ауеиԥшыху. Жәабжьқәак ргәгьы иасуам, рхгьы рнархьуам, иҿарҳасуа иазыӡырҩуеит. Аха даҽа-ажәабжьқәак аҽнышьыбжьон, амра каххаа ишыԥхо, ажәҩан ԥҭацк шыҵаршәым идыды-мацәысны аҵықьҳәа ишытҟәацуа аиԥш, ифырҭынха иаарылагьежьны, хыла-гәыла еиланаҵоит.
… Убас ҟанаҵеит ҽнак Дарданели Босфори аԥшаҳәақәа еинҟьо, Амрагыларахьтәи Римтәи аимпериа еиларҩынтуа иахысны, аҳҭнықалақь Константинополь иалагьежьыз ажәабжь. Аҽнышьыбжьон, амш каххаа ишыҟаз, иаалырҟьаны ашьхарахьтә идыды-мацәысны, нас иахьынтәаауа уаҩы изымдырӡо, ԥсҭҳәа еиқәаҵәак ажәҩан аҽлаҵажьны, ашаха ацынхәрас икны ажәҩан ашҟа уалақәларатәы ақәаршҩы шаакылҟьало аиԥш ауп, ари ажәабжьгьы шырзааиз.
Амрагыларахьтәи Римтәи аимпериа еицәамыз-еижьымыз рыла ишеибаркызгьы, уи аимператор Иустиниан Актәи инаиркны аимааӡахҩы абырзен иҟынӡа злакьысра амуа иаку тәылоуп, иаку империоуп, иаку жәларуп ҳәа акәын ишыршьоз. Аимпериа ахы инаркны аҵыхәаҟынӡа, иаҵанакуаз иарбан дгьылзаалакгьы, абырзенцәа ҳадгьыл ауп, ҳаԥсадгьыл ауп ҳәа азырҳәон. Уимоу, иара Амрагыларахьтәи Римтәи аимпериа, мамзаргьы Византиа ҳәа изышьҭаз, зны-зынла машәыршәа ирҿыҵашәозшәа – Бырзентәыла ҳәагьы азырҳәалон. Бырзентәылаҵәҟьа Балкантәи адгьылбжьахалаҿы ишыҟазгьы, аимпериа иампыҵанахалаз рахьтә еиҳарак Амшын Еиқәа иаакәыршаны иаҿықәыз адгьылқәа ракәын изыхӡыӡаауаз.
Урҭ еицәамыз-еижьымыз ҳәа ҳазҿу ажәларқәагьы еиуеиԥшымызт. Аимпериа амч иацәшәаны, рыхқәа рықәыжь, рыхәдақәа рыкәаҽ ишәаԥырҳаԥуа, анцәа ирзишаз ртәылаҿы исасцәазшәа иҟан шьоукы.
Даҽа-шьоукы, шьала-дала абырзенцәеи дареи агеи ашьхеи шрыбжьазгьы, ражәа шеибамкуазгьы, ҳхаҭақәа жәытә бырзеншьҭрақәоуп ҳәа иаақәгылт. Уааԥсырала аҷыҷмаса реиԥш ишырацәазгьы, ртәылаҿыҵәҟьа хәыҷи-дуи инеиԥынкыланы абырзен бызшәа аҳәара иалагеит. Рхатәы бызшәа аҳәара иацәыԥхашьо аҟынӡа инеит, ихәышҭаара бызшәаны иҟарҵеит.
Ахԥатәиқәа-абырзенцәа рҿаԥхьа аԥина-ласба аиԥш иҵыхәаршәшәон.
Аха иҟан зхы лазмырҟәуаз ажәларгьы.
Убарҭ иреиуан аԥсуаа.
Амрагыларахьтәи Римтәи аимпериа анеиҿыркаа инаркны Константинополь лассы-лассы зыӡбахә рымаз дара ракәын. Инарыжәланы еибашьрала азныказ рнапаҿы иааргазшәа рбон, иагьааргон. Аха нас, аамҭа цацыԥхьаӡа, зны – ана, даҽазны – аҽаџьара; зны – саныгаа, урҭ рнаҩс – абазгаа, нас аԥсилаа, мсымаа ирзеиқәымкуа иаақәгылон.
Изларҳәоз ала, аӡәы шәҩык анааникылоз ыҟан. Абырзенцәа разҟыс ирымаз, аԥсуаа хазы-хазы иахьыҟаз ауп, мамзар, абшьҭрақәа зегьы рҽааидыркылар, уаҩы дрыхәартә иҟаломызт.
Мчыла рнапаҿы ирзаамгозшәа анырба, гызмалрала ирыҵалт. Абшьҭрақәа аки-аки рыбжьара абырзенцәа ааганы индырхо иалагеит. Ахы ахькызгьы Аӡаԥшьи, Аӡрыԥшьи, Амзынхеи рыбжьара, Лӡаа аладахьы Амзара ақыҭан ауп. Пицунда ҳәа абырзен хьӡгьы арҭеит. Бырзен бызшәала уи иаанагоз аԥсара акәын. Аиҳараӡак араҟа инхаз милеҭаа ҳәа изышьҭаз абырзенцәа рабшьҭра акәын. Рхыԥхьаӡарагьы маҷмызт. Хықәкыс ирымазгьы асаныгцәеи абазгааи знымзар-зны иаку жәларыкны изеиламҵәарц, ажәакала, аишьцәа асал рыбжьаҵара акәын. Арахь, рхықәкы рцәаргамамхарц, аԥсуаа рхаҵкы камыршәуа, ауахәама рыздыргылт, ақьырсианра рыладырҵәон. Аԥсуаа ракәзаргьы, аиҳараӡак, абазгааи дареи еиҿцаауан. Ақьырсиан динхаҵара аныҳәақәа раан ауахәамақәа рахь еицнеиуан.
– Абырзенцәагьы ҳара ҳаиԥш рылахь-рыџьымшь рӡатәуеит… Ҳара ҳаиԥш даргьы қьырсианцәоуп… динк ҳаицаҵагылоуп… нцәахәык ҳимҵаныҳәоит… – абазгаа рҭаацәарақәа рҿы ас лассы-лассы ирҳәо иалагеит.
Ус, ишнеи-шнеиуаз, анаҭра рыбжьалеит. Ҭынха-ҭынхала, шьала-дала еилыст. Еиҳа-еиҳа рыцәгьеи-рыбзиеи еилалон. Аԥсра, абзара зҳәаз реиԥш еиҭанеиааит.
Ари шықәсык акәымхеит… жәашықәсагьы ракәымхеит.
Амзара зԥашә зҳаз абырзенцәа, адгьыл чашә анырба, абазгаа ргәызианра рхы иархәаны, рдац-рԥашә есааира иаушьҭуа, Ҳашԥсы ирны Цанаа рҟынӡагь инаӡеит. Ахәкьаҿ, Аҿыԥсҭа, Анаԥшырхәа, Баӷрысҭа зҳәаз реиԥш егьырҭ ақыҭақәагьы рыҽрыдыргалалон…
Абазгааи асаныгцәеи рыбжьара ас ианрықәҿиа, амрагыларахьгьы еихеит. Инхьаԥшны иаахьаԥшаанӡа, убри
аҩызаҵәҟьа ҟарҵеит аԥсилааи абазгааи рыбжьарагьы. Аҟәа аҭыԥан – аԥхьа Диоскуриа, ашьҭахь – Себастополис ҳәа абырзенцәа реиланхарҭа абаа-хырӷәӷәарҭақәа дыргылт. Уаҟагь иаанымҿаст, Аԥсилаа рыгәҭаныҵәҟьа, Очамчыра аҭыԥан, Гиенос ҳәа зыхьӡырҵаз даҽа еиланхарҭа ҿыцк ҟарҵеит. Ажәакала, аԥсуаа рабшьҭрақәа знымзарзны рмахәарқәа рзеибамыркуа, серҭ-серҭ еиҩырссаны ирыбжьалт.
Аамҭа ца-цыԥхьаӡа, абырзенцәа рабиԥара ҿыцқәа араҟа ииз, изызҳаз, ишнеи-шнеиуаз, уаанӡатәи рыԥсшәаҳәара наҟ инышьҭаҵаны, ари аԥсуаа шәакәым, аха ҳара ҳауп изыԥсадгьылу ҳәа рҳәо иалагеит. Ари заҳаз аԥсуаа ԥаԥашькны иаақәгылт. Иахькылибагашазгьы здырхуадаз, Иустиниан Актәи императорс дыҟамызҭгьы. Уи иаку адинхаҵара, иаку аҳәынҭқарра, иаку ажәлар раԥҵараҿы иара ишьашәалаз аполитик иԥшаара уадаҩын.
– Мчыла узиааиз – уара дуаӷоуп, бызла узиааиз уара думаҵуҩуп, – абас реиҳәон ичынуаа.
Аԥсуаа дыҩнардеит, дрыхәыԥҳауп ҳәа машәыршақә изырымҳәаӡеит. Урҭ рзы иаҳҭынраҿы ашкол ҷыда ааиртит. Абазгаа рыҷкәынцәа роуп хаҭала иара дзыхьчозгьы.
Аԥхьа абазгаагьы, аԥсилаагьы, амсымцәагьы, асаныгцәагьы оҳ гәышьа ҳәа рыԥсы ааивыргеит. Анцәа игәаԥхарала, ажәҩан аҟнытә дара рзы дылбаазшәа ауп аҳәынҭқар ҿыц дшырзыҟалаз. Уаанӡа аҵәы рылазҵалоз абырзенцәагьы еиҳа рҽеиқәыркит.
Анцәа иишаз адунеи аҿы шәага-загас иҟоу аамҭа ауп. Аамҭа ца-цыԥхьаӡа, аимператор илыԥха зауаз, аԥсуаа, еиҳа-еиҳа рыԥсадгьыли рыжәлари рлахьынҵа иазхәыцуа иалагеит.
«Аԥсуаа лада иҟа, ҩада иҟа – иаку жәларуп, Ԥысҳахырагьы иаку тәылахароуп», – ҳәа Аԥсырҭ данықәгыла, ацәа иалан иалҵызшәа, иккаӡа иааԥшит. Раԥхьагьы рҽеидыркылт абазгааи аԥсилааи.
Иустиниан Актәи илымҳа аҟынӡа ари ажәабжь аннеи ауп Ефраҭ адҵа ҷыда иҭаны амҩа данықәиҵа.
Аха уи Аԥсны дыӡхыҵаанӡа иҟалаша ҟалахьан.
… Араҟа инхоз абырзенцәа рхы укыр, рҿы узымкуа иоумаха иаацәырҵын, аԥсуаа рыԥсадгьыл рымаркит. Хазы аԥсуаа ҳажәлт, ҳандырҵәоит, шәҳацхраа ҳәа Константинопольҟа ауаа рышьҭит.
Уи ажәабжь ауп афырҭын аиԥш Амрагыларахьтәи Римтәи аимпериа еилазырҩынтыз.
– Џьажә иамхны ҳәажә иаҭ ҳәа дшаҿыз ҳахькылигаз убоит.
– Лахьы уаԥшны кәац умшаргьы ауам. Зегьы лабахшьыла аӡәгьы изеиҟарамтәыц.
– Аӡәы иуеиҳәогь уазхәыц, амала ухатәы хәыцрагьы умазароуп. Ус зысҳәо ҳҳәынҭқар иоуп. Аҳҭынра абазгаа рыла ирҭәит. Ефраҭ ииҳәоз ала ауп Аԥсынра ахә шишьоз.
– Абҩатә ҩны иҩназ абҩатә ҵәымӷ игхеит ҳәа, ҳимператор ахшыҩ азы аҳҭынраҿы дзазҵааша Ефраҭ ида уаҩ дҟамлазар, иаку атәыла, иаку ажәлар ҳәа иаҳҳәо башоуп.
– Иҟамкәа ишԥаҟам, ихаҵкы ҳҳәынҭқар ибарц иҭахызар. Аха тәан еилыхны изшо иеиԥш, аӡәы дҿашоуп, егьи даԥшьуп ҳәа уалагар, жәзаҵәык змаз аҳаԥшьа иҭаирчон ҳәа ирҳәо ахь икылнагоит.
– Ус акәым, аха ас ду аан зеимаа ҩаз ҳаиҩызахеит.
– Ааи, уиашоуп, илаҳҵаз ауп иааҳрыхуа, ахәац ахьыларҵаз акама гылеит ҳәа шәаҳахьоума?..
– Ахаҵа бжьы аҽы надигьы ҽыҩнатәуеит.
– Ссу, ус умҳәан. Ара ажәак уҿыҵҟьаанӡа иуҿыҵԥааны мшаԥыкәтаӷь аиԥш иуаркалеиуа ихаҵкы аимператор инаганы инаидыркуеит.
– Сара исҳәарц исҭаху, иаку ҳтәыла, иаку ҳажәлар ирхагылоу ихаҵкы аҳәынҭқар инапаҵаҟа иҟоу ижәлар – закә жәлару идыруазароуп. Ҳтәыла ахи аҵыхәеи: лада акәыз, ҩада акәыз иахьынӡанаӡааӡоу зегьынџьара ҳара ҳаԥсадгьыл ауп. Аҭахызар абазгаа ракәзааит, аҭахызаргьы иаԥсилцәаз, исаныгцәаз, мсымаагьы ракәзааит, ҳадгьыл аҿы иааины ианынха – ҳара иаҳтәуп, ҳара иаҳҳәогь ҟарҵароуп. Мап анакәха, иахьырҭаху ицааит. Шәыххь згеит ҳәа аҳәара акәым – рхы дырдыртәуп.
– Ааи, ааи, уиашоуп. Ҳара империазаҵәык ҳамоуп, аимпериаҿы инхо ажәлар – жәларзаҵәык ракәзароуп. Насгьы ҳҳәынҭқарраҿы бызшәазаҵәык ала ицәажәозароуп.
– Уҿы изҳәаз хьыла иҭәыхгьы, аха ус иҟам. Ишыҟаҵәҟьоу шәҭахызар, уаԥсҵәык иакуа абазгаа хәыҷгьы-дугьы ашәак еицырҳәоит, уи ауп рыбжьы араанӡагьы изааҩуа. Ҳара ҳакәзар, ҳхыԥхьаӡара шырацәоугьы, хи-ԥсиҳәа ҳандәықәло, зегьы харабӷьара ҳаихеит. Убри аҟнытә, зегь раԥхьаӡагьы ҳтәылаҿы иаку ажәлар ҟалароуп, нас…
– Нас ажәлар рус – ажәлар ирыӡбароуп.
– Уи ауми, ажәлар зхәаԥшыз аус ахәда ԥуҟаргьы ашьа аауам зырҳәо.
– Ажәлар лоунытә иқәыԥсычҳар, амшын аҭра иҭыҵуеит ҳәагьы ацырҵоит.
– Ажәлар гәаан иқәыԥсычҳар, афырҭын иаҩызахоит рыԥсыԥ.
– Абга иацәшәаз амшә дагәыдҳалт ҳәа иахьакәӡам баак шәагәыдлазшәа збоит.
– Урҟәаҵ, ицәажәалааит, ргәы амца акуп. – Ус шакәу збоит, аха иакәымгьы рҳәоит. – Ацгәы аныҟам, аҳәынаԥ хәмаруеит.
– Ауаҩ ӷыӷк аӡысаамҭа даҩызоуп.
– Арҭ закәу уажәы исымбеит, амшын уҭарԥшны аӡмах удырбарц иалагоит.
– Ус ишоуп шьоукы-шьоукы, дара ианырҭахым аҟәараҿгьы хаҳә рбом.
– Убри азоуми шә-бзиарак цәгьарак иарӡуеит зырҳәо.
Ас ицәажәоз, Амрагыларахьтәи Римтәи аимпериа аҳәынҭқар Иустиниан Актәи аилацәажәарахь инеиԥхьаз, асенат еиднакылоз ауаа бара-барақәа ракәын. Ус, амақьа аиԥш деимгәашәы, иара аҳәынҭқар ихаҭа дааҩналт. Шьоукы абгахәыҷы иаршәаз ажьақәа реиԥш иҵибарҟьеит;
даҽа-шьоукы, уимоу ҳаҭыр иқәуҵар, иумамгьы дуоуеит ҳәа аанарго, еиҳабы-еиҵбы ҳәа инеихьыԥшны аӡәаӡәала еишьҭала инеины иаԥхьа саара инхырхәаны, рышьҭахьҟа иаагьажьит, ахԥатәиқәа, алу иаҭахымзаргьы, абарбал аӡы анаслак имгьежьыр ада ԥсыхәа шамам аиԥш, еихеигәо иҩагылт…
Иустиниан аҳәынҭқар иҭыԥаҿ дахьтәаз урҭ имбозшәа ҟаиҵеит. Аха аӡәызаҵәык идамхаргьы ибла дыҵымшәеит.
«Аџьма уасахом, ауаса – џьмахараҳа» – ари ззикыз аԥхьатәиқәа роуп.
«Азараҟьа аиԥш инаҳәы-ааҳәуеит… зтәы иаго ихьыԥшуп. Макьаназ изыцәшәо сара соуп, уи ауп изысхаҵгыло», – гәаныла ас рзиҳәеит аҩбатәиқәа.
«Акьаҳә дзыриашо адамроуп», – ахԥатәиқәагь уиала ихиркәшеит.
Иустинаин Актәи иахьа игәы алаҟамкәа дгылт. Иахантәарак аҟәраан дреиԥхыӡуан. Амрагылара аганахьала ажәҩан зегьы хҟьаны, еиқәаҵәасамсалха еилаҟыруа иаауан. Аԥхыӡ џьныш иазымдыруа акрыҟоума, амра ҵлашәаракгьы ихамлацкәа, Аԥсны абырзенцәа рнырҵәара иаҿуп ҳәа ажәабжь хлымӡаах ақалақь иаалаҩит.
«Аԥхыӡ здубало изҩахәы агоит, – ҳәагьы, гәаныла даахәыцт Иустиниан. – Сызҩахәы агозҭгьы, зегьы раԥхьа иагашаз абарҭ имшәа-имырҳа сара аҳәынҭқар исацәажәо ракәымхоз… Злагамақәа аҟаҿа-ҟаҿыҳәа ирыцҳауа ақьақәақәа реиԥш исыхәаԥшуеит. Дара рхаҭақәа хазы-хазы иганы урыхәаԥшуазар, иҷынҷақәоуп, аха рҽанааидыркылалак, ишьауардынқәоушәа рхы иабоит… аха аҷынҷа иахьугалакгьы иҷынҷоуп… Аԥсаатә ааизаны уда ԥсыхәа ҳамам, улабара ҳаҩумхын, ухәшәуп ҳәа аназырҳәа, иҩарԥырҟьан амшын агәахьы иԥрит… Ааи, ааи шәҷынҷақәоуп, аха шәшьауардынқәоушәа сшәацәажәароуп амзар, аҵх агәазы абнатоураҿы абгасса ирылашәаз ихьыз сыхьуеит. Уиазы абарҭ ирҭаху самеигӡакәа махак-махак рымҵажьтәуп, ус иагьыҟасҵоит. Амаҷ аду ахылымҿиаароуп».
– Аҳәынҭқар ухаҵкы, зыбзиара узымдыруа ицәгьара уалаҳауеит ҳәа шырҳәо аиԥш, иуаауп ҳәа иаҳамшьоз, ҳаҩны аҩналара зықәнагамкәа ҳаишәа иахаҳартәаз абазгаа ҩагылан ҳашьцәа рнырҵәара иаҿуп. Шәҳацхраа ҳәа иӷьаҵәыӷьаҵәуа рыбжьы ааҩуеит. Аҳәынҭқар ухаҵкы, иуҳәо ҳазыԥшуп, ҳазқәуҵо амҩа ҳазыхиоуп, – ҿааиҭит ар рԥызаҩ Велизари.
«Велизари, уара усолдаҭуп, ар рԥыза ҳәа акы уаԥсоушәа ухазгалаз сара соуп. Аҩада ухагалара шсылшаз аиԥш, макьаназы улбааҳәарагьы сылшоит. Уара сламуражә уаҩызоуп, абни дкы сҳәар – дукуеит. Аполитикеи уареи дгьыли жәҩани ирыбжьоу аҟара шәыбжьоуп. Арҭ аџьнышқәа уара уеиԥш егьаҩ рнацәахы иахадыргьежьхьеит. Иахьа рхы уадырхәеит аҳаԥшьахтыга аҽагажә аиԥш», – Иустиниан иқьафын чабра ду ааиҿишьын, уаҳа ацызҵо ӡәыр уҟоума ҳәа аанарго даарылаԥшит.
Аҳаҭгәын иааҭыҵызшәа зхахәда зыкәаҽ еилагылаз, дышхьышьарххоз, иԥашь иаԥхьаҟа иргыланы даарылҵит, маӡа-аргама аҳәынҭқар иус ҵызшәаауаз, адгьыл амаа зку аҳәынҭқарра зку иакәым, аха уи амал знапаҿы иҟоу иоуп ҳәа зхы иазызҳәоз, ацәгьа ыҟа, абзиа ыҟа зтәы еснагь иалызго ҳәа иршьоз, арыҭәа аҵәымӷ анакуа еиԥш иахьа сара усымпыҵашәеит, уахькылзгогьы убап ҳәа гәаныла имақаруаз, хьи орыр ззымдыруа, асенатор.
«Ари ибз убриаҟынӡа ишҳамуп, амаҭҵәҟьа ицҳар, амаҭ ԥсуеит акәымзар, иара акгьы ихьӡом. Убри аҟнытә ажәа иҭатәым» – гәаныла даахәыцт Иустиниан. Сцәажәоит ҳәа зҿы ааихызххьаз асенатор дааԥхьижәаан, ҿааиҭит:
– Велизар-гәыраз, уиашоуп. Игәаӷьны ҳимпериа иаҿагылаз, зегь раԥхьаӡагьы сара дысҿагылт, уи даҿагылт ҳимпериа аполитика хада – иаку аҳәынҭқарра, иаку ажәлар, иаку адинхаҵара, иаку абызшәа. Уи иаҿагылаз сашьа гәакьа иакәзаргьы, кьоу зҳәо ишьҭамҭа аанымхароуп. Ари аус ҳар рԥызаҩ, Велизар-гәыраз унапы ианысҵоит. Уажәнатә ар уманы амҩа уқәла Бес ишҟа. Абриазоуп шәзеизызгаз, ҳаҭыр зқәу асенат. Абриалагьы ихсыркәшоит иахьатәи ҳаиԥылара.
Уажәраанӡа аилацәажәараҿы ҳақәгыланы аимператор иполитика шԥаршеиу иҿаҿы иаҳҳәоит, даҿаԥаҳҽуеит ҳәа иԥаӷа-чаӷоз, ирҳәо рҿамшәо инеиҿаԥшы-ааиҿаԥшит.
– Амала исхашҭыз, – Иустиниан инапы абахҭа ахылаԥшҩы инаиқәикт, – ихы дақәиҭтәуп… ани…
Аҳҭынра анҭыҵ аџьар еизаз, ашьха гылазшәа, ршыкьбжьы аӷу-ӷуҳәа аӡы зымҵәаз аӡлагара алуқәа рыбжьы аиԥш иааҩуан.
Ара, аҩнуҵҟа, ахьшь зхы иқәсыз ардәынақәа реиԥш, рыхқәа рыкәаҽ игылан асенаторцәа. Шьҭыбжьыс игоз Иустиниан иҭеисԥыҳә ахьеихеиԥсоз иахылҵуаз абжьы акәын.
Амрагыларахьтәи Римтәи аимператор Иустиниан Актәи адунеи зегьы иахыҵәашәа иааира дук згаз иеиԥш дԥышәырччон.
Ацгәы хәмаруан, аҳәынаԥқәа ԥсуан…
– Ефраҭ, дад, убара сеигәырӷьеит. Убзарӡы ааҩуеижьҭеи акрааҵуеит. Ҳқьырсиан динхаҵара ахыҵхырҭантәи иаауа, ааԥын жәҵыс даҩызоуп. Жәабжь ҿыцк ҳзааигоит. Ҳазшаз анцәа игәаԥхарала, ихаҵкы аимператор Иустиниан ибзоурала, Ԥысҳахыраҟа уаарышьҭит, – абас днахыкәша-аахыкәшо, дмыццакӡакәа, рзаа-рзаа ацәажәара дналагеит, Иасҭа Қрисҭа исахьа ахькыдыз аҭӡамц ахь днахьаҳәны илахь-иџьымшь ӡатәуа, Аԥсуа католикос.
– Иԥшьоу ҳаб, саргьы даара исҭахын убара, – ҿааиҭит Ефраҭ, иарӷьа шьамх нарсны акатоликос иикыз аџьар дагәӡуа иаԥхьа данаагыла.
– Ҳазшаз анцәа дуи, иԥшьоу Мариеи, урҭ рԥа Иасҭа Қрисҭеи рылԥха-ргәыԥха угымхааит, сыҷкәын дад, –
иҳәан, Аԥсуа католикос ихнацәак неидкылан инеихда-ҩеихдо Ефраҭ илахь-иџьымшь анааиӡатә, имахәар кны дҩаиргылан, ауахәама ашьҭахь икҿаҟаҵаз асурахь дима дныҩналт. – Сахьааихьоу убоит, – исас данынаиртәа иажәа инациҵеит, иҟәашӡа ишланы иқәыԥсаз ихахәы ирбо, – ҳдинхаҵара ахәшҭаара аҟнытәи ԥысҳахыраа иреиуоу иахьа уажәраанӡа аӡәгьы дсымбацызт. Анцәа иџьшьоуп, анцәа иџьшьоуп абригьы сыла иахьабаз…
– Иԥшьоу ҳаб, аимператор сара снапы ианиҵаз ақьырсиан динхаҵара аасҭа, Ԥысҳахыра аусқәа роуп иаҵанакуа, – даацәажәеит Ефраҭ.
– Сыҷкәын, дад, шьала-дала еиҟәыҭхашьа змам, ҳазшаз анцәа дуҵәҟьагьы еиҟәиҭхом. Ақьырсиан динхаҵара ақьҭаԥ аҿы иԥшьоу аби-ԥеигьы еидкылан ауми ишану. – Аԥсуа католикос даланагалан ацәажәара даҿын, – нахьхьи, амшын нырцәан, ҳдинхаҵара ахәшҭаараҿы, Ԥысҳахыра иахьа иҟало мызкы-ҩымз рышьҭахь ауп ианнаҩуа… рылаԥш шахугьы, рымчра ҳшақәгәыӷуагьы Ԥысҳахыра иахьеи уахеи иаӷрасуа збо ҳара ҳауп. Нас ҳқьырсиан динхаҵареи Ԥысҳахыра иаҵанакуа аусқәеи маха-маха еимысхуеит ҳәа уалагар ауама?
– Иԥшьоу ҳаб, – Ефраҭ акатоликос ихы наиқәкны ҿааиҭит, – арахь амҩа санықәлоз сашьа Аԥсуа католикос сысалам сызиҭ ҳәа ихаҵкы аимператор снапы ианиҵеит.
– Ҳазшаз анцәа илԥха-игәыԥха игымхааит Амрагыларахьтәи Римтәи аимпериа аҳәынҭқар, – Аԥсуа католикос ихы дҩахан, аҭуан днаҵаԥшын, дааматанеит. – Убри анаҩсан, – иажәа ацҵара даҿын Ефраҭ, – аимператор даараӡа дгәаан дыҟоуп ԥысҳахыраа шәзы.
– Шьыжь амра аныҩагыло инаркны амшын инӡаалаанӡа Ԥысҳахыра ахи-аҵыхәеи иҟоу ҳуахәамақәа зегьы рҿы ақьырсианцәа анцәа ҳиашьапкуеит, ҳимператор дизылԥхарц, иус дуқәа иԥшьаларц, аҳәынҭқар Иустиниани аҳәынҭқар-ԥҳәыс Феодореи шәышықәсала иҟазаарц…
Аҳәынҭқарԥҳәыс Феодора лыхьӡ аниҳәа, Ефраҭ ахәац дадрызшәа мцабзк ааицрасын, дҟаԥшьӡа длеицрашәан, ахәыҷы ԥхашьа-ԥхаҵа иеиԥш наҟ дынхьаҳәит.
Аԥсуа католикос иқәра шнықәсхьазгьы, уаҩы ццышәын, ауахәамаҿы иматанеиуа аӡә машәыршәа иџьымшь қәацар зылаԥш иҵымшәоз, игәеиҭеит Ефраҭ дхәацаԥшьха иаԥхьа дыштәаз. Уи ихы иааирхәан, акгьы имбаӡазшәа, акгьы ҟамлаӡазшәа дҵааит:
– Аҳәынҭқари аҳәынҭқарԥҳәыси рыгәқәа бзиоума?
– Анцәа ибзоурала, хьаа-баа рымам.
– Анцәа иџьшьоуп, анцәа иџьшьоуп, – акатоликос еиҭа илахь-иџьымшь ааиӡатәит, – аус злоу урҭ роуп, урҭ аныҟала – адунеигь лашоит. Аԥсуа католикос мыцхәы дзеигәырӷьаз исас ицҳаражәҳәашьа игәамԥхазт дымҩахиҟьеит. Иҵары-ҵаруа ианымацәыслак ашьҭахь, уажәымзар-уажәы аҵықь-аҵықьҳәа ихысны адад ажәҩан ҟәыбаса иагоит ҳәа ушыԥшу, аарла Кәыдырҭаҟа ианҭадыдуа еиԥшхеит…
– Уеизгьы, аимператор игәамԥхоз иҟаҳҵеи? – дҵааит.
– Абазгааи аԥсилааи раҳцәа рхымҩаԥгашьа ауп игәамԥхо.
– Абазгааи аԥсилааи раҳцәа уҳәама?
– Ԥысҳахыраа ргәы кыдӡааит, рхәыҷқәа рхаҵара иалхәдатәны рыҭира аҵыхәтәа ԥҵәатәуп иҳәеит.
– Ишԥа, дад, еиҭаҳәеи?
– Ааи, ааи, ԥысҳахыраа хьчатәуп иҳәеит, саргьы сзаашьҭу уи ауп.
– Ҳаи, дад, сеигәырӷьеит, анцәа иныс схы здыруазар аахыс ари еиҳа сзеигәырӷьо жәабжь амшыннырцәынтә ишымааҩыц. Ари ажәабжь ажәлар ирылаҳәатәуп. Ԥысҳахыра ахи-аҵыхәеи иахыҵәароуп. Абазгааи аԥсилааи раҳцәагьы ирзыцҳатәуп…
– Амрагыларахьтәи Римтәи аимпериа аԥсуаа-арыҟәацәа рыла изырҭәыз урҭ аҳцәа роуми?
– Ҳаи, дад, сыҷкәын, излазбо ала, аҵыхәтәантәи амзазы Ԥысҳахыра иахҭнагахьоу акгьы уздыруам.
– Иԥшьоу ҳаб, ари амызк амшын схуп.
– Избоит, сыҷкәын, избоит уааԥса-уқьыԥаха ушыҟоу. – Амшын цәгьан, аԥша асуан, ацәқәырԥақәа оуман… – Ԥысҳахырагь амш цәгьан, сыҷкәын дад, аԥша цәгьагьы асит… Ҳазшаз анцәа ибзоурала, аимператор иҟаиҵаз адҵа доуҳа мчыла ԥысҳахыраа рҟынӡа иааӡан, аԥсилаагьы абазгаагьы раҳцәа Алдызи Спадаги ахҳәаны, Аԥсырҭ дахадыргылт.
Ефраҭ дахьтәаз дхаҳәыртәарахеит.
Аԥсуа католикос иҟала изымдырт. Исас деигәырӷьоит ҳәа иеиҳәаз, илахь еиқәнаҵеит. Еиӷьу зуеит ҳәа еицәоу иуит.
– Аԥсилааи абазгааи рхатәгәаԥхарала аҳцәа алырхуа иалагама?
– Ажәлар, сыҷкәын дад, луанытә иқәԥсычҳар, амшын аҭра иҭыҵуеит.
– Аҳ иқәыргылара зылшо аимператор иоуп.
– Злыԥха ҳаура анцәа ду, ари адунеи акы узадымбало ишеит.
– Анцәа игәаԥхарала ауп Иустиниангьы дшимператорхаз…
– Ҳазшаз игәаԥхарала ауп ажәларгьы – ижәларны излаҟалаз, амчҵәҟьа ахьыҟоу дара рҿы ауп.
– Аимператор имч?
– Ҳаи, дад, сыҷкәын, ажәлар змам аимператор илшои?
– Аимператору?..
– Ажәлар ихамҵгылар, аимператор мчыс имоузеи?
– Иԥшьоу ҳаб, уцәажәашьоузеи?
Аԥсуа католикос ацәа далҵызшәа ихы дааҩахт, убасҟан ауп ианигәалашәа Ефраҭ аимператор амчра иҭаны дшааишьҭыз.
Ефраҭ шьҭрала даԥсуан. Ԥысҳахыратәын, уи дақәгәыӷны ауп амцхә зиамхаҳәаз. Аха Ефраҭ ибаҩзаҵәык ауп
абшьҭрала изаанхан имаз, ицәеи-ижьи ихи-ихшыҩи дзааӡаз, аҵара изырҵаз, ауаҩрахьы дкылызгаз, зҳәынҭқарра адунеи иабжоу Амрагыларахьтәи Римтәи аимпериа иатәын, уи аимператор имаҵзура иазкын. Иустиниан аҳәынҭқар ҳәа мацара акәмызт дышихәаԥшуаз, иаб ицынхәрас диԥхьаӡон, абаӡӡеи ҳәа дишьҭан. Аимператор иԥҳәыс Феодора дызлыгәҭасыз, мап зылцәикыз ихаҵара дахьалхәдааз, аҳҭынраҿы арыҟәа ҳәа иахьишьҭаз азы акәӡам. Феодора данигәалашәоз амца икуан, убриаҟара дигәаԥхон. Ихы-игәы дҭалахьан. Аха уи аԥҳәыс данлацәажәоз, лааигәара дангылаз, лыхәда аҵҟәашаара даныҵаԥшуаз, иблахаҵ агьежьра ианналагоз иаԥхьа даацәырҟьон Иустиниан. Уи нахыс маҳагьак иеиԥш ихы ишьон. Уимоу, иара уажәгьы, дахьиз иԥсадгьыл, Ԥысҳахыра дахьааизгьы, Феодора данааигәалашәоз, маҳагьароуп ҳәа иԥхьаӡон.
Аԥсуа католикос дзацәажәоз ауаҩ ибла қәацаанӡа, иҿы еихыԥхьаны ажәак иҳәаанӡа игәы иҭаз еилызкаауаз, иаԥхьа итәаз, аимператор иаашьҭымҭа Ефраҭ дшаԥсуазгьы, иԥсадгьыл гәыла-ԥсыла бзиа ишибозгьы, ԥысҳахыраа ирзеиӷьу ҟаиҵарц дшашьҭазгьы, Иустиниан уи игәи игәаҵәеи ҭаҳаҳан ишифахьаз абырсааҭк еиликааит. Уи ауп иажәа зиркәараҵазгьы:
– Ҳимператор иакәым сара сызҿу. Уи Амрагыларахьтәи Римтәи аимпериа иаҵанакуа ажәларқәа зегьы ихаҵкы кадыршәуам. Зхьышьаргәыҵа ҳакәыхшоу анцәеи, аби, аԥеи, аԥсыцқьеи рыхьӡала, анцәа дызхылҵыз ацқьа Мариа лыҳәарала, Гьаргь ацқьа ицхыраарала, анцәа ҳәынҭқарраны ишьақәирӷәӷәаз Иустиниан иаҳра наунагӡахааит, – иҳәан, Аԥсуа католикос дҩагылан, илахь-иџьымшь ааиӡатәын, инациҵеит, – хыхь иқәтәоу анцәа дуи уи иԥа Иасҭа Қрисҭеи ҳшәыҳәоит, ҳшәашьапкуеит ҳҳәынҭқар ду Иустиниан шәылԥха-шәгәыԥха игымхарц, амин!
Ефраҭгьы дҩаҵҟьеит. Ас ирмарианы акатоликос инацәахы дҭагьежьып ҳәа дшыҟамызгьы, ацәҟьа иаҿашәаз
диҩызан, зышхәа уҭоу иашәа уҳәароуп ҳәа шырҳәо аиԥш, иаргьы илахь-иџьымшь ааиӡатәын «амин» иҳәеит.
– Ефраҭ, дад, амҩа уашәан, уааԥса-уқьыԥаха уҟоуп, уԥсы ааиҭак, аусқәа нҵәара рықәӡам, ари адунеи аҿы аԥсҭазара нҵәараҳа, ауаатәыҩса ҟыбаӡыба рыгхараҳа. Уаҵәы ашьыжь ҳаиқәшәап, иаҳҳәаша ҳамоуп, анцәа иҳаираӡагәышьозар, аҟаҵатәгьы шаҟа уҭаху ыҟоуп, – иҳәан, Аԥсуа католикос исас днаиаԥызан, еиманы индәылҵт.
Амзара ауахәама ду инацәыхарамкәа игылаз Аԥсуа католикос иҩны хаҳәы-мҿыхәла еибаркын. Ԥысҳахыра иреиӷьыз ауасҭацәа идыргылт. Амзара акәым, Анаԥеи Нагеи иахьрыбжьанакыз еиуа-зеиуоу даҽа ҩнык аԥшаара уадаҩын. Ҩбаны еихаргылан – аҵаҟа баан, хыхь иахаргылаз хьа-лыхын. Гыларыла ишмаҷызгьы, Ԥысҳахыра уи аҵкыс еиҳаз, еихҳәа-еиҵҳәа аҩнқәа зызгылаз ыҟан. Аԥсилааи абазгааи раҳцәа алаҳамҵаргьы, абаа-хырӷәӷәарҭақәа реиҳабацәа аӡәырҩы рыҩнқәа, аҳҭынрақәа ирацлабуа, иӷьазӷьазуа игылан.
Аԥсуа католикос иҩны абыржәы инышьҭыԥраарашәа аԥшӡара икны иагон. Абарҵа еиужь армарахьалагьы арӷьарахьалагьы аҭӡамцқәа рҿы адомбеи тәыҩа еилышьқәа кнаҳан. Амардуан ахаларҭа акәзааит, ахышәқәа ракәзааит, џьоуҳарԥсараҵас еиласан. Иара убраҟагьы ишьҭууа-шьҭууа, наҟ-ааҟ еиҿаԥалозшәа, ааҵла иалхыз абынҽацә сахьақәа ҭасан. Аҩнашә аҿы зчеиџьыка знапы иқәҵаны асас иԥыло ԥҳәыс еинаала ҳаракык даауԥгылон. Ашә егьи аганаҿы – Нарҭ Сасрыҟәа ажәҩан ихҿала икыдиԥааз аеҵәа шапшапуа иахьышьҭоу, ԥшьынҩажәи зежәҩык иашьцәа акәшан рыҽдырԥхон. Зегь раасҭа убла хнакуан азал аҭӡамц аиласашьа: ацәмаа кны аҵыруа ахы аанызкыло дуҭахума, аш-жәла зҟьо иоума, Ерцахә акьышәкьышәрантә ахыци-ахәымпали рыла абӷаџьма лазышьҭыз абчараҳ уҳәару, асырҭы иаҿатәаны исуа аԥҳәыс бырг уҳәа ԥысҳахыраа ладеи-ҩадеи иахьаҵанакуа рнапы злаку зегь убла ихгылоит.
Аԥсны ақьырсиан динхаҵара ахада, Аԥсуа католикос инапы злакызи иҩны аргылашьеи егьа ишьҭухыргьы, егьа ишьҭоуҵаргьы, иларха-ҩархо иукыргьы еидкылашьа рымамызт.
– Еи, дад, зхьышьаргәыҵа ҳакәыхшо анцәа ду, ауаҩы дшаны адунеи данықәиҵа нахыс, уи инапы злеикуа зегьы ус-ԥшьан, анцәа игәаирԥхоз усын. Ауаҩы адгьыл аҿы иҟаиҵо – анцәа иоуп изырҟаҵо. Ус анакәха, ауаҩ иҟазара, инаптәра анцәа илеиҵеит, анцәа ила иԥшьоуп. Аныха аиԥш уахәаԥшуазароуп, ныхаҵас уамҵаныҳәозароуп, – ҳәа нараҽԥникылон аӡхыҽҽа аиԥш игәаҵаӷара иҟәашӡа инықәсуаз ижакьа инап-ԥсадақәа налшьуа Аԥсуа католикос, анцәа, мамзаргьы иԥшьоу Мариа, урҭ рԥа Иасҭа Қрисҭа рсахьа уҩны џьара изкыдми ҳәа игәаӷьны иазҵаалоз. Уарла-шәарлоуп акәымзар, ус иазҵааргьы гәаӷьуацәан…
«Ацгәы аԥсыӡ акыр аҭахын, аха арахь ашьапы бааӡар ҳәа ишәон…» – Ԥысҳахыра акатоликос ииҳәаз арҭ ажәақәа, дтәар – дзымтәо, дгылар – дзымгыло, ихы иҭагьежьуа иҭан Ефраҭ. Даҽаӡәызар, иничҳауамызт, аха хышла-бышла дыркәабазшәа, зжакьа ҟәашккараӡа згәы аҵаӷара илықәсуаз, Анаԥеи Нагеи иахьрыбжьанакыз Ԥысҳахыра хәыҷи-дуи аԥааимбар ҳәа изхәаԥшуа ииҳәаз изиҿамырхьт. Уи мацарагь акәындаз, «Злыԥха ҳаура, ажәҩан иқәтәоу ҳанцәа ду дылбааԥшны дузылԥхаргьы, дад, аҟыз ахәы ахьхоу уамыхар, иузыркәыкәуам…» – ҳәагьы нациҵеит.
Ԥысҳахыра акатоликос иаҭәоума абасала анцәа ихцәажәара? – ихы азҵаара аиҭон Ефраҭ. – Анцәа имҵаныҳәарҭақәа зегьы реиҳабы иакәым, ма Константинополь, ма Рим баша мҩасҩык ас иҿыҵшәар, деиқәԥах
дҿаҳәаны, амца дақәыжьны дырбылуеит… Еиҳа зхыҵуа ҳәа акәым, еиҳа здыруа ҳәа ауп акатоликосгьы ишихәаԥштәу, – гәаныла дхәыцуан амца зкыз Ефраҭ, аха аамҭа ца-цԥхьаӡа еиҳа-еиҳа дыԥсасиуа, амра зқәыԥхаз асы анӡыҭуа аиԥш, игәеибакыра анихыԥсаа, акатоликос ииҳәаз гәлымҳала дазхәыцуа далагеит. – Дызнысхьоу амҩа хьамҭеи ашықәсқәеи дкара-уараха имч шыршәахьоугьы, уи абырг аҵыс ашьапы ахьыԥҵәо здыруа уаҩ ҟәыӷоуп. Имхәыцӡакәа иакәым зҳәо, иакәым ҟазҵо дреиуам. Заанаҵы зегьы ишәоит-изоит. «Иаку аҳәынҭқарра», «иаку адинхаҵара», «иаку ажәлар» Ԥысҳахыра ашьақәырӷәӷәаразы иаҟара ҟазҵахьоу даҽаӡәы дузыԥшаауам. Уажәы иамыркы-мыршьҭ Аԥсырҭ ҳәа аӡә ихьӡ цәырҵит, уахьнеилакгьы иуаҳауеит акәымзар, ԥысҳахыраа еидызкылаҵәҟьо, ақьырсианра рылазырҵәо Аԥсуа католикос иоуп. Нас, ус анакәха, ацгәы аԥсыӡ акыр аҭахын, аха арахь ашьапы бааӡарҳәа иацәшәон ҳәа, ихы сықәкны изиҳәеи? Аимператор амчра сыҭан сшааишьҭызгьы идыруеит, аха дагьсцәымшәеит. Ԥысҳахыра аидкылара иара иеиԥшҵәҟьа саргьы исҭахуп. Исҭахуп уи ҳимпериа еиднакыло егьырҭ атәылақәа ирылыҳәҳәо иҟаларц. Уаҟа ҳагәҭакқәа еиқәшәоит, еимак ҳамаӡам. Аԥсуа католикос ма сара исзымдыруа акы идыруеит, мап анакәха, ауаҩы ажәала дҿарҳәоит, арахә – шахала ззырҳәо саниеит», – иҳәан, ихы имагәыхьаа дҩагылан адәахьы дындәылҵит.
Ефраҭ дызҭаз аӷба Себастопольгьы инкыдымгылаӡакәа ишиашаз Амзара изааз – Ԥысҳахыра агәы ҳәа аурымцәа иахьыршьоз ауп.
– Иҟалеи, акаԥдан? – уисыр шьакәарак илымҵуа, зыԥштәы зхыгга ашәхымс иаахыҵыз данынаиҿаԥш, иааицәымыӷхан дҩаҵҟьеит Ефраҭ.
– Сышхәа… сышхәа… – Иахьи ушхәа?
– Иақәлеит шарԥазы…
– Изусҭцәада?
– Абазгаа.
– Ус ҟаларымзыт… ублақәа уржьеит…
– Абазгаа рнышьақәа амшын нырцә-аарцә аҿықәқәа зегьы ирдыруеит, егьырҭ ирылумкаарц ауам.
– Идырҳәыма нас, ушхәа?
– Амшын ацәқәырԥақәа ааимҟьан, аҵахьтә иҩеизшәа, мацәысеимҟьаран ауп ишҳакәшаз… Лацәҟәысымҭак иалагӡаны рмаҳаҭ ҩыз дуқәа рылыршьит ҳҟарулцәа…
– Афуҟаражә, – иҳәан, Ефраҭ акаԥдан датәамбаӡакәа днаиӡӷаст, амҩан ирыбжьалаз агәынхара анааигәалашәа. – Нас?
– Али-ԥси рыбжьара ажәҩаҟьаҩцәа рхы иақәиҭыртәит. – Аха, мшәан, урҭ ртәарҭақәа ирыдчаԥаламзи?
– Уимоу, аихатә шьамҭлаҳәқәагьы рышьан.
– Нас?
– Шахала иҿаҳәазшәа ауп ишԥырыҟҟоз… – Изла?
– Убри ауп иџьасшьогьы…
– Нас?
Ҳанхьаԥшны-ҳаахьаԥшаанӡа, ахьшь зхалаз акәтқәа реиԥш, ҳажәҩаҟьаҩцәа рыманы, рнышьақәа инарҭалан, ӷәара-пара, иахьца-иахьаа ҳамбаӡо алашьцара иналаӡ ицеит.
– Уареи умшынуааи ахаҵара аашәырԥшит, аха ма дара ажәҩаҟьаҩцәа рыҽдмырххаӡеи?
– Рыҽдырхха уҳәахт… иргәыдыҳәҳәала иргәыӡуан… аидаур аҿы ишьамхгәыгәлан иматанеиуан… Зегь реиҳа иџьасшьаз…
– Ак џьоушьартәгьы уҟазма?
– Зых иақәиҭыртәыз руаӡәк аԥсышәала драцәажәон. – Ауаҩы даншәалак имаҳауа иҟоузеи…
– Мап, мап слымҳа самжьаӡеит.
– Ани ахыш?
– Дыччон…
– Араԥ?
– Уи иччабжь саҳауамызт, аха алашьцара иалызбаауан ихаԥыцқәа ҟәашккараӡа…
– Иҟоу удыруоу, акаԥдан, – дааиԥхьхәыцаан ҿааиҭит Ефраҭ, – ари иҟалаз урзаӡом. Мамзар, Константинопольҟа ҳаныхынҳәлак, рнапқәа ыргьежьны ишуԥымлогьы удыруеит. Амшынуаагьы ажәҩаҟьаҩцәагьы араҟа шаҟаҩ ҳҭаху ҳауеит.
– Ефраҭ ухаҵкы, сыԥсы ҭанаҵы уара узы сыҟоуп, – иҳәеит акаԥдан иԥсы анааилала.
Аимператор идҵа ҷыда иманы Ефраҭ Пицунда дааны дшыҟаз Амшын Еиқәа амрагыларахьтәи акәакь аҿы иҟаз ар рхада Бес иаҳахьан. Ԥысҳахыра еилаҩынтуа еилоуп… Меоҭида инаркны Егрынӡа, аԥшыжәла анырҟьо аиԥш иԥсаҟьаны хазы-хазы иқәыԥсаз ԥысҳахыраа рабшьҭрақәа аҽеидкылара иаҿуп… Аԥсны аҳра аԥырҵеит. Ԥсҳас Аԥсырҭ дҟарҵеит… Ас шаҟа жәабжь изнаргахьаз… Уеизгьы-уеизгьы дзеигәырӷьаша акгьы ыҟамызт. Убас шакәызгьы: «Ақашь зным аџьам сымҳаҵә залсшьри? Хыла-гәыла еилазаргьы, аҳәынҭқар иарӷьажәҩа Ефраҭ уа дыҟоуп, иара ибааит… схы хәымкәа ахәрыбӷьыц зақәсҵари…» – ҳәа дтәан, иара иус алаӡамшәа. Иагьаламызт, избанзар аҳәынҭқар уахь идәықәиҵаз Ефраҭ иоуп. Ихаҭагьы шьҭрала дабазгуп, ус анакәха, цәгьа ру, бзиа ру ижәлар роуп, урҭ рҭак ҟазҵашагьы иара иоуп.
Амала, Ԥысҳахыра инхо аурым рнырҵәара иалагеит ҳәа анааҩ, иааицәымыӷхеит. Егьа уҳәаргьы, ашьажә баауам, иԥсуам рҳәоит, ашьа – шьоуп, ахала ахы адыруеит. Ана, Ԥысҳахыра ижәлар ршьа каҭәоит. Нас дызусҭада уи зыцрамсуа… Аха убасҟангьы, ишицәымыӷхазгьы, дымқәацеит, избанзар Бес ар рԥызаҩ шиакәызгьы, зегьы раԥхьаӡагьы деибашьҩын. Ус анакәха, еибашьҩык иаҳасабала уи иҳәынҭқар идҵа акәын инаигӡоз. Аҳәынҭқар иҟнытә иара хаҭала дҵас имаз Лазсҭан ахылаԥшра акәын, Гәбаз ииуа-ииҳәо аилкаара, иахьа идикылаз, дзацәажәаз, уаҵәы дызԥылараны дыҟоу рдырра акәын. Уи аганахьала идҵа џьара акы узадымбало инаигӡон. Уимоу, Гәбаз иаҳҭынраҵәҟьа иҩнан иуаа. Аҳҭынрахьы инеиуаз ауаа ракәым, машәыршәа ҵыск ахыԥрааргьы идыруан.
Бес дзықәгәыӷуаз, изааигәаз ҩыџьа аинралцәа иман. Лассы-лассы дзыдтәалан дзацәажәалозгьы дара ракәын. Улигат дшаурымызгьы, Бес еиҳа зыгәра игоз Иоан иакәын. Ахы зхагылоу еинралуп ҳәа изиҳәон.
Иоан шьҭрала дерманын. Уи акәхап изыхҟьаз, Кавказтәи ажәларқәа зны ана, даҽазны – ара, аурымцәа раҳра иаҿагылан ианықәгылоз, Бес урҭ рышҟа инаишьҭуаз Иоан иоуп. Ар драԥхьагыланы дышнеиуазгьы, уарлашәарлоуп акәымзар, амч ихы иаирхәаӡомызт. Ихаҭа днеиуан ажәлар рахь, ауаа бара-барақәа, зҳәатәы ԥхылнадоз дырԥылон… Зҳарҭа-сырҭа аилыргара уадаҩзгьы… ишԥацәаҭарӡыӡагоу ҳәа ззырҳәозгьы… аԥхьа руаҟьан-чаҟьанбжьы уаҩы дықәнамыргыло ишыҟазгьы… ашәымҭак зылуқәа еиқәаҳаз аӡлагара аиԥш рҳарҭа-сырҭак мго иааирҭынчуан. Аиха џырла ишҿырбаауа аиԥш, егьа иус хьамҭазаргьы ацҭәы даламлакәа, днахыкәша-аахыкәшо ажәала ихәшәтәуан. Ажәагьы ашәага амоуп. Абз зырманшәало зҿы иҭоу иоуп. Аибашьҩгьы – деибашьҩуп, абџьаргьы – бџьаруп, амчгьы – мчуп, аха ауаҩы дызлаҿарҳәаҵәҟьо абз алоуп, ажәалоуп. Убри азоуми, абзамыҟә дууазар аҵкыс, аҟәыш дуаӷазар еиӷьуп ҳәа ажәлар рҿы изырҳәо.
Бес абжьааԥнеиԥш акәӡамкәа акы даргәаҭеиуан. Уи гәарҭеит Улигатгьы Иоангьы. Аха ар рҿы ишаԥу аиԥш, аиҳабы – деиҳабын, ииҳәарызеишь ҳәа иԥшын.
– Амрагыларахьтәи Римтәи аимпериа ашәарҭа иҭагылоуп, – даацәажәеит Бес, иажәақәа аԥхныгеиԥш ихьамҭаӡа.
– Иҟалеи, аџьамцәа ақәлама? – дҵааит Улигат.
– Аџьамцәа ракәзар иучҳарын, егьа уҳәаргьы адунеи иадыруа тәылоуми… иахьа уажәраанӡа иҳамҵақьақьоз, гәыкԥсыкала иаҳзыҟазшәа ҳзырбоз, арахь, ацәышлампыр аиԥш анышә хәыҵызжаауаз абазгаа роуп сызҿу.
– Уаҟа ҽеира ыҟам ҳәа ааҩхьеит, аха аимпериазы ишәарҭоуп ҳәа сыҟамызт, – ҿааиҭит Иоан, – абазгаа ҩызцәа бзиақәоуп ҳәа ауп ишыздыруа.
– Иҩызцәам, аха илақәоуп, – уи дааԥхьижәеит Улигат, – ала зҩызоу дышԥаҟалои?
– Ала зҩызоу ахаҵа – ахаҵа бзиа ҳәа дыршьоит, аха ала иаҩызоу ахаҵа – ахаҵа бааԥс изырҳәоит, – Улигат инаиҿаирхьит Иоан.
– Ҳимпериа иаҵанакуа ажәларқәа – аимпериа иаԥацәоуп. Уԥа ажәлар еизаны дырҵәуар еиӷьуп, иара уирҵәуар аасҭа, – иҳәеит Улигат.
– Ахьы амца илақәҵан иҟаԥшьӡа иршны ауп ишԥыршәо, ауаҩы – агәаҟраҿы, – уи инаиаҭеикит Иоан.
– Шәара еимашәкуаҿы ҳаҟаӡам… аусқәа даара еилахәеит, – хрыжь-хрыжь ацәажәара даҿын Бес. – Абазгаа ықәгылт, аԥсуаа рабшьҭрақәа зегьы еидкыланы рхатә ҳәынҭқарра ҟарҵарц. Иахьа – урҭ, уаҵәы – алазқәа, уаҵәашьҭахь – даҽа шьоукы… Ас иандәықәла, ҳимпериа ашәарҭа иҭагылт. Убриазы, хаҭала, аҳәынҭқар иҟаиҵаз адҵа Велизар исзааицҳаит. Ҳимпериа алакьысра згәаӷьыз ахьырхәтәуп. Ҳнапаҵаҟа иҟоу егьырҭ ажәларқәа зегьы рзы иҿырԥшыганы иҟалароуп.. Аҳәынҭқар идҵа анагӡара шәнапы ианысҵоит шәарҭ – Улигати Иоани. Шәара шәцәажәашьала исҭахуп абасала ишәеилсыркаарц: агәы иазеиӷьу – аблагь иазыхаауп, даҽакала иуҳәозар, ҳимпериа иазеиӷьу – шәаргьы, аимпериа аинралцәа, ишәзыхаауп.
Амрагыларахьтәи Римтәи аимпериаҿы ибзианы ирдыруаз ар рԥызаҩцәа-аинралцәа ҩыџьа рыр рыманы Аԥсныҟа идәықәҵатәуп ҳәа зыӡбаз Бес иакәӡам. Велизаргьы иакәӡам. Ус адҵа ҟазҵаз аимператор Иустиниан Актәи ихаҭа иоуп.
Аҿаҳа ибызшәа еилызкаауа иан лоуп рҳәоит. Аимператор идҵа еилызкаауагьы Бес иоуп. Абри адҵала, уаанӡа аҳәынҭқар абазгаа дрыхәлаччозҭгьы, уажәшьҭарнахыс дрыгәҭаст ҳәоуп иаанагоз.
Улигати Иоани ракәзар, адҵа ироуз иахырҳәаара рыздыруамызт.
– Аҩыза гәык-ԥсыкала иуиҭо қьазаԥзаргьы уазшьуам, – иҳәеит Улигат. – Мшәан, Иустиниан зегьы реиҳа иаҳҭынраҿы изааигәаз дреиуами Ефраҭ…
– Кавказаа ари аҩыза аҭагылазаашьа аан ишырҳәо удыруо? – дҵааит Иоан.
– Исхашҭыз, уаргьы урҭ урыҵанамкуеи… Ишԥарҳәо, нас кавказаа? – уи аҵәы налеиҵеит Улигат.
– Хәлаччаҩ дышуоурыз, хәлаҵәуаҩ дуоуандаз, – рҳәоит.
– Зкалҭ ласу аԥҳәысгьы ахацәа зегьы ргәы иахәо лзыҟаҵом, нас зегьы иргәаԥхо ахаҵа дызлоуԥшаари? Аҩны аргылара уалагаанӡа, иугәылахо еилкаара ушашьҭало аиԥш, амҩа хара уқәлаанӡа мҩанызара узызуагьы дудыруазароуп.
– Уара зыӡбахә умоу Ефраҭ иакәу, сара сакәу?
– Уара уоуп, Иоан, уара.
– Ухәмаруеит акәу?
– Ишыҟоу умбоу, Иоан, иацы – кавказаа иреиӷьу ҩыза дыҟам ҳәа акәын аимпериаҿы ишырҳәоз, иахьа – кавказаа аӡәгьы шәыгәра гатәым ҳәа ауп сгәы ишаанаго.
– Саргьы?
– Уаргьы укавказтәуми…
– Сыгәра гамзар, аимператор ари адҵа анагӡара уара уеиԥш саргьы снапы ианиҵарымызт.
– Акрыздыруоу? – амыдаӷь-цәа ихарԥаны ҿааиҭит.
– Уара уцәажәашьала, абазгаа рабашьра ацынхәрас наҟ-ааҟ уареи сареи ҳишьклаԥшлароуп.
– Аишьклаԥшра усгьы иҳагӡам.
– Иуҳәо закәу удыруоу?
– Назҳәазҵамалаҵәҟьа издыруеит.
Иоан иааицәымыӷхеит.
Улигат ас изырҳәозгьы ыҟан. Аҳәынҭқар Иустиниан иҟнытә ҩ-дҵак ааит: акы, Иоангьы иаргьы Бес дрыԥхьаны рнапы ианиҵаз ауп. Аҩбатәи адҵа Бесгьы издыруамызт, Иоангьы издыруамызт. Уи маӡала Улигат иоуп изауз.
Иасҭа Қрысҭа диижьҭеи 555-тәи ашықәсԥхьаӡара ианын Ԥысҳахыраа. Мысратәи ажәҩашәаҟьаԥшҩы Џьанҳәаҭ-иԥа Џьамхәыхә иажәақәа рыла иуҳәозар, злыԥха ҳаура дахьықәтәоу ажәҩан аҿы еилаҭырроуп. Ахьшь зласыз акәҷарақәа реиԥш аеҵәақәа ршьара иқәҟьан, харабӷьара рхы ахьынахо еихазаап. Жәытә-натә аахыс Ԥысҳахыра иахысны ицоз Асар Рымҩаҵәҟьа ашьҭа аԥсахзаап.
– Амитә ҟалараны иҟоуп, амитә, – Џьанҳәаҭ-иԥа Џьамхәыхә ажәҩашәаҟьа дшахәаԥшуаз шьыжьык иааиҿыҵҟьаз арҭ ажәақәа, амра ҵлашәарак иҩеиаанӡа Анаҟәаԥиа иахыкәшан, шьыбжьаарамԥанынӡа Ԥсоуи Гәмеи ирыхҟьахьан.
– Иҟалеи, анаџьалбеит, абӷа ҵысыма? – иҳәеит ахчныза аханы итәаз Қыцә.
– Акрыздыруоу, абылҩа иқәчу салԥшны акгьы збом.
– Абылҩа ҳәа узҿу ахыҵхьеит, – лыбз еилақьыцәуа аҭак ныҟалҵеит Мактина, леимаа ҵырҟаԥқәа дырҭаԥало дахьнеиуаз, рышьҭыбжь аҽы-хыԥхыԥ ашьҭыбжь аиԥш игон. – Анцәа иҳәар, уажәшьҭа амш хтып, – ҳәагьы нацылҵеит.
– Амшцәгьа шыбзиахарыз, ауаҩы-цәгьа дзыбзиахар… – ибз нарылеиҵеит Хпыҿгьы.
– Убриазы саргьы ак сҳәашан, – ҿааиҭит аҳаблаҿ ауаҩага ду ҳәа изышьҭаз Былды.
– Ацәажәашьа ззымдыруа деихаҭкачзар еиӷьми, – Хпыҿ аишәахьчахь даахеит дзықәтәаз арымӡ.
– Ааи гәышьа, дымцәажәар ӡәыр дишьуама, аԥшреи асахьеи рзы иуҭозеи, аӷлам, инаихәаԥшлакгьы дуаҩҟәышу џьырымшьои, – аҵәы налеиҵеит Ӡаӷьала.
– Уара, аты аҵар ианыркуеиԥш, абри ауаҩ дзыхҭашәки? Абз иҿазар иара иаҟара изҭахыда, аха хыхь иқәтәоу анцәа ду уи далхәыдеитәит, – иҳәан, Қыцә ачаҟәа иҭаз абаӷсма днаҿыхәеит, дбаҳбачаӡа дахьтәаз.
– Ааи гәышьа, – иҳәеит зыбаҩи зцәеи рнаҩсан машәыршәа иҟьалангьы жьмацәак зқәымыз Ӡаӷьала, акыц мгьал аиԥш дхьахьхьала абаҟә ибӷа адҵан дахьтәаз, иблақәа абгарымцқәа ракәушәа икәеицеиуа, згәы хтыз ажәҩан аҿы иаацәырҵыз, абжьымра дназыԥшын, амца иҟаԥшьӡа иаахәыҵигаз иблыгала иаԥхьа иқәыз ауӷә аӷьатама ҭыԥ кылблаауа.
– Лаҵан иумҳәаз – бҵан иузҳәом, ҳшәыргыл уажәшьҭа, напы аҳаркып, – нараҭеикит Қыцә. – Уара усгьы ҿуҭуам, ҳаԥхьа удәықәлеи…
– Шәаҟәыҵ уара, уи ауаҩ «былды» ишәмырҳәозар… – Еиҭа лыбжьы аалыргеит Мактина.
– Агагә-чагәра уажәы иҳамбеит, ҳдәықәышәҵа нас… Гәаран уны ҳлеи ҳлажәлар, ани агәард иахҳарҵуеи, хәылбыҽханӡа ихаҳкаауеит.
– Уара изумҳәои, џьым, уажәоуп уанаа, ҳара шьыжьаахыс ҳҭоуп уи аҳәысҭа, ҳгәашахеит, уаҳа назлоу иԥсра убеит ҳәа ҳаҟоуп.
– Угәашамхеит, аха убӷа ԥҵәеит…
– Сыбӷа акәым, аха убз акьатрацәра канҵаҵырак алшәеит… Уи ауп иакәым заҳәо.
– Шәҩыџьагьы ишәҳәо башоуп. Аус шәыбӷа ԥнаҵәан, сара иԥсыша, шәгәымахазар акәхап…
– Ҳара ҳазҿу аҽакуп, уара башаӡа убз алоуҵоит, иузеилымкааит…
– Излеиликаари, ӷбыб ззымдыруа агәыҩҿыҩ…
– Сара сгәыҩ-ҿыҩра шсыхԥсаарыз, шәара шәаашьара шәхыԥсаауандаз…
– Ҳаашьаразоума нас ас изҳагха?
– Ишәыгымхеит, аха шәӷеихеит.
– Аҳаиуан ауп иӷеихо, ҳара макьаназ…
– Ҳуаауп ҳәа абарбарра шәызҿу аҵкыс, аишәахьча иқәшәырхәмаруа шәӷарӷынқәа наҟ ишәҵәахы, ԥхашьароуп.
– Уара, аусгьы усуп, аха ҳажәҩашәаҟьаԥшҩы ииҳәаз шәаҳау?
– Ҳәанҳәахла иааҩыз ауп издыруа, – иҳәеит Қыцә, аҵәы алазҵоз иҩызцәа рахь дынхьаҳәит рҽеиқәыркырц.
– Улымҳа иамаҳаз агәрагара уадаҩуп.
– Ҳажәҩашәаҟьаԥшҩы иӡбахә анцәырыжәга, иԥҳәыси иареи ирыхьыз шәдыруоу?
– Шәыбз зкьымсыц убриаӡәзаҵәык иоуп, – лҳәеит Мактина акҿыҩра дахьыкҿаз.
– Жәаха зны, иԥҳәыс лҭаацәа рахь дцазаарын. Аҽны ахәылбыҽха саауеит ҳәа иалҳәазаарын. Ахәылбыҽха дыҟамызт, аухагь дмааит, адырҩаҽынгьы шьыбжьы аара ианалага, ҳажәҩашәаҟьаԥшҩы иламгәа ҭаҿаҳәа, акруразгьы усгьы ибӷа ԥҵәоуп, акҿыҩра дныкҿалт, аха уаҟа акгьы анимба, дыцхлымуа, ирԥшыз ацха дыршаанӡа иахьыҩназ асура ацамкыр аалиршәан, дныҩналан, асаранџьқәа еиҩырсса-еихырссо иҽеиҭеит. Аха аҵла иалҟьаз амаҭ ицҳаит ҳәа, иифаз цхаҟәазаарын… Иԥырхагахан, асура дзыҩнымҵӡакәа дгазҽазуа дшыҩназ, цқьапарла иҭицәааз аиаҳәа дылҭаҳан, шәыԥсык ихазаргьы изаанхараны дыҟамызт иԥҳәыс дихьымӡазҭгьы. Азныказы ацҭәы ҟалҵарцгьы лҽазылкит, аха бзиара шыҟамыз анылба, дицхраан, диҵагыланы дааҭылгеит. Иблақәа ҭызза, ииҳәо иҿамшәо, ихы иара итәӡамкәа, инаган ихадыргылаз
акы акәызшәа ихынаан, алаапк еиԥш ижәӡы кылырҩуа, дҟыжәбыжәуа акы иҳәарц даҿын, изаҳауаз дабаҟаз умҳәозар. «Уанаџьалбеит, иухьзеи, узгара ужәыма?» – ҳәа иԥҳәыс дшәан, илуа-илҳәо дақәымшәо дбарџьалеиуан, лхаҵа дцәагәазхан дахьлымҵахаз. Унадиуп ҳәа шаҟа дцәылҳаҳахьааз. Аиашазгьы уаҩы аашьаҩын. Аашар хәлаанӡа ахәышҭаара дахьыҽҳәатәаз, ажәҩашәаҟьаԥшра далагазаап. Абас уажәадагьы ихьхьазаарын. Дихо-дигәо ашәхымс дынхыганы данынаигәҭаслак, ибӷа акәарҵыкь иакызшәа днамҵасуазаарын… нас дшәиԥшьиуа абарҵа дныҵыҵны, амҿырҟәара иларшәыз аигәышә аашьҭыхны, ахҵысҭа дынхыҵны, аҳәысҭа иҭгаз амҩахәасҭала дбырбыруа, ажыцқәа ааицрыхо, абнара днылалозаарын… Цәгьа иу, бзиа иу, ма ахәышҭаара ахчнызаҿы зхы неилеиҵоз қыдбажәқәак лзааигон. Дзеиԥшразаалак – лхаҵа иакәын. Даҽа хаҵак лара длызҭодаз… Аха уажәы зынӡа дшәеит. Уи ауп акы имыхьындаз ҳәа дивагьежьуа, иҵуаара дзаҿыз. Изхысҳәаауа, ацхаҟәа дашьны дшыҟаз акәзаап «каамеҭ ҟалоит» ҳәа шиҳәазгьы…
– Анцәа дыҟаӡам шәара шәзы, дыҟазар абри ишәҳәо азы мацара амитә иақәыршәатәу шәоуми… – ҿаалҭит Мактина.
– Ҳшәыргыл акәымзар, – Мактина лахь дхьаԥшын даацәажәеит Қыцә, – Џьамҳәаҭ-иԥа Џьамхәыхә иԥҳәыс дышәхалыршҭра дыҟоуп ари аҩны иҩноу.
Абас, еихлафуа иҩагылан, зхы ркхьаз ахкаарахь рҿынархеит.
Анаҟәаԥиа иҩахыкны, Абсар ҳәа захьӡу аӡиас иахықәу Аныхамца аҳаблаҿы ԥсраз-бзараз арҭ ауаа агханы иҟалаӡом.
– Ранаџьалбеит, аԥсы ддыргылап, – ҳәа рзырҳәон.
– Урҭ еицызароуп, дад, ихеибарҭәаауеит, – ас рзызҳәоз, уажәраанӡа ҿҭыӡәӡәала изыхцәажәоз ажәҩашәаҟьаԥшҩы Џьанҳәаҭ-иԥа Џьамхәыхә иоуп. – Еиҩызцәоуп, аиҩызара уӷә хьамҭоуп, – ҳәагьы нациҵон, ауӷә иаҵаку ацәқәа аҩбагьы наҟ-ааҟ еицахонаҵы, изҵо аиа егьа ихьамҭазаргьы, иргоит. Аха руакы аҽыргызмалны ахьанҭара аҩыза иазыннажьуа ианалагалак, изҵоу ауӷәгьы аҿыжра хҭанакуеит. Ауаагьы убасҵәҟьа иҟоуп, аҳаиуан ианадукыло шыргәамԥхогьы. Уҩыза изеиӷьаушьо – уаргьы иузеиӷьаишьоит, иҵоукыз – уаргьы уҵеикуеит.
– Ааи, аха аиҩызараҿ џьара ишьацәхныслар? – ажәҩашәаҟьаԥшҩы ас ианиазҵаалак аҭак риҭон:
– Усҟан аҟәыш изхароу сара соуп ҳәа дгылоит…
– Агаӡа?
– Сара акгьы схарам, изхароу сҩыза иоуп ҳәа аара иҩыза идиҵоит, инацәа уи ишҟа ирххоит.
– Аԥсны ахоура-ҵоура сара исхароуп ҳәа аҩыза дзыхьчо, ацәгьамыцәгьа зхахьы изго иԥшаара уадаҩзар ҟалап…
– Ус шԥоуҳәои, жәларак зегьы рзы ус уҳәар ҟалома?
– Ааи, аха дсашәҳәарауеи нас аӡәы?
– Зых иақәымгәыӷуа иоуп ус ицәажәо.
– Ибзиоуп нас, сара схы сақәымгәыӷуазааит, аха абри-абри иоуп ҳәа аӡә ихьӡ шәҳәарауеи…
– Сара стәы шәаламцәажәан.
– Нас ҿырԥшыс иузаазгарыда?
– Дҩыза бзиоуп ҳәа ажәлар еицырдыруа. – Базрыжә-иԥа Нашбаҭаҟәа.
Азныказ инеиҿаԥшы-ааиҿаԥшит, нас иҽаамариашашәа инациҵеит:
– Базрыжә-иԥа Нашбаҭаҟәа иҩызаратәы здыруа Аԥсырҭ иоуп.
Аԥсырҭ идкыланы имаз иеибашьцәа шәҩуаа хадара рзызуа аԥызацәа дыруаӡәкын Базрыжә-иԥа Нашбаҭаҟәа. Зхоура-ҵоура еихыхыз, зыжәҩахырқәа џаџаз, зхахәда еиҵацалаз, ихы идыруазар аахыс изқәа адгьыл уаҩы
изамырбацызт. Меигӡарахда анцәа иишаз уаҩуп ҳәа иҩызцәа ихыхәмаруа изырҳәауан. «Акамбашь закәыхи, аслан дзадумкылари…» – нараҭаркуан ахԥатәиқәа. «Ддумбеиҵәҟьоуп, ддумбеи», – иаашьақәдырӷәӷәон даҽа шьоукых.
Абжьас иаҩызаз акьалантар дахьрылаз Базрыжә-иԥа Нашбаҭаҟәа иеиԥш зеиԥшыз ҽаӡә дааузрылхуамызт. Амца иақәуҵар ибылуам ҳәа ззырҳәоз аццышәқәа, геи-шьхеи ирыхҟьа, шьамхыла аҽа иахьӡаны иаанызкылоз, Базрыжә-иԥа Нашбаҭаҟәа ианааивалоз, дџьашьаны рыхқәа раҳа иҵаԥшуан. Иара дтәаа-маауа, зны-зынлагьы дынҭаҳа-ааҭаҳауашәа ашьшьыҳәа акәын дышныҟәоз. Абри ауаҩ ду ашьац дахьаӷрагылозҵәҟьа ирыцҳаишьон. Иҿаа-ҿаауа абжьы азыҭгом акәымзар, убригьы аԥсы ҭоуп ҳәа ишьон. Ауаҩ гәшаҭа ду данцәажәозгьы, аӡәы игәы нзырхара сҿыҵымҟьандаз ҳәа иажәақәа ираӡон. Иеиҳабацәа рҿаԥхьа икәмызцәа хылԥа ихыхны ахәыҷ иеиԥш ирҟыҵымыҵуа дгылан дыԥшын. «Абри уы, абри ҟаҵа» ҳәа анырҳәалак, ражәа ҩбамтәкәа иҿынеихон.
«Акамбашьгьы амч амоуп, аха, алымҳақәа ирынкыланы, инаган ауӷә инаҵаҳәаны идырцәаӷәоит», – рҳәон зыбз иафоз.
Абас иҟаз ауаҩы аҳәсахәыҷқәа ихы дҩахан дзырҿаԥшуамызт. Апырпыл аиԥш дҟаԥшьхон.
… Зны Аԥсырҭ икьалантар ицны Лазсҭан аҳәынҭқар Гәбаз диҭааит. Аԥсырҭи Гәбази шьҭрамҭала еикьарзын. Гәбаз ҳәынҭқарс иҟаҵараҿы Аԥсырҭ илиршазгьы рацәаӡан…
Ԥысҳахыра зегьы еидыскылоит ҳәа иаҿыз Аԥсырҭ, алазцәа рҳәынҭқар Гәбаз сасдахьҵас дидикылт. Лазсҭан аҳҭынра азал ду аҿы ирхиаз аишәа наҟ-ааҟ еиҿаԥшуа иахатәан Амшын Еиқәа Мрагыларахьтәи акәакь иаԥшәымацәан иаԥныз ҩ-жәларак раҳцәа. Шаҟа ӡбатәы ӡбаӡамкәа, шаҟа ҳәатәы ҳәаӡамкәа, шаҟа утәы уӡамкәа ишьҭоузеи рҿаԥхьа.
– Уара иубаргәи, – иҳәеит Аԥсырҭ.
– Анаԥшцәа ус рҳәаргьы, уара Аԥсҳа уаҟара издыруада ауӷә иахьақәыӷәӷәо, – аҭак ҟаиҵеит Гәбаз.
– Уажәы-уажәы Мрагыларахьи Мраҭашәарахьи ихьаԥшкәаԥшуа рыламзар… аизакразы еизакуп…
– Ауаҩы имгәа азага идыруазар…
– Дабаҟоу уи иҩыза, Ԥысҳахыра дузыԥшаар сыздыруам, амала – Лазсҭан дыҟам.
– Ԥысҳахырагьы иуадаҩуп иԥшаара… Шьоукы ладеи-ҩадеи ҳәа ауаа еигәыдырҵоит, ладагьы-ҩадагьы инхо ԥысҳахыраа ракәымшәа.
– Маӡа-аргама зегьы зышьҭаҵәҟьоу аҳра ауп, – иҳәеит, даақәыԥсычҳан, Гәбаз.
– Бзиара дус иалаз сымбеит аҳра ҳәа узҿу.
– Аус злоу аҳра мацара акәым, аҳра зуа хықәкыс имоу ауп.
– Аиаша уҳәеит, ужәлар рхьаа угәы иаламыкшозар, иухьаамзар, аҳра иалухуи?
– Ахныҟәгаразы…
– Ахныҟәгаразы акәзар, аҳра абаҭаху, аҭуџьарра ауп уҽыззукша.
– Аҭуџьарра еиԥшума уҿы иааҭшәо ҟарҵозар, иара аҭуџьар ихаҭа угәы иахәо абаҟасҵари ҳәа дгылазар?
– Ибзиоуп, ибзиа.. Аҳра аӡәгьы мап ацәикӡом. Аҭоурых аҿы аҳра мап ацәызкхьоу аӡәызаҵәык иоуп.
– Уара узҿу Римтәи аимпериа аҳра мап ацәкны, зҽага шьҭыхны ауҭра иҭалаз аҳәынҭқар иоуп…
– Зегьреиҳа ахшыҩ змаз уаҩын.
– Ҟаҟатәыс ажәлар ихы римҭеит.
– Зымгәахә аԥхӡы нкаҭәаны иаазрыхуа изы ирҳәарыз.
– Аҳҵәҟьа убри иакәын.
– Ус умун ҳәа аӡәыр иҳәама?
– Ари адунеи уаараҿы абас ҟаҵазар еиӷьын, абас узар еиӷьын ҳәа зегьы ирҳәоит. Рыцҳарас иҟалаз, ирҳәо дара ирзаанхоит.
– Аарцә ҳәара агмызт, нарцәы ура ыҟамызт…
– Абриаҟара зхаҳҳәаауа, уара иубаргәузеи ҳәа исаҽԥнукылаз ауп.
– Ужәлар ахьеизаку ауп ус зхысҳәааз. Иахьа убжьы гар, адруҳәа зегьы ҩагылоит. Сара стәқәа зжьы ужәыр зтәан еиламгыло иреиуам.
– Иӷьатамахжәаҩцәоуп.
– Аӷьатамахжәаҩцәа саргьы исыгым. Урҭ сычҳарын, ачарҳәаҩцәа ыҟамызҭгьы. Умбо Ҭердеҭ исзиуз. Уҿы иааҭшәарызеи ҳәа дысҿаԥшуан, иу-иҳәа уашьуамызт. Сыбла қәацаанӡа, сгәы иаҭахыз идыруан. Саргьы ҳаҭыр иқәысҵон, схы дадкылан дсыман. Арахь схы-сгәы иҭалаз, саҳҭынра иҩналаз маҭаԥшьызаарын. Ииҭахыз, изымхо иҟааз, дзышьҭааз?
– Уҭыԥ дашьҭан.
– Ишԥа?
– Ааи, ааи. Цыбла абаа инапаҿы ианааига, Мсым Хәыҷы иара иахь диаигарацы иҽазикит, уахарнахыс Лазсҭан аҳәынҭқар сара соуп ҳәагьы иеиҳәеит.
– Ҭердеҭ рыцҳау?!
– Ҳәынҭқарс дзыҟалазҭгьы дышрыцҳаз уирбарын.
– Ааи, ус ауп, ус. Зычуан иҭоу ззымфаша, игәыла ичуан иҭоу дазыҩуеит. Ус сҳәеит ҳәа, урҭ ачарҳәаҩцәа уаргьы иугӡам. Егьырҭ зегьы ракәым, Ҭлаԥс инацәа шаҟа уахаиргьежьызеи…
– Уи амаҭ…
– Амаҭ иабаргәи, ишмаҭу убоит. Ауаҩы иԥшра змоу амаҭ ауп ишәарҭоу.
– Ҭлаԥси Ҭердеҭи рҩызцәа, анцәа иишаз иԥшьоу ҳадгьыл иқәымзароуп.
– Аха урҭ ари адгьыл иҳәаԥыӡыԥуа ауп ишықәу.
– Адгьыл иагьаҩ ықәуп, уареи сареи ҳаҳҭынра иҩнамзар…
– Нас иҩнам ҳәа угәы иаанагома?
– Сара аӡәгьы игәра згаӡом, сашьа гәакьаҵәҟьагьы аԥхьа днаргыланы. Угәы ишԥаанаго, сашьа Византиа аҳәынҭқар ихы дадкыланы, иаҳҭынраҿы дызимоу сара дсыцхраарц аума? Нас зыгәра гатәыда, ақьырсианцәа ҳагәра анеибамга, цәгьарамзар бзиара ҳзызымуц аџьамцәа роума зыгәра гатәу?
Ԥсры аҳаблан унеишь-уааишьҳәа зегьраԥхьа дшыдмыргылозгьы, аџьар шьхныԥсылан иажәа иазыӡырҩуа ишымгылозгьы, уеизгьы-уеизгьы уаҩы диргәаҟуамызт. Кәасҭӷақәакгьы рхы неилаҵаны ихәышҭаараҿы амца хәажжаӡа иакын, лҩаҵәкгьы хәахәаӡа иқәацә иахылҵуан. Дхагахар дзыдҿарҳәало ҳәа имаз иԥазаҵә, иҵәҩаншьап, игәыӷырҭа анрагьы изуны, абрагьы изуны, акәтаӷьцәа дылхны диааӡон. Иаргьы джыцәӡа дҟалахьан, фырмахьцк еиқәиҵартә, аӡарақәа дырхылаԥшыртә аиԥш. Иҷкәын данибоз аиа иархәахьаз ибӷа еиҵыҵуан, ииашахон. Ауаа ианырымбоз дааигәыдирӷәӷәалон, ихы ишьышьуан.
– Ухаҵахеит схамшҭлыҟә, уажәшьҭа ҭацак саалыхаргьы цәгьам, – ҳәа дизыгәдууа дихыхәмаруан.
Ԥҳәыс дыззаауго дабаҟаз, аарла жәашықәса ракәын ихыҵуаз.
– Баба, аа, баба?
– Иууеи схамшҭлыҟә?
– Сан дыԥшӡазу?
Амцабз ицрасызшәа дҟаԥшьхон, нас дҳашҳатәраха ииҳәо иҿамшәо даанхон.
– Баба, зҿумҭуазеи, аа, баба?
– Дыԥшӡан, сыҷкәын, дыԥшӡан.
– Гәыранда леиԥш дыԥшӡазу?
– Гәыранда лаҵкысгьы деиӷьын, сыҷкәын, дад.
– Ԥсры хәыҷӡа дышԥагеи?
Ари аҩыза азҵаара анииҭоз, ихәыҷы иеиҳәара аҭак изымдыруа дҟәызгаӡа даанхон.
– Баба, аа баба, Ԥсры хәыҷӡа сан дышԥагеи? – Амшмыхәла ыҟан…
– Ақәа ауазма?
– Амҟәыл леиуан ажәҩан ахьтә.
– Нас, нас?
– Лара акәара нырцә ауҭра дҭан. Дыҩны лҿылалхеит, акәара данааҽԥынгыла ихышәхыҵәахьан, ацҳаҵәры инаҵасхьан. Агәҭаҟынӡа дааихьан дықәҵәрааит… Нас уаҳа думбаӡеи џьаргьы сан?
– Мап, сыҷкәын, уаҳа дсымбаӡеит.
… Абас шаҟантә еибырҳәахьоузеи аби аԥеи. Изгәаамыкӡоз иҷкәын заҵәы дахьижьоз ауп. Ауаҩы ихы иазиуа иаӷа изиуам. Издыруада, ихы акәзар иижьо?
Уиижьҭеи акыраамҭа шыбжьысхьоугьы, иацы акәушәа ибла ихгылоуп, илымҳа иҭаҩуеит лыбжьы.
… Усҟан ахәадаҿы ахҿарра ширыцқьоз, агәаҩа иҭыҩны ҳәсақәак руаҟьанчаҟьанбжьы илымҳа иааҭаҩит. Цқьа даназыӡырҩы, аӡха аҟнытә шакәыз идырит. Ахҿарра дынҭысны, ахәы данаақәгыла, зикақәа хиаҵәаа-хиаҵәааӡа агәарԥ иқәибамыргыло арбаӷьқәа реиԥш, агәыла ԥҳәыси иара иԥшәмаԥҳәыси, ӡыла ихыхәхәа идырҭәыз рыԥҳалқәа надыргылан, аиҿашра иахьаҿыз днарҿаԥшит. Зегьреиҳа иџьеишьаз, арҭ аҳәсақәа – аҳәса ҭынчқәа ҳәы изышьҭаз, зҟытԥсытбжьы мгоз ракәын аҳаблан. Ацгәы икьууа аасҭа имкьууа еицәазаап.
«Ааи бара аԥхамшьа, бҿы ааихакы… Ак сҳәоит ҳәа шԥабгәаӷьӡеи сара сҿы?» – ари агәыла ԥҳәыс лыбжьы акәын.
«Сара сакәым зҿы еихазкша… Бара бҿы еихакы акәымзар…» – ари иԥҳәыс лыбжьы акәын.
«Акәымзар… Ибылшари бара, Ҟәдинаҭажә иԥҳа?» «Ааит, бара алаԥс боума сара сеицазкуа».
«Сара сзакәу схаҵа идыруеит».
«Сара сзакәугьы схаҵа идыруеит».
«Имдыркәа ишԥеимдыруеи, аҳаблан иззымдыруа аӡәгьы дыҟаӡамеи».
«Бара Шьрынажә ирҳәазо имоугьы ак сҳәоит ҳәа баҿума?»
«Ак згыз игыз идыруан, ҩба згыз издыруамызт ззырҳәогьы абри ауми?»
«Улзыԥши уара, улзыԥши… Зеиԥш жәа ҟәышқәоу илҿышәшәо».
«Бара амцахәыцәа, аӡә дыбзымхеит, ҩыџьагь бзымхеит…»
«Бсыҵашьыцуеит акәу?»
«Лахьышәашә».
«Уиала ибҳәарц ибҭахуи?»
«Бызқәымшәац ҳәа аӡәгьы дыҟам ҳәа ауп исҳәарц исҭаху, уажәы бааины схаҵа бааидгылт… Биҟәаҵ акәымзар, исҭоубасҭоуфыруп, ани бардҵас ибабаӡа ибықәжьу быхцәыжә банкны бықәшьуа ахылаӷьара бсыма сышҭало».
«Агәы бымазар бҿааха, бара алаԥс».
«Багьлаԥсуп, багькаҳԥуп, ибмуӡозар – багьхаасуп». Базрыжә-иԥа Нашбаҭаҟәа иҟаиҵара изымдыруа, ииуа-ииҳәо дақәымшәо, дышьхныԥсылт, нас ацәа даланы далҵызшәа дааҭрысын, даақәгьежьааит.
«Агәаӷьра змам ахаҵа иеиқәа ааишьхны иԥҳәыс леиԥка ишәиҵааит», – иаб лассы-ласы ииҳәоз арҭ ажәақәа илымҳа иааҭаҩит. Уажәраанӡа амҿы злалихуаз иеихаҟәала аҟәақ-аҟәақҳәа дааҟәымҵӡакәа ихагәҭа аӡә дасуазшәа ибон.
«Улаԥш лхумырԥан уԥҳәыс, изуасҳәазаалакгьы сыҷкәын, нан. Уи лан илзырҳәақәахьаз рацәан, ан лкалҭ аԥҳа илҿацәхоит», – иан лажәақәа уажәы иккаӡа иблақәа аадыртит.
Дарбанзаалакгьы иԥҳәыс лхымҩаԥгашьа аниаҳауа, жәлары зегьы ианрылаҩлак ашьҭахь ауп. Схаҵоуп ҳәа баӷьа-баӷьа баша дцәажәозаарын, атәыҩа дуқәа ихалыргылахьазаап иԥҳәыс.
Лаҟлаџьрада иԥҳәыс дышкаҳԥуаз агәра анига, акәыкәыҳәа дшыҳәҳәоз длышьҭагәа дааикын, лнапқәеи
лшьапқәеи еиқәԥах дҿаҳәаны днышьҭеиҵан, ахәыц аҿашәар ихызҵәоз ихәгабз ашәындыҟәра аҵа иахьҭаҵәахыз иааҭиган, лхы шҩаз инықәыршәны исеит. Уигьы азмырхакәа, агара игараз ихәыҷы дышҿаа-ҿаауазгьы, имԥын дықәмыжьлакәа, Аҟәа аџьармыкь аҿы шәамахь хәҳахәҭҩык имихәҳаз аҽада днақәиртәан, лабраахь диргьежьит.
… Уа дахьнеиз даарыхьҭашьны дахьнышьҭалаз еиҳаеиҳа деиҭашәо, лымчыбжь аанҵәоны лыԥсҭазара далҵит.
– Ус лахьынҵас илыман, илуахҭан, – иҳәон раԥхьа.
Аха ахәшәқәа зегьы рыхәшә аамҭа ца-цыԥхьаӡа игәы акы иҿнакаауа иалагеит. Дааҟәымҵӡакәа ихы азҵаара аиҭон: «Агәылаԥҳәыс зардагь иҟалҵаз аҿыԥныҳәа ҵаҵӷәы амазу-иамамзу зеилумкааи?» «Аныха-ԥшьа аиԥш сыцқьоуп уҿаԥхьа ҳәа уԥҳәыс дҿаа-ҿаауа илҳәоз агәра зумгеи? Лышьҭахьҟа лашьцәа еикәаӷӷа игылазҭгьы ус ҟауҵарызу? Ахыткәеи лҳәатәы зхоуҵеи?» – Арҭ азҵаарақәа рҭак изыԥшаауамызт.
Гәыжьжьагас, гәхаршҭгас имаз иҷкәын хәыҷы иакәын. Усҟан шықәсыкгьы цқьа ихымҵыцызт, атәым ҳәса ракәым, ианҵәҟьа длимыркит, аҳәса зегьы рнапқәа цқьам ҳәа ԥхьаӡаны. Инапала дгареиҵон, дгарихуан, акриҿеиҵон, дижьжьон…
Иџьабаа шыцәгьазгьы, усҟан ибаргәыз.
Ашьҭахь, ихәыҷы даныҩеидас, сан дабаҟоу, илыхьи ҳәа лассы-лассы иаб диазҵаауа далагеит. Аԥхьа иҽахигон, зны ас иҳәон, зны анс иҳәон, аҵыхәтәаны аӡы алеира дагеит ҳәа иеиҳәеит. Аха уигьы азмырхакәа дызланхоз аҳабла ааныжьны, Анаҟәаԥиа нырцәтәи ахәы дхыҵны, ашьапызаҵә аҭра адәаҿы иҟанаҵоит ҳәа шырҳәо аиԥш, адәышкәаӷьаз аҿы хаҳә-ҵәаҳәк неилышьшәа қәацәк иргылан, ихәыҷы диманы дыҩналеит. Иара итәала ауаа дырцәыбналт. Ашықәсахь машәыршәа аӡәык-ҩыџьак зҳәаз аиԥш лаҵгаҩцәақәак нанамгозҭгьы, уахь ауаа ирҿархасырҭамызт.
Иара убраҟагьы аԥхьа иԥырхагаз ҟалеит. Абнакәытқәа ичычан илаиҵоз ахәыӡи ашырӡи ықәырхуан. Ирахә-ишәахә, иԥсаса рыфҩы ркызар акәхап, ишааилахәлалак ақәыџьма уҭахума, абгыӡ уҭахума еибарҿыжуа иааҵра иаван. Абгасса ракәзар, амитә иақәшәазшәа арҵәаа-сырҵәааҳәа еибарҳәҳәон. Аӡыршы иацәшәаны аӡыблара иалаԥалаз диҩызан, аха, ауаа рыбз иацәыбналаз, урҭ зегьы ичҳауан.
Ауаҩы зегьы дрышьцылоит. Акыр дбарџьалеизаргьы, дбаҳбачазаргьы, абаҳҭқәа иқәнаԥсазаргьы, аҭалагәмра дҭаԥшызаргьы, дышнеи-шнеиуаз дашьцылт.
Ауаҩы ибла аҭаԥшра дшазгәышьуазгьы, машәыршәа аӡәы даниҿаҳалак, аӡы шыцәаз ибазшәа ишиԥхьаӡозгьы, дгәыцхәгәышьуа дилаҵәаны аԥсшәа шиеиҳәозгьы, уааишь ҳәа дымҩахигаӡомызт, асасдкыларазы зыҩны ашә аартыз уаҩын ҳәа дшырԥхьаӡозгьы.
Абнауаҩы ҳәа изырҳәеит ԥсраа.
Ус иага иҟазаргьы, ҩымз-хымз рахь акәзаргьы, иара аӡә диацәажәалон, аӡә дибалон. Амитә иақәшәаны иҟаз ихәыҷы иакәын. Шеишықәса иаб инаҩсан уаҩы ибла дынҭамԥшӡакәа изҳауан. Шьыжьы инаркны дкьаасуа абнаршәыра дылан. Ари мызкы акәмызт, ҩымзгьы ракәмызт, шықәсыкгьы акәмызт… . Ашьыжь иблақәа анаахитуаз икәшамыкәша иибоз бнаран, ҩадагьы, ладагьы мрагыларагьы, мраҭашәарагьы бнатоуран; зны-зынла ахәкәацәрахьы данхалалоз нырцә Анаҟәаԥиа абаа ӷьазӷьазуа днагәыдыԥшылон. Жәҩангәашәԥхьара аатны даҽа дунеи џьашьатәык дналаԥшызшәа игәы нҭыԥсаауан. Анаурқәа реиԥш зцәаара ибоз ауаа реилаҩеиласра дышьҭнахуан. Анаҟәаԥиа маҭҵас иақәҵәиаашо иҩагаз аурам ианыланы шьоукы аҩада ихалон, даҽа шьоукы алада илбаауан. Ашьаҟауаа, аҽцәа, ауардынқәа… ҵыхәаԥҵәара рымамызт. «Иҟои, мшәан, уи абааҿы? Ахәы акәацәраҿы издыргылеи? Изусҭцәада урҭ ауаа? Зегь уахь рхы зхои? Ҳара ҳхәахьы, ҳара ҳахь уаҩ дызхамлои?» – Зҭак изыҟамҵоз арҭ азҵаарақәа иманы ахәылбыҽха иаб диԥылалон.
Базрыжә-иԥа Нашбаҭаҟәа арҭ азҵаарақәа иҷкәын ианииҭоз, днеилыԥсаауан. Ихәыҷы диманы ауаа дырцәыбналт. Абчараҳцәак, лаҵгаҩцәақәак ракәымзар даҽаӡәы ишьапы ахьамкуа аԥсҭа дҭалт. Акыр шықәса игәы ҭынчын. Ихәыҷи иареи рхала иҟан. Аԥсаа рыҷырҷырбжьи агыгшәыг рыҟрымҿрымбжьи рнаҩсан, уаҩԥсыбжьык машәыршәагьы рлымҳа иҭаҩуамызт.
Акыр шықәса абас мацара… – Саб…
– Иууеи с-Хамшҭлыҟә?
– Нырцә иҟоу закәи?
– Иаба?
– Нырцә, нахьхьи,– инацәа амраҭашәарахь инаирххеит.
– Иабоубеи?
– Иахьа амни ахәы акәацәраҿы сыҟан.
– Ухалоу?
– Чалықгьы сыцын, – иҵыхәаршәшәо иаԥхьа игылаз ила ду наиирбеит. – Иубеи?
– Абаа ду.
– Уаҳа?
– Ауаа рацәан.
– Иҟарҵоз?
– Аҩада ихалон, алада илбаауазгьы ыҟан.
– Уи Анаҟәаԥиа ауп, с-Хамшҭлыҟә.
– Анаҟәаԥиа захьӡуи?
– Аԥсҳа Аԥсырҭ иаҳҭынра ус иашьҭоуп.
– Ауаа уахь изнеиуеи?
– Аԥсҳа иахь имнеиуазар, иабанеиуеи?
– Ҳара ҳахь аӡәгьы дзымаауеи?
– Ҳара ҳанхацәоуп, Аԥсҳа ҳазлаидукылари?
– Анхацәа рахь аӡәгьы дымнеиӡои?
– Имнеикәа, ишԥамнеиуеи… Дара рҩызцәа анхацәа мнеиуеи.
– Нас ҳара ҳашҟа изымаауеи анхацәа?
Базрыжә-иԥа Нашбаҭаҟәа ари аҩыза азҵаара дазыԥшымызт. Дааиҵанарӷәӷәеит.
– Саб?
– Иууеи?
– Ҳара ҳзымнеиуеи аҳҭынрахьы?
– Ҳнеип, ҳнеип, ус уҭаххазар, – иҳәеит уаҳа ԥсыхәа шамамыз аниба.
– Ҳанбацои нас?
– Уаҵәы, дад, уаҵәы.
– Уажәы ҳзымцои?
– Уаҵәы мшаԥуп, Аԥсҳа иаҳҭынрахьы ҳнапы ыркало ҳазнеиуам. Иаагашагьы ҳазхәыцроуп. – Иаагои?
– Цәҟатак, мамзаргьы хәанхьаа ирҭысхьоу шьтәак.
– Наныкьара, наныкьара, – иҳәан, инапқәа еинҟьо, дыҩны агәашәахь иҿынеихеит иҷкәын хәыҷы. Чалықьгьы ҩаҵҟьан, аақ-аақҳәа ишуа, иқамсо инаишьҭалт.
Жәаҩа шықәса раахыс еилишьуаз ихаҳә-ҵәаҳәқәагьы леилыҩрны илеилаҳазшәа, инапқәа игәыҵаԥса, амарда иаҿаланы ахәада ихалоз иҷкәын хәыҷы дизыԥшуа дгылан Базрыжә-иԥа Нашбаҭаҟәа.
Амра агылара узынкылараҳа ари адунеи аҿы ауаҩгьы дузыҵәахуам, ухатә хшара иакәзаргьы.
Амал-ашьал зҳәаз аиԥш, уаҩ дызҭамлац ҳаԥык ԥшааны иуҵәахып. Ахьы акәзар, аҟәџьал иҭаԥсаны ҵлагәаҩак иҭоуҵап, иамуӡар, уаҩы ишьапы ахьамкуа ҿаҩак аҿы анышә хәыҵжааны, амаҭраз ҟаҵаны ихәыҵоуҵап. Фелдышь-ԥҵәахазар, цәҩычазар, ацәашьаршь иагәылаҵаны иуҵәахып. Аха ауаҩԥсы дызлоуҵәахри? Даныӡҟу бзиоуп, аха ианизҳалак?
Мап, ауаҩԥсы дшаны анцәа адунеи дзықәиҵаз, иеиԥш зеиԥшу ауаа дрылазарц ауп, рыцәгьагь-рыбзиагь далахәызароуп. Ауаа рҿы изҳароуп дануаҩхо, мамзар абнараҿы зызҳаз дыбнауаҩымхои…
Игәы шҭыԥсаауазгьы, иблақәа уажәоуп ианаат. Уажәоуп ианидыр жәа-шықәса баша иширӡыз. Иара ихалагьы иакәым, ихы-иԥсы зқәиҵо иҷкәын хәыҷгьы диԥырхагахеит…
Адырҩаҽны ашьыжь зтәыҩақәа еиларша, зжакьа асаара илеиуаз, хәынхьаа иааиуаз рышьтәа аҷапырхәа нахарҵан, ирыма аби ԥеи ашҭа инҭыҵит.
Хамшҭлыҟә ишьамхқәа иҵԥраауан. Ихы идыруазар аахыс иахьанӡа иаб диманы џьара ҳцоит ҳәа амҩа иқәымлацызт. Жәашықәса зхалазаҵә абнара агәҭа изызҳауаз, дыбнеикны дыҟан. Иахеижьҭеи ихылԥа аҵыс ҭоуп. Иқәла-зықәлоу ахәыҷқәа зегьы ишырҟазшьоу аиԥш мҵәыжәҩада дԥыруеит. Аҵх ганы дшышьҭалазгьы, акыраамҭа дызмыцәеит. Хәыцрак дшалаз егьи ахәыцрахь диасуан. Иара итәала ишьҭихуан-ишьҭеиҵон, иқәихуан, иқәиҵон, аха Анаҟәаԥиа закәыз изеилкаауамызт.
Дуӡӡак шакәыз ахәаҿынтәгьы ибеит. Аха уи адуӡӡа зызкыз, изыргылаз, издыргылаз – арҭ азҵаарақәа рҭак изыҟаҵомызт.
– Баба, аа, баба, – хланҵы иҭаланы илеиуаз иаб дишьҭаԥало дахьишьҭаз Хамшҭлыҟә дҵаауан.
– Иууеи, баба?
– Аԥсҳа захьӡуи?
– Ԥысҳахыраа зегьы знапы ианыԥшыло Аԥсҳа ҳәа ишьҭоуп.
– Баба, аа, баба?
– Иууеи, баба?
– Ԥысҳахыра захьӡуи?
– Ԥысҳахыраа рыԥсадгьыл Ԥысҳахыра ҳәа иашьҭоуп. – Баба, аа, баба?
– Иууеи, баба?
– Ҳара ҳаԥсҭагьы Ԥысҳахыра иаҵанакуама?
– Ҳаԥсҭа закәыхи… Абри Анаҟәаԥиагьы аҽуаҩ бзиа амшын агаҿа илаваршәны ҩада иҿыҩеихар, аҳәааҟынӡа анеиразы хаха-хымш аҭахуп.
– Хаха-хымш дуӡӡоу?
– Хаха-хымш рыла дахьымӡаргьы ҟалап.
– Аҩада акәымкәа, алада ддәықәлар?
– Уахьгьы убриаҟара аҭахуп.
– Баба, аа, баба?
– Иууеи, с-баба?
– Ԥысҳахыраа ҳара ҳаума?
– Ԥсышәала ицәажәо зегьы ԥысҳахыраа роуп.
– Ҩаҟалагь лаҟалагь инхо зегьы ԥсышәала ицәажәома?
– Асаӡқәа рыда.
– Асаӡқәа злацәажәои?
– Урҭгьы ҳара ҳаиԥш аԥсшәа рҳәоит, аха рхатәы, асаӡ бызшәагьы рымоуп.
– Егьырҭ зегьы-зегьы аԥсышәала мацара ицәажәома? – Аублаагьы рхатәы бызшәа рымоуп…
– Уаҳа?
– Шаԥсыӷаа рааигәара инхо қәҭасаагьы аԥсшәа аиԥш аедыгь бызшәагьы рҳәоит.
– Шаԥсыӷаа ԥсацәаӡами?
– Аԥсшәа зҳәогьы ыҟоуп, аха рхатәы бызшәаҵәҟьа – аедыгь бызшәоуп.
– Баба, аа, баба?
– Иууеи, баба?
– Аԥсырҭ убарҭ зегьы аҳас дрымоума? – Урҭ рхала роума, сыҷкәын…
– Ыы, иҵегьы ыҟоума?
– Иҟамкәа, с-Хамшҭлыҟә ҟадыџь, ишԥаҟам… Арҭаа, Лышәаа, Қамшьаа, Џьамбаа, Базрықьаа, Аҭмаа, Ахҷыԥсаа, Аихаршаа уҳәа ирацәаҩуп, сыҷкәын, урҭ.
– Нас убарҭ зегьы-зегьы Аԥсырҭ аҳас дрымоума?
– Анаԥеи Нагеи рыбжьара инхо ԥысҳахыраа зегьы драҳуп.
– Урҭ абаҟоу, иара дабаҟоу?
– Ԥысҳахыраа, сыҷкәын дад, иахьыҟазаалак зегьы Аԥсырҭ итәуп.
– Ԥысҳахыраа зегьы-зегьы? – Ааи, зегьы-зегьы.
– Баба, аа, баба?
– Иууеи?
– Уара убарҭ зегьы рҿы унеихьоума?
– Аԥсырҭ сицны снеихьан…
– Нас ҳара ҳахь уаҩ дзымаауеи? Базрыжә-иԥа Нашбаҭаҟәа ииҳәо иҿамшәо деиҭаанхоит.
Ҿиҭуамызт. Ииҳәарыз…
– Аԥсырҭҵәҟьагьы дмааицт.
– Аԥсырҭ ҳара ҳаха изҭада? Ԥысҳахыраа зегьы дрызхәыцуеит.
– Ԥысҳахыра ҳаицахысхьеит умҳәаз?
– Ԥысҳахыра ахи-аҵыхәеи ҳаицахысхьаҵәҟьан, аха иара аҳҵас… – Уара?
– Сара ҽышькылкҩык иаҳасабала.
Ԥыҭрак ус ҿымҭ инеиуан. Нас Хамшҭлыҟә иаалырҟьаны деиҭаҵааит:
– Анаҟәаԥиа закәи?
– Аԥсырҭ иаҳҭынроуми.
– Аԥсырҭ адгьыл имаӡами?
– Ԥысҳахыра адгьыл зегьы иара итәуми.
– Нас ашьха акьышәкьышәра иаҳҭынра зықәиргылеи?
– Ус иахәҭоуп азы иҟаиҵеит, с-Хамшҭлыҟә. – Избан?
– Аҳ ус зыҟоуҵои ҳәа иазҵааӡом.
– Избан?
– Избанзар даҳауп.
– Аҳ дынцәоума?
– Аҳ дынцәаӡам, дуаҩуп.
– Анцәа дуаҩӡами?
– Анцәа дышԥауаҩым, дынцәами.
– Нас Аԥсырҭ дынцәаӡами?
– Дынцәаӡам, амала, анцәа игәаԥхарала, ԥысҳахыраа драҳуп.
Базрыжә-иԥа Нашбаҭаҟәа амитә зымпыҵҟьаз иеиԥш ихы ишьон. Аԥсырҭ иаҳҭынра амаӡа ду иҷкәын хәыҷы иирбеит. Ашьацәгьа ахахьы иҩуеит ҳәа импыҵҟьеит, аха импыҵҟьазеи… Идам-здам ҽаӡәы ианарыжьуамызт.
Аԥсырҭ иблақәа изихгомызт. Мап, ажәакгьы имҳәаӡеит, уимоу, ихәыҷы диеигәырӷьаны, дҩышьҭиԥааит. Ԥысҳахыра уаҵәтәи ахацәарԥар ҳәа дизгәдуит. Убас шакәызгьы, адашьма иқәыз ахаҳә ҟьаҟьа ду даахан, иҷкәын инапы данкны дима данҩыхәна, изымбатәбараха иара иахь иаахьаҳәыз Аԥсырҭ: «Уеилагама асаби иҿы иураргамеит, уареи сареи ҳнаҩсан ҽаӡәы изымдыруа ари амаӡа ду…» – ҳәа ицәажәоз иблақәа изыхгомызт.
Базрыжә-иԥа Нашбаҭаҟәа уи дазхәыц-цыԥхьаӡа еиҳаеиҳа амца ицралон. Уажәы ибзианы идыруан акьаҭхәаа дыршьит ҳәа ааҩыр еиҳа ишеиӷьыз, ари импыҵҟьаз аасҭа.
Анаҟәаԥиа аҳҭынра амаӡа, аҳҭнуаа ракәым, Аԥсырҭ иҭаацәара иреиуаз аӡәгьы издыруамызт.
Абазгаа аҳас уаҳҭахуп ҳәа даннарыԥхьа, аныхаԥааҩ имахәар ааикын, днаганы иирбеит. Нас аныха аԥхьа днаргыланы дирқәит – уи амаӡа Анаҟәаԥиазы имаӡаны ишаанхоз ала.
Базрыжә-иԥа Нашбаҭаҟәа Анаҟәаԥиа аҳҭынра ақьаҳиас даныҟала ауп уи амаӡа Аԥсырҭ ианиеиҳәа. Иара убасҟангьы аныха амҵан днаиргылан дирбӷеит. Аха иҷкәын хәыҷы аныха аԥхьа дызлаиргылари.
Аҵыхәтәаны дхәыҷуп, ԥхыӡк изаҩызоуп, ихашҭып ҳәа игәы ирҟәҟәеит. Ус ҟаимҵар ишԥеиурыз…
Арланаа, Бадрыҟәа-иԥа Гаџьмаҭ раԥхьа дгыланы, абаӷәаза ҟьаҟьа акәушәа, Анаҟәаԥиа иаҿыкәыршаз аурам ианыланы инеиуаз рҵыхәа наҟ аԥсҭа гәаҩа иҭымҵыцызт. Иӡыргоу ахацәа ҭеиҭԥшлагьы иудыруеит. Аӷшҵлақәа реиԥш ишшәыр-шшәырӡа, рыжәҩахырқәа ԥырџаџаны, рӡарақәа амацәаз ахы иҭашәартә ипаӡа, рхы-рҿқәа аазоуны, ҿышҳақәак, рԥынҵақәа ашьауардын аԥынҵақәа реиԥш иҭархәалан, ҳаи уҳәар – абжьасқәа реиԥш ишнаҭрысра иҟаз уаа ццышәқәак шракәызгьы, рнапы злакыҵәҟьаз нхара-нҵыран. Ршырӡырҭақәа амшын иаҿықәын, Лачыгәа абаӷәаза иахыкәршан ишьҭан.
Рымгәахә ааӡаб уны иаадрыхуан. Ааԥын лаҵамзазы ршырӡырҭақәа уаҟьан-чаҟьанбжьы шагмызгьы, ахәыҷы инаиркны иҟәашӡа ишлахьоу абырг иҟынӡа гәаран уны ҭоу-ҭахыла ианҭалозҵәҟьа ҭагалан акәын, цәыббын азы. Усҟан амшын иаважьыз арха еиужь дуқәа, амшын еикануазшәа иара аиԥшҵәҟьа изазоз, ашацкыра инаркны алашьцара ирымнахаанӡа руаха-сахабжьы ҭыҩуан. Ус рымургьы алӡынрак иӷыҵызгаша рымгәахә рзаарыхуамызт. Ҵоуп, рнапқәа ргәыҵаԥса ашырӡ мацара иазыԥшымызт. Рахәышәахәылагьы узрываломызт. Рлуҳан ҽы-уахьадқәа ашақә иасуа ага иаван. Гәаҩеи-ԥшаҳәеи ршьамаҟарахә ықәырҭәаа иқәын, рыԥсаса акәзар, рхы убар рҵыхәа убомызт. Шьхацан абарҭ зегьы раԥца ишьхылон. Шьхалбаан рыгәчамақәа рхарззала, ибылдаҳәы-былдачо рырахә рыма ишьхыҵуан. Лачыгәаа рымшын баӷәазагьы ҭацәымызт. Амрагылара – Лазсҭанынтә аиԥш, амраҭашәара – Таманынтә, Миоҭантә зҳәаз еиԥш, лассы-лассы рнышьақәа, рышхәақәа аакыдгылон. Уимоу, Амрагыларахьтәи Римтәи аимпериа аҭуџьарцәа рыԥраӷбақәагьы, пурпур ҳәа изышьҭаз, адунеи зегьы иахыҵәахьаз рбырфын хаҽрақәа рыла иҭәызгьы аакыдгылалон.
– Кьац-мацла имныҟәо ауаа, Ԥысҳахыра шьагьырҭартәуеит ҳәа анраҳа, ҭоуиҭадала рҽеибарк иааит, – ҿааиҭит арамҵаҿы итәаз быргк.
– Уара иагьа уматкәатыргьы, аԥсабара иаратәы ҟанаҵоит, аӡәы дҿықәнажьлоит, ҽаӡәы дхықәнажьлоит, – ас нациҵеит ажәҩан днаҵаԥшын даҽа быргк.
– Башаӡа имақьасуеит, ҳара ҳшәарҭам, – иҳәеит ахԥатәи.
– Уҿы изҳәаз хьыла иҭәыхгьы, – инапы ашҵа гәаҩа дуқәа ажәҩан ахьтә акырлеиуазар иара иааннакыларашәа, иҩышьҭихын, – зхьышьаргәыҵа ҳакәыхшоу унапы ҳануп, – ҳәа инациҵеит.
– Зегь зхароу абри ауп, – иҳәеит аҩбатәи абырг, ирҳәаз џьашьаны ацәа иҭалазшәа зыцәқәрԥақәа рҽеикәаԥса, иҟәызгаӡа, изазамазоз амшын дназыԥшын.
– Аҽы иазымиааиз акәадыр дасуан, – аҵәы налаҵаны ҿааиҭит зыбз иафоз даҽаӡәы.
– Ар еибашьуан, Ҳабыџь дцәаӷәон.
– Дҟәышын азоуп дзыцәаӷәоз. Анцәа ауаҩы данишоз иҿы зирҟьаз акрифаларц азоуп. Акрыфаразы аԥхӡы наԥхьаҳәо акриулароуп, убри азоуп анапқәа зииҭаз, тәым џьала ирҳау игаларц, деибашьларц, дқәылаларц, даҽа шьоукы нирҵәаларц, рџьа далаҭхаџьларц акәӡам.
– Иабаҳҭаху, удинаныс, амшын, адәышкәаӷьаз иқәхаз, ашә-гәашә зызҿам ҳиеиԥшнатәызар, – иҩызцәа ирҳәоз илымҳа инавжьны иԥкаа-ԥкаауа иажәа анагӡара даҿын абырг. – Амш аныбзиоу, ажәҩан агәы ииаҵәҟаҟараӡа уанаҵаԥшуа, амрахәага каххаа ианкаԥхо, амшынгьы ҭынчхоит, ацәқәырԥақәа рҽеикәаԥса, агара игароу аԥшқа даныржьжьо аиԥш, игазго ҳгәы ажьжьоит.
– Ҳгәы ажьжьара мацара акәындаз ҳхы иқәаҳкрын, ҳамжьозар…
– Умԥсыр иумаҳара иҟоузеи! Арҭ ауаа амшын ацәа ԥырҽырц иаҿуп.
– Хыхь – ажәҩан, ҵаҟа – адгьыл ахоура-зоуроу акгьы ҳагымшәа, ԥсызхоу зегьы ҳара иҳацәнымхошәа, машәыршәа џьара ҳшьацәхныслар, ма ҳшьапы кыдҟьар, цәымӷҵас ргәы иалакьакьошәа аабо ҳалагеит.
– Нас гәатабӷата, уажәраанӡа зыӡбахә рымаз аԥшқа иеиԥш, ҳалацәақәа неиқәԥсаны ацәа ҳанҭанагалоит.
– Уи ауми иззыԥшугьы.
– Ааи, ааи. Ҳалацәақәа нхааҩаанӡа, ашәымҭак ахмырҵкәа амш еиҭашәоит, аԥша ҵысуеит, амшынгьы ацәа иалҵны ацәқәырԥақәа шьҭууа-шьҭууаа рҿаархоит Ԥысҳахырахь.
– Нас ҳаблақәа хаҳтаанӡа, ҳаԥшаанӡа, ацәа ҳалҵаанӡа хәымткарс иҟоу зегьы ӡхыҵуеит.
– Аус злоугьы убарҭ ахәымткарқәа раамышьҭроуп. Знык амшын ианӡхыҵ, ҳадгьыл ианықәла, Ԥысҳахыра ианалала, ҳаԥсадгьыл закәу агьама анырба нахыс, рықәцара уадаҩуп.
– Апаҿақәа реиԥш рҽаларԥс иркуеит.
– Убри азы ҳаблақәа ааихмырҟәысӡакәан уахгьыҽынгьы аԥсхых дыззықәу иеиԥш амшын ҳахгылазароуп.
– Уиашоуп, дад, уиашоуп.
– Убла хуҩар мшаԥы ииасуеит ҳәа ззырҳәаз ҳара ҳзы акәӡами. Иахьа ҳабла анхааҩа, уаҵәы Ԥысҳахыра аҟәырҷахаҵәҟьа аанхом. Нас игылараны иҟоу абиԥара рыԥсадгьыл ранԥсахазшәа, ирура-ирҳәара иақәымшәо, иқәықәмашәықәмаха, бжьыҭгала ацәажәара иацәшәаны, ахәҳахәҭра иалагоит.
– Ахәымткар ҳәа уажәраанӡа узҿыз анырхыҵәалак ирураны иҟоузеи.
– Иахьанатә Ԥысҳахыра ҿынхьарас иаҳкыроуп ҳәа Аԥсырҭ дааҟәымҵӡакәа изиҳәо убри азоуп.
Агәгәаҳәа агәарԥ иааҭалаз Арланаа адых-сыхҳәа иааҽыжәԥеит. Аӷырџ-ӷырџҳәа злагамақәа ирыцҳауаз рҽы џьбарақәа ракәзаргьы иџьашьатәын, дара Арланаа рнаҩсан дызусҭзаалак рган дықәрыжьломызт.
– Уа бзиала шәаабеит, – иҳәеит Ҳаџьараҭ, Бадраҟә-иԥа иарӷьа напы ахьааникылазгьы азмырхакәа, иҭынха дук иеиԥш дааигәыдыҳәҳәалан.
– Абзиара иазҳәазааит ҳаибабара, – егьигьы игәы ааԥшқахан ибжьы қыџьқыџьуа ҿааиҭит.
– Азалым умҳәан, сашьа Ҳаџьмаҭ, анцәа игәы иахәом, – днахыхәмаршәа аҭак ныҟаиҵеит Ҳаџьараҭ, –
иага иус хьанҭазаргьы излацәажәо, риешьара ҵакыс иамоузеи ԥысҳахыраа реибабара агәыблра анаҵамла. Уи аус аҿы алаҟлаџьра ианалаго бӷаԥҵәароуп. Заанаҵ агәырҟәҟәарагьы аҭахым. Агәыӷра имазароуп ауаҩы. Уи уашьҭан ҳалацәажәап, ҳзеизо уи азы ауми. Уажәы ҳхалап абаахьы, Аԥсырҭ дыԥшуп – иҳәан, днаиаԥызан амардуан днаҿалт.
Аԥсуаа ркатоликоси Цанаа рхыбаҩ Мсоусҭ-иԥа Абаси аӷьалпал рыбжьан. Ҵоуп, ақьырсиан динхаҵара ахада иҿаԥхьа иҭахы-иҭахым Абас илахь-иџьымшь ӡатәуа, днышьамхнышлан иџьар ду дагәӡуан, мгәацәха дҳәазаны егьырҭ реиԥш хәыҷҵас дшымматанеиуазгьы. Уимоу, машәыршәа иакәым акы анимпыҵҟьалак, иԥшьоу ҳаб, сыгәнаҳа схухроуп ҳәа дизнеиуан. Ихаҵкы-иԥсаҵкы шкаимыршәуазгьы ииуаз-ииҳәоз гәцәы аҵамызт. Ирзеимакыразгьы Ԥысҳахыра акәын.
Ҩ-махәҭакны зҽеиҩызшоз Цанаа рабашьҭра афбатәи ашәышықәсазы «ҳара ҳавасра зылшода» ҳәа егьырҭ абшьҭрақәа рқьышә иқәҵаны ирыхцәажәартә аҟынӡа рымч-рылшара ыҟан. Амч ианԥо рацәоуп. Рнапаҵаҟа иҟаз Ԥысҳахыра адгьылқәа маҷмызт. Амзареи Инқыҭеи иахьрыҵанакуаз инхон. Ԥысҳахыраа рыҩнуҵҟа зегьраԥхьа ақьырсиан динхаҵара здызкылаз, хәыҷла-дула зҽызнаҭыз урҭ рабдуцәа ракәын. Аԥсуа католикос излеиҳәо ала, уи ҟалеит ақьырсиан динхаҵара аусзуҩца зегьраԥхьаӡатәи Никеиатәи реизара ду аан, 325 шықәсазы, уи аизара ду иалахәыз раԥхьаӡатәи аԥсуа епископ Стратофил ихаан.
Цанаа дуқәа ҳәа ирышьҭан, 25 қыҭа рҟынӡа зымпыҵакны, амшын иаваршәны ҩада зҳәаа Қьечаа рҟынӡа инаӡоз. Иџьоушьаша, урҭ Цанаа дуқәа ҳәа ишрышьҭазгьы, хыԥхьаӡаралагьы акыр ишеиҳазгьы, Амзареи Инқыҭеи
инхоз Цанаа ирхьыԥшын. Иҟалап Мсоусҭ-иԥа Абас ихыԥша акәызҭгьы изыхҟьоз.
– Иԥшьоу ҳаб, ԥысҳахыраа рқьырсиан динхаҵара агәы Амзара акәӡами иахьыҟоу? – ҽымдыр ҟаҵаны дҵаауан Мсоусҭ-иԥа Абас.
– Ааи, сыҷкәын, Амзароуп, – аҭак ҟаиҵон Аԥсуа католикос.
– Избан?
– Избан, шԥа?
– Цыбла акәымкәа, Ҵҟыбынгьы акәымкәа, аҵыхәтәаны Аҟәагьы шәаанымҿаскәа, Анаҟәаԥиагьы шәаҩысны абранӡа шәзааи, Амзара залышәхи?
– Зхьышьаргәыҵа ҳакәхшоу иоуп иалызхыз, сыҷкәын, дад, Амзара.
– Ус анакәха, Ԥысҳахыра ақьырсиан динхаҵара агәы ҳәа Амзара знацәа ақәызкыз ҳазшаз анцәа иоуп? – Абас иҽхырпаӷьаланы ҿааиҭыхит, иԥынҵа ақәцәа иақәгылаз аҭагә иҵәахыр иҭахызшәа, иарӷьа нап илахь инаԥыреикын.
«Уара амаӡагәар, ҳаӷоу дзықәгәыӷша азаифажә, марҭха уԥсадгьыли ужәлари угәаламшәара… Зашьа гәакьа иҿаҵа имҵызԥаауа…» – гәаныла абас дааизаӷьит Аԥсуа католикос, аха иҿаҿы ииҳәаз даҽакуп.
– Ааи, дад, сыҷкәын, анцәа игәаԥхарала Ԥысҳахыра раԥхьаӡатәи аепископс иҟаз Стратофил иалихит ари аҭыԥ.
– Стратофил Ԥысҳахыратәӡамызт, дагьабазгмызт, дагьаԥсилмызт, дагьымсыммызт…
– Ус умҳәан, сыҷкәын, дад, ус умҳәан, анцәа иуанеишьом.
– Избан анцәа изсанеимшьара, Стратофил дшоурымыз ззымдыруада?
– Адунеи иқәу ауаа зегьы Анами Адами ирыхшеит.
– Ус акәзар, иԥшьоу ҳаб, Анами Адами уаа еилыӷраақәан.
– Ауахәама аҩнуҵҟа иҟам-ианым, ицәарӡыӡагоу шԥоуҳәои, сыҷкәын, дад?
– Сара иҟаҵәҟьоу ауп сызлацәажәо, Ауаа зегьы анки абки ирхылҵзар, иԥшьоу ҳаб, излоуҳәо ала, Анами Адами ирыхшазар, иабаанагеи ауаа-ԥшьқәа, ауаа-хышқәа, аҵыхәтәаны, иабаанагеи араԥцәа?
– Ҳазшаз анцәа ду игәаԥхарала…
– Ҳазшаз анцәа ду игәаԥхарала Стратофилгьы даԥсуахеит.
– Анцәа игәамԥхо умҳәан, сыҷкәын, дад, Стратофил ҳәа уара аҵәы злоуҵарц уаҿу 325 шықәсазы Никеиа имҩаԥысыз ақьырсианцәа раԥхьаӡатәи реизара ду далахәын.
– Уи ҳара иҳанаҭеи?
– Дад, сыҷкәын, еиҭасҳәахуеит, ақьырсиан динхаҵара зегьраԥхьаӡатәи Никеиатәи аизара ду аҿы аԥсуа епископ ҳәа зыӡбахә ҳәаз Стратофил иоуп.
– Ҳара ҳахьӡ, аурымцәа реиԥш, аӡәырҩы алаҽырбахьеит.
– Сара сызҿу зхы мацара иашьҭоу ауаа ракәым. Стратофилгьы ихы акәмызт дзызхәыцуаз, ԥысҳахыраа рдинхаҵара агәы Амзара иҟалароуп ҳәа аналихуаз.
– Ус ауп ари адунеи уаараҿы ишыҟоу, аԥсы ихәы абза ифоит.
– Зхьышьаргәыҵа ҳакәыхшоу, суҳәоит даҭоумҵарацы утәы Мсоусҭ-иԥа Абас, – Аԥсуа католикос илахь-иџьымшь ӡатәуа ауахәама аҭуан аҿы Иасҭа Қрисҭа исахьа ду ахьаныз ахь днаԥшит. – Иахьакәӡам мцакы ицрасуеит, зегьы зхароу убри ауп, улԥхеи угәаԥхеи дрылхәыдоумтәын.
– Иԥшьоу ҳаб, уиашоуп, уиаша, амца скыҵәҟьоуп…
– Адунеи аҟны иҟало зегьы ибоит, зегьы иаҳауеит злыԥха ҳаура, иараӡә-заҵәык иоуп аӡбаҩ иаша ҳәа иҳамоу. Иузымдыруазы уаҭеиҵом, сыҷкәын дад, – иҳәан, иџьар ду ихәда иахшьыз даахеит.
Мсоусҭ-иԥа Абас зназы ииуа дақәымшәо даакәанызанит, нас даалаҟәын аџьар иқьышә надикылт.
– Убас, убас сыҷкәын, ухы уазгәааит ҳәа, анцәа уизгәаар ҟалома, иӡзывастәым дудырроуп, мамзар акаамеҭ ззырҳәо ҟамлои.
Ацәацәашьқәа ҭааӡа ирхылҵуаз алашара ԥсымраҵас иахьиқәыԥхоз Мсоусҭ-иԥа Абас дцәышӡа, аԥсыӡ аӡы зҵабаз аиԥш уажәы-уажәы иҿы ираҳауан, аҳауа изхомызт. Ибз акәзар, ихьахьхьала иҩаз акәахьчеиԥш иҿы иҭан. Ипҟыш-пҟышӡа илахь иалҵуаз аԥхӡы хьшәашәан. Дыцәбон.
– Умлаҟылаџьлацәан, сыҷкәын, ари адгьыл аҿы иҟало зегьы иара ибоит, иара иаҳауеит, уи уанаҿагыла – анцәа уиҿагылт.
– Иԥшьоу ҳаб, – Абас еиҳа иҽеиқәикит, – Ԥысҳахыра ақьырсиан динхаҵара агәы Амзара ауми?
– Ааи, дад, ус ауп.
– Нас Анаҟәаԥиа иқәтәоу Аԥсырҭ Аԥсҳа ҳәа ҳазимҵахырхәари, аҽмарӷ рҳаҩхоит ҳәа, ҳшәаны акәзар?
Аԥсуа католикос знымзар-зны ари азҵаара ширҭоз идыруан. Иагьицәуадаҩын аҭак аҟаҵара. Мсоусҭ-иԥа Абас акьантыжә ҟаҟара иашьцылаз абат узаҟәыхыр аиҳа даҟәыҵуамызт, маӡа-арагама дыззеиҩаӡозгьы ибон. Иаку адинхаҵара, иаку Ԥысҳахыра заԥҵахар, Цанаа рхыбаҩ, Анаԥеи Нагеи ирыбжьанакыз зегьы дырхыбаҩны дҟаларц акәын. Аԥсуа католикосгьы цәгьа ибомызт, аха ус иҟамлеит.
Мсоусҭ-иԥа Абас ихы имаԥагьаха, Ԥысҳахыра агәы сара снапаҿы ауп иахьыҟоу ҳәа иҽхарззала дангәараз, Арҭлараа рқьыбжьы илымҳа ианаҩижьуаз, агауаа рыӷызбжьы агәхьаа аникымыз, мсымаа Клыхәра акаҵәара аџьамцәа шьхыҵыр аауам ҳәа ианықәԥоз, иара иус рылаӡамшәа наҟ данхьаҳәуаз Аԥсырҭ ҭынч дтәамызт, ладеи-ҩадеи дшаҟь-шаҟьо дрыбжьан. Рыгәшәамшәа аҳәара мацара акәым дызҿыз, еиҳа иахьыӡлеираз ирбоз иара иакәын, ир драԥызан. Ухьаа зхьаау иакәымкәа, дарбан нас уҽыздукыло… Уҩнра-угәара, ухы-ухшара сыхьчоит ҳәа иаҿу иакәымкәа, дарбан нас аԥыза ҳәа иалухуа.
Аԥсуа католикос бжьынтәы ишәеит, бжьынтәы изеит, аҵыхәтәаны ижәлар ԥысҳахыраа ирҭаххаз Аԥсырҭ
иҿы даангылт. Уи ауп Мсоусҭ-иԥа Абас изҵаара аҭакс изиҳәаз:
– Дад, сыҷкәын, анцәа игәаԥхаз, анцәа иалихыз, ҳаргьы даҳгәаԥхароуп. Ауасардәынагьы ардәыноуп, аха ацәҟьа иаҿалаӡом. Ахамаԥыҩлара ус еиҵаҟьагоуп. Ажәлар рус еиҵазҟьаз шәиԥхьыӡ игымхароуп, зқәа-ҭыԥс Ԥысҳахыра имоуроуп. Аҳәаза зашҭа иҭалаз хҵәоит. Хыс-гәыс иҟаҵатәугьы, утәы-стәы мҳәакәа, уи аҳәаза ашьроуп. Ақәаршҩы ааишьа цәгьоуп, аха ацашьа мариоуп, ақәаԥсатоуп анарха змоу. Каамеҭ ҟалеит анырҳәа ахәац абла ҭнахит рҳәоит. Ари удыруазароуп, сыҷкәын, дад. Убри анаҩсан, уаҵәы Анаҟәаԥиа еизоит Ԥысҳахыра аԥацәа зегьы. Цанаа рхыбаҩ Мсоусҭ-иԥа Абас Ԥысҳахыра уԥхьоит, укьалантар раԥхьа унагыланы Анаҟәаԥиаҟа амҩа уқәларц. Саргьы уахь амҩа сықәлоит, – Аԥсуа католикос Абас ихаҵкы-иԥсаҵкы камыршәуа, ихы-игәы дҭаланы иацәажәара даҿын.
– Иԥшьоу ҳаб!..
– Издыруеит иуҳәарц иуҭаху. Агәырҟәҟәара иаԥсам, Анаԥеи Нагеи ирыбжьанакыз ԥысҳахыраа ахьеизоу ауп Аԥсуа католикос иҭыԥ.
– Аха?
– Ихирзааит иахьа уажәраанӡа хьмыӡӷ зымгац Цанаа рхыбаҩ Мсоусҭ-иԥа Абас умҩа! – Ауахәама аҭуан ҵаула ҵырцәажәаауа Аԥсуа католикос ибжьы ҩныҩуан. Хыхь аганаҿы икҿатәаз адикәанцәа уи ибжьы инақәдырӷызит: Амин!
Ауаҩы цәала-жьыла аԥсабара дамадоуп, дахәҭакуп. Аԥсабара ауаҩы дықәымзар, – изыԥсабарахом. Ауаҩгьы аԥсабара ыҟамкәа дызлауаҩхарыз. Машәыршақә акәхарым жәытәӡа аахыс ажәҩан днаҵаԥшны, ҳадгьыл аҿы цәгьара ҟамлааит ҳәа дзыматанеиуаз. «Ҳадгьыл»… Ааи,
ааи, ус ауп ауаҩы еснагь ишиҳәоз. Мшәан, злыԥха ҳаура, зхьышьаргәыҵа ҳакәхшоу ари адгьыл зишаз ауаа зегьы рзоуми. Нас, акәҷар анынҵәаша рыблақәа кны иҭибахуеит аиԥш, ирзеимакыроузеи ауаа? Моу, адгьыл дара ирызшазар, еимакны ҿаҵа-ҿаҵа еимыржәжәарц изаҿузеи… Иага рургьы, иага рҳәаргьы ирзеимыжәжәаӡом. Злыԥха ҳаура, зхьышьаргәыҵа ҳакәыхшоу анцәақәа зегьы рынцәахәы Ан ауаҩы илҭаз илахьынҵа дзахыԥаӡом.
Ирҳәоит, анкьаӡа зны ауаҩы даныршоз, уи дызлеибарку имаха-шьаха наҟ-ааҟ аимак роузаап.
«Зегьы зхароу аҿы ауп», – ҳәа иаацәажәазаап аблақәа.
«Избан аҿы изахароу? – аҿы ҟарулс иамоу сара соуп» – ҳәа иҵҟьазаап аԥынҵа.
«Избанзар, азхара ҟалаӡом, зегьы афалароуп». «Аҿы акәым, аха амгәа ауп зегьы зхароу?» «Иахароуи амгәа?»
«Амгәа азага адыруазароуп».
«Даара сышәзыӡырҩит, аха шәиашам. Ауаҩы иҿы акгьы ахарам, имгәагьы иахарам», – ҳәа иаақәгылт илымҳақәа.
«Изхарада нас?»
«Иԥсы ауп изхароу, аҳаиуанҵәҟьа азхара анафалак, азхара анажәлак ашәшьыра иныҵатәаны, аӷәапаҳәа ажаҳәара иналагоит, ауаҩы иԥсы ҭәӡом, иқымқымуеит».
«Уи ауми имгәа азага издырӡом зысҳәоз».
«Ауаҩы х-ҿаҵак изхоит. Уинахыс иифо зегьы иара иакәӡам изфо, иԥсы ауп».
«Шәара шәцәажәашьала, Ауаҩы аҳаиуан аҵкыс деицәоуп».
«Ус акәым ишыҟоу?»
«Нас ишԥаҟоу?»
«Анкьаӡа зны, зхьышьаргәыҵа ҳакәыхшоу ари ҟыбаӡыба згым адунеи анылша, доусы зегьы рҭыԥқәа рзалылхит. Ауаҩгьы ҩажәа шықәса адгьыл дықәзааит ҳәа илахь ианылҵазаап. Сара суаҩуп, аҳаиуан садкыланы ҩажәа
шықәса рыда сылахь ишԥанылымҵеи ҳәа ауаҩы дгәаан, анцәақәа зегьы рынцәахәы Ан дылзаӷьзаап.
Мышкы цеит, ҩымшгьы цеит, аха иҽанизеиқәымк, инықәыршәны длызцеит. Дахьнеиз, жәҩангәашә ыҵарҟаца иаркын. Иаԥхьа инеиз аԥстәқәеи агыгшәыгқәеи имидагәидаха, иҟарҵара-ирура иақәымшәо, иҟрымҿрымуа иахьтәаз дҩарылаҳаит.
«Дабаҟоу анцәақәа зегьы рынцәахәы Ан?» – дҵааит Ауаҩы.
«Акраадыруоу, абар уажәшьҭа мчыбжьы наҟьак ҵуеит абра ҳаԥшуижьҭеи, ҳафа ыҟам, ҳажә ыҟам», – иааиқәыӷызын аҭак ныҟарҵеит.
«Ашә шәамысӡеи?»
«Жәҩангәашә ҳасыр ҟалома?» «Шәҳаиуанқәаҵәҟьазаап шәарҭ».
«Ааи, ҳҳаиуанқәаҵәҟьоуп».
«Избоит шәҳаиуанқәаны шәышиз, шәышҳаиуанқәоугьы шәыԥсуеит».
«Уара?» – Абгахәыҷы ҵааит.
«Изуеи сара?»
«Ууаҩны уиит».
«Ааи, суаҩны сиит».
«Нас уанҳаиуанхалак аума уанԥсуа?»
«Ишԥыкәу сышҳаиуанхо, уиазы арахь иаатәӡамызт». «Узааи, нас, арахь?»
«Сзааз уажәы ижәбап», – иҳәан, Ауаҩы иарӷьанапала жәҩангәашә асра далагеит.
Аԥстәқәеи агыгышәыгқәеи ааилауаҭырт. «Жәҩангәашә асра згәаӷьыз дызусҭада?» – иҳәан, дгәамҵхамҵуа ашә даалагылт аԥааимбар.
«Дызусҭада умбои сара соуп» – иҳәеит Ауаҩы.
«Уара уоуп исзымдырӡо?»
«Сара суаҩуп».
«Ус сара аӡәгьы дысгәалашәом».
«Ауаҩы иоума иузымдыруа, уара аԥааимбаражә» – иҳәан, дааизыҵҟьеит.
Ауаҩы аламала дизмыршәошәа аниба аԥааимбар дкәараҵеит.
«Аа, исгәалашәт… Аҳаиуанқәа рышьҭахь адгьыл иқәаҳҵаз уоуми? Аҳаиуанқәа рышьҭахь ауп уара уҭыԥ. Раԥхьа уааины узгылеи? Унеины амни аҽада ашьҭахь угыл», – иҳәан, Аԥааимбар инацәа наирххеит алымҳақәа ҩызӡа аҽада ахьгылаз ашҟа.
Ауаҩы азнык азы иҽирххарц ақәикит, аха аԥстәқәагьы ашәарахқәагьы шидымгылоз аниба, даахьаҳәын деиҵакы-еиҵакуа, ишьапқәа алуқәа рхарԥазшәа аарла еихго, днеины аҽада ашьҭахь даагылт.
Аԥааимбари Ауаҩи руаҟьанчаҟьанбжьы заҳаз анцәақәа зегьы рынцәахәы Ан дҿыхазаап. Аԥааимбарцәеи амаалықьцәеи лыцрыԥсса жәҩангәашә ашәхымс даақәгылт.
«Изусҭцәада арҭ?» – аԥстәқәеи, агыгшәыгқәеи, Ауаҩи лнацәа нарықәылкит.
«Зхьышьаргәыҵа ҳакәыхшоу анцәақәа зегьы рынцәахәы, арҭ бара ишаны адгьыл иқәыбҵаз роуп», – аҭак ныҟаиҵеит аԥааимбар.
«Амни аҩсҭаа-цәа зхарԥаны рышьҭахь игылоугьы сара дысшану?»
«Уи Ауаҩ иоуп».
«Избоит Ауаҩ шиакәу, аха сара ас акәӡамызт дшысшаз…»
«Уиижьҭеи акыраамҭа бжьыст». «Нас?»
«Нас закәыхи, иҽиԥсахт». «Дзазҵаада?»
«Аӡәгьы димазҵааӡеит. Ауаҩы аӡәгьы диазҵааӡом, ихы иааҭашәо ҟаиҵоит».
«Шәара шәабаҟаз? – аԥааимбарцәеи амаалықьцәеи ллакыҵақәа ҵыршәаа днарзыԥшит. Лызҵаара аҭак анылмоу, инацылҵеит: – зегьы сабарыхьӡари, сара аӡә сакәхеит, арахь шә-уск ҟалеит. Сылаԥш назхьымӡаз ааҳәуеит. Сзықәгәыӷуа ԥааимбар заҵәыкгьы дсымам». «Саргьу?»
– аԥааимбарцәа рышьҭахь игылаз, ԥыхьа иԥааимбарыз лаҳәшьаԥа Аџьныш иҵыхәа кьатагәаӡа ҿааиҭит.
«Уара уарбан?»
«Баҳәшьаԥа соуми».
«Аԥааимбарцәа рааигәара умгылан ҳәа шаҟантә иуасҳәахьоузеи?»
«Дара сыҳәоит акәымзар, иабасҭаху?»
«Избан, изуҳәои?»
«Бара бызразҵаауа аҭак аныҟарҵо ирыҵасҳәаларц». «Абри Аџьныш ида шәхәарҭаӡами шәарҭ?» – анцәақәа зегьы рынцәахәы Ан аԥааимбарцәеи амаалықьцәеи рахь дынхьаҳәит. Рҟытԥсытбжьы мго ишьхныԥсыланы иахьгылаз рыхқәа ладырҟәит.
«Ус акәзар, башаӡа суҵаҟьазаап, уааины абра угыл! Угәрагара шуадаҩугьы, зыг-зҿы амҳәо аԥааимбарцәа уреиӷьми?» – лажәа ҳәаны далгаанӡа аԥааимбарцәа рышьҭахь игылаз Аџьныш лацәҟәысымҭак иалагӡаны дрылҵәраа дааины длываӷәӷәа длывагылахьан.
Анцәақәа зегьы рынцәахәы Ан иаалцәымыӷхан, нацәкьысла дигәҭасуа инацылҵеит:
«Наҟ хәыҷык унаскьа, наҟ…» – Нас даахьаҳәын, жәҩангәашә илагылаз ала дазҵааит: «Уаазцеи сара сышҟа?»
Ала ааҿарҳасын, иҵыхәаршәшәо лабызшәала ҿаанаҭит:
«Анцәақәа зегьы рынцәахәы, сара сыблақәа ирбонаҵы, сшьамхы ҵарнаҵы, ашра сылшонаҵы ауп Ауаҩы саниҭаху. Ауаҩы саниҭахым мышкы иадамхаргьы адунеи ақәзаара абасҭаху?»
«Сара, анцәақәа зегьы рынцәахәы, уара ушаны адәы уқәызҵаз сакәӡамкәа Ауаҩ иоума зымаҵ ууа, уи изоума адунеи узықәысҵаз?»
«Зхьышьаргәыҵа ҳакәыхшоу, бара баԥхьа ҳәатә ҳамоума, амала бара ажәҩан аҿы быҟоуп, была абара ҳара ҳзы ижәҩангәашәԥхьароуп. Ҳара баабо быҟазар бынцәахозма. Ауаҩ иакәзар, адгьыл аҿы дыҟоуп. Уи иҳәатәы анхаҳамҵа – иҟаҳҵараны иҟоузеи?»
«Ибзиоуп, ибзиа, – ала ацәажәашьа шылгәамԥхаз лхаҿы ианыԥшын, ҿаалҭит Ан. – Нас узынхьаауеи, уара, ала?»
«Сбыҳәоит сылахь ианыбҵаз ҩажәа шықәса аныбхрацы».
«Имаҷушьома?»
«Мап, ирацәасшьоит»
«Шаҟа анысхри?»
«Жәашықәса»
«Жәашықәса заҵәык роуп нас иузаанхо…»
«Уаҳа сҭахӡам».
«Аха иабазго улахь ианысхуа ашықәсқәа? Изҭахыда?»
– Аԥстәқәеи агыгшәыгқәеи ҿырҭуамызт. – «Аӡәгьы ишәҭахӡами?»
«Сара исҭахуп» – иҳәан, аҽада ашьҭахь игылаз Ауаҩы даарылҵит.
«Абарҭ зегьы мап зцәыркыз уара иазууазеи?»
«Анцәақәа зегьы рынцәахәы, бхаҵкы быԥсаҵкы сара сцааит, ҩажәа шықәса сылахь ианыбҵаз абасызхои? Егьырҭ зегьы шилак атрым-срымҳәа иҩаҵҟьоит. Сара шеишықәса сҭахуп сшьапы ақәгыларазы. Жәашықәса аҭахуп схәыҷра сналҵны сыҷкәынра сынҭаларазы. Даҽа жәашықәса сыҷкәынра иагоит. Сарԥысра ашәхымс санхықәгыло, саџьал цәгьахоит, аԥсцәаҳа дааины саԥхьа даагылоит…»
«Ибзиоуп, нас, ибзиа… Ус анакәха, даҽа жәашықәса улахь ианысҵоит. Амала, уи ла-қәроуп».
«Быххь сара сцааит», – иҳәан, Ауаҩы инапқәа ҩышьҭихын, дматанеиуа ажәҩан днаҵаԥшит.
«Сара уа сыҟаӡам, ароуп сахьыҟоу».
«Исхамышҭи… Бхаҵкы сара сцааит, ҳазшаз анцәа ду!» – иҳәан, длышьамхгәыгәлан адгьыл дагәӡит.
«Алеи Ауаҩи рызҵаарақәа ӡбоуп», – лҳәан, ҿаалҭит анцәақәа зегьы рынцәахәы Ан.
«Сара сус макьана иӡбаӡам», – деиҭаауазырит Ауаҩы.
«Ыы, уажәы иӡбаны ҳалымгеи?»
«Быххь сара сцааит…»
«Иҵегьы уҭахума?»
«Ҩажәижәаба шықәса маҷӡам, аха сгәи сшьамхи еицнеиуа арԥысра агәҭа ҳәа ззырҳәо аамҭазы ҳаӷоу иԥсҭазара далҵааит».
«Ибзиоуп, ибзиа…» – нас анцәақәа зегьы рынцәахәы аԥстәқәеи агыгшәыгқәеи рахь деиҭаахьаҳәын дҵааит. – Злахьынҵа даҽа жәашықәса агсырхарц зҭахыда?»
«Сара исҭахуп…»
«Саргьы исҭахуп…»
«Саргьы… Саргьы…»
Аӷу аарыхгеит.
«Ауаҩ ида зегьы шәықәра иагшәырхарц шәҭахуп, аха избан, иаҳҳәап, абри уара?» – лнацәа ашьҭахь игылаз аҽы инақәылкит.
Аҽыз аазқәаршәшәан, ахаԥҷаҷарқәа ргыла, икьыркьыруа ҿаанаҭит:
«Ауаҩы сиҵаҽырбо, сиҵакәашонаҵы ауп амзар, аԥсҭазара абасҭаху… Жәашықәса рнаҩс – аԥхьа аҽадажә аиԥш акьахь сықәҵаны аиа сархара далагоит. Наҟ-ааҟ сгыргыруа, сеихдақәа еидыкшало, убригьы сылымшо аҟынӡа снеиуеит».
«Ибзиоуп нас, даҽа жәашықәса Ауаҩы иумазааит, – амала иудыруаз уи ҽы-қәроуп.»
«Ус анакәха…» – ауаҩы дахьгылаз ажәҩан дзаламло дгәырӷьаҵәа ҿааиҭит.
«Ус анакәха, – иажәақәа еиҭаҳәо анцәақәа зегьы рынцәахәы Ан инацылҵеит, – ҩажәижәаба шықәса инадыркны ҩынҩажәа шықәса рҟынӡа Ауаҩы иқәра ҽықәрахоит».
Акамбашь ахьгылаз, жәҩангәашә зегьы рҵысуа, азаақь аахнаргеит.
«Анцәақәа зегьы рынцәахәы, зхьышьаргәыҵа сакәхшоу, саргьы жәашықәса исҭоит Ауаҩы»,
Уаанӡа алеи аҽи рлахьынҵа даналацәажәоз хазы-хазы дшырзааҭгылоз аиԥш акәымкәа, анцәақәа зегьы рынцәахәы ан дааҿарҳасын, инацылҵеит:
«Ҩынҩажәа шықәса инадыркны ҩынҩажәижәабанӡа Ауаҩы уқәра камбашь-қәразааит. Акамбашь аиԥш иагьцәаӷәала, иагькәаҳала. Уинахыс…»
«Сара… Сара…» – еихьымӡа-еиԥымӡо еиҭанеиларԥсеит.
«Ибзиоуп, ибзиа… Ҩынҩажәиажәижәаба шықәса инадыркны хынҩажәанӡа Ауаҩы аҽада-қәра удкыл, – нас дааиԥхьхәыцаашәа лун, инацылҵеит, – ухшара рызгьы, урҭ рыхшара рызгьы хымҳаџьымшьа мгьалрхааны урзыҟалааит, – ари илҳәазгьы маҷылшьазар акәхап, – аҽадажә аиԥшгьы ухандеилааит», – ҳәа аахлыркәшеит.
«Адунеи сзықәу бара бзоуп», – ауаҩы дахьгәырӷьацәаз илабжышқәа аахаддылан ҿааиҭит.
«Уара, ауаҩ рыцҳа, сара сзы адунеи уқәымкәа, иулшараны иҟои?»
«Ашьыжь санааԥшуа инаркны амра нҭашәаанӡа ажәҩан саҵаԥшны сбымҵаныҳәалоит…»
«Убри мацароу?»
«Есышықәса агәи агәаҵәеи рыла ҳжьираҿы сбымҵаныҳәалоит.»
«Уаҳа?»
«Уаҳа иҟасҵари?»
«Аарцә ҳәара агмызт – нарцәы ура ыҟамызт ҳәа шырҳәо аиԥш, ҳәара угым, аха уиала сара исыцлаз ҳәа акгьы збом.»
«Исымоу, исыхӡу зегьы бара ибтәыми…»
«Сара стәы, џьым, сџьыба иҭазароуп.»
«Бџьыба иҭасҵо ҳәа исымагәышьои сара, Ауаҩ рыцҳа!» «Урыцҳаӡам, уҽрыцҳаутәуеит акәымзар. Аҳаиуанқәаҵәҟьа ирдыруеит ари адунеи аҿы «иааг» ада «усҭгьы» шыҟоу».
«Ааи, аха…»
«Ҽымдыр ҟауҵоит, – дгәааит анцәақәа зегьы рынцәахәы. Нас аҵәы илаҵо ҿаалҭыхит. – Уқәра уаҳа ацысҵарыма?»
«Быххь сара сцааит…»
«Иацсҵарц уҭахуп?»
«Исҭахгәышьоуп…»
«Аҳәақәра усҭар – иугару?»
«Еиӷьу ыҟаӡами?»
«Иҟамкәа ишԥаҟам, аха урҭ амала исызуҭом. Уара уҵа уҵыԥсаауеит…»
«Амалаҳәа иуоуа мап ацәумкын», – аџьныш Ауаҩы илымҳа дынҭахәыҭхәыҭит. «Сақәшаҳаҭуп.» «Аҳәақәроу?»
«Ааи, аҳәақәра.»
«Сара сзы закәыхи… Хынҩажәа инаркны хынҩажәижәаба шықәсазынӡа, Ауаҩы, уқәра ҳәақәразааит.»
«Уаҳа?»
«Хынҩажәижәаба инадыркны ԥшьынҩажәа шықәсанӡа Ауаҩ уқәра џьмақәразааит.»
«Уаҳа?»
«Ԥшьынҩажәа инаркны ԥшьынҩажәижәаба шықәсанӡа уасақәраааит.»
«Ԥшьынҩажәижәаба инадыркны шәышықәсанӡа Ауаҩ уқәра маамынқәразааит…»
«Уаҳа?»
«Иазхоуп, баба, иазхоуп. Ҭәа збаз ҭәа иҳәҳәеит ҳәа, ас ԥсыцәгьашьа убахьоума?»
«Зхьышьаргәыҵа сакәыхшоу, анцәақәа зегьы рынцәахәы, бара иабабԥырхагоу?»
«Ыы, уара ууаҩӡами?»
«Суаҩымкәа, сышԥауаҩым…»
«Ууаҩызар – уаҩҵас аҽынкылашьагьы уақәшәа, аҟәраан аиԥш хышә шықәса абоуҭаху?»
«Аҟыррада акгьы ззымдыруа аҟәраан хышә шықәса абҭеит, сара суаҩуп, хыла схәыцуеит, ахшыҩ сымоуп, адунеи аҿы иҟоу зегьы здырырц сҭахуп.»
«Убри ауп сзыцәшәогьы.»
«Избан?»
«Зегьы здыруа џьнышк сԥааимбарцәа дрылоуп. Дрылоуп моу, абар раԥхьа дааины дахьгылаз. Абри дахьызгара сыздыруам, уара уацысҵамоу?»
«Слышьамхгәыгәланы сбыҳәаргьу?»
«Схәура уҭаларгьы, уаҳа мышкы заҵәыкгьы узацысҵом, иҳәоуп, иӡбоуп, ихирзааит. Амин» – лҳәеит.
«Амин!» – ҳәа аԥааимбарцәагьы иаақәдырӷызит.
«Уаауа сара рыцҳа, уаауа» – иҳәан, азаақь ихырга Ауаҩы аҵәуара далагеит.
Аха анцәақәа зегьы рынцәахәы Ан лԥааимбарцәа лыманы, иԥсы ҭоуп ҳәа Ауаҩы иахь уаҳа дхьамԥшӡакәа, жәҩангәашә дынҭысны, ашә ныҵарҟаца иалыркит.
Ауаҩы ақьызқьызра дшаҿыц даҿын.
«Уҽеиқәк уажәшьҭа, ишыдыдуа қәа ауам», – ауаҩы илымҳа хәыҭхәыҭбжьык ааҭаҩит. Даахьаҳәзар, иблақәа гызмалӡа, деиқәаҵәасамсалха, итәыҩа хәыҷқәа кьацә-кьацәӡа иҵыхәа кьатрацә ыркьанто Аџьныш дгылан дԥышәырччо.
«Шәышықәсагьы маҷӡам…»
«Шәышықәса шмаҷым здыруеит, аха…»
«Нас узырҵәуеи?»
«Анцәақәа зегьы рынцәахәы Ан лзы зегьы акакәын…
Шәышықәса шсылҭаз еиԥш ҩышә-хышә шықәса, уимоу, зқьышықәса сылҭаргьы ауан…»
«Усҟан ари иухагылоу абоуҭахыз?»
«Иарбан?»
«Ухы. Ухы ахшыҩ нацҵаны изулҭаз ухәыцырц ауп.
Ухәыцла, ухәыцла… Имгәыӷкәа иԥсхьада, угәыӷла. Агәыӷрақәагьы улҭеит, уигьы маҷӡам. Амала – сара сзықәшәаз уҽақәумыршәан.»
«Узықәшәеи?»
«Анцәақәа зегьы рынцәахәы иҟалҵоз-илуаз лыҵыздыраауа салагеит.»
«Нас?»
«Нас дсызгәаан, сыџьнышылтәит, сшубо сҟалҵеит, сцәаԥҽыгаха адунеи сықәылҵеит… Уажәшьҭа абзиаразы, сыццакыроуп акәымзар, аԥааимбарцәа рышьҭахь сышгылам гәалҭар, ахлымӡаах сҭалырԥшуеит.»
Абасгьы иҳәеит, адгьыл еиҩыжааны дхәыҵалазшәа, дахьца-дахьаа уаҩы имбо аӡы шцара дцеит.
Ауаҩы ихы имагәыхьха акыраамҭа ажәҩан даҵаԥшуан, нас даахьаҳәын еилақь игыланы изыԥшыз аҳаиуанқәеи агыгшәыгқәеи днарзыҭрысит:
«Зегь зхараҵәҟьоу шәара шәоуп.»
«Иаҳхарои ҳара?»
«Анцәақәа зегьы рынцәахәы шәлыҳәо-шәылчо шәлашьапкыр акәын. Аӡы шәҿы иҭарҭәазшәа, шәҟытԥсытбжьы мго шәгылан. Ажәҩан ахьтә анцәа даҳзылбааԥшит, шьҭа иҳабаргәызеи ҳәа башаӡа шәгәы иаанагеит. Анцәа, дшааз аиԥш дцеит, адгьыл аҿы шәареи сареи ҳаизынхеит, уажәшьҭа иҳаибарбап», – иҳәан, ихҿа шьҭԥаа данырзыҭрыс, агыгшәыгқәа рҳан абна иазцеит.
Ауаҩгьы аҳаиуанқәа иаԥца лада дҭаланы иҿылеихеит.
Абзиара уны аӡы иаҭ ҳәа ирҳәо башоуп акәымзар, абзиа ашьҭахь бзиара ыҟазар – ауаҩы абас ҟаиҵарц ахәҭазма?
Анаҟәаԥиа еизаз ԥысҳахыраа рабшьҭрақәа мцахара-мцахарала еилыҵны игылаз агәыԥқәа руак аҿы, уи мысрыхәаа дыркьарзуп ҳәа изышьҭаз абырг иоуп ари ажәабжь зҳәоз. Дахьцәажәоз зегьы еизон. Ацәымшҵәҟьа дааҭгыланы дизыӡырҩуан.
Ауаҩы ҟадыџь дҟыдны дықәзаап адунеи.
Адунеиажә иаламӡо ҳәа акрыҟоума, – иаҳәызба ҟьаҟьа ду инапсыргәыҵала иршҳабызуа иажәа аахиркәшеит Амысрыхә.
Аԥсырҭ лоунытә даақәыԥсычҳан, ихы ҩышьҭихын, ашьырхынҵ ахьызшәа злакыҵақәа ҭырлашьцаа еихәлацәкьысуаз ажәҩан днаҵаԥшит. Изеиԥшрахарызеишь уаҵәтәи амш? Гәаныла ихы азҵаара неиҭеит, дагьааԥышәырччеит Базрыжә-иԥа Нашбаҭаҟәа уаҵәтәи амш азы уаҵәтәи аԥша ауп иасуа ҳәа шиҳәалоз анааигәалашәа. Аха изеиԥшрахари уи аԥша? Убри ауп уажәы Аԥсырҭ ҭынч дызмыртәо.
«Ашәра аныхҭәасаалак ауп ианҵкәатәу, усҟан амыӷ ԥынҵа накьысыр иазхоит…» – илымҳа иҭаҩуан ажәҩашәаҟьаԥшҩы Џьанҳәаҭ-иԥа Џьамхәыхә ашьжьымҭан ииҳәаз. Азныказы даарыҵашьыцит Нашбаҭаҟәагьы Џьанҳәаҭ-иԥа Џьамхәыхәгьы. Иҟаҵатәуи, иутәуи зегьы алацәажәоит, зегьы ирҳәоит… Аганахь угыланы урзыӡырҩуазар, назҳәазҵам ала ииашоуп. Ҳәара мацарала иауазар, адунеи ҟыбаӡыба амаӡамкәа иҟазаарын, аха, рыцҳарас иҟалаз, абас ҟаҵазар, абас узар ҳәа зҳәо ауаа рацәаҩхеит, иҟазҵо ҳәа изхәаԥшуа иҟоу, аӡәык-ҩыџьак зҳәаз иеиԥш нацәкьысла иуԥхьаӡартә аиԥш имаҷхеит. Аҭаацәа рызҵаатәы акәзар, ианамуӡах, аҳабла, ақыҭауаа рызҵаатәы акәзар ухы иқәукып. Гхак умпыҵҟьаргьы, дара идыриашоит. Гәцәа аҵамкәа амхырҭаҵәҟьа узҭалом, ма аҽага ахәы умпыҵахжәоит, ма амаҭа иукуа аханы иноугаанӡа уара ухаҭа ухәжәоит.
Ԥысҳахыраа зегьы унапы иананыԥшыло иахьатәи амш мацара акәымкәа, уаҵәы иасуа аԥшагьы закәу заанаҵы иудырроуп. Ахәылбыҽха амра амшын ианӡаало, мраҭашәара ҵыблаауазар, уаҵәтәи амш бзиахоит ҳәа угәы рҭынчны умтәароуп. Уажәы излаҟоу ала, ажәҩан еиҵаԥжәаны аҵәуара иалагарц егьагӡам. Асала уаҵәы афырҭын акәымкәа, аиуал аҿаанахаргьы ауеит.
Амрагыларахьтәи Римтәи аимпериа аҟнытә ариабжьарак иара усгьы ԥсӡуп иааҩуа. Мсым Хәыҷы ҽырххыла
иааишьҭыз излеиҳәо ала, иахьа ма уаҵәы Улигати Иоани ақәлоит Ԥысҳахыра. Ус ауп ишааицҳауа Лазсҭан аҳра зуа иашьа Гәбазгьы. Абжьааԥны утәы-стәы мыжда шеимдырххогьы, ашәарҭа ианҭагылалак, абӷа ҵысит анырҳәалак – еидгылоит. Иага умҳәан, ишьа илоуми, ашьацқьа ахьагалакгьы иҟьашьӡом, ахы адыруеит. Убри анаҩсангьы, алазцәа аҳ дрымамкәа ианаанха, иаҳәшьаԥа Гәбаз уахь инашьҭраҿы илиршазгьы маҷӡамызт. Гәбаз ихаҭа урҭқәа бзианы идыруан, еилызкаарц зҭахымыз уи иашьеиҵбы Цате иоуп акәымзар. Цате аҳра зықәнагаз сара сакәын ҳәа хазы дгәышыхуан, уи ауп иашьеиҳабы дзиҿагылазгьы, Аԥсырҭ цәымӷс дзикызгьы. Византиа аҳәынҭқар ас аниба, Цате даашьҭиԥаан Константинопольҟа дигеит, зеиԥш ҟамло егьыҟам, знымзар-зны џьара ихы даирхәарц.
Ԥсыншьҭахьгьы акрумфар ауам. Адунеиажә злеибарку уиала акәӡоуп. Аԥсырҭ ихы идыруазар аахыс мышкы иадамхаргьы игәалашәом ҭынч игәы алаҟа, ихы алаҟа аамҭа анихигахьоу, моу Ԥысҳахыра зхи-зҵыхәеи ҭбааҭыцәрала адунеи шамҽханамкуагьы, уеизгьы-уеизгьы уқьышә иқәҵаны унагәҭасратәы иҟам, уимоу, харабӷьара иҟоу анкьаӡа зны ара Кавказ зыхьӡ адкыланы ирҳәоз абшьҭрақәа зегьы ааидкылазар… Аха, мшәан, аԥсадгьыл, ажәлар рлахьынҵа иара имыӡбар ада ԥысхәа амамкәа изыҟалеи? Арахь ма сыҵәҩаншьап ҳәа дызхәаԥшуа хылҵ димандаз…
Шьыжьы иҩагыланы, зыцәқәа ааҵакны аҳәысҭа инҭаланы, аҵыруа ахы кны ицәаӷәоз данизхәыцуаз игәы ԥшаауан, ихы имагәхьаан дҟалон, моу, шькылкҩыс имаз Нашбаҭаҟәаҵәҟьа ҭаацәарыла дшеиқәымшәазгьы, иара иаасҭа анцәа илԥха-игәыԥха иоуит ҳәа диԥхьаӡон. Ҵоуп, ауаҩага ихьымӡӷ дууп ҳәа, дзықәшәаз, дзыниаз дырзымиааикәа, ауаа дырԥырҵны абна иҽаҭан иҷкәын заҵә дшиааӡозгьы – уи насыԥ имоуп ҳәа изиҳәон. Насыԥ имоуп, избанзар ихықәкы идыруеит – иҷкәын диааӡоит.
Нас иҟалеи, хәдықәҵас ирҭама. Ԥысҳахыра алахьынҵа илахьынҵахарц?
Аҳәа здыркуа – ахәдахшьҩы маҟа змоу иоуп. Ус ишоуп ауаатәыҩса рлахьынҵа. Ус иҟамзар, уахык иалагӡаны жәаҩа ҟаб-са зфаз ашацәа анасыԥ бзиа лырҭозма… Изырҭашаз жәаҩа дардха зхахаз лоуми…
Ажәлар «ааи» ззырҳәаз аӡәгьы мап изацәкуам. Абз иамхәышәтәуа хьаа ыҟаӡам.
Аԥсырҭ ижәлар ианырҳәа, днеины днаҵагылт ижәлар руӷә. Уи ҵабыргуп. Аҵабырг ӡбаҩ даҭахӡам.
Аԥсҳас даныҟарҵоз Аԥсуа католикос дӡышӡа инапы ҩышьҭихын, ажәлар ырӡырҩны абас иҳәеит: «Адунеи, дад, хынтә шьаҭанкыла аҽаԥсаххьеит. Раԥхьаӡа аҽаԥсахит ԥшасрала, нас – мцала, аҵыхәтәаны – ӡхыҵрала… Аԥшьбатәи аан иҟало хыхь иқәтәоу зхьышьаргәыҵа ҳакәыхшоу лнапы иануп. Иҟалалакгьы – Ԥысҳахыра еиқәырхатәуп. Аԥшагьы, амцагьы, аӡхыҵрагьы ирцәынхеит… Ирцәынхеит анцәа ибзоураны, анцәа илԥха-игәыԥхарала доусы ишьашәалоу адгьыл ԥсадгьылс ииҭеит… Шьала-дала еимеидеит… Убри азоуп Ԥысҳахыра ҳтәаҳтәуеит ҳәа зҽазызкуа лыԥха зырмоуагьы… Аԥсуаа ԥсҭазашьа рымаӡам Ԥысҳахыра ада… Ԥысҳахырагьы зеиқәхараны иҟаӡам аԥсуаа рыда…
Иахьа раԥхьатәи Аԥсҳас уӡбахә рҳәеит ажәлар. Ԥысҳахыра агәыршәпа ҵәҩанс инарсны гәырссала ихыскаанӡа, мамзаргьы, лыхәҭала амшын аҟынтә аӡы ааганы, мацәазла абысҭа уны, аџьар сырчаанӡа, аҵыхәтәаны, сҩаԥан еҵәак аакыдԥааны ҳәызбахәык адысхаанӡа ухьӡи-ужәлари уԥсадгьыли еидыхшьа рмоуааит…»
Ажәлар зегьы ишраҳауаз Анцәа иҿаԥхьа абас дқәит Аԥсуа католикос.
Аха уажәы, иԥсадгьылгьы ижәларгьы ашәарҭа ӷәӷәа ианҭагыла, рыҟазаареи рыҟамзаареи азҵаатәы анықәгыла, аԥшаҳәа иааҭҟьаз адааз иоумаха аҿанаанаха, зегьы хазы-хазы рхоура-ҵоура аҟынӡа днеины дрызхәыцит.
Аԥсырҭ ҳәа ахьӡ изҭазгьы аныхаԥааҩ иакәын. Ихьӡ иаҳәозгьы – ажәлар аԥсҭазара рызҭо ҳәа акәын. Зеидкылара инапы алеикыз Ԥысҳахыра, иара уажәнатә Аԥсны ҳәа азырҳәо иалагахьеит, уи иаанагогьы аԥсуаа ртәыла ҳәа акәын. Аԥсуаа ракәзар – аԥсҭазаразы ишоу ауаа ҳәа ауп иаанаго.
Анцәа илԥхала Аԥсуа католикос хьы-рахәыцла дунеихаан азы еидиҳәалаз арҭ ахажәак, иара ихьӡ алхшьас иамоузеи… Егьа еихатәы уӷә хьамҭа ихәда иқәзаргьы – уи лахьынҵоуп. Алахьынҵа уаҩы дзахыԥом.
Ахьӡи-ахьымӡӷи рзоуп ахаҵа адунеи дзықәу.
«Апҟа акәата иузадкылом. Апҟа анхылалак – апҟоуп ихыҵуа, акәата анхылалак – акәата шахылҵуа аиԥш… Нарҭаа ркьыс иакьысыз – Нарҭаа дуқәа дреиԥшхоит…» – ас зҳәазгьы аныхаԥааҩ иоуп.
Аамҭа ахәра арӷьоит рҳәоит, ааи, усоуп, аха ахәра шарӷьо аиԥш, аҿыцқәагьы цәырнагоит.
Уи ус шакәу Аԥсырҭ иаҟара издыруада.
Алдыз гәазиани Ҭлаԥс лаԥси деибга-дызҩыда данрылҵ, аԥсилааи абазгааи реидҵараҿы Сқьеԥарна игьангьашрала даниааи ашьҭахь… уажәшьҭа гәатабӷата нхароуп-нҵыроуп нап злаҳкша ҳәа данаахьаҳә, адунеиаҿ зегьреиҳа зымчу Амрагыларахьтәи Римтәи аимпериа аҿаанахеит… Азеҭымла рыхҿақәа ырцырцырны, кәыкәымдрацыԥхьаӡа абазгаа иртәаргьы… махәи-ҵыси еиқәдмыртәаргьы, раԥхьа зҿаазхо ихьылаа-хьылаауа илҭарҵаргьы… мышкы, мчыбжьык, мызкы аамҭа ргаргьы… Шәынтәла зхыԥхьаӡара еиҳау ахыцәхәыц злааникыларызеи…
Абазгаа рхы-рыԥсы ишамеигӡо идыруеит… Аԥсилаагьы рыԥсы ҭанаҵы рыдгьыл атәымуаҩ ишьапы ықәиргылар рушам… Аха Ԥысҳахырахь иаауа ар-аԥсҭыр урҭ рхала ирзаанкылом. Иҟаҵатәу, Анаԥа-Нага – ҩада иҟа, лада иҟа изымпыҵаку абшьҭрақәа – асаныгцәа, Џьамбаа, Арланаа, Цанаа, Ҳамышәаа, Ахҷыԥсаа, Аихаршаа, Гьечаа, Ҵәыџьаа уҳәа зегьы еизакхароуп, џьарак еилаҵәароуп. Урҭгьы азхом. Ажәытәӡа зны ҭаацәарак
аҿы аԥсуаа ирыцҟаз… хыбрак ирыцыҩназ… хәышҭаарак змаз, ашьҭахь архнышьна еиҟәҵәаны нхара ҳәа нхыҵҟа инеиз адыгьаагьы ааԥхьатәуп…
Иахьа ашьыжь Аԥсырҭ ауаа ишьҭит.. Аха урҭ абаҟоу, ихарацәоуп. Арахь византиаа дгьыли-жәҩани асаба ықәырч Ԥысҳахыра аҳәаа иазааигәахарц егьагым.
– Аԥсҳа ухаҵкы, аԥсилааи мсымааи аӡәызаҵәык идамхаргьы иԥсы ахәага ҭанаҵы аӷа Егры дыррыжьуам, – ҿааиҭит Мсым Хәыҷы.
– Улигат еиҳа уаҩы гәызиануп, аха Иоан уаҩы гьангьашуп, уи ибзианы дыздыруеит, агаҿала дҩеиуашәа лахьԥынкылагак ҟаҵаны, ҽа-мҩакы ылихыргьы ауеит, – Аԥсырҭ иаԥхьа иқәыз Ԥысҳахыра ахсаала Мсым Хәыҷы ирбо даацәажәеит.
– Уаҳа мҩа ыҟаӡамеи.
– Мҩа ыҟамкәа, ишԥаҟам?
– Аԥсҳа ухаҵкы, Ԥысҳахыра амрагыларахьала иаауа анаҩсан…
– Издыруеит, аха…
– Аха?…
– Аӷа дгаӡоуп, акгьы изеилкаауам зҳәаз, ихаҭа агаӡа иҟаимҵара ҟаиҵоит. Ажәлар рус аҿы агәызианра – ачарҳәара иаҩызоуп. Ус зысҳәо уажәраанӡа зыӡбахә сымаз Иоан иоуп.
– Византиа рыр ҩ-хәҭакны ишоуп.
– Издыруеит, издыруеит… – дааиԥхәыцааит Аԥсырҭ, – руакы хадара азызуа Улигат иоуп.
– Ар рԥызаҩык иаҳасабала уи зыхьӡ-зыԥша гахьоу уаҩуп.
– Убри ауп саргьы исзеилымкаауа. – Иоан иоума узҿу?
– Иоан дыздыруеит.
– Нас иузеилымкаауа дарбан?
– Иустиниан ир рԥызаҩцәа иреиӷьу ҩыџьа, хазы-хазы ар рыҭаны Ԥысҳахыра иахьажәиҵо ауп исзеилымкаауа?
– Улигатгьы Иоангьы чынуаауп.
– Чынлагьы еиҟароуп.
– Ҩ-рык… Ҩ-хықәкык…
– Абри иуҳәаз ауп ахгьы-аҵыхәагьы. Амала, ҳара иҳаздыруам хазы-хазы рнапы ианҵоугьы, иҳаздыруам иахьҳажәлогьы.
– Аԥсҳа ухаҵкы, амрагыларахь ала иаауа, амраҭашәарахь ала излаҳажәлари?
– Убри ауп Иоан игәра зызымго. Уи ажәҩан ахь ухьарԥшны, иара ацәышлампыр аиԥш адгьыл дхәыҵаланы, ихәыҵжааны, егьи аганахь ала дааин дааудгылоит.
– Егьа дцәышлампырхаргьы, Егры дырроуп. Уаҟа адгьылгьы дызхәыҵалом, аҳаԥгьы дызҭалом, Егргьы дзаҵсуам.
– Хәдаҟала ддәықәлар?
– Ашьхарахь алоу?
– Ааи, ашьхарахь ала, иаагозар, акаҵәарала.
– Акаҵәара ахыҵразы – ир нхыҵ игылазароуп. Ҳара иахьынӡаадыруа…
– Умбо иахьынӡаадыруа ҳәа шуҳәо, ус анакәха, – иаҳзымдыруагьы ыҟоуп.
– Иҟамкәа ишԥаҟам…
– Убри азоуп ашьхарахь агәҽанызаара заҭаху, иҟамло егьыҟам.
– Усҟангьы акаҵәара ҳхыҵуеит ҳәа иалагаргьы хьаас иктәым. Сашьеиҳаб Мсым Ду ҳиқәгәыӷуеит. Амала – сара даҽакын сзызхәыцуаз.
– Уи закәи?
– Цыблеи Быхәлеи ирыбжьанакыз мсымаа зегьы Лаҟ илбаарц, егьаумҳәан, ашәарҭа ахьыҟаҵәҟьоу Егры аԥшаҳәаҿы ауп.
– Ус ауп, ус… Аха мсымаа ҳрылакьысыр ҟалом, – иҳәеит Аԥсырҭ, Аԥсуа каталикоси иареи реицәажәара игәаларшәауа:
«Аԥсҳа, геи-шьхеи иахьамадазаалакгьы ужәлар зегьы қьырсианцәазароуп, усҟан ауп аҳәынҭқаррагьы аныҟало, ажәларгьы аныӷәӷәахо, мсымаа рыҩнуҵҟа, аиҳараӡак быхәлаа рыҩнуҵҟа, инаҭым маҷҩым, инаҭым – марҭаҭцәоуп. Анцәа иус напалоукит, анцәа илԥха уоурц ауп ус зысҳәо», – абас Аԥсҳа диабжьон Аԥсуа католикос.
«Ҳаб-ԥшьа ухаҵкы, амарҭаҭцәа ҳәа узҿу роуп иахьа уажәраанӡа Ԥысҳахыра еиқәырханы иаазгаз. Урҭ зымҵаныҳәозаалак, аҭахызар аҵлагьы иамҵаныҳәоз, уара иуҳәан аиԥш, иагьмарҭаҭцәаз, ианаҭахха Ԥысҳахыра рхы ақәырҵоит», – ари Аԥсырҭ гәаныла ииҳәаз ауп. Уаҳа ажәакгьы иҿымшәеит.
Аха Аԥсуа католикос иҿаҿы иимҳәаз арҭ иажәақәа Аԥсҳа ихаҿы ианибаалазшәа еилкааны, абасгьы ациҵеит:
«Анаԥеи Нагеи рыбжьара, ашьха даԥныз, ага даԥныз, дарбан аԥсуазаалак, ианаҭахха Ԥысҳахыра ихы-иԥсы шақәиҵо здыруеит, аха иаку Аԥсуа ҳәынҭқарра аԥҵаразы ажәлар зегьы – иаку жәларны реидкыларазы, иаку адинхаҵарагьы ыҟазароуп, уи аус-ԥшьа хыхь иқәтәоу анцәа ду илԥха-игәыԥха ацзарацы».
– Уажәшьҭа саргьы избоит, – иҳәан, Мсым Хәыҷгьы даҽакы иҳәарц шиҭахыз ихы-иҿы ишаныԥшуазгьы, иҽааникылеит.
Иара убри аамҭазы аҳҭынра агәарԥ иахьазеиԥшу агәҭаны игылаз ахьаца ашәшьыраҿы итәаз Уазбақьи Цәыцәи инеимҵакы-ааимҵакуа акы алацәажәара иаҿын.
– Ирылалазеи уара абарҭ аурымцәа? Анкьа зхоура-зҵоура наӡааӡаз рарԥарцәеи ифелдышь-ԥҵәахаз рҭыԥҳацәеи ахьцәырҵуаз ла-мба иаабаланда ҳәа зегьы ишеибадырбоз, уажәы иаазқәылаз иҵабыҵассахеит, – ҿааиҭит Цәыцә, ижьи-ицәеи акы нарыбжьалан ицәа-ижьы инахнарԥазшәа дҩаҭрысын.
– Аҽада алымҳақәа рыла ауп ажьрацәара злеиқәнархаз ҳәа рҳәоит, – аҭак ныҟаиҵеит Уазбақь, икаба аҳәынҵәрақәа ахьԥытлаз игәашҵа ҟәашккараӡа иааԥшуа.
– Абзиара узыҟалааит, Уазбақь , – иааџьашьашәа даацәажәеит Цәыцә. – Ҵоуп, бзиарас иаҳзырухьоу атәы аҳәара шуадаҩугьы, адунеи иадыруа жәларак аҽада ишԥадукылои, – иҳәан, ишыц лабашьа иаԥхьа ашьацра иныҵакша-ныҵаикшеит.
– Аҟәарҟәаргьы зырҟәарҟәаруа агәыҭлык ауп. Егьырҭ ажәларқәа изларыламҩашьо акы змам ажәлар зжәлархом ҳәа ауп исҳәарц исҭахыз, – Уазбақь иԥшралагьы иубон даныҷкәыназ арԥыс еинаалак шиакәыз.
– Ҳы… уара уҳәашьа, аурымцәа рхатәы рцәыӡуа иалагеит.
– Сара сызҿу рыԥсы мҭәит ҳәа ауп. Дгьылгьы нымхеит, мшынгьы нымхеит… ԥсгьы-бзагьы ҳара иаҳтәуп ҳәа иқәгылт. Рықәгылара мацара акәындаз… зжьы ужәыр зтәан еиламгыло ажәларқәа зегьы еизца, аимпериа ахьӡҵаны, иҵарҳәеит.
– Уаҟа уиашагәышьоуп… Дара рхаҭагьы Ԥысҳахыра иахыҵәеит…
– Кәтыш ҽҳәасын ԥырӷаш ҽҳәнахит ҳәа шырҳәо аиԥш, зегьы зхароу амыцхә ауп.
– Мыцхәрас иҟоуи?
– Ирацәаҩхеит, ирацәаҩха… Ашәырҵлақәа, аҭахызаргьы аӷбаҵәақәа ракәзааит, иахьеилагылоу абаҳча-збаҳчахом. Адгьыл еимакны еибарччиоит. Нас урҭ ирҿало злаӷбаҵәахои, иҵәашахоит.
– Анаша аамҭа аниасуа иҿало, шыхәахәахо аиԥш.
– Ишшаԥасалха баҩ злам аасҭа, баҩ кәац агьама еиҳа ихаауп.
– Ҳәара аҭахума, ус акәгәышьоуп, Аха абри аимпериа ду, егьа умҳәан, амч думи?
– Амч дууп азоуп, аха…
– Аха?
– Алым уаҟараны ажьа агәы узҭазар аасҭа, ажьа уаҟараны алым агәы узҭазар еиӷьуп, – иҳәеит Уазбақь ихы-имч ақәымхакәа дахьҩыҭрысыз дазгәааны.
– Ус егьа иуҳәаргьы, алым – лымуп, ажьа – жьоуп, – аҟада зкәыршаз абааш ахь дынхьаԥшын, ҿааиҭит.
– Уара иуҳәарц иуҭаху, аимпериа – шимпериоу иаанхоит ҳәа ауп.
– Ааи усоуп.
– Аԥслымӡ унапсыргәыҵа ианыԥсалан егьа иураҵәаргьы, ианаауушьҭлак еилыҩруеит. – Уазбақь аурымцәеи урҭ рҳәынҭқарреи рыӡбахә даналацәажәоз ихы-иҿы ахәынгашьара-ԥштәы аҿықәлон.
Цәыцә зымҵәыжәҩақәа ԥырҵәҵәаз ардәына аиԥш, ихьыдышьшьыз ижәҩахырқәа игәы еидшәаланы ибжьарӷәӷәа иркызшәа ибжьы ҭахәаҽӡа ҿааиҭит:
– Уҿы изҳәо хьыла иҭәыхгьы…
Кәыдри Егри рымҩақәа хаз-хазы ишылырхызгьы, аныки абыки ирыхшаз, казықк иҭыҵыз аишьцәа иреиԥшуп ҳәа акәын аԥсилаа ишырзырҳәоз. Иахьеиԥшныршьалоз акәхап џьарак иҭыҵуеит, аха нас хаҳә дук еиҟәнашоит ҳәа зрыларҵазгьы. Ҵоуп, ура-ҭбаарала еидыркылартә ишыҟазгьы, Егры аасҭа Кәыдры шьха-ӡиас машьцан, шықәсқәак ныбжьаршә-аабжьаршәшәа, аиҳараӡак аԥхын мшқәа рзы, ихышхыҵәан ианхыҵлоз алоумҵозар. Усҟангьы изнырҟьоз амшцәгьақәа рхала ракәӡам, урҭ ирынԥоз шмаҷмызгьы. Аиҳарак изыхҟьоз асы аӡыҭра ауп. Убас шакәызгьы, уарла-шәарла ауп акәымзар, Кәыдры иахҟьаны уи аԥшаҳәа аԥсӡы ықәымҩыцызт. Зынӡа ҽа цәоуп иахарԥоу Егры. Зԥан цәгьоу уажәы-уашьҭан импыҵҟьо шузымдыруа аиԥш ауп уигь шыҟоу. Амш каххаа ишыҟоу, ажәҩан гәы ԥҭацк шхыршәлам, машәыршақә акәзаргьы ԥша-ласк иарҵысуа ҵла-заҵәык шумбо, изыхҟьа-зынԥа аилкаара уадаҩны, ахагара азаазшәа ихәаазаауа, агыгцәа ргыланы, аршәаа иасуа, ашьха цыҩцыҩқәа ирыбжьҟьаны, зԥан цәгьоу аԥҳәыс аҭаацәара хылагәыла еилаҵо аҩны
дшааҩнало аиԥш, хаҳәи-мҿыхәи еизыҳәҳәа иаманы агаҿахьы икылҟьоит. Лацәҟәысымҭак иалагӡаны, нырцәи-аарцәи ахықәқәа ҭырҭәаа, ацәқәырԥақәа еилагьежьуа-еилахынҳәуа ашәах рҿачы рҿылархоит.
Усҟан зых иахәаз ихы еиқәирхоит, ус акәымкәа, ицәысжьысуа инхаз – аман днарҳәоит.
Егры алеишәа Жәанаа реиԥш издыруа дарбан. Нырцәгьы-аарцәгьы иҭырҭәаа инхо урҭ рабшьҭра ауп. Нырцә ауп иахьышьҭоу Жәанаа рқыҭагьы.
Кәыдры инаркны Егрынӡа изымпыҵакыз аԥсилаа шракәызгьы, абшьҭрала ираӡаз шьамдгьылс иршьозгьы, Егры нырцәгьы, Фазис аӡиас аҟынӡагьы урҭ уԥылон. Ҵоуп, аҵыхәтәантәи аамҭазы алазцәа раанкылара злауадаҩхаз ала, ирыланхо рҿаархан, амшын анжәыло хәыҷы-хәыҷы адгьылқәа шахәлабго аиԥш, даргьы анкьа зны аԥсилаа иртәыз рымпыҵархалон, маҷ-маҷ аԥсилаа Егры ашҟа ихықәцало. Уи ауп, анкьа аԥсилаа амрагыларахьтәи рҳәаа Фазис аҿы ишыҟаз, уажәы Егры ашҟа изиасыз. Аха, усгьы, макьаназы Егры нырцә зымпыҵакыз аԥсилаа ракәын. Ахәҭакахьала, Жәанаа рқыҭа аҽеиҵҳәа ишьҭан.
Анаҟә узынкылоума… Аԥсилаагьы иаҳуам ҳәа ишаҿызгьы, алазцәа маӡа-аргама рыдгьылқәа рымпыҵыркәкәаауан. Абжьааԥны уиаҟара ишгәаармыкӡозгьы, ртәыла ашәарҭа ианҭагылоз акәын алазцәа рахь ахьаԥшра ианалагоз. Ихьаԥшуан, избанзар рыгәра ргомызт. Уажәы-уашьҭан шьапҿаршә анырзыруа рыздырӡомызт. Аӷа данжәыло, зышьҭахьҟа ихьаԥшкәаԥшуа даҵамхарц залшом.
Уажәгьы убас иҟалеит. Улигати Иоани рыр асаба ықәырч Лазсҭан иахысны, Фазис ирны рҿанаарха, уаанӡа гәатабӷата уа инхоз аԥсилаа хҵәан, рҷан рыма Жәанаа ирҭааит. Аха аӷа данааигәаха, Ажәанқәагьы даргьы еиманы Егры ирит.
… Улигат иакәзааит, Иоан иакәзааит Егры ахықәан инызкыло мчык цәырҵуеит ҳәа ргәы иаанагомызт. Абас асаба ықәырч Анаҟәаԥианӡа инеиуеит ҳәа игәыӷуан. Аха…
Егры ианааҽԥынгыла – ирцәымыӷхеит. Аарцә, ашьхара ашьапы инаркны агаҿанӡа – Барбал, Барӷьаԥ, Алакәымҳара, Бчара, Ӷьагәда уҳәа амшын азааигәара иҟаз Аԥсҳа иӡыхь аҟынӡа, ҩаҟгьы, лаҟгьы, хәгьы, ԥшаҳәагьы ықәырҭәаа, ркәалӡқәа еилаарцыруа, рҽы ҭоуӷанқәа афақь рыҿҟьо ишнаҵҟьара игылан аԥсилаа реибашьцәа. Рыгәҭа иахьырзеиԥшыз ахәы-ҳарак аҿы иҽыхәа изеиқәымкуа дрылубаауан Мсым Хәыҷы. Аԥсилаа раԥхьагыла изыгәдуун, уи ишьҭаланы атыми-тышагьы иҭалон, ихышхәыҵәан илеиуа аӡиасгьы иажәлон, амцагьы иалалон, амшын иҭалан нырцәҟа иртәзаргьы ируан.
Аибашьраҿы аԥыза игәра анырга, инапаҵаҟа иҟоу ирылымшашагьы рылдыршоит.
«… Схаҵоуп ҳәа иуҳәо зхәарҭои – угәы иҭоу шҭоу иҭаԥсуазар, ушьамхы иалоугьы – ишалоу иалаԥсуазар», – Мсым Хәыҷы арҭ иажәақәа аԥсилаа рыҩнуҵҟа зшьамхы инанаго аҷкәын инаиркны иҟәашӡа ишлахьоу иҟынӡа зегьы ирылаҵәахьеит. Ԥысҳахыра ашьапы иадыргарц Аԥсҳара аԥыхны, Аԥсырҭ дыршьырц аурымцәа аауеит ҳәа анаарылаҩ зегьы еихеит Цыблаҟа, Мсым Хәыҷы ишҟа. «Иҟаҵатәу здыруа уи иоуп», – рҳәон…
Мсым Хәыҷы еиҭа блала иааимидеит Егры аарцә зымҽхакны игылаз ар. Имаҷмызт… аха урҭ рышьҭахь уажәы Мсым Ду ир иманы дгылазар акәымзи. Убас шакәугьы, дрықәгәыӷуеит иеибашьцәа. Зегьы реиҳа дзықәгәыӷуаз: шьҭахьҟа хьаҵшьа рымаӡам – ирыхьчароуп рыдгьыл, рҭаацәа, рхәыҷқәа… Убасҟан Мсым Хәыҷы инаҩсан игылаз акеҩҳәа иааҭирҟьеит ахаҵа рашәа… Геи-шьхеи зымҽхакны игылаз аԥсилаа ари ашәа иазыԥшызшәа иаамҵадырст. Аӷацәа рхәы-ржьы аргыло, дара аԥсилаа злаҟам иалаҟахартә ргәы архаҵо, еиҳа-еиҳа ажәҩанахь ихалан, нырцәҟа инаҩуан ахаҵа рашәа. Уи ашәа амч аурымцәа ирныруан. Ирдырт ашәа зҳәоз дарбанзаалак ус аламала идгьыл уаҩы ишиимҭо.
Улигати Иоани неиҿаԥшы-ааиҿаԥшит. Иахьымнеиц, ирымбац, измабашьыц иҟада… аха ари аҩыза уажәада ианымиац, ҳәанҳәахлагьы џьара иҟалахьеит ҳәагьы рмаҳацт.
Нырцәи аарцәи ҩ-рык еиҿагылоуп. Еиҟәызҭхо – рыбжьара згыгцәа ргыланы ииасуа аӡиас ауп. Уажәымзар-уажәы напышьашәала еилаларц згәы иҭоу Егры иазынкылару? Амала, аарцә аԥсилаа иааҭдырҟьаз ахаҵа рашәа, лаԥшхырԥагак иаҩызахан, еимгеимцараха, ажәҩан аҟнытә идоуҳа мчны иаашьҭызшәа ауп нырцә ихықәгылаз аурымцәа ишрызнеиз, Зымчи-зылшеи, забџьари, зхыԥшеи рыла адунеи зырхыџхыџыз, аԥсилаа ирҳәоз ахаҵа рашәа иаҳәынҷан игылан.
– Аԥсшәа удыруашәа ауп ушыӡырҩуа, – иалтәжәҩа кьынааӡа дахьгылаз ҿааиҭит Улигат.
– Исаҳауеит.
– Аԥсшәа удыруоу?
– Ааи.
– Иустиниан узалихыз уажәшьҭа издырт, – ихәыцырҭақәа цыгәҵыхәаԥҵәахазшәагь даабырџьеин инациҵеит, – ирҳәои, нас ирҳәа?
– Аҭырџьманра сцәуадаҩуп.
– Нас иуаҳауа зхәарҭои, иузеиҭамгозар?
– «Бга-лаԥсшәа аӷа рыгәҭа ибжьысыз…»!
– Уи дызусҭада?
– Дара дыртәхап…
– Уаҳа, уаҳа?
– «Быжь-гәыжьк рыла аҟәараӷ зхадыршәыз, ххьа рахәыцшәа иԥызыҵәҵәаз…»
– Нас уигьы дрыцума?
– Дрыцзар акәхап, акрыздыруоу… – «Иаҳәа цҳафыр ӡашәа ирҵәит». – Уаҳа, уаҳа?
– «Ԥысҳахыра изнышәынҭрахаз»… – Урҭ зусҭцәадаз?
– Ирықәлоз ракәхап.
– Аҩысҭаацәа, – ҿааиҭит Улигат.
– Адомбеиқәа, – иҳәеит уи аҭакс Иоан.
– Мап, иаҩысҭаацәоуп, – деиҭанақәыӷәӷәеит Улигат. – Адомбеиқәа – еиҭеиҳәеит Иоан.
– Иустиниан дџьасшьоит, угәра ганы абри аус аҿы уахьсываиргылаз. – Избан?
– Избанзар, уара укавказтәуп.
– Ааи, скавказтәуп, аха уи абасԥырхагоу?
– Шәарҭ кавказаа даҽа-шьоукы шәанрабашьуа шәхацәоуп, амала атәым даншәабашьуа, шәыгәра агара уадаҩуп.
– Усзеилкаауам.
– Сеилукааит, аха сузеилымкаазшәа ҟауҵоит. Уигь шәара ишәҟазшьоуп.
– Анцәа иныс ушысзеилымкааз.
– Аҳәынҭқар иҟнытә азин сымам акәымзар, ар рԥызара аҟнытә ухы уақәиҭыстәуан.
– Ибзиоуп, аха избан?
– Избанзар, уажәазы аԥсилаа ҳахьрабашьуа Амрагыларахьтәи Римтәи аимпериа аиааирц уҭахӡам.
– Уара унапаҵаҟа сыҟам, чынлагь ҳаиҟароуп, ҳаргьы хаз-хазуп. Уажәы Егры иаахықәгылаз сыр роуп. Ус анакәха, уара иуҳәо башоуп, сара сыдҵа ауп аус злоу.
– Ус шакәу здыруеит, аха аказы суазҵаар сҭахын, егьа умҳәан ҳнапы иану хықәкык ауп.
– Сузыӡырҩуеит.
– Угәы иҭоуи? Умжәылаӡои?
– Мап, ажәылара иаԥсам, уи ҟәышрам.
– Избан?
– Избанзар, аҩысҭаацәа ҳәа ззуҳәаз нырцә игылоу аԥсилаа, аҩысҭаарас ирымоу сыздыруам, аха аныхаҿы сноугаргьы сықәуеит, ишдоумбеицәоу.
– Уажәы хынтәуп ус уҳәоижьҭеи.
– Изысҳәогь здыруеит, Егры ҳарны ҳрыжәлоит ҳәа ҳалагар, абри аидыслара уаргьы саргьы ҳзыҳәан иҵыхәтәантәихоит.
– Избан?
– Избанзар, шаҟаҩ гылоу убоит нырцә. Аӡәызаҵәык идамхаргьы шьҭахьҟа дхьаҵырц игәы иҭаӡам, иахьхьаҵуа ҳәагьы ҭыԥ рымаӡам. Ус анакәха, урҭ рыдгьыли рхәыҷқәеи рыхьчаразы аԥсра агәхьаа ркӡам. Аԥсра иацәымшәо рахь сыр сзынашьҭуам.
– Ус шакәу злоудыри? – Улигат ибжьы ҵамҵам Иоан игәы кылнаҵәон.
– Ашәа ирҳәо ала.
– Изакә ашәоу удыруама?
– Аԥсуаа ахаҵа рашәа ҳәа иашьҭоуп. Улигат иааицәымыӷхеит, нас зцәымса кьакьа иҭашьшьу акәуа аиԥш дааиԥхьхәыцаан, деиҭаиазҵааит:
– Ҳашԥаныҟәари нас?
– Аибашьраҿы мчыла узымиааиуашәа ануба, аӷа гызмалрыла уиҵалароуп!
– Усҟангьы?..
– Арреиа даҳзылԥхар, ҳара ҳтәы иакуеит.
– Иуҳәарц иуҭаху…
– Уашьҭан ҳалацәажәап, – иҳәан, ижакьа аҵәҩан аиԥш иҿыцәӡа Иоан даахьаҳәын, ишҟа инаҭрысыз идҵанагӡаҩ ажәақәак иеиҳәеит.
Уажәымзар-уажәы баагьы-ԥсгьы рҽеибарк рҿаархоит ҳәа ишыԥшыз, аԥсилаа неиҿаԥшы-ааиҿаԥшит, аӡы аҭалара ацынхәрас рымшьамба неиҵыхны, ар рԥыза ацәмыш изы, шәымҭак иалагӡан ахыҵакырҭа ааилыршьит, егьырҭгьы рыҽқәа иаарҽыжәҵын, гәатабӷата аӡхықә инеи-ҩеиуа ианаақәла:
– Цасҳәа иаҳзыруеит, ҽыҳәҵәыла ҳрыжәлап, – иҳәеит ихьшьԥынҵа ҭархәала Мсым Хәыҷы ивагылаз, зрашь ҽырԥа-ҽырԥоз асанҭырршәыҩцәа рхада.
– Уҽаанкыл, уҽаанкыл… ари акы иазҳәоуп, аха закәхарызеишь?… – зҭак аҟаҵара ицәуадаҩхаз азҵаара ихы инеиҭеит Мсым Хәыҷы.
Егры нырцәи-аарцәи ҩ-рык, агәыла рбаӷьқәа реиԥш, наҟ-ааҟ еиҿаԥшуа ишеиҿагылаз, инеихашәы ихәлеит. Ԥысҳахырахь амҩа иқәлаз аахыс, зыбз еишьцылахьаз хаҵеи ԥҳәыси реиԥш, Улигати Иоани аҵәы шеиларҵоз, зназы Улигат иоурымра ихы иархәаны аԥшәмара ааникылама уҳәаратәы ишыҟазгьы, Егры ахықә иахьааҽԥынгылаз, зегьы наимпыҵабеит. Ар рԥызаҩк иаҳасабала, шьҭахьҟа захьӡыз издыруамызт, джәылаҩын. Ажәылараан акәын ианааԥшуаз иҟазара. Аԥхьа инашьҭтәу, иахьынашьҭтәу, урҭ ирыцхрааша, аганахьала ирхыкәшаша уҳәа, ауасҭа бзиа аҩны ауасхыр ашьҭаҵара инаркны ахаҳә-ҵәаҳә ақәҵараҟынӡа аки-аки еихаргыло ишнеиго аиԥш акәын, ир аиааира шдиргозгьы. Шьҭахьҟа хьаҳәшьа ззымдыруа атактика ӷәӷәа змоу ар рԥыза ҳәа зизырҳәозгьы убри ауп. Иоан даҽа уаҩын, даҽакалаӡа акәын дшеибашьуазгьы, ҩ-рык еидысланы, зыхәцәқәа еибакыз алақәа реиԥш, ианнибарҵәозгьы, аӷа ҩысҭаарас иҵаигалаша дазхәыцуан. Уи ауп Иустиниан «астратег» ҳәа зизиҳәазгьы. Амрагыларахьтәи Римтәи аимпериа аҳәынҭқар Иустиниан Актәи абас еиуеиԥшымыз ҩыџьа ар рԥызаҩцәа хазы-хазы ҩ-рык рыҭаны Ԥысҳахыраҟа амҩа ианықәиҵоз, раԥхьатәи амш инаркны аиканра шҵыргоз, еишьҭашәарыцо ишеишьклаԥшуаз, уимоу, еижәхысланы ацәгьеибаҳәара ишалагозгьы идыруан, аха игәҭакы хадаҵәҟьа даҽакын: Улигат ижәыларала ԥысҳахыраа цҟьашәҟьа игап, Иоан игьангьашрала Ԥысҳахыра ҽазны ахы изымҩахо иҟаиҵап ҳәа акәын. Аимпериа иаҵагәаз егьырҭ ажәларқәа зегьы рзы рцәа иҭазырӡыӡо, рхәы-ржьы еилазыргыло ҿырԥшны иҟалар акәын Ԥысҳахыра.
Убриазы ауп ар рԥызаҩцәа зны аԥыжәара аӡәы изааникылоз, ашьҭахь – аҽаӡәы. Дара аҩыџьагьы ирызгәаамыкӡаӡакәа аԥхӡы ныԥхьаҳәаны изкарҭәоз, рылахь акыҷырақәа зеизыҵәаз – дасу идҵа шынеигӡара, аҳәынҭқар иҿаԥхьа еиҳа еиӷьны дышгылаша акәын.
Ала шәарыцақәа ҵаруа, иҿҟьаса ажьа ианашьҭоу, уи агәыҭҟьа-ԥсыҭҟьара акәхарым дара зызхәыцуа; иахьӡаны, ашьҭахьтәи ашьапы инамҵасны ирԥаҟьԥаҟьуа иаманы, иҵыхәаршәшәо ашәарыцаҩ иаԥхьа иааганы аԥхьа ишьҭазҵо ҳәа еиндаҭлозар акәхап…
Рыцҳарас иҟалаз, хыла ихәыцуагьы-изымхәыцуагьы, ицәажәогьы-изымцәажәогьы ахьеиԥшу ауп. Ус ҟалашьагьы амамзар акәхап ауаҩы, снаӡоит ҳәа дшаҿугьы, зганахь дзықәымлаӡац аԥсабара амч ду аҿаԥхьа.
– Ҳашԥаныҟәари уажәшьҭа? – Улигат шьыжьы зҭак имаҳаз азҵаара ииҭахт Иоан, адәахьы ишылашьцара ианылашьца.
– Сара стәала, аԥсилаа рабашьра иаԥсам, – иҳәеит Иоан, изаԥсам атәы иҽаламгалакәа.
Улигат, ажәҩан ааимҟьан фырхык шиашаз дара рышҟа зҿаазхаз ибазшәа, азныказ дҩаҭрыст, аха алушәак ихы инапаҿы иааиган, иҽыҟажауа ҿааиҭит:
– Аҳәынҭқар Ԥысҳахыраҟа ҳзааишьҭыз аԥшаахьырсразы акәу, ҳаибашьырц акәу?
– Ҳаибашьырц ауп, Улигат, ҳаибашьырц.
– Ҳара аԥсилаагь, абазгаагь, амсымқәагь, асаныгцәагь ҳашрышьҭоу ԥысҳахыраа ҳәа ауп.
– Ааи, аха…
– Ус анакәха, аԥсилаа, шәыххь аагеит ҳәа, рхы ҳнапы нықәшьны, абазгаа ҳрабашьуеит ҳәа ҳазладәықәлари. Ҳдәықәларгьы, аԥсилаа ҳрышьҭуоу. Аӡнырцә еиқәных иааины изаақәгылаз, шәхаҵкы ҳцааит ҳәа рнапқәа ыргьежьуа иаҳԥыларц акәӡам, иҳабашьырц, ҳамҩа ркырц ауп.
– Саргьы издыруеит ус шакәу.
– Иҟалеи нас?
– Аԥсилаа Ԥысҳахыра аӷа далаҳамҵеит ҳәа иштәоу иаанхар еиӷьуми.
– Излеиӷьуи, ҳаларымҵаҵәҟьазар? – Убри ауп аус злоугьы.
– Ма сара сургаӡарц уаҿуп, ма…
– Мап, џьым, мап.
– Мап акәым, аха ааи, џьым, ааи.
Иоан дааиԥхьхәыцааит. Ихы-иҿы уажәы-уажәы аҽеиҭанакуан, зны илашьцан, нас иаҩысҭаахә дихалазшәа, аԥышәарччара даҿын. Улигат уиак изыхгомызт, дараапкуан.
– Иахьатәи амш – уара иумшын. Сара аҳәынҭқар иҿы уи азы ҭак ҟасҵом. Уара ҟаҵатәыс иуоуеит, иуҳәаша уажәнатә уазхәыц, – ибжьы днақәыӷәӷәа-нақәыӷәӷәо ацәажәара даҿын Улигат. – Уаҵәы иҟасҵаша сара издыруеит. Мшәан, сара сыр сара истәыми…
– Шьҭахьҟа хьаҳәшьа ззымдыруа, атактика ӷәӷәа змоу ҳәа ауми аҳәынҭқар дышушьҭоу?
– Уажәшьҭа аҵәы сылаҵара уалагахт.
– Сыгәгьы иҭам.
– Нас иуҳәарц иуҭахузеи?
– Абраҟа ауп иахьаарԥштәу атактика ӷәӷәа.
– Наҟ-ааҟ ҳаиҿагылоуп… ажәылара ацынхәрас ҳгыланы ҳаԥшуп… Уи аума атактика ҳәа узышьҭоу…
– Уигьы тактикоуп, аха сара астратегиагьы сазхәыцуеит. – Аҵәылаҵара анаҩсангьы, ус кры узхәыцзар…
– Ҩ-рык ҳамоуп. Сара хадара ззызуа аӡиас арӷьарахьтәи аԥшаҳәа ргәыҵак ахықә ихықәгылоуп. Ус ишыҟоу иаанхароуп уаҵәгьы. Уара ур Жәыргьыҭ иалалаанӡа иаанаҳкылт. Уи аӡбахә аԥсилаа зынӡаскгьы ирыздырӡом. Ус ишжьоу иагьаанхароуп. Амала, уахатәи аҵх иалагӡаны, ур анышьқәа инарҭартәаны, мшынгәыла шьыжьы Кәыдры уӡхыҵроуп. Гонес инхо аурымцәагьы уахь инеихьеит. Уаҵәы ашьыжь ианаашо Кәыдры нырцә ахықә аанышәкылоит. Себастополь инхо аурымцәагьы ацхыраара шәырҭоит. Абасала, аԥсилаа Ԥысҳахыра ҳалармыжьларацы Егры ишхықәтәало, рышьҭахьҟа рымҩа ԥаҳҵәоит.
– Иара убриалагьы?..
– Иара убриалагьы аԥсилааи абазгааи асал ҩарыбжьаҵаны еиҟәаҳҟьоит.
– Уажәы аԥсилаа ҳара ҳжәылара иазыԥшны нырцә иштәоу…
– Ааи, ааи Кәыдры нырцә ҳара ҳарзыԥшны ҳтәоит. Ирҭахызар ижәылалааит, ажәылара зеиԥшроу усҟан идҳарбап.
– Аха уара ур?
– Сара сыргьы, Улигат ухаҵкы, уаҵәы ишшара ианаашалак, аԥсилаа ишырбо агаҿахь инкылган, анышьқәа инарықәыртәаны Анаҟәаԥиа иӡхызгоит.
– Иоан, ухаҵкы, аҳәынҭқар «астратег» зузиҳәои ҳәа акыр схәыцхьан. Уажәшьҭа издырт… – Улигат иааицәымыӷхан ихы аалаирҟәит, – иахьа ишакәым ала сухцәажәон… уимоу, уаҵәы аҳәынҭқар иахь ауаҩы дсышьҭырцгьы дсырхиахьеит…
– Усзашшырц аума?
– Ачарҳәара ҳзууит ҳәа сгәы иаанаган…
– Акгьы аурым, ма уажәшьҭа ҳахьеилибакааз бзиоуми. Амала, ауаҩы дырхианы дахьумоу бзиоуп. Анаҟәаԥиа шаашьҭаҳхлак ддәықәаҳҵап Константинопольҟа.
– Ихирзааит иуҳәаз!
– Ихирзааит уаргьы умҩа!
… Адырҩаҽны ашьыжь Егры аарцә зымпыҵакны игылаз аԥсилаа ируа-ирҳәо иақәымшәо еилахеит Иоан иеибашьцәа анышьқәа ирҭаланы амшын ианхыла. Даргьы амшынуаа ҳәы рыхьӡ-рыԥша гахьеит, анышьқәагь рымоуп аха иааг… иабаҟоу… Мсым Хәыҷы инаиркны аӡәы ихахьы имааит аӷа амшын абасала ихы иаирхәап ҳәа.
Аԥсилаа ҽыжәлеит… агаҿа иаваршәны идәықәлеит аурымцәа ӡхҳажьуам, ршьапы Ԥысҳахыра иқәдыргылар аауам ҳәа. Ус иагьыҟарҵон, Кәыдры нырцә аӷа иааникылахьеит ҳәа шьыбжьаарымԥан аиԥш ирԥыргалаз ажәабжь хлымӡаах акәымзар.
Аҵла иалҟьаз амаҭ ицҳаит ҳәа шырҳәо аиԥш, убасҟан ауп Мсым Хәыҷы ианидыр Иоан инацәахы дшахыкәиршаз.
Ихаԥыцқәа аҿҿа аарыҵгеит.
Аԥсырҭ дзыцәшәоз абри акәын. Шаҟантә иҳәахьаз аурымцәа Ԥысҳахыра еиҩырсса-еихырсса иқәырҵеит ҳәа, урҭ абас ҭымра-ҭымра аԥсилааи, абазгааи, мсымааи, асаныгцәеи ирыланхонаҵы, ара иаку ажәлар, иаку аҳәынҭқарра, иаку адинхаҵара ҳәа Аԥсуа католикоси иареи зхы ркыз рзынагӡараны иҟам. Иаку аԥсуа жәлар злаҟалои, ирызгәаамыкӡаӡакәа иааины, уажәы хаала-мчыла еидыслоит ҳәа дызҿу абшьҭрақәа ирыбжьанхазар. Дыхрыбзакәырбзо, укәа дҭаланы умаӷра дкылсуа иахьа урымк дахьнеиз, аԥсуаа ихьаԥшны иаахьаԥшаанӡа ашышкамсқәа реиԥш еицрыхәхәа ишьҭаланы ҳаблак, қыҭак рымҽхак ишынхо рбоит.
Дгьылмзар иҟоузеи, инхалааит ҳәа рыгәшәа-мшәа ҳәо ишрыцхраауаз, аамҭа акыр бжьалоит. Иацы дсасны зхы збоз, иахьа ари адгьыл зтәыҵәҟьоу ҳара ҳауп ҳәа иԥаԥашькны иаақәгылт. Уигьы азмырхакәа, аԥсуаа ҳандырҵәоит, шәҳацхраа ҳәа иҳәҳәан, Иустиниан Амрагыларахьтәи Римтәи аимпериа аҟнытәи ар ааишьҭит. Рыбӷа ӷәӷәазшәа анырба, даргьы абџьар кны ар инарыдгылт. Аԥсуаа ықәҳамцар аауам ҳәа рҽазыркит. Арахь аԥсуаагьы рҽырзеидымкылт: Мсым Хәыҷы Кәыдры дызмыруа имҩа ԥырҵәеит; саныгаа еидыркыло аимышьҭрақәа макьана имаац, Ремсаг иакәзар Ҭасраҟәа ақыҭан дааихьеит ҳәа шырҳәоз, аҽнышьыбжьон иргьы иаргьы иахьца-иахьаа уаҩы изымдырӡо иаабжьаӡт…
… Арахь Иоан ир иманы Анаҟәаԥиа аԥшаҳәаҿы дыӡхыҵт.
– Аԥсҳа ухаҵкы, – иҳәеит ақьаҳиа.
– Ремсаг даама?
– Чарҳәара иуит, аурымцәа рахь диаст…
Аԥсырҭ ихы-иҿы шьакәарак ықәымкәа иааԥсадахеит.
Ачарҳәара иага иԥшӡаны сахцәажәоит ҳәа уҽазукыргьы, ишчарҳәароу иаанхоит, аха ԥысҳахыраа аԥсра иаиааины… аԥсра иаҿагыланы ианықәԥо… жәларык раҳасабала аҟазаареи аҟамзаареи ианырбжьагылоу… ачарҳәара зуз ауаҩы дзықәгәыӷуеи…
Аԥсырҭ ижәлар иман дызқәылаз амҩа хьамҭа, амҩа ҭагәҭас аҿы идгылоз шырацәаҩыз аиԥш, иҿагылозгьы ыҟан. Џьоукы аргама иқәԥон; даҽа џьоукых, Ҭлаԥс иеиԥш иҟақәаз, иҿаҿы акы рҳәон, ишьҭахь – ҽак ҟарҵон; иҟан аҵашьыццәагьы… Аха убарҭ зегьы Аԥсырҭ ишиҿагылазгьы, доусы иара итәала Ԥысҳахыра бзиа ибон. Ԥысҳахыра ыҟаӡамкәа аҭоурых иалаҳарӡуеит, аԥсуаагьы рыԥсадгьыл иқәаҳцоит ҳәа ианаа, маҟаҿамҳәа ахәыҷы инаиркны шәышықәса ирҭысхьоу абырг иҟынӡа ажәлар рҽеибарк иангыла, чарҳәара рзуны аӷа иахь ииасыз дзықәгәыӷуеи… Иԥацәа, иԥҳацәа, имаҭацәа иреиҳәараны иҟоузеи…
Раԥ вакьыцла иаанда рымшышуазар… Қьабаа рқәаб ду инапы ҭырымшьуазар… Ачаландар еимаақәа наганы ишьарымҵазар дхызхи Ремсаг агәаҟцәгьа…
– Агәыҳәы изхара ҟалаӡом, – ҿааиҭит Уазбақь.
– Акы змам иоуп акы иазхьуа, Ремсаг зегь иман, – иҳәеит Аԥсырҭ, – игыз?
– Игымкәа, ишԥаигмыз?
– Ак згыз игыз идыруан, шәкы згыз игыз издыруамызт, – ацәажәара иҽналаирхәт Арланаа рхыбаҩ Бадрыҟәа-иԥа Ҳаџьмаҭ.
– Зегь реиҳа изыцәшәатәу азхарамфеи аҵашьыцҩи роуп.
– Ҵысхшымзар иҩны ицәырымҵуаз акгьы ыҟамызт. – Аха аҵашьыцра?
Дызҵашьыцуадаз? – Аԥсырҭ дҵааит.
– Уара дуҵашьыцуан, – аҭак ҟаиҵеит Бадрыҟәа-иԥа Ҳаџьмаҭ.
– Сароу?
– Ааи, уара.
– Избан?
– Избанзар, аԥсҳара дашьҭан.
– Ремсагу?
– Ааи, ааи, Ремсаг.
– Аҽада акәадыр ақәуҵар иҽхома? – иџьашьашәа дҵааит Уазбақь, – аҽадазы ишоу акьахь ауп.
– Ибзиоуп, аха аҽада акәадыр акәу, акьахь акәу иуҭаху ҳәа аӡәыр дазҵаахьоума?
– Сара шәҩыуаа рхыс дҟасҵарц сгәы иҭан, – иҳәеит Аԥсырҭ деиԥхьхәыцаан.
– Шәҩуаа рхыс иҟаҵатәу Ремсаг иакәым, аха Хыш иоуп…
Ахгьы ихагылоуп, алым агәгьы изҭоуп, амчгьы имоуп, – ҿааиҭит Уазбақь.
– Дагьбылхьеит, дагьҷыҷхьеит, дагьеибашьхьеит, – инацирӷызит Алхас, – шықәсык ахала-аҵыхәала ҳбаа-хырӷәӷәарҭа иагу-иабзоу аҟаҵараҿы, аса аршәраҿы, аҳәа аҟьараҿы, напышьашәала аиқәԥара уҳәа рҟны ҳаибашьцәа иҿырҵааз рацәоуп, – ҳәагьы нациҵеит.
– Ибзиоуп нас, шәҩуаа иҭаны абаа-хырӷәӷәарҭа агәашә хадаҿы дыргыл, – Аԥсырҭ Алхас инаидиҵеит.
Иоан ир иманы Анаҟәаԥиа дшааӡхыҵыз аиԥш, абаа хырӷәӷәарҭа днагәыдлан игарц иҽазикит. Аха абаа нацәкьысла иагәҭасыз диҩызахеит. Мышкала акгьы илымшеит, ҩымш рылагьы иамуит… Амчыбжь инахылеит… Амзагьы нҭыкәкәа ицеит… Арахь Анаҟәаԥиа абаа-хырӷәӷәарҭа шгылац игылан.
Иоангьы Улигатгьы ирзымбатәбараз, амацәаз ахы иҭарцалазшәа изыкәшаны итәаз абаа аҩнуҵҟа иҟаз ауаа афатәгьы ахьрымаз, арыжәтәгьы ахьрымаз ауп.
– Аӡы рыгхараны иҟаӡам, – иҳәеит Ремсаг, – аарҩара бааԥсӡақәа раан, лбаа агәаҩараҿы аӡиасқәаҵәҟьа анҭабоз, абаа иаҵаҟаҵоу аҵеиџь мышкы заҵәык иадамхаргьы аӡы агханы иҟамлацызт.
– Абни ашьха кьышәкьышәраҿу? – Улигат изымбатәбараха дҵааит.
– Ааи, ашьха кьышәкьышәраҿы!..
– Аӡы уанӡа иҩазгои?
– Изларҳәо ала, доуҳа мчуп, – изҵаара аҭак ҟаиҵеит Ремсаг.
… Шә-камбашькрцәақәа еиларсан, шәышықәса зхыҵуа аџь-цәа лакәыршаны иҟаҵаз аҭраҳ, ацәҳар аиԥш, шәҩыуаа ирзышьҭымхуа ахаҳә анҵаны, шә-уӷәк аиа иаханы, ахәымпал ианҵаны ахҿа аныршьҭуа аиԥш, Анаҟәаԥиа акәацәра аҟнытә есышьыжь агаҿахь, амшын аԥшаҳәаҿы игылаз Иоани Улигати рыр, ажәҩан иалууаа еимгеимцараха иниаҟьало афырхқәа реиԥш, ирызлеиуан.
Иоани Улигати илакәшьаны иахәаԥшуан ари.
– Доуҳа мчымзар арҭ ахаҳәқәа шьҭызхуа, аҽа мчык сыздыруам, – иҳәеит Улигат.
– Доуҳа мчым, бџьаруп ари, – наиаҭеикит Иоан.
– Ԥысҳахыраа ари аҩыза абџьар рымоуп ҳәа смаҳацызт. – Ԥысҳахыраа зхылҵыз Нарҭаа еибашьцәа ӷәӷәақәан. – Нарҭаа уҳәоу? Изусҭцәада урҭ? Уажәраанӡа изысмаҳацзеи рыӡбахә?
– Шәҩеишьцәа ыҟан, ртәыла мацара акәымкәа, Кавказ џьара залымдарак ҟалеит ҳәа раҳар, ҭынч итәомызт. – Ибзиоуп, аха сара изысзымдыруеи?
– Иацтәи усхәым сызлацәажәо. Уижьҭеи акыр шәышықәсақәа, иҟалап азқьышықәсқәагь цахьазар.
– Уара иалудыраауеи?
– Анкьаӡа урартаа ҳәы изышьҭаз сара сыжәлари дареи еигәылацәан.
– Ус ҟалашьа амам. Ермантәылеи Ԥысҳахыреи агеи-ашьхеи рыбжьоуп.
– Уажәы усоуп, аха усҟан, абарҭ ԥысҳахыраа зхылҵыз хаҭҭаа, зынгьы кас-касаа ҳәы ззырҳәоз, рҟәыҵәак Азиа Маҷ инхон. Рхатә ҩыра, рхатә культура рыман. Ашьҭахь хеҭҭаа ҳәа даҽа-жәларык ҩарыжәлан, ртәыла рцәыргеит. Уигьы азмырхакәа рҩырагьы, ркультурагьы ртәыртәит.
– Нас иабацеи иахырцаз ахаҭҭқәа.
– Миоҭатәи амшын аҟынӡа Амраҭашәарахьтәи Кавказ акәакь зегьы рымҽхакны инхон рбызшәала ицәажәоз урҭ рашьцәа. Рыҽрыдыркылт ҳәа рҳәоит. Уи ашьҭахьгьы, анкьатәи ҳадгьылқәа ҳнапаҿы иаагоит ҳәа ԥысҳахыраа рабшьҭрақәа ируакыз кимериаа ирдыды-ырмацәысны изныкымкәа-иҩынтәымкәа Кавказ иахысны, Азиа Маҷ рнапаҿы иааганы, урартаа рҟынӡагьы инаӡахьан…
– Нас урҭгьы абри аҩыза абџьар рымазма? – Ирыман рҳәоит.
– Иахьӡуи?
– Азаандаҟ.
– Еллада иаҳмаҳац уи ахьӡ.
– Елладаа шәыхьӡгьы ԥысҳахыраа рбызшәала иаанаго удыруоу?
– Иаанагои?
– Алада-уаа ҳәоуп иаанаго.
– Елладаа ҳахьынхо Кавказ иадкыланы игәоуҭозар ладараҵәҟьоуп.
– Ԥысҳахыраа рҭоурых ҳара ҳашьҭам, – иҳәеит Улигат, иаҳаз ажәабжь шигәамԥхаз изымҵәахуа.
– Ус иага иҟазаргьы, зҭоурых дуу жәларыми? – уи инаиаҭеикит Иоан.
– Адунеи, џьым, шаҟаҩ ықәнагалахьоу удыруоу, шаҟаҩгьы аныӡаахьоузеи? Ҳҳәынҭқар уареи сареи ҳнапы ианиҵаз Ԥысҳахыра аҭоурых азҵаара акәӡам. Ԥысҳахыра адгьыл аҭарцәроуп. Нас ашәышықәсқәа, азқьышықәсқәа аниаслак, ԥысҳахыраа рыԥсадгьыл абаҟаз ҳәа иԥшаалааит, аҭаххаргьы, абри адгьыл дара ирыԥсадгьылын ҳәа ишьақәдырӷәӷәааит, иалырхраны иҟоуи, дара руа-ршәаџь ара ианыҟамлалак.
– Аӡәырҩы аныӡаахьеит ари адунеи, аха аҭоурых аанхеит.
– Уаҵәы иҟало, уаҵәтәи амш иатәуп. Сара сзызхәыцуа иахьатәи амш ауп, ухаҵкы Иоан.
– Уаҵәтәи амш зыҟалаӡом, иахьатәи амш аныҟамла, ухаҵкы Улигат.
– Иоан ухаҵкы, уареи сареи ҳҭоурых аҳәынҭқар ҳнапы ианиҵаз адҵа анагӡароуп. Ус анакәымха, иахьазы ҳзызхәыцша абни азаандаҟ ҳәа зыӡбахә уҳәаз абџьар ауп. Абаахырӷәӷәарҭаҿы уи аҩыза абџьар рыманаҵы рымԥан ҳақәрыжьлом.
– Уи саргьы акыр сазхәцыхьеит, – иҳәеит Иоан, – аха мчыла…
– Мчыла иауазар, уиаҟара усырҳәомызт. Мчыла изымуа усуп. Убри азоуп сызувагьежьуагьы, – наиаҭеикит Улигат.
– Сара исывагьежьтәӡам.
– Егры ахықәаҿы ҳаибашьцәа ршьа цәыкәбарк камҭәаӡакәа аиааира ду ҳургеит. Уаҟа ҳаибашьызҭгьы аҵыхәтәа шыҟалашаз акәӡам уажәы сзызхәыцуа… Аԥсырҭи Мсым Хәыҷи рымчқәа еидырҵазҭгьы, ани абаа ашьҭыхра акәым, аранӡагьы ҳаармышьҭыр ҟаларын. Изхысҳәаауа, урҭқәа зегьы зыбзоуроу уара уоуп, аҳәынҭқаргьы изысыцҳахьеит. Убасҟан аиԥш абраҟагьы акы ҳзуԥшаароуп, уда ԥсыхәа ҳамам. Убри азоуп сызувагьежьуагьы.
– Сара исывагьежьтәӡам, – еиҭах ииҳәац иҳәахт Иоан. – Нас извагьежьтәыда, уара уакәымзар?
Иоан инацәа Ремсаг инаиқәикит.
– Ремсагу? – иџьашьаны ҿааиҭит Улигат.
– Сароу? – уажәраанӡа аӡы иҿы иҭарҭәазшәа ҿымҭ реицәажәара иазыӡырҩуаз Ремсаг ихаҭагьы изымбатәбараха Иоан иахь даахьаҳәит.
– Ааи, уара, – иҳәеит ҭынч Иоан.
– Сара издыргәышьои? – иҽрыцҳатәны инапқәа наигәыҵаиԥсеит Ремсаг.
– Убри ауп аус злоугьы, – еиҭа днақәыӷәӷәан ииҳәац иҳәахт Иоан.
– Ааи, аха…
– Умыццакын, Ремсаг, ухәыц… Ари аҩыза абаахырӷәӷәарҭа акәым, ақьалаҵәҟьа маӡак аҵамкәа иҟалаӡом. Аус злоу убри амаӡа аилкаара ауп.
Ремсаг ихы-игәы дҭаланы иргәыбзыӷра даҿын Иоан.
– Хыхь иқәтәоу зхьышьаргәыҵа ҳакәхшоу анцәа ду ибоит акрыздыруаны сыҟазар шәара ишышәцәысымҵәахуа, – дааӷьаҵәыӷьаҵәит Ремсаг.
– Издыруеит, Ремсаг, издыруеит. Ҳара ҳахь уаниас нахыс гәыкԥсыкала ушаҳзыҟаз ааурԥшит, – Ремсаг игәшәамшәа аҳәара даҿын Иоан.
– Аиаша уҭахызар, – рцәажәара иҽналаижьт Улигат, – сара Ремсаг зынӡаскгьы игәра згаӡом.
– Ухаҵкы Улигат, иуцәажәашьоузеи? – уи ишҟа даақәгьежьааит Ремсаг игәы еимлагәа икны.
– Угәра зызгари?
– Шәара шәахь смиаси.
– Ус иахәаԥшуа уара уоуп, сара даҽакала сахәаԥшуеит. – Аҽакала хәаԥшышьас иамоузеи?
– Аԥсырҭ идҵала уиасзар? – ҿааиҭит Иоангьы.
– Ҳазлаҟақәоу ҭуҵаауазар? Иҳагу-иҳабзоу анахь – Улигат инацәа Анаҟәаԥиа абаа-хырӷәӷәарҭа ашҟа инаирххеит, – ирзынауцҳауазар?
– Сароу… Сара, мшәа… – Ремсаг иҿы акызшәа дызцәажәомызт, игәы еиҳа-еиҳа еимаирӷәӷәон… иԥсадахаз иқьышәқәа цәышҟҟараӡа иҵысҵысуан…
Иоан Улигат аӷьатамахжәаҩ ҳәа акәын дышишьҭаз. Аха уажәы Ремсаги иареи реицәажәара иҽахьашьклаижьыз игәы иахәаны дԥышәарччо дихәаԥшуан.
– Уара узԥышәрыччои, – уи днаизыҭрысит Улигат. – Усгәаԥхоит, усгәаԥха…
– Еиҭа аҵәы сылаҵара уалагахт.
– Исҭоубоуп, гәыкала ишысҳәо, амала…
– Амала?
– Аҽыҵәҟьагьы амгәырха рыӷәӷәацәатәым, иԥҵәар алшоит.
– Иоан ухаҵкы, ииҭахузеи ари ауаҩ сара сҿы. Саргьы суаҩуп, агәы сымоуп, ахаҳә уршыргьы иԥжәоит…
– Цәгьара узиурц дашьҭаӡам. Ицәажәашьа маншәаламхеит акәымзар. Уаргьы ҳаргьы ҳахшыҩ еилаҵаны
абри абаа шьҭаҳамхыр, шьҭахьҟа царҭа ҳамаӡам. Ҳара аҳәынҭқар Иустиниан аҩныҟа ҳнаишьҭраны ҳаҟаӡам; уаргьы, иахьынӡаздыруа, Аԥсырҭ иԥсы ҭанаҵы уҩныҟа унаишьҭуам.
– Шәара шәахь саниас нахыс ус шакәу сымдыркәа…
– Убри азы ҳуҳәоит уеиҭазхәыцырц. Абаа-хырӷәӷәарҭа злауашәшәыроу маӡак аҵамкәа ҟалом.
– Излауашәшәырои иӷьазӷьазуа иқәгылоупеи. – Амаӡа иаҵоу ала, амаӡа…
Ремсаг ихы ижәҩахырқәа ирызнымкылазт ирхырҩны хланҵы ианҭала, иҩнапык рыла дахьнамҵасыз, импыҵыҩрырҳәа дшәозшәа, еимлагәа икын. Аха иахьыхьамҭацәахаз иахҟьоу здырхуада, аҟәараҟәанҽа аиԥш изазамазон. Ааҷаҵас Анаҟәаԥиа анаара инаҵәи-ааҵәиуа иалдаз амҩахәасҭахь уажәы-уажәы дынхьаԥшлон… «Наҟоула ишьыркыцны ахрачаԥа ҭаҳәҳәоуп…» – иабхәындацәа Мсымааи иареи Цыбла аҳҭынраҿы еидтәаланы ианеицәажәоз Анаҟәаԥиазы ирҳәоз зегьы аҩныргәы инықәырԥсаз аԥш-ҿырпы цырақәа акәты акакала ишаҟәшәо аиԥш, ажәа-ажәала игәалаиршәон.
Аԥсра дақәгәыӷуан акәымзар, абри аҩыза дақәшәоит ҳәа дыҟамызт. Ишьадахаз илахь ипҟыш-пҟышӡа аԥхӡы хьшәашәа иалҵуаз раса-цырак, раса-цырак иаҟараха иӡамҩа иаҿыкәкәаны икаҭәо ацәыкәбарқәа реиԥш, еишьҭаланы иаԥхьа адашьма иқәҭәон. «Сыжәҩа кшеит акәымзар, исусхәыз арҭ рахь…» – ихәыцра неиҭаԥан ихы азҵаара неиҭеит.
Ала маҵуар иҵдырҟьо ажьеиԥш дшәацәан, аӡа икыр иҩо, аҩа икыр иԥҵәо, ииура, ииҳәара дақәымшәо, ихы зқәыикра изымдыруа, абахә иаҿҟьаны илеиуа днапҟьа-шьапҟьо, зны ахаҳә дшамҵасуа, нас ацаҟьа иаҿиааз аҵла махә скуеит ҳәа иҽшазикуа аиԥш, дхәыдцәырххон, дхәыдцәырххон… Ас ауаҩы даншәалак иҽырҭынчны,
ихы аҭыԥ аҿы иааганы, дзыниаз-дзынԥаз зегьы акакала иԥкаа-ԥкаауа, аки-аки еиҿырԥшуа, амаҷ аҟнытә аду ахь диасуа, дзышьҭоу адац ахьыҟоу днаӡаны инацәақәа аларԥс икуазароуп. Ус аҳәара мариоуп, аҟаҵара уадаҩуп. Ремсаг заҟантә иҽазики, имч ақәымхеит умҳәозар… Иабхәараа мсымаа рахь ихәыцра еихон… Гәынхәҵысҭала игәалашәон, зны уаҟа реицәажәараан, иабхәында еиҵбы Мсым Хәыҷы иара ихәашаз акы шиҳәахьаз… Аха иааг, игәалашәом… Уи сгәаласыршәоит ҳәа ихәыцрақәа еизыркәкәаны иабхәараа рҿы даныҟаз ахь иниаганы, уажәымзар-уажәы аҵыхәа снамҵасны искит ҳәа дшеиҩаӡо, данаахьаԥшлак, ихы мыжда ихымхәыцӡакәа еиҭаԥаны асаныгцәа рҿы дшыҟоу ибоит. Даҽа зных, амза ахыц аиԥш иҟоу игәашәхагыла днаҵысны иашҭа дынҭалалоит… Ихы мыжда иҟанаҵозеи, ауахәеиԥш иззаӡа ишьҭоу ихәамц аашьҭԥааны али-ԥси рыбжьара Ԥысҳахыра иахыкәшаны еиҭанагьежьыхуеит.
«Зегьы зхароу сара соуп»… иҳәон уажәы-уажәы. Аԥсырҭ имаҟа дадҿаҳәаламызт, иабхәындцәа мсымаагьы дрыламызт, уеизгьы-уеизгьы маӡа-аргама дырҿагыланы дықәԥомызт, аха дарӷьажәҩангьы дрывагыламызт. Уахьгьы рыгәшәамшәа ҳәо, арахьгьы дԥышәырччо, адәеиужьра агәҭа илганы инагаз ахьтәы мҩа даныланы днеиуан.
«Угәы иаанагозеи?» – ҳәа зҵаарак анирҭалак, ажәлар еибабжьа--еибаҟажалозароуп, иҳәон. Ииҳәоз здыркылара рзымдыруа инеимҵакы-ааимҵакуа ишахәаԥшуаз, абзамыҟә икеиԥсо, аҟәыш иҟәшәоит ҳәа нациҵахуан.
Изыӡырҩуазгьы рнапқәа ҟьаны наҟ инаиаҩсуан.
Ремсаг аламгәа ҭшьаауа дуазыруан. Арахә рхәыжә дара рхала ирҟьоит ҳәа шырҳәо аиԥш, мамзаргьы адаӷь ахала инеины амаҭ ишаҿало аиԥш, аӡәымзар-аӡәгьы днаигәҭасны акәӡамкәа, ихала дааины аткьац днаҿалеит. Шаҟа бзиа дыҟааз: иҩнра-игәара, инхара-инҵыра Ԥысҳахыра зегьы шрыҵарымкуазгьы, иара ихьыԥшыз, аӡы ицҭалоз, амца
ицалалоз асаныгцәагьы маҷмызт… Жәлар гәарҭак ыҟан… Аха зегь зхароу игәаҵа ҭызбӷыҷаауаз ахәац ауп.
«Аԥсырҭ иаҵкыс уеицәоума, уи Аԥсҳа ҳәа изырҳәоит»… – илымҳа иҭахәыҭ-хәыҭуаз иаҩысҭаахә ҭынч диртәомызт. Дааганы уажәы атымитыша даахықәиргылт.
«Иумоу ҳаҭыр узақәҵар – иумамгьы уоуеит, иумоу ҳаҭыр анузақәымҵа – аӷәы-цәҳәы уқәтәоит», – анкьа даныҷкәыназ иаб ииҳәалоз иажәақәа ааигәалашәеит.
«Ахыхь аблахь уханаршҭуеит ҳәа ирҳәо иашоуп акәымзар, сзызхәыцқәо закәзеи», – ихы дазгәааит Ремсаг.
Иҽеиқәҳәалан, деиҭагьежьт Цыблаҟа, иабхәындцәа мсымаа рышҟа.
Ажәҩан агәы инкыдшәан хланҵы инҭалаз аеҵәа иннажьуа ашәахсҭа-па аиԥш, ихаҿы акы аакәеицеит, аха убри ашәахсҭа-па лацәҟәысымҭак иалагӡаны ажәҩан иналаӡыҭ ишцо аиԥш, инеимпыҵабеит акәымзар… Ус игәалашәт мсымаа аишьцәа зны Анаҟәаԥиа абаа хырӷәӷәарҭа аӡбахә шрымаз. Уи иалацәажәозгьы Мсым Хәыҷы иакәын. Аха ииҳәаз иажәақәа рҿы даннеилак инеимпыҵабон. Дахьхәыццәоз илахь акыҷыра еизыҵәан, ихәда иқәҳаз ажәҩан ахьамҭара шьҭихырц даҿызшәа, дҟаԥшьӡа деибакны дыштәаз жәҩангәашәԥхьара ааимҟьазшәа илымҳа иааҭаҩит Мсым Хәыҷы ибжьы. «Анаҟәаԥиа амаӡа здыруа ҩыџьа заҵәык роуп… Аԥсырҭи…» – иага иундазгьы Ремсаг егьи дигәаламшәеит…
Ажәытәӡа ԥысҳахыраа аџыр андырҭәоз зыҵа жәпаз адыргәынқәа шрышьарҵоз аиԥш, Ремсаг ихы аалаирҟәын, ацәардаӷәы иҵаԥсаз аҟаԥ-ҟаԥқәа ааҵиган, инапсыргәыҵа аҟьаҟьара аҟара зҿыжәпара шьҭыхыз рышьхәақәа неиниҟьан, инаишьхаирԥеит, мацәыс-еимҟьараны ихаҿы иаацәырҟьаз аҵыхәа дамҵасаанӡа инеимпыҵҟьаз ихәыцра, ихәамц зегьы иагәылсны, ишьапашҵа ацәымсара иналҟьан, хыла-гәыла анышә ишазцоз еиликаан иҟаԥ-ҟаԥқәа рыла иааникыларц иҭахызшәа. Аҽы иазымиааиз акәадыр дасуан аиԥш, ихы зымхәыцзар, ихы акәын дзысшаз, ирхараз ишьапқәа…
Акәалџьҩы акәалӡы злихуа абҩа абжьада акгьы шимаҳауа аиԥш, Ремсаггьы иибоз ихаҿы лассы-лассы ацәырҟьара иалагоз акәицқәа ракәын.
Иҭааӡа иҟазаргьы, акәицқәа зцәырҵзар, знымзар-зны амцагьы еиқәылап.
Иоани Улигати ихадыршәыз аҟәараӷ еиҳа-еиҳа ихәцәа ҵнакаауан, ԥсеивгаха инаҭомызт. Ишьамхы ларсны дышрыҳәазгьы – иахырымхт. Иара усгьы дхәымаа-жьымааӡа, зжакьа кьацә-мацәӡа иҟаз ауаҩаса данеихәлаҳа, деиџьыԥӡа узиҿаԥшуамызт, дрыцҳахәха акәакьаҿы дтәан. Ашара ааигәахо ианалага, игәы, «сыԥшәма уеизгьы иаԥсоу уаҩым, сиԥырҵроуп, заанаҵы сыԥсы згароуп» ҳәа еиханы, акалакәытла аԥш анырпҟо аиԥш, игәышԥы икыдсылозшәа иҭыҵны ацара иахьалагаз, ашьҭыбжь иоумацәгьаха илымҳа ҵнахуан.
Ҿҳәарас ирҭаз аҵх-заҵә ашарахь ианеиха, аҵәы убла иҭакызар иузмырбоз алашьцара еимыгго ианалага, адамра хьшәашәаӡа иааины ишәхымс илагылазшәа ибеит. Зназы уауаауҳәа дыҳәҳәарц иақәикит, аха ихы идырын, иҿы еимлагәа икит, дыҳәҳәеит ҳәа изхәарҭоузеи ԥысҳахыраа рзы ичарҳәаҩыз, аурымцәа рзы игәрамгахаз… Ԥсыхәа шимамыз аниба, ари зегьы сақәзыршәаз уара уоуп, сҿызхшагьы ҳәа аанарго еиҭа ихы еимлагәа ианик, илахь адақәа ихыснацәа иаҟараны икылчаан, ихәыцрақәа атахсахҳәа еидыслеит.
Иккаӡа ашара адәы ианаақәла, иаргьы дҭаҳәахаа дызлаз ацәа далҵызшәа дыҭрысын, дҩаҵҟьан, аилагарагьы изаазшәа аҟырҟырҳәа дыччан, «Базрыжә-иԥа Нашбаҭаҟәа» – ҳәа дыҳәҳәеит.
Аԥшаҳәа иааҭҟьаз адааз иоумаха Анаҟәаԥиа аиҩхаара амҽхакны иуууа, аԥсӡы аманы иҩеиуашәа ахәахьы ахалара иаҿын.
Макьанагьы зхы аҭыԥ аҿы цқьа имааицыз, зыцхахә еихамгылоз азымҳа-зымӷьа Ремсаг раԥхьа дгыланы, ҩада ихагалаз амҩахәасҭа ианыланы иҩеиуаз аурымцәа ргәыԥ еихыршьалон Иоани Улигати. Мызкы ахала-аҵыхәала ара иҟеижьҭеи иауан-иашәан шьаҿак ҟазымҵацыз арҭ ар рԥызацәа, имырҳәамырза Ремсаг ишьҭалт. Аилҟьаеиӷәыцәразы уаа-ҭрамқәак шракәмызгьы, ар аԥызаҩцәақәак раҳасабала рыҟазаареи рыҟамзаареи Анаҟәаԥиа изладҳәадахаз ала, ҭынч изымтәеит. Излатәарыз, азаақь ихырга ахәыҷқәа реиԥш дахьҵәуоз азмырхакәа, аӡәгьы игәхьаа имкуашәа аниба, Ремсаг ашьыжьтәи арбаӷь аиԥш акәыкәыҳәа ибжьы хҵаны дрылаҳәҳәазар.
Анаҟәаԥиа амаӡа здыруа Базрыжә-иԥа Нашбаҭаҟәа иоуп имҳәазҭгьы, дзықәшәараны дыҟаз здыруаз анцәа заҵәык иоуп.
Улигат, алаҳа-пера ацәа ахымхӡакәа изфо, ахәыҷқәа бызныжәҵас рқьышәқәа шеилнаҳәо аиԥш, абарбац илнаҳәан, дҟаԥшьӡа ихахәда еибанаркын, иӡамҩақәаҵәҟьа ипҟыш-пҟышӡа икылшәытаан иҟаз агәхьаагьы имкит.
«Ауаҩы маҷҟәик уаницнагалалак уманшәалахом», – Иоан илахь дцәыҵыԥшны иаԥхьа игылан анаара иаҿаланы инеиуаз Улигат днеизыԥшит. Хаҵа ҩардаџк иакәын, иоура шмаҷызгьы, дҭаҳаҭыӷьан. «Аҵыс ашьапы ахьыԥҵәо бызла иеиԥызшьуа Иустиниан идибалеи абри… Ус сҳәеит ҳәа аҩыџьагьы аурымцәами, алажьы ала иафом… Снацәхыԥ иаԥсам дахьоурыму мацараз саԥхьа игылатәуп ҳәа иԥхьаӡоит… Ех, ԥысҳахыраа, ԥысҳахыраа. Уи сҳәеит ҳәа рхы ахьыладмырҟәуа мацаразы рҿаԥхьа ухырхәартә ауп ишыҟоу. Ирҳәоит жә-заҵәык ада змам аԥсуа ахш исас изы иҵәахуеит, иара ахыз ижәуеит ҳәа… Ус кавказаа зегьы иҟаҳҵанда… Ус аҟаҵара акәым, сара, хылҵшьҭрала аерманы, аурымцәа срыдгыланы дара срабашьуеит… Ишԥазури Иустиниан инапаҿы саныҟала… Сара схалагьы соума… Дара ԥысҳахыраа шаҟаҩы Иустиниан идгыланы иеибашьуазеи… Мшәан, Ефраҭгьы дзаашьҭу уи азы ауми…»
Акьантыжә аҟаҟара иашьцылаз абат аиԥш, зхыснацәа зҿыҵакыз Ремсаг дааҭгылт. Нас даахьаҳәын Улигати Иоани рахь иҿынеихеит.
– Базрыжә-иԥа Нашбаҭаҟәа аброуп дахьынхо, – инацәа наирххеит, ашәшь иҭаҳәҳәаны игылаз ахьаҩны ашҟа.
– Уиԥхь аԥшәма арахь, – иҳәеит Улигат. – Сароу?
– Ааи, уара уиԥхь.
– Сара исуалыз аранӡа шәаагара акәын. – Уара зхы укыз аус уара инагӡа.
– Ааи, аха…
– Агәашә ҳалахацәеит…
Ремсаг усҟан ауп ианидыр арҭ рызхара шизыҟамҵоз – иахьа жьыхәҭак руҭар, махакгьы ацҵа ҳәа уарҳәоит; махак рзацуҵар – уагьы иаанҿасуам… Ҟырр рҳәацыԥхьаӡа Ԥысҳахыра ҽыҭ-ҽыҭ ириҭозаргьы рыԥсы ҭәуам. Ажьира рыҭәа ибжьарыӷәӷәа иакыз диҩызоуп. Гәыбӷан зиҭода, ихала дыбжьалт.
Агәашә ааиртын, аӡлагара алуқәа наганы ишьапқәа ирхарҵазшәа, аарла еихго, агәарԥ абжараҟынӡа даннеи, дааҭгылт, ииҳәара-ииура дақәымшәо даазаза-мазеит, нас иҽырхаҵаны ҿааиҭит:
– Аԥшәма уҟоума, аԥшәма!..
– Сыҟамкәа сышԥаҟам, бзиала уаабеит, – иҳәан, ашә еимԥаа Базрыжә-иԥа Нашбаҭаҟәа ашәхымс дахьаахыҵыз, ииҳәара иҿамшәо дышьхныԥсылт.
– Бзиа суба, цәгьа суба сааит..
– Мсымаа дуқәа рымаҳә Ремсаг ахаҵа ухалагьы умааит. – Уиашоуп, асасцәагьы сыцуп.
– Избоит Арҭаваз Мхергьы дышуцу.
Ремсаг изеилымкааит.
Аха Иоан иааицәымыӷхеит.
Арҭаваз Мхер ҳәа изышьҭаз аерманцәа р-Абрыскьыл иакәын. Базрыжә-иԥа Нашбаҭаҟәа Иоан дихыччаны ауп ус зиҳәаз.
– Ашьха нацәкьысла иагәҭасуа уиҩызамхан Нашбаҭаҟәа, – иҳәеит Ремсаг, иԥынҵа укыр иԥсы ихшәаратәы дҵыкәкәа дахьгылаз.
– Аҽагажә ҳаԥшьахтыгоуп, аха ус аламала сыԥсы ацарҭа шәысҭарым, – иҳәан, абарҵа аҭӡамц аҿы ихшьыз иаса нкниԥааит.
– Уеиламган, аӡәгьы дуабашьырц дмааит. Ҳуазҵаарц ауп иаҳҭаху, – ҿааиҭит Ремсаг.
– Ԥысҳахыра иақәлаз аӷа думан сашҭа уҭалт, уи азымхаӡои?
… Агәарԥ аҿы аӷьӷьа-гәгәаҳәа напышьашәала иааилалт. Иага дфырхаҵазаргьы аӡәы илуршоз, шәҩык данырк.
Адәны бзиарак шыҟамлаз анидыр, Хамшҭлыҟә ацәардаӷәы дҩылԥан, дкьаасны даныҩдәылҟьа, ишьҭахьҟала инапқәеи ишьапқәеи еидҿаҳәала дҿаҳәаны иаб иашҭа агәҭа адәы дшықәжьыз ибеит.
– Саб, – иҳәан, дҵәааны уи иахь даныҩҭрыс, аурым ҩыз дук дааимҵасын, инапқәа еидкыланы дкалкало дҩышьҭихын, дааиҩыҵреикит. Ихы иҟьеит, инапқәа иҟьеит, ишьапқәа иҟьеит, аха изхәарҭои, дымчыдан.
Базрыжә-иԥа Нашбаҭаҟәа илақәа ашьа рхыҵәалан ибжьы изҭымкаауа ҿааиҭит:
– Ахәыҷы ихароуи, ахәыҷы доушәышҭ…
– Убри аҽакуп, ахәыҷ иакәым уаргьы уоурышьҭуеит, уҟәышзар, – Ремсаг ибжьы адамра иҭыҩуашәа, амаҭ аиԥш дҳәазаны, аурымцәа даарылҵын, дааихагылт.
– Исгәалашәаз удыруоу, Ремсаг, – наҟ-ааҟ аҽҳәа иҽҳәатәаны аӷыды-мыдыҳәа еицәажәозшәа иҽырҭынчӡаны ҿааиҭит Нашбаҭаҟәа.
– Иугәалашәеи?
– Аԥсырҭ дануҭааз…
– Аа… Иҟамзи уи аҩыза аамҭагьы…
– Аԥсҳа ихаҵкы-иԥсаҵкы камыршәуа, ужәлар еизганы хаха-хымш чаран.
– Исгәалашәоит, исгәалашәа…
– Ҳгьежьны ҳанаауаз Аԥсырҭ иузиҳәаз удыруоу?
– Исзиҳәеи?
«Длашәызаргьы, дцыркьызаргьы мсымаа дуқәа раҳәшьа абни амишәан иаасҭа нхаҩы ччиак дирҭар еиҳа еиӷьын» – иҳәеит.
– Аԥсырҭ усгьы иибо анхацәа шәоуп, иаргьы шәаргьы Ԥысҳахыра ахькылыжәгаз жәбоит.
– Уара уеиԥш чарҳәара азаамуит, иҳахьчоит ҳәа ҳаҿуп. – Ԥысҳахыра акәым, ухәыҷы дузымыхьчеит.
– Ауаҩы ианиашьа ихаҵашьоуп.
– Иаабап нас уаргьы ухаҵара зеиԥшроугьы.
– Ишәҭахузеи сара сҟнытә?
– Акапеи кылҵәа иаԥсам…
– Акапеи кылҵәа иаԥсам азоума аурымцәа уманы узсықәлаз?
– Аӡәгьы дуқәымлаӡеит… Сасцәақәак раҳасабала ҳауҭааит, аха уара…
– Аԥшәымак иаҳасабала ахымҩаԥгашьа сақәымшәеит?…
– Уи аҵкысгьы еицәоуп – ԥысҳахыраа рысасдкылара ацәа ԥуҽит.
– Зегьы зхароу сара сакәзаап…
– Нас угәы ишԥаанагои?
– Усгьы, ишәҭахузеи?
– Анаҟәаԥиа амаӡа.
– Ус маӡа ыҟоуп ҳәа сара исыздыруам.
– Анаҟәаԥиа абаа-хырӷәӷәарҭахь адгьыл аҵа иҵгоу амҩа нагаӡами?
– Мап, сара ус акгьы сыздыруам.
– Башаӡа мап укуеит.
– Исыздыруам азоуп.
– Уара ишудыруа ахьсаҳаз уасҳәап… – Иаба?
– Мсымаа рҿы…
– Агәра згом.
– Башаӡа агәра угом. Маҳәи абхәындеи, уххь згеит Нашбаҭаҟәа, ишырҳәо аиԥш, аҳәагыла иазнеиуеит, еилукаау?
– Еилыскааз даҽакуп.
– Изакәи? – Ремсаг иҽхырпаӷьалан дҵааит.
– Ачарҳәаҩ маҳәыс дзауз абхәында хыла адамра дшасыз…
– Анхаҩ ччиажә, урыцҳашьан суцхраап ҳәа саҿын, – ҿааиҭит Ремсаг иблақәа ажьаӡа рхыланы, – уажәшьҭа аҭалаӷәымра ҳҭеибарԥшыроуп уаргьы саргьы, – нас Улигат иахь дынхьаҳәын инациҵеит, – ари ауаҩ ус аламала ак ҳазҳәо дреиуам, дырҳәацәатәуп…
Амшҵәҟьа еиқәаҵәа-еикәахынҳәуа агәыхынҳәра иаҿын.
Базрыжә-иԥа Нашбаҭаҟәа дықәшьуа ашҭа акалҭ аҿы, анцәа иан д-Хьециа-ԥҳауп, лылԥха-лгәыԥха сыгхарым ҳәа инапала иеиҭеиҳаз, аԥхынразы иџарџаруа агәарԥ абжа ашәшьыра хызҟьо ахьацаҵла амҵан днаган, иҩаихан ашьапы дадҿарҳәалеит.
Улигат иҟама ааҭиган Базрыжә-иԥа Нашбаҭаҟәа игәышԥы серҭ-серҭ еиҩирссарц иҭахызшәа, ашьаҟәадабаа лагәыдиршылт.
– Шәиламкьысын саб… – дыҳәҳәеит иҷкәын хәыҷы Хамшҭлыҟә.
– Сыҷкәын, ичҳа… – даауазырт Нашбаҭаҟәа.
– Саб шәиламкьысын… Доушәыжь… Сара издыруеит, сара ишәасҳәоит… – Хамшҭлыҟә дӷьаҵәыӷьаҵәуан.
– Сыҷкәын ухаҵаха… – иаб имч еизыркәкәо хазы дыҳәҳәон.
– Сара издыруеит. Сара ишәасҳәоит… амала, саб доушәыжь… – дҿааҿаауан ахәыҷы.
Иоан Хамшҭлыҟә ихы ааишьышьын, иџьыба дынҭалан қьаса дук ааҭигеит. Ахы анааԥиртла, еилаџьџьо иҩеижьҟанҭалеиуа ахьԥара-ҿырпы ааиҿаҷҷеит Хамшҭлыҟә.
– Ари уара иутәуп, – иҳәан Иоан, ақьаса Хамшҭлыҟә инаииркит.
– Иазызуеи ари, уи аҵкыс саб доушәыжь, – иҳәеит илаӷырӡ икәаашо Хамшҭлыҟә.
– Ари хьуп, иаауҭаху зегьы алааухәоит, – ахәыҷы диргәыбзыӷуан Иоан.
– Исҭаху зегьы-зегьу? – дқьызқьызуа дҵааит ахәыҷы.
– Иаауҭаху зегьы-зегьы, – иҳәеит еиҭа Иоан дԥышәырччо.
– Ауаҩгьу?
– Ус уара иануҭахха… Аӡә иакәым, ҩыџьагьы аазхәаша ыҟоуп араҟа…
– Ус анакәха, ари ахьы згаӡом, амала саб доушәыжь, – ҿааиҭит Хамшҭлыҟә.
– Сыҷкәын ухаҵаха, сыҷкәын… – Базрыжә-иԥа Нашбаҭаҟәа ила ашьа хыланы ҿааиҭит.
– Ибзиоуп, ус уара иануҭахха, – иҳәеит Иоан, – амала, амҩа ҳурбоит. Ари ахьгьы уара иутәуп.
Иоан даахьаҳәын ахьаца иадҿаҳәалаз Нашбаҭаҟәа доурыжьырц нарыдиҵеит.
Згәышԥы зегьы кылырӷӷаа, ашьа рҩашшәа изгәыҵкьаса илеиуаз Базрыжә-иԥа Нашбаҭаҟәа, ҳәагәыжьла деиқәԥах дызлаҿаҳәаз анааԥдыртла, азныказы иҽизнымкылазт днеизҟәыҿит, аха нас абжьас аиԥш дкаууа дыԥеит… Мацәыс-еимҟьаран Иоан иҿы днеихьан… Уи иҟама аҭра иҭиԥаан… Инапы мҩаниҵеит…
Иоан шәыԥсык ихазаргьы акы зеиқәхараны иҟамызт… Аха аҟама злишьыз иара иакәмызт. Уи злишьыз… Адунеи изықәу иҵәҩаншьап, иҷкәын заҵәы Хамшҭлыҟә иакәын…
– Саб… – Хамшҭлыҟә ииҳәаз аҵыхәтәантәи ажәан ари.
– Сыҷкәын, – злацәақәа аиқәԥсара иаҿыз Хамшҭлыҟә дааигәыдиҳәҳәалан, Нашбаҭаҟәа длеизҟәыҿит, – анцәа уишеит, анцәа уитәын, анцәа уигеит… Амаалықь иеиԥш уцқьан… Ушмаалықьыз, ушыцқьаз уаанхеит…
Базрыжә-иԥа Нашбаҭаҟәа ииҳәаз аҵыхәтәантәи мыткәма ажәақәан.
Уинахыс инеиҭынеиҭныԥсахло – зны Улигат, даҽазны – Иоан, нас Ремсаг ирҭоз азҵаарақәа иаҳаӡомызт… Иҷкәын
заҵә ишьаҟәадабаа игәыҵкьасо, инапы икәыршаны дхаҳәыршәыраха адәаӡа дықәжьын.
Напхыцла ауп аби-ԥеи шеимыркәкәааз…
Ахәы акәацәраҿы агәгәаҳәа еиқәырҵаз ар рымца дахакнаҳаны данырбылуазгьы иҟытбжьы мгеит. Ус ҟаҵатәуп ҳәа зхәыцызгьы Ремсаг иоуп. Анаҟәаԥиа абаа-хырӷәӷәарҭа аҟнытә зегь рбарҭан…
Аԥсырҭ ицасҳәан…
Шьыжьы аахыс ачкәаҳара иаҿыз ажәҩан иабаз амитә азымчҳазт идыд-мацәысын, аҵықь-аҵықьҳәа итҟәацын, адгьыл ахь аҵаа мҟәыл аҿыланахеит…
Анаԥха дызҭаху ҳәа адунеи ҟьаҟьа ду аҿы аӡәгьы дықәӡам. Чарҳәара ззиуз усгьы идыруп, ибара акәым, ихьӡҵәҟьа аниаҳауа ихәы-ижьы қақаӡа игылоит, ихы еиланагоит. Зҿаԥхьа дынкагәыгәны дматанеиз, иара иахьибо иҟәаҟәа днас-наслоит, уимоу, зны-зынла дагьихәлаччоит, аха игәы аҵаҿы акамыршша аиԥш дыҵкьыҵкьаишьоит, «Уара, џьым, шьала-дала иукьарзу урыгәҭасит. Сара смаршә убаргьы усыгәҭасуеит. Убриазоуп сышьҭахь узысмыргыло…» – гәаныла изиҳәоит.
Зегьы зхароу шьаҿак ауп. Знызаҵәык, шьаҿазаҵәык шьҭахьҟа иҟаиҵаз ауп, уаҳа ҽынкылашьак изыҟамҵаӡакәа дкаууа ҵа-змаӡам аҵеџь аҵахь дызго.
Ремсаггьы убри аҩызаҵәҟьа дақәшәеит, Ԥысҳахыра бзиа имбар ауама, ԥысҳахыраа еиҳа иаарылукаартә иҟаз абшьҭрақәа ируакыз асаныгцәа рԥыза злаиакәыз мацарала. Зегьы зхараҵәҟьоу аҵашьыцра ауп. Аԥхьа, иара иус алаӡамшәа, аганахь дгылан акәын Аԥсырҭи Сқьеԥарнеи иларха-ҩархо еимаркуаз Ԥысҳахыра дшахәаԥшуаз. Абаҩ заӡо, еимазкуа алақәа ракәӡам, ирыхҭыгәло ауп ҳәа дхәыцуан. Уи ауп иҽаламгалаӡакәа аганахьала аҳәынаԥ иазкылԥшуаз ацгәабажә аиԥш дызреиҩаӡоз. Уи ацгәабажә аҳәынаԥ акырцаз: акы, иара иазааигәахароуп, ҩбагьы, ианаамҭоу иԥароуп. Лацәҟәысымҭак иадамхаргьы ианагха, иазкӡом.
Ремсаггьы, Аԥсырҭи Сқьеԥарнеи дышреиҩаӡоз, уажәымзар-уажәы сыԥоит ҳәа иҽшазыҟаиҵоз, шьыжьык Сқьеԥарна Џьамтәылаҟа дыргеит, абазгаа Аԥсҳас Аԥсырҭ дааган Анаҟәаԥиа днадыртәеит ҳәа, амшаԥкәтаӷь ҟаԥшь аиԥш, ажәабжь изааргеит. Уинахыс ауаа рҿы иҳаиҭҟәиҭ ыӡт, аха игәаҵа иҭахаз ахәац ҭынч дартәомызт, ҽынла аиԥш уахынлагьы иԥкаа-ԥкаауа игәы аҭыфаара иаҿын. Хәыҷы-хәыҷла аҵыкәкәара далагеит. Дахькылнагашазгьы сеидру, Ԥысҳахыра иақәымлазҭгьы.
Амрагыларахьтәи Римтәи аимпериа мышкы ахала-аҵыхәала Ԥысҳахыра шьаҟьаны иахысуеит, урҭ рхыԥша Аԥсырҭгьы даман ицап… нас Аԥсҳа иҭыԥ ҭацәӡа иаанхоит… Иустиниан Аԥсҳас иҟаиҵода? Аԥсҳас дҟалоит иара идгыло… Абри даназкылс ауп иеибашьцәа иманы Анаҟәаԥиаҟа, ԥысҳахыраа срыцхраауеит ҳәа дымнеиӡакәа, аурымцәа рахь данымҩахыҵ. Убриала иуал наигӡазшәа игәы иабеит, аха Улигати Иоани имаҷыршьеит. Уи ауп Анаҟәаԥиа амаӡа иԥшаарц зидырҵаз.
Аԥсра дақәгәыӷуан акәымзар, Базрыжә-иԥа Нашбаҭаҟәа убас игәаӷьып ҳәа дгәыӷуамызт. Усҵәҟьа иақәгәыӷуамызт Иоангьы Улигатгьы.
Уи ауп ахҩыкгьы рыхқәа рықәыжь инкахәыцуа изтәаз.
– Шәарҭ, ԥысҳахыраа, ауаа рымԥын шәықәмлаӡацт макьана, – Ремсаг ихы наиқәкны даацәажәеит Улигат.
– Иҳагу ыҟазаргьы… – аҭак ҟаиҵарц иҽыназикит Ремсаг.
– Шәарҭ макьана шәыбнауаауп, ауаа рҟынӡа анеиразы адгьыли ажәҩани ирыбжьоу аҟара шәыбжьоуп.
– Ус жәларык ҿҭыӡәӡәала рыхцәажәара… – диҿаԥарц дналагеит Ремсаг.
– Бнауаҩымзар даҽаӡәы иҷкәынзаҵә инапала дишьит ҳәа смаҳацт.
– Уи даҽакала ахәшьара ауҭаргьы ауеит, – иҳәеит уажәраанӡа рцәажәара зҽалазмырхәуаз Иоан.
– Ҳҳәынҭқар дџьасшьоит, уара ар рԥызас узлаҟаиҵазеи.
– Убри аума уажәы ҳазлацәажәо? – ишигәамԥхаз ихыиҿы ианыԥшын, днақәыӷәӷәаны ҿааиҭит Иоан.
– Баша угәаауеит, – наиаҭеикит Улигат, – исҳәарц исҭахыз, ар рԥызара аасҭа афилософиа еиҳа иунаалоит ҳәа ауп.
– Базрыжә-иԥа Нашбаҭаҟәа иҷкәын хәыҷы дзишьыз аилкаара хшыҩ дук аҭахӡам.
– Иҷкәын ҳара даагон…
– Уиазы акәӡам.
– Дҳааӡон ҳа ҳтәала… итәыла, ижәлар, идгьыл, ихаҳаршҭуан… Ҳимпериа ҵәатәы-шьаҟаны иаҵагылоу аибашьцәа дыруаӡәкхон… Наҟ-наҟ зны дара ԥысҳахыраа драбашьырц, ҳара ҳшааз аиԥш, дааргьы ауан… Убриазы акәӡами, нас дзишьыз?
– Мап, уиазы акәӡам.
– Нас иззы?
– Дчарҳәаҩхар ҳәа дшәеит.
– Ус ишԥа?
– Ишԥа умбо, Анаҟәаԥиа абаа-хырӷәӷәарҭахь инеиуа ага-мҩа уи ахәыҷы идыруан. – Нас?
– Нас… аҵла иадҿаҳҳәалаз иаб деиқәирхарц иҽазикит… – Нас?
– Агха ҟасҵеит… ахәыҷы игәра ганы иаб доурышьҭырц рыдысҵеит…
– Уи здыруеит. Уи акәым, аха Нашбаҭаҟәа ихы данақәиҭыртә, уара уакәымкәа, саргьы сакәымкәа, иҷкәын хәыҷы дзишьи?
– Анаҟәаԥиахь инеиуа амҩа-маӡа ҳаимырбарц… ажәакала…
– Ажәакала?
– Иҷкәын иԥсадгьыли ижәлари рзы дчарҳәаҩны даанымхарц…
– Зегь дара роуп, зыҷкәынзаҵә дызшьуа дыбнауаҩуп. Аа, Ремсаггьы Ԥысҳахыратәыми, уиазҵаа сиашамзар убап…
Аԥсымра иҿаԥхозшәа ицәышҟҟараӡа итәаз Ремсаг ииҳәаз иауан-иашәан уаҩы изеилымкаауа дааҟрымҿрымит.
– Ҳазлацәажәаша уаҵәтәи аус ауп, – Ремсаг дрыцҳаишьоу сеидру, аха рацәажәара иркәараҵеит Иоан.
– Амыцхәгьы ҳаԥшцәеит, уажәраанӡагьы ҳдәықәлар акәын,– ҿааиҭыхт Улигат.
– Азаандаҟ ҳәа иқәдыргылаз ауп акәымзар… – даацәажәеит Иоан.
– Анаҟәаԥиа амаӡа ҳзеилымкаазаргьы, ргәырҽанӡамкәа даҽак рыҵаагалар? – дҵааит Улигат.
– Уигь сазхәыцхьеит, аха…
– Иоан ухаҵкы, аамҭа шаҟа баша иааго аҟара, дара ирзеиӷьуп акәымзар, ҳара акала иҳахәом, – дӷьаҵәыӷьаҵәуама уҳәаратәы ҿааиҭыхт Улигат.
– Ус шакәуу саргьы издыруеит.
– Нас узыԥшузеи, ак хәыцтәуп.
– Ак сгәы иаанаган, – аарла иҿы ааихыԥхьан ибжьы аагеит зыхәда зыкәаҽ ауада акәакь игҿатәаз Ремсаг. Улигатгьы Иоангьы уахьтә бжьык ааҩып ҳәа иахьыҟамыз акәхап инеиҿаԥшы-ааиҿаԥшит. Нас иҟалаз еилыркаазшәа еихьымӡаеиԥымӡо азҵаарақәа неишькларыԥсеит:
– Изакәу умҳәои?
– Иатәарымбаз – иаҳәа ццышәын ҳәа иудыруеи иҳахәо иҳәаргьы?
– Сара стәала, аҵаа аиԥш деиқәыхьшәашәаха, аҭсеиԥш дхьамҭаӡа Ремсаг дахьтәаз дҩыҵыззашәа иун, даахьаҳәын, адәныҟа, ӡибнаҟа, иблақәа кыдхалан ацәажәара дналагт, – уаҵәы, ашарԥаз, раԥхьаӡатәи арбаӷь аҿыҭбжьы иацгыланы ар ажәыларахь инеироуп.
– Ари аума иҳауҳәо? – иқьышә днықәиҵеит Улигат. – Уи – акы.
– Аҩбатәи арбану? – Аҩбатәи, шәыххь згеит ар рԥызацәа, абаа-хырӷәӷәарҭа ҩ-ганк рыла иажәлатәуп. Аха аԥхьа – армарахьтәи аганахьала, уи ашьҭахь – арӷьарахьтәи аганахьала.
– Иҳанаҭои уи?
– Ахԥатәи азҵаароуп. Аҵакгьы абас акәхоит: есыуаха абаа-хырӷәӷәарҭа армарахьтәи аганахьала иҿоу аихатә гәашәқәа аадыртуеит…
– Уажәраанӡа изҳаумҳәацыз?
– Уажәраанӡа, уххь згеит Улигат, саргьы исыздыруамызт, иахьоуп ианеилыскаа. Изласарҳәаз ала, уаҵәы ашарԥазы Аԥсырҭ ацхыраарзы Мсоусҭ-иԥа Абас раԥхьа дгыланы Цанаа абаа-хырӷәӷәарҭа иаҭаараны иҟоуп. Иҳалшозар, ҳаҽрыларҩашьан ҳрыцҭалап. Ус анаму Цанаа ҳрыжәлоит. Цанааи ҳареи напышьашәала ҳаиланаҵы, ани азаадаҟ ҳәа шәызҿу абџьар рхы ирзархәаӡом. Рхы иадырхәар, ҳара ҳаиԥш Цанаагьы ндырҵәароуп. Ашацкымҭаз, егьа умҳәан, илашьцоуп, абаа аҟнытә ҳареи Цанааи ҳаиҩдыраара ус имариам. Абри аҩыза аилаҩынтра аныҟалалак, Аԥсырҭ иҭахы-иҭахым, ихшыҩзышьҭра зызкхо уи аган акәхоит. Ус анакәха, уи аамҭа рхы иархәаны арӷьарахьтәи аганахьала егьи ҳар абаа инадгылоит…
Иоангьы Улигатгьы ҿымҭ-ԥсымшьа Ремсаг иҿаԥшуан.
– Саҳ ухаҵкы, – иҳәеит, ашә аартны иааҩналаз аибашьҩы, ашәхымс дахьаахыҵыз иҽадырӷәӷәала, Улигат ихы иқәкны, даахырхәашәагь иун.
– Иҟалеи? – датәамбаӡакәа иқьышә днықәҵаны, ибжьы ҭахәаҽӡа ҿааиҭит Улигат.
– Аимператор иҟнытә иааз дудукыларц иҭахуп. – Дызусҭада?
– Ефраҭ.
– Ефраҭ… – Улигат дҩаҵҟьеит, Иоани иареи неиҿаԥшит.
«Дабаҳҭахыз уи аҳҭнуаҩ… насгьы иахьынӡаздыруа, шьҭрала дабазгуп», – Улигат иимҳәаз ажәақәа ихаҿы ианыԥшуан.
«Дуҭахы-дуҭахым, дудукылароуп… Ефраҭ аҳҭынра иҩноу баша маҵуҩым… аимператор изааигәоу уаҩуп», – рҳәеит Иоан иблақәа.
Улигат луанытә даақәыԥсычҳан, дыҩналааит ҳәа аанарго иарӷьа напы ҩышьҭихын, ихы ааирҵысит.
– Пицунда дааны дыҟаижьҭеи анбатәиу, ҳбара дазхьуазҭгьы, уажәраанӡагьы ҳиԥшаарын, – иҳәеит Иоан иахь дынхьаҳәын, дынцәыҵаҟәындҟәындшәа. Аха иара убри аамҭазыҵәҟьа ашәахь даақәгьежьаан, ашәхымс иаалагылаз Ефраҭ иахь инапқәа шьҭых, ихаҿы ихаччо иҿынеихеит.
– Бзиала уаабеит, Ефраҭ! – иҳәан, иашьа гәакьак иеиԥш дааигәыдиҳәҳәалт.
– Шьапымышла умҩахыҵааит, – иҳәеит Иоангьы Ефраҭ аԥсшәа иаҳәо.
– Бзиара збаша, сҩызцәа гәакьақәа, – Ефраҭгьы гәыкала аԥсшәа реиҳәеит, насгьы инациҵеит, – шәарҭ аҩыџьагьы шәыӡбахә саҳаит, аха шәеицуп ҳәа сыҟамызт.
– Ҳарҭ ҳсолдаҭцәоуп, Ефраҭ ухаҵкы, – инаиаҭеикит Улигат.
– Асолдаҭцәа зегьы еиԥшым, аӡәы адҵа ҟаиҵоит, егьырҭ еибашьуеит.
– Араҟа ар рԥызагьы деибашьҩуп, – рцәажәара ихы алаирхәт Ремсаг.
Ефраҭ уи иахь дынхьаҳәт, аха уажәада димбацызт…
– Аҭамзаара сымаз, – иҳәеит Улигат Ефраҭ ихы наиқәыкны, – Ремсаг саныгаа рԥыза иоуп.
– Саныгаа рԥыза шәара шәҿы дызбоит ҳәа сыҟамызт. – Ҳ-император гәыкԥыскала изыҟоу уаҩуп.
Ефраҭ иааицәымыӷхеит, аха ихаҿы ианмырԥшкәа ҿааиҭит:
– Аимператор гәыкала изыҟоу дарбанзаалакгьы ҳара даҳҩызоуп.
– Ефраҭ ухаҵкы, амҩа уашәан, уааԥса-уқьыԥаха уҟазар акәхап, – Улигат исас дтәарцаз аҟәард ахь инапы наирххеит.
– Ҵаара ԥхашьарам, уеиха аҟәуа ариаҟара изҭаҿаҟәоузеи? – илахь инаркны ахҵара инырҵазшәа, амза гьагьа аиԥш, зӡамҩа ашәахсҭа иҭакыз Хыш дҵааит.
– Ари ауаҩ уажәы аума аҳаԥы даныҵыҵ? – иҳәеит Ӡаӷьала абҵы иахаз аԥса ҟьаԥс аҵарра инапсыргәыҵала игәаҭо.
– Хыш, дад, уи иеиха аҟәуала шаҟаҩ ҭаирхахьоу рхыԥхьаӡара ҭаҿаҟәан иануп, – Хыш ихы наиқәкны ҿааиҭит Џьанҳәаҭ-иԥа Џьамхәыхә.
– Шаҟаҩ ҭаирхахьоу? Аха иаба? Ашьажә баауам, иԥсуам ҳәа ԥысҳахыраа ишышәҳәо аиԥш, шәара-шәара шәахьнибарҵәо акәу, Ԥысҳахыра иақәло рнырҵәара акәу?
– Ашьоура иԥшьоу хаҵа усуп… ԥҳәыс илхымшазгьы хаҵа дыҟам, аха уиала иҭадырхо аиха аҟәуаҿ дадырбаӡом, – Хыш изҵаара аҭак ныҟаиҵеит Қыцә.
– Дадырбаӡом, избанзар, – иҳәеит Хыш, – аиашьа ишьра иаанаго Ԥысҳахыра аҭархароуп, аҵшәаароуп.
– Ус ишԥа?
– Уара сшьа зуеит ҳәа Ԥысҳахыра зыхьчо, уи ахьчараз ахҿа шьҭызхуа даҽаӡә дҭаурхоит.
– Усала ҳамхәыцызт ҳарҭ иахьа уажәраанӡа.
– Сара сгәанала, убас шаҟа ирццакны шәарҭ зегьы шәхәыцуа аҟара Ԥысҳахыра иазеиӷьхоит.
– Дадраа, анцәа игәамԥхо шәалацәажәоит, – абырг иикыз, аҽы иаԥсаз иасԥыга арымӡ инықәиҵан, нырцә анаара ҭзырҭәааз анышә дназыԥшын, ҿааиҭит аныхаԥааҩ.
– Афы шәмысааит, – иқьышә инықәҵашәа ганха дынхьаԥшит Ӡаӷьала.
– Узхьынҳалогьы удыруазароуп, макышьа змам иамактәым…
– Афы ҳәа сара сызҿу адыди амацәыси рынцәахә иоуп, – иԥаҵа кьатрацәқәа харшалан, дышьман дырзеиқәымкуа ацәажәара даҿын Ӡаӷьала.
– Афы ихы иҭамшәааит акәымзар, кәтҿарҳасымҭак иалагӡан адгьыл аҿы ауаатәыҩса руа-ршәаџь ыҟамкәа иццышәха инышьҭеиҵоит, – иҳәан, Џьанҳәаҭ-иԥа Џьамхәыхә ираса лаба-хәҵәы ҩыз ду рхха иаԥхьа аҳәыгәра зхы ыҵыҳәҳәоз ахаҳә еиқәаҵәа днаст.
– Мала-баша убз аӡы аҵабеит, – наиаҭеикит Ӡаӷьала.
– Уи уаҩ ииҳәо иаҳаӡом, зхәы укыр – зҿы узымкуа, ԥан змам уаҩуп, – Хыш Ӡаӷьала дирбо ҿааиҭит Қыцә.
– Џьым, Афы ҳәа узҿу анцәахәы уиаҟара зылшо иакәзар, ԥысҳахыраа – ԥысҳахыраа шәакәӡам, Ԥысҳахырагьы – шәара шәыдгьыл акәӡам ҳәа иҳақәлаз, ифы аарыжәҵаны, излааз ахԥасҭа шыҟоу идәықәимҵо.
– Аҽура ахыԥхыԥра амҵарц хнышьаҳагала иршьаҳауеит.
– Ари ауаҩ ихылҵуа ахыԥсыхь ажәала иныскылоит ҳәа уаҿгәышьоуп, абзиара узыҟалааит… – даагьагьан, инаҩс итәаз Қыцә ҿааиҭит.
– Аах, шаҟа дцәыҵарҟыбтәузеи…
– Адыди амацәыси рынцәахәы Афы ԥысҳахыраа бзиара дус ирзааигахьоу сыздыруам, амала, уи анцәахәы иашьа Шьашәы, сара сызҿу ажьицәа рынцәахәы иоуп, ҳимҵаныҳәоит…
– Ҳашԥаимҵамныҳәо, ажәытәӡа адунеи зыхьӡ ахҵаз Хабибаа ҳәы изышьҭаз аџыррҭәаҩцәа Ԥысҳахыратәқәазҭгьы… илԥха-игәыԥха рыгмызҭгьы…
– Уиаҟара дмаалықьзар, Шьашәы иҭарблыша ҳәа зырҳәои? – аҵәы налеиҵахт Ӡаӷьала.
– Шьашәы иҭарблыша ааины Анаҟәаԥиа иакәшан итәоуп, дыззыԥшузеи?
– Ус егьа иҟазаргьы, Шьашәгьы ихала ииуа-ииҳәо дақәиҭны дыҟамзар акәхап, уигьы ҿаӡәы иҿаԥхьа дхырхәозар акәхап…
– Ааи, аха дарбан?
– Зхьышьаргәыҵа ҳакәыхшоу…
– Уара, сара сахьахәаԥшуала, шәарҭ ишәҳәо зегьа башоуп, шәынцәахәқәагьы акапеи кылҵәа иаԥсам.
– Ааи, дад, ус умҳәан, ажәлар закә жәлару рынцәахәқәа рылагьы иудыруеит. Ԥысҳахыраа ракәзар, дад, Анами Адами иашахәҵәала ирхылҵны иаауа жәларуп. Ажәытәан ҳабшьҭрақәа, сара сызҿу зырхышьна еиҩызҵәаз аҩеишьцәа ԥысҳахырааи адыгьааи хәышҭаарак ианеиднакылоз ауп; усҟан даргьы рацәан, ирымпыҵакызгьы акрыҟан.
– Аӡиас ду аԥангьы духоит ҳәа шырҳәо аиԥш.
– Ааи, ааи… Ирҳәоит усҟан Ԥысҳахырагь – ԥысҳахыраа ҳәа ирышьҭамызт, аедыгьқәагьы – аедыгьқәа ҳәа рарҳәомызтҳәа.
– Ишԥарышьҭаз нас?
– Аҳаҭҭқәа ҳәа ирышьҭан.
– Ари адунеи аҿы егьа уаҳап: Ԥысҳахырагьы иахыршалам, аедыгьқәа рымԥынгьы иқәым.
– Ибзиоуп, аха дара аҳаҭҭқәа зхылҵда?
– Нарҭаа дуқәа ирхылымҵи?
– Ԥысҳахыраа Нарҭаа рҟнытә ишаауа аадыруеит, аха аедыгьқәа?
– Аедыгьқәагь Нарҭаа рҟнытә ауп иахьаауа, дад?
– Нас?
– Ааи, ишысҳәаз аиԥш, ажәлар рынцәахәқәа рыла иудыруеит. Ҳара ԥысҳахыраа ҳанцәахәқәа зегьы ҳанхара-ҳанҵыра иадҳәалоуп, иахылаԥшуеит. Иаагозар, ҳамхырҭақәеи ҳшәаԥыџьаԥи рынцәахәы Џаџа дҟамлар, ари аҩыза аԥсабара ҳазҭодаз?
– Мамзаргьы? – уи иааимидеит Қыцә, – арахәи ақыҭақәеи ас еинҭәылан изыҟаларызу, Аиҭар иакәымзар?
– Шәара Ажәеиԥшь дышәхашҭит.
– Ерыш, Сауна, Анана-Гәында, Џьабран, Жәабран, Мқамгариа…
– Анцәа иныс анцәа, зеиԥш нцәахәқәоузеи иҳамоу? – Акызаҵәык ада, – еиҭа аҵәы налеиҵеит Ӡаӷьала. – Узҿу арбан?
– Шьашәы.
– Иауеи?
– Уи анцәахәы анхара-анҵыра дадҳәалазар Шьашәы иҭарблыша ҳәа ауаҩы ашәираҿы ихы даирхәаӡомызт.
– Ауаҩы ҳәа узҿу ари адунеи аҿы аманшәалара ицзароуп акәымзар, шьаҿацыԥхьаӡа ашьацәхныслара далагар…
– Усҟан ауми иаҳагьы даныматанеиша.
– Адунеиажә ахьамҭара дзаҵымҵӡошәа ибар, унцәахәқәа ракәым, иара зхьышьаргәыҵа ҳакәхшоу ихаҭа адгьыл хыла-гәыла даирсуеит.
– Шәиҟәаҵ уара уи ауаҩ, амзар иара ҳхаҭақәа адгьыл хыла-гәыла ҳаирсыр ҟалап.
– Хыхь иқәтәоу, зегь убоит, зегь уаҳауеит, агаӡа – дгаӡоуп, аҟәыш дҟәышуп. Аҟәыш усгьы иакәым иҳәом, уиазоуп дызшәарҭам. Улԥха зоуша агаӡа иоуп, амзар имчузеи, ииҳәо-ииуа дақәымшәозар, даҭоумҵарц суҳәоит, анцәа ду, – иҳәан, аныхаԥааҩ илахь-иџьымшь ӡатәуа дыбӷеит.
Агәарԥ аҿы ихәмаруаз ахәыҷқәа аҳаскьын ҿаҳәаны хаҳә дук наган инақәырҵан, рнапқәа еибаркны иакәшаны абас аҳәара иалагеит:
Арҵу, арҵу! Уани уаби ашьха иқәуп,
Уаҳәшьа заҵәы ага давоуп,
Сцәыӡ збаанӡа усшьаҳаит,
Сцәыӡ анызбалак уԥсыртлоит…
Аныхаԥааҩ акыраамҭа урҭ ахәыҷқәа дрыхәаԥшуан.
Инаҩс итәаз абырг уи днаицәхасын, ҿааиҭит:
– Улаԥш кыдхалт, узеигәырӷьаша аӡә дуҭаауеит.
– Уи дымшны уашҭа дҭалар иуҵамшьыцрыда?
– Узҿу?
– Ԥысҳахыраа роуп.
– Ԥысҳахыраа ирыҵашьыцыз ишы мыхҳәааит…
– Ибысҭа мшәааит…
– Ичуан кылҵәан, ихәшҭаара-гәы аӡы ҩеиааит.
– Ицгәы кьууа, ила ҟууа…
– Шәеилагама, уара, шәеилага, – нырцә-аарцә итәаз абыргцәа, ас инеилаԥса-ааилаԥсо аӷу анаарыхга, аныхаԥааҩ иааицәымыӷхан ҿааиҭит, насгьы инациҵеит, – жәларак зхьыԥшу абыргцәа аҳәса реиԥш ас ашәиԥшьира шәалагар, ҳзықәгәыӷуа ҳәа иҳамоу ҳхаҵарԥар ргәы камҳауеи…
– Уиашоуп, дад, уиаша… анцәа дызҭоу ихароузеи… џьалԥсала еибаркыми, – иҳәеит Қыцә.
Адәаҿы ихәмаруаз ахәыҷқәа ракәзар, иҿарҳәаз рҳаскьынқәа рхашҭын, уажәы инеимда-ааимдо алаԥшҭәҳәара иаҿын:
– Лахәа-ҵәыхәа ҭаст, – ҿаалҭит реиҳабшәа иҟаз.
– Лаӷра-ҵәыӷра ҭаст, – иаалымылдеит лҩыза.
– Абыжьшьхак дырхысцеит, – уи дааԥхьылжәеит ахԥатәи.
– Амшын агәҭа дхысыҭәҳәалеит, – иаахлыркәшеит аԥшьбатәи.
Аха лаԥшҭәҳәара аԥшьызгаз актәи даҵахазшәа лбазар акәхап, еиҭарҿыцны дналагеит:
– Дыҩын – сыҩит, дыԥан – сыԥеит…
Амала, аԥхьан ихзыркәшаз аԥшьбатәи акы иузаҵархо лакәымзаарын:
– Бара бацҳан ибырчит, сара саҭәҳәан исырдеит, – ҳәа иааҿахылҵәахт.
Хышла-бышла дыркәабазшәа, зжакьа згәаҵаӷара илахысны, ибырфынԥсараха иҟаз абырг дааԥышәырччан,
аԥаҭхь кны ахәыҷқәа иныҳәозшәа ажәҩан днаҵаԥшын, дыбӷеит:
– Адунеи агәыршәпа ҵәҩанс инакәыршаны, гәырссала ихыскаанӡа, мамзаргьы, сҩаԥан Сасрыҟәа иеиԥш еҵәак аакыдԥаан ҳәызбахәык алсхаанӡа анцәа илыԥха шәыгымхааит…
… Аԥсырҭ ихы гәыбӷан аиҭон. Гәыранда лхәыҷи лареи аҳҭынраҿы иааныжьтәымызт. Анаҟәаԥиа шшәарҭамгьы… ус аламала аӷа днажәлан ишизышьҭымхуагьы… уаҟа иааныжьтәыз ахацәарԥар ракәын… Аҳәсеи ахәыҷқәеи ԥхьактәын… Егьырҭ иреиҳәаран иҟаз, сыԥҳазаҵә ҳәа дызхәаԥшуаз иааӡамҭа Гәыранда мап лкызар… .
Гәыранда дыԥхашьаны иара иҿы илызҳәомызт акәымзар, ус зыҟалҵоз Алхас изы ауп. Лхәыҷгьы ларгьы рԥсҭазара Алхас идылҳәалон. Уи идлаԥса даҽа ԥсҭазарак лбомызт.
Аԥсырҭ идыруан Гәыранда ус шылҳәоз. Аха Анаҟәаԥиа амҵан аӷа дааины дантәа, зны хаала длацәажәеит, лыгәшәамшәа ҳәо, лгәы ирԥшаарцгьы иҽазикт, аха ус ала инапаҿы дмааиуашәа аниба, иҽирцәгьарцгьы иҽазикит, уимоу, ибжьы ҩышьҭыхны, дналықәымчырцгьы даналага, Гәыранда лылабжышқәа лыкәааша лӡамҩа иаҿибаҳәа рҿылархазшәа аниба, иаразнакы дааԥсасит… Дхәыҷы аахыс ус дылмацәажәацызт… Нас зегьреиҳа деиқәызҳәалаз, илҿыҵҟьаз ҩ-ажәазаҵәык роуп… «Сан дыҟазҭгьы…», – лҳәеит. Сан ҳәа Гәыранда уажә дызҿыз, ахәаны, анкьа рыҩнра ахьыҟаз агәарԥ аҿы знышәынҭра ыҟоу лакәӡамызт. Анра лзуны лара дзааӡаз, аџьамцәа рԥыза Набед дбаандаҩтәны Џьамтәылаҟа иигаз Феодора лакәын.
Аԥсырҭ идырт уи лыӡбахә шлымаз. Ас ашәарҭа ду аныҟалоз, Феодора Аԥсырҭ даанлыжьӡомызт. Ԥысҳахырагь аанлыжьӡомызт. Нас Гәырандагьы Алхас дылзааныжьру, Ԥысҳахыра аӡбахә ҳамҳәаӡаргьы. Аха Гәыранда илхьыԥшу рацәаҩуп. Урҭгьы рхацәа аанрыжьӡом.
Ари аҵыхәала Аԥсырҭ шәнеишь-шәааишь ҳәа зарҳәоз абыргцәагьы дразҵааит. «Иҟазааит… зҭаацәа ирыхӡыӡаауа ҳхацәарԥар аӡәызаҵәык идамхаргьы иԥсы ҭанаҵы Анаҟәаԥиа аӷа инапаҿы изнагом» – рҳәеит.
Иҟаиҵаран иҟаз Аԥсырҭ, дрықәшаҳаҭхеит.
Аҵых агәы ааиҩнашаанӡа икаххаа ишыҵәцаз, уимоу Анаҟәаԥиа иҩахыкны аҩада, ажәҩан иагәылҳәан иҭӷәыхаа игаз Асар Рымҩаҵәҟьа икеикеиуа ишыцқьаз иаалырҟьан амшын агәы иҭыҵны зҿаазхаз аԥҭа еиқәара, ажәҩани адгьыли асал рабжьанаҵазшәа, али-ԥси рыҩнуҵҟа инарыбжьаҳаит. Уинахыс, убла аҵәыршы ҭакызар иумбо илашьцеит. Уигь азмырхакәан, ԥша-ҵәыҵәыкгьы ихәаазаауа аҿаанахт…
Абри акәын жәҩангәашәԥхьареиԥш иззыԥшыз Улигати Иоани. Амраҭашәара аганахьалагьы, амрагылара аганахьалагьы, рырхәҭақәа Анаҟәаԥиа иажәырҵеит.
Анаҟәаԥиа амраҭашәарахьтәи аган акәын аиҳараӡак иахьшәарҭазгьы.
Цанаа рзы иаадыртыз абаа-хырӷәӷәарҭа агәашәқәа рахь, аҵых лашьца рҽаларӡны, ижәылт аурымцәа. Аԥхьа Цанааи дареи напышьашәала еилалт. Абаахьтә зҿаазхаз, Алхас хадара ззиуаз Аԥсырҭ иеибашьцәа ракәзар, Цанааи аурымцәеи рзеиҩымдырааит. Инхьаԥшны-иаахьаԥшаанӡа зегьы шеилаз абаа-хырӷәӷәарҭа иҭалахьан. Усгьы ишеилгашаз седру, есырла ихыбыз аԥацхақәа амца рыцрарымҵазҭгьы.
Уинахыс ҳәҳәарахеит… ҟаарахеит… Ухәы-ужьы зыргылоз аҳәса рыҳәҳәабжьи асабицәа рыҵәаабжьи ракәын…
Аҳәа шеилыршьуаз ишшара ишеит… Анаҟәаԥиа ари аҩыза амбацызт…
Ус иалахьынҵазҭгьы акәхап…
Аԥсырҭ иарӷьа напы хәын. Амшмыхәла изыҟалан, ихы еимлагәа икны ақыдсаҟә дахьықәтәаз, икәалӡы аҵаҟа ишәыз икәмызцәа кьаҿ амаӷра иалачыз ашьа ацарҭа аԥшаан, иқәԥшынацәа иахьыкәкәаны, цәыкәбар-цәыкәбар аҩныргәы иахьықәҭәоз, ишьаркәасҭаха шьанаҵас адашьма иазынхон. Маҷ-маҷ изгәамҭаӡакәа дшьабон. Ихаҿы аҩабжьа-цәа ахылара иаҿын.
«Еи, дад, ари адунеиажә шаҟантә ибылхьоу… шаҟантә иҷыҷхьоу здыруа зхьышьаргәыҵа ҳакәыхшоу анцәа иоуп… Ирҳәоит аӡхыҵра ҟалаанӡа хә-қалақьк ракәын иҟаӡаз ҳәа. Егьырҭ рыхьӡқәа сгәалашәом, аха руакы уеизгьы-уеизгьы Анаҟәаԥиа акәхон», – иаб ибжьы игәы иқәыҩуан.
«Анаԥеи Нагеи рыбжьара Ԥысҳахыра иеиуоу дарбанзаалак уи игәеисра ауп. Агәы еисуанаҵы ауаҩы иԥсы ҭоуп. Уи ауп мыцхәы дзахӡыӡаауа. Ҳахӡыӡаалароуп, Анаҟәаԥиа аныҟам – иҟалом Ԥысҳахыра, ҽымҭа-ҽымҭа, абшьҭрала, ӷәарапара ԥысҳахыраа дәықәлоит. Уи рҭахуп ақәылаҩцәагьы. Аӷа игәырԥса ҟаҵатәым. Уи азы ҳаблаҷыц аиԥш Анаҟәаԥиа ҳахӡыӡаауа иҳахьчалароуп… Ԥысҳахыра ишаҳҭны-қалақьу шәхашәмыршҭын…»
Аԥсырҭ ихәы-ижьы қақаӡа еилагылт. Илахь аԥхӡы хьшәашәа нықәлеит. Иара усгьы ицәышҟҟараӡа аԥсы ԥштәы аазхәаз иқьышәқәа аақәац-қәацан, гәаныла даауазырны ҿааиҭит:
– Исзымыхьчеит Анаҟәаԥиа, саб… – ихы даныӡбон Аԥсырҭ. – Саб, Ԥысҳахыра аҳ ҳәа сыгәра ганы исырҭаз ахьӡ сызныҟәымгеит, – дгәырҟәҟәо дцәажәон.
Аԥсырҭ заб имал лашьҭа-ҳәашьҭазтәыз ихы иеиԥшнишьалон. Уажәшьҭарнахыс иԥсҭазараҿы дызҵымҵуа аҟәада иқәиҵазшәа ибон.
Ахьа-мҿы злаԥшшахьаз ала, амца лассы ианеибак, аҟәҟәаҳәа ишытҟәацуазгьы, ҭагалан ҵхы азы ажәҩан ҵаула еилауаҭыруа, еилаџьџьо излақәҵо аеҵәақәа еизыҳәҳәа иааганы абри аҽҳәа иныҽҳәарыжьызшәа, абырсааҭк акәицқәа шапшапуа иааиҿаҷҷеит.
Иара убасҟанҵәҟьа иҵарыҵаруа иаамацәысын, ажәҩан рбго аҵықь-аҵықьҳәа ихыст.
«Имышьҭеикхаз – анцәагьы диҭахым. Анаҟәаԥиа ҳахибааит… уажәы Ԥысҳахырагьы аихатә маҳаҭ ҩыз/-дук иахеиԥсарц даҿуп, – дхәыцуан Аԥсырҭ. Анцәа иан д-хьециа-ԥҳауп, адыди-амацәыси ахьаца изаԥырхагам уиауп рҳәоит. Нас уабаҟаз, уара, – Аԥсырҭ ихы ҩышьҭихын аҭуан днаҵаԥшит, – Хьециаа жәларак хәыҷи дуи Анаҟәаԥиа ршьа анкашуаз, уаншьцәа урыдымгылаӡакәа, амшын иӡхыҵыз аурымцәа ушԥарыдгылеи?»
Аԥсырҭ ижәҩа ҭҟьеит, дқаџькит акәымзар, зныкыр дыҭҳашуа анцәа дизаӷьхьазма.
Мақьа хьшәашәаҵас деиқәшәы дыштәазгьы, арахәыц зну акәанҷ андыргьежьуеиԥш, ихәыцрақәа ҵәи-ҵәиуа ихы иахьҭагьежьуаз, ҭаха ирҭомызт. Аӡыршы иаблыз – ахьшәашәа даҭәҳәон ззырҳәоз диеиԥшын.
Акәаразгьы, аӡлагара алуқәа зыргьежьуа аӷәыҵәы иахажьуп, аха изхәарҭоу убри ауп, уи ыҟамкәа алуқәа анарха рауам.
Ҳаӷ ахыҵырҭаҿы иқәу аӷба аԥҽыха злаҵларкыз аиха иалхны, ихәымпал иахаз ахҿа амца алашара аннақәыԥха, ицырцыруа иааиҿаҷҷеит.
«Ҳаӷ иқәу аӷба аԥҽыха знык избахьоу – аҩынтә раан ибом… Уи акаҵәара шәаншьхыҵуа абысҭа зҭажәуа ачуан ахҩа ахамҵакәа шәыбжьымсын, мамзар амш цәгьахоит, мчыбжьык еилгаӡом»… – шьхацан иаб драбжьо ииҳәалоз иажәақәа илымҳа иааҭаҩхт.
Адәныҟа еимаҩаеимаҵәан ақәа леиуан… ала ауура иаҿын…
Аԥсырҭ ихы ҩышьҭихын иеибашьцәа днарылаԥшит. Џьоук рҽеимартаӷа нырцә аҽҳәа иҽҳәатәан. Иара изааигәаз, ихы иадкылан имаз, Анаҟәаԥиа аҳҭынраҿы иҟаз, дахьцоз, дахьаауаз ицыз, Ԥысҳахыра ахи-аҵыхәеи ауаа бара-барақәа рыҷкәынцәа ракәын. Инапсыргәыҵа ианызшәа рхы-рҵыхәа идыруан, ихы агәра шигоз аиԥш акәын даргьы рыгәра шигоз, Аиашазгьы, иара изы рхырыԥсы еигӡомызт, ианаҭахха, амцагь иалалон, амшынгьы иҭалон. Аӡәы дышәҩыкны ауп Анаҟәаԥиагь ишықәԥоз, рымч мхеит умҳәозар. Ашьха ӡиас узаанкылома… Анаҟәа уаԥгылар ауама… Абӷа ҵысит… ирурыз… ирымчыз…
Аԥсырҭ иеибашьцәа дырзыгәдуун. Анцәа дрыдымгылт, дрыцәхьаҵит акәымзар, ашьха ӡиасгьы ааныркылон, анаҟәгьы иаԥырагылон…
Убас егьы иҟазаргьы, аурымцәа еиқәҿыҭны, еизыҩны ианикәша… урҭ рхабар имбаӡеит… Алымқәа реиԥш ихәааны, абжьасқәа реиԥш аӷацәа ирыбжьууаа-бжьууаа, ахыҭҟьеиԥш абырсааҭк иааидԥалаз, амацәаз аиԥш икәшаз аҳәрышԥсаа рыҷкәынцәа роуп (аҳәрышԥсаагь нхацәан, аха ахәуура иҭаз қәаҵанхацәан).
Иара изы иааиуаз аурымцәа рыхҿақәа ргәышԥала иааныркылон…
Жәаҩыла, шәҩыла рхы иқәырҵеит…
Аԥсырҭ деиқәдырхеит.
Зегь реиҳа изымбатәбараз, изеилымкаауаз, Анаҟәаԥиа амца акны ианбылуаз… ԥысҳахыраа ршьа рҩашха ианлеиуаз… амшынҵәҟьа аԥштәы аԥсахра ианаҿыз… Аԥсырҭ деиқәзырхаз аҳәрышԥсаа рарԥар аиааира ргазшәа ахаҵа рашәа ахьырҳәоз ауп.
Ахаҵа рашәа рҳәон… зыҩнра-згәара инықәҷҷаа амца иагаз… зынхарҭа рацәаххыраха иқьаԥҭахаз… иҟәашӡа ишлахьаз занацәеи, забацәеи, икьаасуаз ахәыҷқәеи ззымыхьчаз аҳәрышԥсаа рарԥарцәа…
Ахаҵа рашәа рҳәон… избанзар Аԥсҳа Аԥсырҭ деиқәдырхеит… Ус анакәха, еиқәырхоуп ԥысҳахыраа… ԥысҳахыраа анеиқәха… иахьа акәымзаргьы – уаҵәы… ианамуӡах, уаҵәашьҭахь… иахьа игароу анрызҳалак… мамзаргьы, имиц анилак… ианрызҳалак ахы иақәиҭыртәышт Анаҟәаԥиагьы… ахы иақәиҭыртәышт Ԥысҳахырагьы…
– Ҳара ҳтәы башоуп, анцәа иишәииз уаауп, – игәы каҳан даауазырт, Аԥсырҭ еиҳа дзықәгәыӷуаз, нырцә аҽҳәа иҽҳәатәаз иеибашьцәа руаӡәк. Асаԥыџь ауардын ахы ианаҵырхлак аиԥш, ихы инапсыргәҵақәа иахьырныз, уажәы-уажәы инарбжьыҩруан, даамҵасны имкуазҭгьы, атазҳәа иаԥхьа аҩнаргәы иҩанҟьарашәа. Абжьааԥны зкьатрацәқәа харшалаз иԥаҵа џаџақәа «закә хьмыӡӷузеи ҳазҭоуҵаз, аарцә ҳаибабеит, аха нарцәы анцәа ҳаибоумырбан уаргьы ҳаргьы» рҳәарашәа, ихы-иҿы бзамыҟә иаԥырҵырц рҭахызшәа ихьыдышьшьын…
Иаԥсоу ахаҵа иоуп аԥаҵақәа знаало, иаԥсам ахаҵа иԥаҵақәа, аҽада акәадыр ақәуҵар ианаалараҳа, иара итәӡамкәа инаган иԥынҵеи иқьышәқәеи рыбжьара ирыддырҷаблазшәа ауп ишыҟоу.
Иҳарҭасырҭак ыҟаӡамкәа, дшәаҟьан, ажьа аиԥш иблақәа ҟәысҟәысуа, ахчныза иҽаварҟәыҟә днатәеит. Зегь реиҳа дзыцәшәоз, игәы аҩнуҵҟа аӡә дҭалан нырцә итәоу ираҳар ҳәа акәын. Ишәаз ауаҩы игәы адах-адахҳәа ажьаҳәа кны дасуазшәа игоз ашьҭыбжь аисраҵәҟьа даршәозаап.
«Уанӡа инеиз дшәарҭоуп, илымҳа данкны идмырҟаҵара иҟоузеи… Иԥсадгьыли ижәлари ртәы ҳҳәарым, зыӷра дҭиааз ианҵәҟьа чарҳәара лзиуеит…» – Аԥсырҭ еиҭа иаб иажәақәа илымҳа иааҭаҩит.
Уи ицәажәашьа, ихымҩаԥгашьа ааицәымыӷхан, инаҩс итәаз абырг даахьаҳәт:
– Аӡәы игәаҟра даҽаӡәы наунагӡа далаҭхаџьуа зыҟалом, – ихы дацәажәозшәа ииҳәаз ажәақәа зызкыз дырын.
– Аԥсабара амч думи. Аиканра ауаны иҟаӡам. Иеиканыз, иахьакәымзаргьы, уаҵәы ихьӡоит. «Меҳ умоуп» зҳәозгьы усӡа дызцо џьишьоит, баша игәы дажьоит, ихьӡоит, ихьымӡар ауӡом. Еиҳа данақәымгәыӷуа, ихыԥҷаҷар ааныркылоит. Уаҳа ҟалашьасгьы иамои? Шьоук наунагӡа ирызшаны, даҽа-шьоукы ныгәнысуа ҟалашьа амаӡам. Ҵоуп, ҳарҭ ҳаиԥш аԥсабара ццакуам. Цәгьарамзар бзиара зымуа абни ауаҩ дышԥачҳауеи ҳәа ҳазаӷьлоит. Дачҳаӡом, дад, уи ауаҩ дачҳаӡом. Иара дачҳаргьы, иара иҟаиҵо ацәгьара иҷкәын ихьнагӡоит, иамуӡар – имаҭа. Абас ауп аԥсабара амч шыҟоу. Уи ццакӡом, аха акгьы ахашҭӡом, еикәшоит, амра шгыло, ишҭашәо аиԥш. Ҳазшаз
ибзиан ишеит, дад, уи. Ҳара аныха ҳамҵаныҳәалароуп, кьыс амамкәа ишыҟоу инаунагӡахарц.
Абырг ицәажәашьа Аԥсырҭ еиҳа деиқәнаҳәалт, аха уеизгьы гәынамӡарак ихаҿы ианыԥшуан.
– Ашьа ахы адыруеит, – абырг иватәаз иҩыза инациҵеит. – Ашьацқьа ҟаԥшьхоит. Ауаҩы цқьа илалоит. Ашьацқьа мҟьашьыроуп. Усҟан ауп абшьҭрагь анеиҵагыло, здацқәа аужьны аҽеимартаӷа шәышықәсала иџарџаруа игылоу аџь иаҩызахоит. Аџьҵла аӡмахраҿ, аӡбаарраҿ игылан уаҩы имбацт, амыӷреи ажыцреи рымԥынгьы иҟам. Уи ахьазҳауа ҵаҟа ибахҵәаӡа иҟазароуп, хыхь – ажәҩан ҵнаԥссо иаҵаԥшуазароуп. Аԥсабара зегь рҭыԥқәа хазы-хазы иашеит: аџьра – џьроуп, ахьара – хьароуп, абнара – бнароуп… мамзар еиҩдыраашьа роуам.
«Диашоуп, диашоуп ари, – гәаныла уи диқәшаҳаҭхеит Аԥсырҭ, – Ԥысҳахыра атәымуаҩ дықәнаҵ цқьахашьа амам».
Акәакь аҿы еикәагылаз аҳәрышԥсаа рԥыза ибжьы ныҵакшәа ак реиҳәон. Аԥсырҭ илымҳа иааҭаҩит уи ииҳәоз:
– Ԥысҳахыра ахьырԥар, шәгәы иаанамгааит иахьа ҳаҵахеит ҳәа. Ҳаҵамхеит, аха ҳхьаҵит. Ҳара ҳадгьыл ҳақәгылоуп, ҳадгьыли ҳареи ҳаиманаҵы аӡәы ҳиҵахан ҟалаӡом. Атәым дгьыл иқәгылоу иоуп икәадоу. Убри иоуп ишәарҭоу, зхы зкәаҽышагьы…
Аԥсырҭ ихы ҩышьҭихын аҳәрышԥсаа аӡәаӡәала блала иааимидеит. Еиҭа ааигәалашәт иаб иажәақәа: «Сыҷкәын, Ԥысҳахыра уҵәатәышьаҟаны уаҵагылароуп» – ҳәа ииҳәалоз. Аҭакгьы ҟаиҵеит гәаныла абас: «Мап, Ԥысҳахыра ҵәатәышьаҟаны иаҵагылоу сара сакәым, анҭ нырцә аҽҳәа иҽҳәатәаны ибаџуагь ракәӡам, абарҭ аҳәрышԥсаа рарԥар роуп…»
Ари сҭоурыхтә роман аҩра, инеиԥынкыланы сшаҿымызгьы, жәа-шықәса сагеит. Аҵыхәтәаны иҩны салгеит, аха уиала исызҳәом афбатәи ашәышықәсазы Аԥсны аҭоурых, асахьаркыратә ԥҵамҭаҿы акәзаргьы, зегьы рганахь аарԥшра сылшеит ҳәа. Уи хықәкысгьы исымамызт. Афбатәи ашәышықәсазы (уи ашәышықәса аиҳараӡак сзазааҭгылаз, усҟантәи абырзен ҭоурыхҩҩцәа рҩымҭақәа рҿы имаҷымкәа иахьалацәажәаз ауп акәымзар, агәра згоит иарбан шәышықәсазаалакгьы аан Аԥсны ишамоу ҳзеигәырӷьаша, ҳазыгәдуны, ҳахыҽхәаны ҳзыхцәажәаша, иара убас амца ҳацразҵо, ҳхәы-ҳжьы зыргыло ахҭысқәа) сара стәала ахы кын аԥсуаа рабшьҭрақәа еидҵаны аԥсуа жәлар, – жәларкны рыҟаҵара азҵаатәы, насгьы, усҟан Ԥысҳахыра ҳәа изышьҭаз, ашьҭахь Аԥсны ҳәа ззырҳәаз ҳтәыла, иаку ҳәынҭқарраны аҟаҵара азҵаатәгьы.
Абри азҵаатәы анагӡара зылахь ианыз, знапы инеиз, аҭоурых аҿы ҩырак шаҳзнымхазгьы, инапы злеикыз ауси илиршази (игәҭакы усҟан азы ишизынамыгӡазгьы) анеидыскыла, сара стәала, раԥхьаӡатәи Аԥсҳас иҟалаз Аԥсырҭ иоуп.
Абарҭқәа рзоуп сҭоурыхтә романгьы «Аԥсырҭ» ҳәа захьӡысҵаз.
Хахь ишазгәасҭахьоу аиԥш, иҩны салгеит, аха сгәы наӡом. Сгәы наӡом, избанзар сара ишаасырԥшыз акәӡамкәа уи иахааныз абырзен ҭоурыхҩҩы Прокопи Кесариатәи иаҳзаанижьыз «Аготцәа рабашьра» ҳәа захьӡу иҩымҭаҿы ииҳәо зынӡаск даҽакӡоуп. Абар уи ишиҩуа:
«Иустиниан, аԥсуаа иҿагыланы иқәгылт ҳәа аниаҳа, даара дгәааит, нас Лазика игылаз ир рхада Бесс идиҵеит Аԥсны инапаҿы иааигарацы, аԥсуаа рықәгылара ихәаҽрацы. Бесс адҵа иоуз анагӡаразы хыԥхьаӡара рацәала аибашьцәа аалихын, ар-рԥызаҩцәа Улигати Иоани хадас инарыҭан, аӷбақәа инарықәиртәан, идәықәиҵеит.
Усҟан Сқьеԥарна Џьамтәылатәи ашах иҟны дызлаҟаз ала, аԥсуаа рықәԥара хадара азиуит Аԥсырҭ. Уи аԥсуаа зегьы еизиган аибашьра иазирхиеит. Аԥсуаа еизеит зегьреиҳа изықәгәыӷуаз рбаахырӷәӷәарҭа Трахеиа аҟны. (Ҳҭоурыхҩҩцәа излашьақәдырӷәӷәахьоу ала, Прокопи Кесариатәи Трахеиа ҳәа зыӡбахә имоу абаахырӷәӷәарҭа, афбатәи ашәышықәсазы зҽеидызкылаз аԥсуаа раҳҭнықалақь Анаҟәаԥиа ауп – Б. ).). Уи, зегьреиҳа ихырӷәӷәарҭа ӷәӷәаз, акырынтә ақәылацәа рхы адԥырҽлахьан. Аӷацәа ирцәуадаҩын уи аҭыԥ ашьҭыхра.
Аԥсныҟа ӷбала идәықәлаз византиаа ӡхыҵит абазгааи аԥсилааи рыбжьара. (Ҳара ҳгәанала, Аҟәа амраҭашәарахьтәи аҳәаа – Гәмысҭеи, мамзаргьы Ешыреи рҟны ауп – Б. ).). Уантәи Иоани Улигати рыршьаҟауаа инараԥызан, шьапыла идәықәлеит: рымшынуаа ракәзар, агаҿа иаваршәны рыӷбақәа рыла ирышьҭан. Трахеиа ашҟа уназгоз бжьысырҭазаҵәык акәын иҟаз. Ари абжьысрыҭаҿы ҩыџьаҵәҟьа еивагыланы изцомызт, аӡәаӡәала еишьҭагылазар акәын.
Византиаа Трахеиа ианнадгыла, ирбеит аԥсуаа бџьарла еиқәных рнеира иазыԥшны ишгылаз. Византиаа зназы ирура, рхы зқәыркра рзымдыруа иааҭгылт. Аҵыхәтәан, Иоан излеиӡбыз ала, аҭагылазаашьа хьамҭа излалҵшаз рԥшааит. Ар рыбжак Улигат изааныжьны, егьырҭ иаанхаз иманы аӷбақәа днарҭалан, Трахеиа егьи аганахь иниасын ианыӡхыҵ, рбираҟқәа ҩышьҭырхын, аԥсуаа рышьҭахьҟала ирыжәылт.
Аԥсуаа раӷацәа рышьҭахьҟалагьы раԥхьаҟалагьы, аҩганк рылагьы ишрыжәлоз анырба, рхы шырыхьчаша азхәыцра иаҟәыҵт, ишәан еибарҩит. Ашәара иаратәы ҟанаҵеит… Ирҳаны ицоз аԥсуаа ирышьҭаланы (аҩ-ганкгьы рыла ижәылоз византиаа) ирацәаҩны иршьит. Иҩны ицоз аԥсуаа ишрышьҭаз абаа-хырӷәӷәарҭа агәашәқәа рҟынӡа инаӡеит. Аҟарулцәа агәашәқәа адыркуамызт, аԥсуаа зегьы неиаанӡа. Уи рхы иархәаны, византиаа аԥсуаа ишрылаз абаа-хырӷәӷәарҭа иҭалт. Абасала, аԥсуаа абаа-хырӷәӷәарҭа ҳҭалт, уажәшьҭа ҳшәарҭам ҳәа ианаахьаԥш, византиаа рыкәшан ишгылаз, ишытҟәаз рбеит. Амала, ҳаӷацәа ҳариааит ҳәа згәы иаанагоз византиаагьы, ара абаа-хырӷәӷәарҭа аҩнуҵҟа иҵегьгьы еиҳаз ашәарҭара рзыԥшын. Аԥсуаа рыҩнқәа рацәан, насгьы аки-аки еизааигәаӡаны еивагылан. Убарҭқәа рнаҩсан, урҭ аҩнқәа хазы абаагәарақәа рыкәыршан. Аԥсуаа абаагәарақәа рахь ихалан рхы-рыԥсы иамеигӡа ирыхьчон рыҩнқәа. Ҩ-шәарак ирҭагылан: руакы ирықәлаз абырзенцәа ирыцәшәон: даҽа ганкахьала, иҟарҵалакгьы-ирулакгьы, аҳәсеи ахәыҷқәеи рыхьчар акәын. Аибашьра шеилгашазгьы седру, абырзенцәа аԥсуаа рыҩнқәа амца рыцрарымҵазҭгьы. Аҩнқәа злеивагылаз ала, насгьы есырла излахыбыз ала, амца иаразнак зегьы иркит. Иара убриалагьы абырзенцәа аиааит.
Аԥсуаа рхада Аԥсырҭи уи иеибашьцәа гәыԥҩыки ирылшеит Нхыҵҟа ацара… Егьырҭ иаанхаз рыҩнқәагьы нықәыццышәаа ицеит, даргьы абырзенцәа ирытҟәеит. Абырзенцәа иара убас ирытҟәеит аҳәса, ахәыҷқәа… Абаа-хырӷәӷәарҭа акәзар – ицҟьашәҟьа иқәырҵеит. Атәыла зегьы цәдырҳәит. Абасала иалгеит аԥсуаа рхатә хьыԥшымразы рықәԥара».
Абас иҩуеит уи аибашьра иахааныз Прокопи Кесариатәи.
Аԥсуаа ҳзы иҭоурыхтә хҭыс дуны иҟалаз атәы ҩны иахьаанижьыз азы, уи ауаҩ игәалашәара аҿаԥхьа ихырхәатәуп.
Амала, уи иаанагаӡом, ииҩыз зегьы агәра гатәуп ҳәа. Избан?
Избан акәзар, Прокопи Кесариатәи зымаҵ иуаз Византиа аимператор Иустиниан Актәи иакәын. Ҭоурыхҩҩык иаҳасабала аҳҭынраҿы дынкылан дызимазгьы, ҳәынҭқарк иаҳасабала дзеиԥшрази имҩаԥигоз иеибашьрақәеи рыҽхәаԥхьыӡ иҳәаларц акәын, иагьиҳәон. Знызаҵәык иадамхаргьы, Иустиниан Актәи дзеиԥшраҵәҟьаз атәы зыҩуеит ҳәа иҽазикызҭгьы, ма дыкнаҳан дишьуан, мамзаргьы ҿааҳәыра ахьимоуа дхиҵон.
Абасала ҳизхәыцыр (даҽакалагьы изхәыцшьа ыҟаӡам), Анаҟәаԥиа имҩаԥысыз аибашьра (шымҩаԥысыз ҳәа иҩны иахьаанижьыз атәы алаҳамҵозар) аҟны ииҳәо анализ азуны, критикала иазнеитәуп. Убри ала ауп ахәшьарагьы шаҭатәу.
Ҳагьалагап иара Прокопи Кесариатәи ила. Ибзианы еилкаауп уи иҩымҭақәа рҿы дызхыҽхәаны зыӡбахә иҳәо аимператор имҩаԥигоз аибашьрақәа, уарла-шәарла, џьара знык-ҩынтә ракәымзар, ара ихаҭа дышрылахәымыз. Дызларылахәхоз, Византиа аҳҭнықалақь Константинополь (уажәы Ҭырқәтәыла аҳҭнықалақь Сҭампыл) аҳҭынраҿы дыҟазҭгьы. Уи аҳҭынра уажәы «Асулҭанцәа раҳҭынра амузеи» ҳәа иашьҭоуп (арҭ ацәаҳәақәа равтор 1990 шықәса сентиабр азы уа сыҟан, сыблала избеит). Аибашьрақәа имҩаԥысуаз ртәы злеиҩуазгьы, урҭ аибашьрақәа мҩаԥызгоз ар-рԥызаҩцәа аиааирақәа иргоз ирхыҽхәаны аимператор изынарышьҭуаз ашәҟәқәа, иҟарҵоз адырраҭарақәа рыла ауп.
Нас шәгәы ишԥаанагои, ар-рԥызаҩцәа рхы рџьаны ирыҩрызу? Мамзаргьы, аимператор ир, иеибашьцәа дырџьарызу?
Прокопи Кесариатәи хаҭала далахәӡамызт Анаҟәаԥиа имҩаԥысыз аибашьра. Уи имԥыхьашәеит ма Улигат, мамзаргьы Иоан (шьҭрала иерманыз) аибашьра шымҩаԥысыз азы ма Бесс иахь, мамзаргьы аимператор ихаҭа
иахь ирҩыз ашәҟәы. Ҳара ҳгәанала, Иоан иакәзар ҟалап изҩыз. Егьа умҳәан, шьҭрала дкавказтәымзи, ус аламала аԥсуаа рхы шрырымҭаз атәгьы иҳәеит.
Уажәшьҭа ҳаиасып ҳанализ ашҟа.
Иустиниан Актәи Лазика игылаз ир ду рхада Бесс адҵа зииҭеи ар рацәа, ҩыџьа ар-рԥызаҩцәа нарыҭаны, Аԥсныҟа идәықәиҵарц? Абри аҩыза адҵа ҟаиҵарымызт Аԥсны амҽхак ҭбаамызҭгьы, аԥсуаа зхыԥхьаӡара дууз жәларымызҭгьы. Уи – акы. Ҩбагьы, аԥсуаа шәыргәындақәазшәа ауп Прокопи Кесариатәи дышрыхцәажәоз, аибашьра шеилгашазгьы седру, аԥсуаа рхыбрақәа амца рыцрарымҵазҭгьы ҳәа иамхаҳәеит…
Ҳара ҳтәала, аԥсуаа гьангьашрыла ирыҵаланы ириааит, иара убриалагьы абаа-хырӷәӷәарҭа агәашәқәа ирцәҭалт акәымзар, хыԥхьаӡарала ирықәлаз раасҭа ишеиҵазгьы, ус аламала рхы рырҭомызт…
Аԥхьаҩ дсазҵаашт аҭоурыхтә роман аҿы ицәыргоу азҵаатәқәа зегьы зеиқәҳәалами ҳәа.
Авторк иаҳасабала агәра згоит, аибашьра анеилга адырҩаҽны Ефраҭ Аԥсырҭ дшибаз, ажәабжь хлымӡаахгьы шиаҳаз, иаҳәшьа Гәыранда Аԥсырҭ дшиааӡаз… ԥҳас дшыҟаиҵаз… Алхаси лареи рыԥсҭазара шеиларҵаз… аҷкәын хәыҷгьы дышрымаз… Аха абырзенцәа анрықәла иԥҳәыси ихәыҷи ишырбоз, урҭ шихьчоз, Алхас дышҭахаз… Гәыранда лхәыҷы дышьҭԥаа дшыҩыз… абырзенцәа шлышьҭалаз… лхәыҷы атәымтәылаҿ шьоукы дырмаҵуҩымхарц… наунагӡа иԥсадгьыл дацәымӡырц… иԥсыбаҩ иԥсадгьыл иамадахарц… дылгәыдыҳәҳәала дшылкыз… абахә данынхықәгыла дшыԥаз… аҩыџьагьы ицҟьашәҟьа ишцаз…
Сара избоит, Ефраҭ дмидагәидаха, дызлааз аӷба дақәтәаны, алҩа зхачыз иԥсадгьыл Аԥсны ааныжьны Константинопольҟа, Иустиниан Актәи иахь дшыгьежьуа… Гәыла-ԥсыла Аԥсни аԥсуа жәлари шиҭахугьы, ибаҩқәа
роуп иаԥсуан изаанхаз акәымзар, ихы-игәы аԥшәымас иамоу иара иакәӡам – Исутиниан Актәи иоуп.
Ефраҭи уи иҩызцәеи Аԥсны рзыхьчом.
Ҭоурыхла Аԥсны хьчатәыс изауз, усҟаназ иаҵахазаргьы, ихьаҵзаргьы Аԥсырҭи уи ижәлари роуп.
Аибашьра анеилга адырҩаҽны ҩыџьа аԥсуаа ҩ-мҩакы ирықәлеит: аӡәы – Бырзентәылаҟа, атәымуаа рахь; егьи – Нхыҵҟа, анкьаӡа зны архнышьна ҳацеиҟәызшаз, нхара ҳәа уахь ицаз ҳашьцәа рахь.
Шаҟантә иақәскхьааз сара схәыҷра ахьысхызгаз, иара уажәгьы зны-зынла сыԥхыӡ иалоу сқыҭа зеиԥшроу еиҭасҳәарц. Иауам, иауам, исзеиҭаҳәом уи шыҟаҵәҟьоу.
Шаҟантә иақәыскхьааз сқыҭа асахьа ҭысхырц. Иауамызт, исызҭыхуамызт уи шыҟаҵәҟьаз… Сбаҩхатәра азхомызт. Нас сҽазыскит исыҩрацы.
… Сқыҭа аҩадахьҟа, амрагылара иахьаҵанакуа аганахьала, схы здыруа саныҟала нахыс сыблақәа ҭхаха, уамашәа ибаны сыздыԥшылоз ашьха цәҳәыра – Ламкац ҳәа иашьҭоуп. Амра анкацеиуа, адгьыл ҿажәкны ианеиҟәыжәжәо, аџьықәреи быӷьқәа кыҷны ианеикәаҳәуа кәыркәа ашоурақәа раанҵәҟьа Ламкац аиҩхаақәа иҟәашӡа асыԥса рҭажьуп. Сара иџьасшьон иахьымӡыҭуаз, иџьасшьон иахьышкәакәаз, иџьасшьон иара Ламкац ахаҭа ахьцәҳәыраз. Ламкац алада сыбла анынахызгалак, усҟан изласарҳәоз ала, аԥсара еиԥынчыла ихызҩоз ашьхара – Ԥанаҩ ҳәа иашьҭан. Ԥанаҩ инаҵагылон Ахәҵа. Ахәҵа сара схаҿы излаанхаз Ҟада ҳәа изышьҭоу аҳабла ала ауп. Иара иахьагьы сқыҭан уахьгылазаалакгьы, уи адәы уадԥшылоит, нырцәтәи ахәы акәушәа, арахь шьапыла удәықәлар – шьыбжььышьҭахьынӡа амҩа уқәхоит.
Сқыҭа ахәы ҳаракқәа рҟынтәи алада унапсыргәыҵа иқәушәа уқәыԥшуеит ага аԥшаҳәа, ухыԥшылоит амшын агәы иаҵәара. Уи амшын иазцоит сқыҭа иагәылсны илеиуа аӡиасқәа ҩба – аҽура аиԥшҵәҟьа злеишәа цәгьоу Дәаби ахьхьа-хьхьаҳәа Қацәааи Шьынқәырааи рҳаблақәа ирылсны иара Дәаб иалало Қәмарчеи. Абарҭ аҩ-ӡиаск иахьрыбжьанакыз – Ҷлоу ақыҭа агәы ҳәа иашьҭоуп. Ароуп иахьыҟоу ақыҭсоветгьы, абжьаратә школгьы, схы здыруазар аахыс уаҟа игылоу адәқьангьы. Адәқьан аԥхьа игылоуп уажәшьҭа шәы-шықәса ирҭысхьоу аҭәаҵла.
Аҭәаҵлеи ҷлоуааи еимадахеит, Аҷандара агәаҿы игылоу аӷшҵла гәаҩа дуи ақыҭеи шеимадоу аиԥш, Мгәыӡырхәа агәаҿы игылоу аџьҵлеи ақыҭеи шеимадахаз аиԥш.
Аҭәа-ҵла амҵан, амш анбзиоу, ажәытәан аиԥш иара уажәгьы, еизоит ауаа: абыргцәа рлабашьақәа рыҵаргәа, ажәытә жәабжьқәа рҳәара иналагоит. Аӡәгьы дырмыҳәаӡакәа, ргәы аартны ирбахьоу-ираҳахьоу, макьаназы ргәалашәараҿы иаанханы иҟоу ргәалазыршәо аҭәаҵла, иҟалап маӡала ԥсабаратә мчык амазар. Аҭәаҵла амҵан аизара, ажәабжьқәа рҳәара иаци иахьеи иаламгеит, абшьҭрала ицоит азоуп, иахьагьы уа лассы-лассы изубо ашколхәыҷқәа. Иажәхьеит аҭәаҵла, неихыркәа змам аҵлаҳәысҭа иеиԥшҵәҟьа иажәхьеит, аха аҿара амч шамац иамоуп. 1977 шықәса аԥхынразы, араҟа иниаҟьаз афырҭын ԥша ашкол аԥхьа игылаз аԥсақәа ааҵнахын, ихәхәа-хәхәаӡа илышьҭанаҵеит. Ишхәарҽхахьоугьы, аҭәаҵла ахьгылаз имҵысит…
– Мчыс иамои? – ҳәа иҵаауеит.
– Доуҳала еиқәзырхо акыҟазар акәхап, – рҳәоит шьоукы, аҭәаҵла иаҵамԥшӡакәан. Арахь, уи мчыс иамоу адацра ауп. Абырг инапы ииаҵәа-ииаҵәаӡа адақәа шалубаауа аиԥш ауп, аҵла акәша-мыкәша адгьыл ишалпыҟҟо аҭәаҵла адацра. Шьоукыхгьы рнапы иахьафо, реикәаӷақәа мҩанҵо, акырџьара илаԥырҟҟааз адацқәа шҩахьоугьы, макьаназы иаанханы иҟоу аҭәаҵла амч арҭоит…
Иахьынӡаиашоу сыздыруам, аха ирҳәоит, зны абри аҭәаҵла амҵан еизеит ҷлоуаа хәыҷи-дуи ирацәаҩны ҳәа, аиҳараӡак уа ааигәа-сигәа инхауаз ракәын. Излацәажәоз аҭәаҵла ауп.
Дцәажәон зегьы иреиҳабыз, иӡышӡа ишлахьоу абырг. Инапы наирххан, илԥҟааз адац ду дырбо: «Ҷлоуааа ҳзеиԥш ҩны ауасхыр ҵызжаауа диҩызоуп ас ҟазҵаз» – иҳәеит уи.
Абырг иажәақәа иархәыцт.
Аҭәаҵлеи ҷлоуааи узеиҟәымҭхо дацлеи-ԥашәлеи еилазаап.
Аҭәаҵла ԥсабара баҟаны ақыҭауаа ирзааннажьыз акы акәзаап.
(Сдокументтә повест «Аҭәа-ҵла» аҟнытә.)
Сиит Аҟәа, 1931 шықәсазы, ахшараиурҭа ахыбраҿы. Ус инаҵшьны изызыҩуа, сабиԥара иаҵанакуа даҽа аԥсуак Аҟәа ииз ҳәа аӡәгьы дахьсзымдыруа азоуп.
Саб, Мақсма Ҭыжәба Асовет мчра ааиаанӡа Тамшь ақыҭан адәқьан иман, дхәаахәҭҩын. Еицырдыруа аԥсуа ԥҳәыс еибага Мина Барганџьиа лгәыҳәԥы даргәыӡны ԥас дҟалҵахьан.
Убригь иара ахатә ҭоурых амоуп. Сан дааигаанӡа аҭаацәара далалахьан. Мина лыԥҳа диман. Ӡӷаб хәыҷыкгьы дроухьан. 1918 шықәсазтәи аиспанка иԥҳәысгьы ихәыҷгьы ицәагеит. Мина даҽа хшарак дызлалымамыз ала, хыхь ишысҳәаз аиԥш, лымаҳә ԥас дҟалҵеит. Лара лоуп ашьҭахь сан дыԥшааны дизызҳәазгьы, ачара уны дахьаалгазгьы лыҩны ауп.
Асовет мчра Аҟәанӡа иааихьеит ҳәа ажәабжь Тамшь ианҩеи, саб идәқьан (ашьҭахь сан излалҳәаз ала дәқьан дуун) иҩназ ааҵәақәа инарҭаҵаны, быжь-ҽык иҩарықәҵаны, иҩызцәа ицырхыраан, аҵх иалагӡаны Џьал, иаб дахьынхоз иҩеигеит. Адырҩаҽныҵәҟьа арҟаԥшьаа гәыԥҩык ишьҭаланы иҩеит. Ицәгьа рҳәазҭгьы акәхап.
Аба зҭаз ааҵәақәа еиҭа аҽқәа инарықәҵан, Очамчыра иҩарган, дара иақәырҵаз хәы-мариала иба идырҭит. Дук мырҵыкәа аԥара рыԥсахт. Сара исгәалашәоит уи аба иаҭныҵыз, чамаданк азна ибӷьыжәхаз аурыс ҳәынҭқар иԥара сан иҵәахны ишлымаз. Акы иахьлыхәаз ҟамлеит умҳәозар.
Саб, Џьал адгьыл изалырхын, аҩны ргылан сынхоит-сынҵуеит ҳәа далагеит. Аха, усҟантәи аамҭала аҵара змаз, аҭуџьар ҳәа зхы зыԥхьаӡоз, Урыстәыла, Ҭырқәтәыла, Бырзентәыла ицоз-иаауаз, ацәмаа зымкыцыз, аҽага шьҭыхны имрашәацыз, урҭқәа зегьы изымариамхеит. Нас иҭаацәа иманы Аҟәаҟа диасит, иара иидыруаз, изыманшәалаз ахәаахәҭра инапы алеикт. Ашьҭахь Аԥсныхәаахәҭра аиҳабысгьы Нестор Лакоба дҟаиҵеит. Уи зыбзоуразгьы Мина Барганџьиа лакәын.
Иҟалаз уи ауп. Аҩажәатәи ашықәсқәа рынҵәамҭазы Аԥсны аколнхарақәа реиҿкаара ианалага, абжьуаа рыҩнуҵҟа аҳәса уи иаҿагылан иқәгылт. Изларҳәо ала, урҭ Мықә еизазаап. Нестор Лакоба уахь днеит. Аҳәса абзиа дырганы, рхаҵкы-рыԥсаҵкы камыршәуа рацәажәара даналага, ииҳәоз иазааиуазшәа збаз Мина адҵа ҟалҵазаап атрибуна дықәыргарц. Дышьҭԥаа днаган имашьына дынҭадыртәан, Аҟәаҟа даарышьҭзаап. Нестор Лакоба – Нестор Лакоба иакәхомызт урҭ гәаӷс ишьҭихызҭгьы. Дук хара имгакәа абжьуаа рыҩнуҵҟа унеишь-уааишь ҳәа зарҳәоз ауаа нагақәа иманы, Тамшь, Мина илҭааит. Ажәлар рыбз хәшәуп рҳәоит. Мина иларҳәеит Нестор Лакоба ԥас дҟалҵарц дшылҭааз. Аԥсуаа рқьабз ишаҵанакуаз аиԥш уигь лгәыҳәԥы дадыргәыӡт.
Абри ашьҭахь дук мырҵыкәа саб Аԥсныхәаахәҭра аиҳабыс дҟаиҵеит.
Нестор Лакоба иԥсыжра аҽны «уан, уан…» ҳәа амыткәма ҩыџьа аҳәса ирҳәозаарын. Аӡәы – иан гәакьа Шьахәсна лакәын, аҩбатәи – Мина Барганџьиа. Мина длыҵагылан сан. Ашьҭахь, Мина данхырҵа, сангьы илыԥхьан – даанкыланы дрыман, аха изыхҟьаз-изынԥаз ҳәа лзымдырӡо доурышьҭит.
Хыхь ишазгәасҭахьоу аиԥш, сара сиит Аҟәа ахшараиурҭа аҩнаҿы.
Усҟан адырҩаҽныҵәҟьа ахшараиурҭаҿы ииуаз рметрикақәа хадырҭәаауан. Сан илазҵааит быҷкәын хьӡыс ибҭозеи ҳәа, «Харитон» ҳәа ралҳәеит. Ари ахҭыс акры аҵанакуашәа сзалацәажәо аҭак уашьҭан ишәысҭоит.
Ахшараиурҭа сыҭганы аҩны санаарга, сан иаалырҟьаны дычмазаҩхеит. Аԥсреи абзареи дрыбжьагылазаарын, уи азы акәхап «ахәыҷы агәыҳәԥы даҵхтәуп» ҳәа аҳақьымцәа изырҳәазгьы. Ҳҭынхацәа, ҳгәакьацәа иааилацәажәан, сан лаб иашьа иԥҳәыс жәымзы зхыҵуаз лхәыҷы агәыҳәԥы дааҵылхын, ҩажәи хәба мшы зхыҵуаз сара снаган снаҵалҵеит. Ажәакала, саншьцәа сыргеит Ҷлоуҟа ааӡара. Агәыҳәԥы иаҵырхыз ахәыҷы Калодиа ихьӡын, иаалырҟьан амгәа хьаа ихьт, дагьагеит. Сан мызқәак рышьҭахь еиҳа деиӷьхеит, аха слырымҭеит шықәсыки бжаки схыҵаанӡа. Снаԥыҩлан исҳәоит, аха сзааӡоз хҩык аԥҳацәеи ҩыџьа аԥацәеи рыман. Урҭ сара исеиҳабацәан. Ҩыџьа рыда зегьы еибга-еизҩыда, рхы-рыхшара еиҵаҩҩы иҟоуп иахьа. Исгәалашәоит, урҭ «Калодиа дымсааит» ҳәа иқәуан, ашьҭахь иара схаҭагьы ус аҳәара салагеит, Калодиа иԥсҭазара алҵра сара ишсыдҳәалаз гәаамыкӡаӡо.
Шықәсыки бжаки ашьҭахь сани саби сааргеит Аҟәаҟа. Ус егьа иҟазаргьы, ачымазара бааԥс зхызгаз сан дуашәшәыран. Саб иан Алсабед – Чачхалиа Ноурыз иԥҳа, Чачхалиа Дадын иаҳәшьа – Џьалнтәи дааит ҳара ҳахь. Аҩны дыҟан, сан длыцхраауан, саргьы дысхылаԥшуан.
1933 шықәса, ианвар мзазы уахык ҵхыбжьон иаалырҟьан аинфаркт дагеит. Адырхаҽны аԥсы дрыма Мықә иҩеит, аха Џьалҟа, ҳабдуи ҳандуи рыҩнрахьы ахаларазы Мықә аӡиас иртәын, арахь ацҳа хымызт. Асы шьҭан, амш аҷыхь аҿан. Саб ахьҭа илалан дыҟан, ашоура иман,
дагьеимҳәон, аха атәымуаа акәыба рыма аӡы ианҭала, иаргьы иԥхашьароуп ҳәа дрыцҭалазаап. Даҽа хаха-хымш аԥсы дыкҿан. Иан анышә днаҭан ианаагьежь, ҩынҩажәа градус рҟынӡа ишоура халахьан. Дрыма Аҟәа иааит. Аҳақьым уи ишоура анизмыртәа, ишьа ауижьзаап… уаҳагь изнымкылакәа днаимҟәыҵыԥсааит. Аԥсыжра аҽны санаӡӡеи саашьҭыхны Ҷлоуҟа сылгеит. Убри нахыс ашкол сҭалаанӡа схәыҷра Ҷлоу – сабду иашьа Ҳауд Сангәлиеи уи иԥшәмаԥҳәыс Лидиа (Хьым) Аџьынџьал-ԥҳаи рҟны исхызгеит.
Урҭ рҭаацәара – ҭаацәара дуун, хыхь ишысҳәахьоу аиԥш, хҩык аԥҳацәеи ҩыџьа аԥацәеи рыман. Рыҩны-ргәара, рынхара-рынҵыра анцәа ишиҳәара иҟан. Мышкы-заҵәык иадамхаргьы асас уи аҩнаҭа дагны ҳәа сгәалашәаӡом. Уахыла ҳанааилатәоз Ҳауд бзиа ибон ажәытә ажәабжьқәа рҳәара. Зегьы ҳаизыӡырҩуан. Уи аҩнаҭаҿы аиҳабы деиҳабыҵәҟьан, иара иҿы иԥацәагьы иԥҳацәагьы рыбжьы рдуны ицәажәо смаҳацызт. Иԥҳацәа ракәзааит, иԥацәа ракәзааит аӡә дааигәыдыҳәҳәалан ихы ишьышьуа сымбацызт. Зны-зынла асасцәа дрыдтәалан иқьаф аныҟалозгьы «Мышьхәа уабаҟоу, Мышьхәа, уааины сгәы ҟаҵа» ҳәа игәыдирӷәӷәалоз, зхы ишьышьуаз аҩнаҭаҿы сараӡәзаҵәык сакәын. (Мышьхәа ҳәа акәын хәыҷы хьӡыс аҩнаҭаҿы исымаз).
Сыхьӡ атәы саналацәажәа, зны Аҟәаҟа уск аҵыхәала дааит сабаӡӡеи. Дхынҳәны аҩны даннеи, ауха аҭаацәа ҳанааилатәа ҿааиҭит абас: «Иахьа Аҟәа ҷкәына еинаалак, ҷкәына ԥшӡак сиқәшәеит… сызиднагалаз ус хьамҭан, иара шуадаҩызгьы смырбаӡакәа иаармариан исзыҟаиҵеит, дзакә уаҩԥсы-бзиаз… абри зхысҳәаауа «Борис» ихьӡын… Издыруеит ишԥсуа хьӡым, аха иахьарнахыс Мышьхәа Борис ихьӡзарц сҭахуп…» Сара хыхь иазгәасҭахьеит – уи аҩнаҭаҿы аб ииҳәоз закәанын. Уинахыс уи ахьӡ сзаанхеит. Амала, санаӡӡеи лыԥсы ахьынӡаҭаз Мышьхәа ҳәа акәын дышсышьҭаз. Иара сара схаҭагьы уи ахьӡ сгәаҿы иаанхеит.
1938 шықәсазы сан Аҟәаҟа саалгеит, сагьҭалҵеит аԥсуа школ. Усҟан аԥсуа школ ҩ-хыбрак еиднакылон: актәи ахыбра – уажәы Ашьхаруаа рышкол зыҩноу ауп, уаҟа аиҳабыратә классқәа ракәын иадырԥхьоз: егьи ахыбра – Аџьынџьтәылатә еибашьра ҟалаанӡа аҩбатәи аурыс школ ҳәа изышьҭаз ауп. Алагамҭатә классқәа ахьыҟаз уаҟа акәын. Аҵара ҳаналага раԥхьаӡатәи амшқәа руак азы ҳарҵаҩы хаҵаки ԥҳәыски лыцны ҳакласс дааҩналт. Уи излаҳадылҵаз ала ахәыҷқәа зегьы хыхьтәи ҳамаҭәақәа ҳшәаҳхт. Илыцааз ахаҵеи аԥҳәыси ҳарҭ аӡәаӡәала ҳнаганы ҳнапы-ҳшьапы, ҳмахәар-ҳшьахәар зҳәаз иеиԥш, ҳаиԥхьшьшьаауа ҳангәарҭа ашьҭахь, хәҩык ҳаалырхын абалет ахь шәҳадаҳкылт ҳәа ҳарҳәеит. Убри нахыс аԥсуа школ аҿы ҳурокқәа ҳанрылгалак, Аџьынџьтәылатә еибашьраан ақырҭцәа ирблыз ҳархивтә усбарҭа (ԥыхьа Леселиӡе иулицаҿы) иавагылаз акатоликцәа руахәамахь ҳцон. Уаҟа акәын абалет школ ахьыҟаз.
1941 шықәса маи мзазы абалет школ аҵаҩцәа (иахьынӡасгәалашәо, актәи инаркны аабатәи акласс аҟынӡа еиднакылон) Аԥснытәи афилармониа Аҟәатәи аԥхынтә театр аҿы аконцерт ду мҩаԥаагеит. Сара усҟан ахԥатәи акласс аҿы стәан, иагьынасыгӡон ҩ-кәашарак: ахәыҟаҵаҩ икәашареи абелорусцәа рыкәашареи. Аабатәи акласс аҿы итәаз ҷкәынаки ӡӷабки (сымҩашьозар – аҷкәын д-Аҩыӡбан) Чаиковски имузыка зцыз «Апҟақәа рыкәашара» нарыгӡон.
Усҟантәи аамҭа иадҳәалоу, сгәалашәараҿы иаанхеит даҽа хҭыскгьы. Изыхҟьа-зынԥа ҳәа сыздыруам, аха абырзен школ (уажәтәи ахԥатәи ашкол) аҿы аҵара зҵоз абырзенцәа аԥсуа школ иҭаз ахәыҷқәа иаҳчычан иҟан. Аулицаҿы ҳанааиқәшәалак иҳаисуан, уимоу, ишнеишнеиуаз ҳашкол аҟынҵәҟьа аҽнышьыбжьон иааины иҳақәло иалагеит. Ари – знык акәымхеит, ҩынтәгьы – ракәымхеит. Аҵыхәтәаны аԥсуа школи абырзен школи рҿтәи аиҳабыратә классқәа рҿы итәаз еибыҳәаны,
уажәы Аҟәа ақалақь Ахақәиҭра ашҭа ҳәа иахьашьҭоу (усҟан дәкаршәран) шәҩыла наҟ-ааҟ еиҿагыланы еисит. Амилициаҵәҟьа ҩба-хԥа сааҭ ирзеиҟәымхит. Зхы ԥҽыз, знапы ԥҵәаз, иҭԥаз амедицинатә машьына ласқәа ирыма ицон. Заанаҵ снаԥыҩлан исҳәоит, аха ашьҭахь 1947 шықәсазы арҵаҩратә ҵараиурҭа аԥсуа сектор иҭалазгьы абырзенцәа ҭынч ҳдыртәомызт, ҳдыргыломызт. 1949 шықәсазы урҭ ахыргеит. Ихынҳәны ианаа, аԥсуаа ҳхаҵкы кадыршәуамызт, аха уи ашьҭахь ауп… Иахьа уажәраанӡагьы исзеилкаауам убас изаҳзыҟаз. Иҟалоит ақырҭцәа џьара ак рыҵарҳәозҭгьы… Уи сара сгәаанагара ауп. Аиашаҵәҟьа иахьа уажәраанӡагьы исыздыруам.
Аҟәатәи ҳаԥсуа школ иадҳәалоу даҽа хҭыск.
1941 шықәса сентиабр 1 ашьыжь (Аџьынџьтәылатә еибашьра иалагахьан) аҵара ашықәс ҿыц ҳаԥылоит ҳәа ашкол аҿы еизаз ахәыҷқәа ашҭаҿы ҳааизылган аҵара аҟәша аиҳабыс иҟаз Вера Николаи-иԥҳа Ҳаразиа, абжьааԥны аиԥш акәымкәа, лыбжьы қыџьқыџьуа «Аԥсуа школ адыркит… шәқыҭақәа рахь шәгьежьы…» лҳәеит. Иахьагьы исгәалашәоит лылахь шаҟа еиқәыз… Сыбла ихгылоуп лӡамҩа иаҿибаҳәа зҿылазхаз лылабжышқәа. Сара сцеит Ҷлоуҟа, схәыҷрашықәсқәа ахьысхызгоз, сзааӡаз саншьцәа рахь. Сҭалеит Ақыдратәи алагарҭатә школ. Уаҟа рҵаҩцәас исымаз рахьтә схаҿы иаанхаз Илиа Џьопуеи Володиа Шьынқәбеи роуп. Илиа Џьопуа дук мырҵыкәа аибашьрахь дцеит, дагьбжьаӡит.
Ақыдратәи алагамҭатә школ саналга, саншьцәа ахьынхоз еиҳа излазааигәаз ала, сҭалеит Ӷәадатәи ашкол. Ахәбатәи акласс саналга сан Аҟәаҟа саалгеит, сагьҭалҵеит аԥшьбатәи аурыс школ, ахәбатәи акласс аҿы. Ӷәада ахәбатәи акласс ибзиан сшалгазгьы, аурыс школ ахәбатәи акласс аҟны аҵара сҽадцалан исҵоит ҳәа сшаҿызгьы, даара исцәуадаҩхеит. Исцәуадаҩхеит, избанзар, арҵаҩцәагьы рқьышә сықәҵаны, тәамбашақә исызныҟәон. Факт-заҵәык ҿырԥшыгас иаазгар сҭахуп. Аҭоурых амаҭәар
иаҳзаԥхьоз ашкол адиректор Кики Андреи-иԥа Ҭориа иакәын. Ақыҭантәи иааз ахәыҷы аурыс бызшәазгьы сышхьысҳазгьы, уи амаҭәар сҽадцалан исҵон. Аха Ҭориа аҩныҟатәи адҵа исҳәоз дазыӡырҩӡомызт, уимоу, уажәраанӡагьы изласгәалашәо ала, саҿамхаӡакәа иахьысҳәоз даргәаауан… илахь акаҷыра еизыҵәон… нас исҳәаз агәхьаа мкӡакәа ҳазхысхьаз, ҳазхымсыцызгьы уахь иналаҵаны убарҭ рҩызцәа зҵаатәқәак цәыригон, исҳәо сҿамшәо, агаӡа иеиԥш саанхон. Иаргьы ииҭахыз уи акәын, «ҩба» насзықәиргылон.
Уажәы ибзианы еилыскаауеит ус зыҟаиҵоз: аҵара сгәы ахиршәарц, саҟәыҵырц акәын.
Ахәбатәи акласс аҿы саанрыжьит, аха сара уи ашкол аҿы саанымҿаст, сцаны Аҭаратәи ашкол сҭалеит, сагьтәеит афбатәи акәымкәа абыжьбатәи акласс аҿы, ибзиаӡангьы салгеит. Уимоу, акомҿареидгылахьгьы срыдыркылеит, аиҵбыраӡатәи аорганизациа амаӡанаҟәгаҩысгьы сҟарҵеит.
Аҭаратәи аа-шықәсатәи ашкол аҟны (усҟан абжьаратәи ашкол уаҟа иаадмыртӡацызт) абыжьбатәи акласс салгеит ибзиаӡаны.
Иара убри ашықәс азы (сара сызҿу 1947-тәи ашықәс ауп) Аҟәатәи арҵаҩратә ҵараиурҭаҿы иаадыртит аԥсуа сектор. Абри аҩыза ҟалеит Аԥсны аԥсуа школқәа анадыркуаз, аԥсуа рҵаҩцәа усда-ҳәысда, аусурҭа рымаӡамкәа иангәараз аамҭазы. Араҟа иазгәасҭар сҭахуп инаҵшьны: сара абжьбатәи акласс саналгоз афбатәи акласс аҟынӡа қырҭшәала аҵара ишалагахьаз. Иара убри азҵаатә азгьы сгәаанагара сазааҭгылар сҭахуп.
1947-тәи ашықәс азы ауп Баграт Шьынқәбеи, Гьаргь Ӡиӡариеи, Константин Шьаҟрыли Москваҟа, апартиа Ацентр Комитет ахь аԥсуа школқәа раркреи, Аԥсны аԥсуа ҭыԥхьӡқәа рқырҭуатәреи, аԥсуа алфавит ақырҭуа алфавитла аԥсахреи ирҿагылан ашшыԥхьыӡ аналаргалаз. Уи ашшыԥхьыӡ Қырҭтәыла аиҳабыра рахь «шәара еилшәырга» ҳәа ишырзаарышьҭызгьы, Баграт Шьынқәбеи Гьаргь Ӡиӡариеи Қарҭҟа иганы мызла рҿахәы шырҿырхуазгьы, Қырҭтәыла анапхгара џьара акы иацәшәеит азоуп Аҟәатәи арҵаҩратә ҵараиурҭаҿы аԥсуа сектор заадыртыз, мамзар, аԥсуа литературеи аԥсуа бызшәеи рырҵаҩцәа ҳзазыҟарҵарыз, арахь аԥсуа школқәа раркра ианаҿыз, рразҟы анырӡбахьаз…
Ус акә, егьыс акә адкыларатә ԥышәарақәа ҭины, Аҟәатәи арҵаҩратә ҵараиурҭа аԥсуа сектор ахь ҳрыдыркылт ҩажәи жәохәҩык. Аԥсны азы, аԥсуаа ҳзы еиҳа иуадаҩыз аамҭазы, егьырҭ зегь ракәым, Аҟәа ақалақь аҿы аԥсышәала бжьыҭгала ҳанзымцәажәоз, ацәажәара азин анҳамамыз, ҳбызшәа анаҳҿыхыз аамҭазы, жәаф-жәибжь шықәса ирҭагылаз ҩажәи жәохәҩык аҷкәынцәеи аӡӷабцәеи есҽны ҳаизон арҵаҩратә ҵараиурҭаҿы. Ииашоуп, аԥсуа бызшәеи алитературеи рнаҩсан егьырҭ амаҭәарқәа зегьы урысшәала ҳшырхысуазгьы, ҳхатәы бызшәа ҳзырҵоз ҳакласс данааҩналоз ҳарҭ ҳзы жәҩангәашәԥхьаран, гәырӷьаран – урҭ асааҭқәа рзы акәын ҳамшәа-ҳмырҳа, бжьыҭгала, ԥсышәала ҳанцәажәоз. Убригь ус ахала иҟамлаӡеит. Ҳхатәы бызшәа абзиабара ҳзыркыз ҳарҵаҩы Алықьса Нестор-иԥа Џьонуа иоуп.
Ҩбаҟа ажәа уи ауаҩ изкны.
Алықьса Џьонуа Аҟәатәи арҵаҩартә институт дышҭаз ауп Аџьынџьтәылатә еибашьра ишалагаз. Ахацәа зегь ахьцоз афронт ахь дцеит иаргьы. Аӷа иитҟәаз дрылашәеит, дыбналт, дпартизануан. Аибашьрантә даныгьежь, аинститут аҿы дызҿыз иҵара анынаигӡа ашьҭахь ауп рҵаҩыс ҳара данаҳзаарышьҭ. Усҟан акырӡа зхыҵуаз аӡә иеиԥш ауп ҳаԥхашьа-ԥхаҵо ҳашиацәажәоз, арахь жәа-шықәсазаҵәык рыла акәын дызлаҳаиҳабыз. Уи дпоетын, дырҵаҩын, ашәҟәыҩҩцәа Реидгылаҿгьы консультантс дыҟан, аха абарҭ зегьы раасҭа, уи ауаҩ даҳхамышҭуа аҵара зирҵоз ҳгәаҵаҿ дызлаанхаз ауаҩра ду илаз ала ауп.
Имӡакәа исҳәоит, сара сыхәҭаахьала, акалам шьҭыхны раԥхьаӡатәи ажәеинраала аҩра сгәазырԥхаз иара
иоуп. Шәгәы иаанамгааит ажәеинраала уҩыроуп ҳәа исыдиҵеит ҳәа. Мап, уи аӡәгьы иҳадимҵаӡеит. Аха ҳбызшәа абзиабара убри аҟынӡа иаҳиркит, ҳара иаҳмырбаӡакәа ҳбызшәа абеиара убри аҟынӡа ҳагәылеихалт, ҳанцәажәозҵәҟьа ҳажәақәа ҳрызхәыцны иаҳҳәо аҟынӡа ҳнеигеит. Исгәалашәоит, зны аҩныҟатәи дҵас иҳаиҭеит «Сара сыԥсадгьыл Аԥсны бзиа изызбо» ҳәа атема аҩра. Зегьы уи шеилаҳкаауаз ала иҩны иаагеит. Сара сыхәҭаахьала, уи шызҩыз ҳәа иахьа исгәалашәаӡом. Аха ибзианы исгәалашәоит, исхашҭрангьы сыҟаӡам Мушьни Миқаиа ишиҩыз. Иахьагьы исхамышҭуа схаҿы иаанхаз цәаҳәақәак аазгоит: «Аԥсны зыԥсадгьылу аԥсуа иоуп. Аԥсуа – ара иқәнагалаз егьырҭ амилаҭқәа зынӡа дреиԥшӡам. Аурысажә иеиԥш иеиқәа ахы дынҭаԥало-ааҭаԥало дныҟәаӡом… аерманажә иеиԥшгьы днеишьклаҳа-ааишьклаҳауа дубаӡом… ақырҭуажәгьы иеиԥш иҽхаирззалаӡом…» Усҟан акәым иара уажәгьы иарбан милаҭзаалак аӡбахә ануҳәо «ажә» ҳәа ацҵара ауӡом, аха уиазы акәӡам Мушьни Миқаиа арҭ ицәаҳәақәа иахьа уажәраанӡагьы сара изысгәалашәо – ҳарҵаҩы Ҳаԥсадгьыли ҳхатәы бызшәеи рыбзиабара убри аҟынӡа иҳалеиҵеит, убриаҟынӡа ҳнеигеит, нас ииашаҵәҟьаны «Аԥсни аԥсуааи иҳаиӷьу даҽаӡәы иҟада?» ҳәа азҵаара ықәҳаргылартә.
Аҟәатәи арҵаҩратә ҵараиурҭаҿы ԥшьы-шықәса аҵара сҵон – 1947 инаркны 1951 шықәсанӡа. Иаазыркьаҿӡаны акәзаргьы урҭ ашықәсқәа ирылыскаауа хҭысқәак сырзааҭгылоит. Хыхь ишазгәасҭахьоу аиԥш уаанӡа аҵара сҵон: Аҟәатәи аԥсуа школ, Ҷлоу ақыҭантәи Ақыдратәи аԥшьгаратә, Ӷәадатәии Аҭаратәии аа-шықәсатәи ашколқәа рҟны. Аха, иахьа уажәраанӡагьы изласгәалашәо ала урҭ ашколқәа рҟны аԥсуа бызшәеи алитературеи иналкааны аҵакы зырҭоз маҭәарны иҟамызт. Ус шакәу ахьыздырыз Аҟәатәи арҵаҩратә ҵараиурҭаҿы ауп. Схалагьы сакәӡам. Изыбзоуразгьы Алықьса Нестор-иԥа Џьонуа иоуп.
Егьырҭ зегьы ракәым, сара алитературатә кружок зегь раԥхьаӡа иахьызбаз уи аҵараиурҭаҿы ауп. Аԥсышәала иаԥҵаз ажәеинраалақәа, ажәабжьқәа, аповестқәа алитературатә кружок аҿы реилыргара, хәыц-хәыц ирыгу-ирыбзоу ҳәа рыхцәажәара раԥхьаӡа ҳахьалагазгьы уаҟа ауп. Исгәалашәоит, Алықьса Нестор-иԥа ҿымҭ дшаҳзыӡырҩуаз. Сара иџьасшьо – ииашамкәа сахцәажәоит ҳәа зҽазызкуазгьы дыԥхьижәаӡомызт, игәаанагара иирҳәон. Уажәы еилыскаауеит ус зыҟаиҵоз: акы – ҳамшәаҳмырҳа ҳагәҭакы аҳәара азин ҳаиҭон; ҩба – аимак-аиҿак ҳалаигалон; хԥагьы – доусы хазы-хазы ҳхатә гәаанагара аҳәашьа, ахьчашьа ҳирҵон, иҳалаиааӡон. Ԥыҭрак ашьҭахь, ҳлитературатә кружок амҩаԥгара снапы ианиҵеит. Ахԥатәи акурс аҿы ҳантәаз Очамчыра араион Тамшь, Кәтол, Џьгьарда ақыҭақәа рҿтәи ашколқәа рахь ҳшаны ҳдәықәырҵеит апрактика ахысразы. Сара Тамшьтәи абжьаратә школ аиҳабыратә классқәа рҿы аԥсуа бызшәеи алитературеи рзы аурокқәа рымҩаԥгара сықәшәеит. Убри инаваргылан: аабатәи, ажәбатәи, ажәабатәи, ажәеизатәи аклассқәа рҿы итәаз аҵаҩцәа еизганы алитературатә кружок рзеиҿыскааит, хантәаҩысгьы ажәабатәи акласс аҿы итәаз Шьоҭа Ҷкадуа днаҭаны. Шьоҭа инаҩсангьы, уи акружок иалалт усҟан уаҟа аҵара зҵоз Платон Бебиа, Борис Гәыргәлиа, Руслан Қапба уҳәа егьырҭгьы.
Сара адунеихаан исхашҭран сыҟам, алитературатә кружок шеиҿыскааз аниаҳа Алықьса Нестор-иԥа аҳалалреи, агәбылреи, абзиабареи рыла иҭәны иблақәа сшыхәаԥшыз.
Ашьҭахь ҳхынҳәны Аҟәа ҳанааи, ҳҵараиурҭа азеиԥш еизара ахьымҩаԥысуаз, адиректор дықәгыланы дахьцәажәоз убри афакт ҿырԥштәыс иааигеит. Издырт уи иҵазҳәаз Алықьса Џьонуа шиакәыз.
Ҳара арҵаҩратә ҵараиурҭаҿы алитературатә ҭӡыгазеҭгьы ҭҳажьуан, анапылаҩыратә журнал хәыҷыкгьы нацҵаны.
Убарҭ рнаҩсан, Алықьса Џьонуа ибзоурала аԥсуа шәҟәыҩҩцәа, апоетцәа, агазеҭ «Аԥсны ҟаԥшь» аусзуҩцәа лассы-лассы иааиԥхьон ҳҵараиурҭахь. Убас, иаагозар, Иван Папасқьыр, Ӡаӡ Дарсалиа, Николаи Басиаҭ-иԥа Киут, Сандра Сангәлиа уҳәа изныкымкәа иаҳҭаахьан. Зегь реиҳа исхамышҭуа сгәаҵаҿы иаанхаз иреиуоуп, зегьы инарылкааны иахьа уажәраанӡагьы исгәалашәо хҭыск. Уи ахҭыс ҟалеит аҵараиурҭа ҳаналгоз, 1951-тәи ашықәс азы.
Ҽнак аурокқәа ҳанрылга, Анатоли Аџьынџьали сареи Алықьса Нестор-иԥа ҳиман Дырмит Гәлиа иҩныҟа ҳаигеит. «Дырмит Иасыф-иԥа, – аԥсшәа ҳаҳәаны Анатолии сареи ишаамуаз ҳандыртәа ашьҭахь Алықьса Нестор-иԥа ҿааиҭит, – абарҭ роуп «Аҿар рыбжьы» ахь зажәеинраалақәа алаҳхыз» ҳәа. (Снаԥыҩланы иазгәасҭоит, зыӡбахә имаз иара убри ашықәс анҵәамҭазы иҭыҵыз «Алитературатә альманах» акәын. Уаҟа «Аҿар рыбжьы» арубрикаҿы Алықьса Гәогәуеи, Шьоҭа Ҷкадуеи, Анатоли Аџьынџьали сареи ҳажәеинраалақәа анылт). Ҳазусҭцәаз, ҳхы-ҳҵыхәа анҭиҵаа ашьҭахь, ихы сара сахь иааирхан «уаб ибзиан дыздыруан, дахьыздырызгьы Тамшь ауп» – иҳәеит.
Дырмит Гәлиа иашҭа ҳанҭыҵуаз Анатолии сареи ҳҭеислымхан акәын ҳшыҟаз. Уаанӡатәи ашықәсқәа рзы Дырмит Гәлиа изныкымкәа-иҩынтәымкәа дшаабахьазгьы, абас иҩныҟа ҳнаԥхьан, ҳнапқәа аанкылан, аԥсшәа ҳаҳәан, ҳидыртәалан даҳмацәажәацызт уажәада. Уажәшьҭа ибзианы издыруеит уи ахыҵхырҭаҿы игылаз урҭ аԥшьышықәса рзы аешьа еиҳабы иеиԥш ҳагәцаракны ҳазмаз, иаахтны иаҳҳәозар, уигь уажәшьҭа изӡатәузеи, егьырҭ ҳҩызцәа ҳрылкаан иаҳхылаԥшуаз Алықьса Нестор-иԥа шиакәыз.
Аҟәатәи арҵаҩратә ҵараиурҭаҿы арҵаҩцәа иҳамаз даарылкаан лыӡбахә мҳәакәа сызлаҩсуам даҽаӡәгьы. Сара сызҿу аҭоурых ҳазҭоз Татиана Еснаҭ-иԥҳа Қонџьариа лоуп. Ашьҭахь арҵаҩратә институт аҿы аҭоурыхтә факультет залысхызгьы, спублицист ԥсҭазараҿгьы Аԥсни аԥсуа жәлари жәытәнатә аахыстәи рҭоурыхҭҵаара иахьазыскызгьы изыбзоуроу ҳәа исшьоу лара лоуп.
Ашә аалыртын ҳакласс дааҩналт иџьоушьаратә еинаалаз, ҩажәиԥшьба, мамзаргьы ҩажәихәба шықәса иреиҳамыз, инаӡааӡаз, зыблақәа ссиршәа иҳалалыз аԥсуа ҭыԥҳак. Ашьҭахь ауп ианеилаҳкаа – уи дышҭаацәараз, аԥсуа жәлар иреиӷьыз рҵеицәа дуқәа ируаӡәкыз Аслан Ҭамшьыгә-иԥа Оҭырба иԥшәмаԥҳәыс шлакәыз.
Аҟәатәи арҵаҩратә ҵараиурҭаҿы ҿыц иаадыртыз аԥсуа сектор актәи акурс ахь ирыдыркылаз жәохә-жәаф шықәса зхыҵуаз аӡӷабцәеи аҷкәынцәеи адруҳәа ҳҩалхаҵгылт.
Аԥсшәа наҳаҳәаны ҳанлыртәа ашьҭахь, ажурнал аалыртын, ҳахьӡқәеи ҳажәлақәеи дрыԥхьан ҳанеибадыр ашьҭахь, «сара аҭоурых арҵаҩыс сышәзаарышьҭит» – лҳәеит. Амала, иаабон – ҳарҭ ақыҭа иааӡаз ҳаԥхашьа-ԥхаҵо лызҵаарақәа рҭак шыҟаҳҵоз аиԥш, ларгьы лыхәда ак шықәыӷәӷәоз, лажәақәа раӡаны, дрызхәыцны, иԥкаа-ԥкаауа ишылҳәоз. Сгәалашәараҿы иаанхеит абарҭ лажәақәа: «Ажәлар ду ажәлар маҷ ҳәа реиҩшара ҟалаӡом, ажәлар ду реиԥш ажәлар маҷгьы ирымоуп рхатә ҭоурых»… Иаразнак сқьышә иаақәыххит усҟан исзымҭииз сызҵаара: «Ҳарҭ аԥсуаагьы иҳамоума ҳхатә ҭоурых?!» Сагьааҳәацымыцит, уимоу исыватәаз сҩыза схы наиқәскын сиазҵаап ҳәагьы нақәскит, исызмырҽеит акәымзар…
Татиана Еснаҭ-иԥҳа иаразнак лылаԥш сыҵашәеит… Иааџьасшьеит, ҩажәи жәохәҩык иреиҵамыз аҵаҩцәа еилатәаз срылылбааит. Иџьашьатәыз ҳәа акгьы ыҟаӡамызт – избанзар, ауадаҿы аҵыс ԥыруазар амҵәыжәҩақәа рышьҭыбжь уаҳартә иҭынчран. Деиҭаасҿаԥшит – «акыр уазҵаарц уҭахума?!» ҳәа исылымҭаз азҵаара лыблақәа
ирхызбаалт, аха анҿысымҭӡа, дааԥышәырччан ҿаалҭит: «Ааи, Аԥсни аԥсуа жәларгьы иҳамоуп ҳхатәы ҭоурых. Уи аҩыза аҭоурых ҳамамзар Аҟәатәи арҵаҩратә ҵараиурҭаҿы аԥсуа сектор аадыртраны иҟаӡамызт…»
… Аҟәатәи арҵаҩратә ҵараиурҭаҿы аҵара зҵоз «астудентцәа» ҳәа ишҳашьҭазгьы, уимоу астипендиа шҳарҭозгьы, хыхь ишысҳәахьоу аиԥш, ҳарҭ жәохә, жәаф шықәса зхыҵуаз ҵаҩцәан.
Аԥсуа бызшәазы рҵаҩыс иҳамаз Алықьса Нестор-иԥа Џьонуа раԥхьатәи амзазынҵәҟьа еиҿикааит алитературатә кружок. Аԥсны усҟан уи иахьеиҿкааз ҳара ҳҿы мацара акәын.
Изласгәалашәо ала, ҳакружок аилатәарақәа мызкахьы ҩынтә имҩаԥысуан. Ҩба-хԥа мзы ҳакружок еиҿызкаазгьы, иахагылазгьы, имҩаԥызгозгьы, ажәахәқәаҵәҟьа ҟазҵозгьы Алықьса Нестор-иԥа иакәын. Абас хәыҷы-хәыҷы ҳалагаланы, амца ҳаркны, нас наҟ-наҟ урҭ азҵаатәқәа зегьы рцәыргарагьы, акружок аусура амҩаԥгарагьы ҳарҭ ҳнапы ианиҵеит…
Аха, уажәы уи зцәырызгаз зынӡаск даҽакӡоуп. Акружок аусура раԥхьатәи амш инаркны, ҳарҭ аҵаҩцәа ҳаиԥш, дааины дҳалатәон Татиана Еснаҭ-иԥҳагьы. Дҳалатәон-моу, даараӡа аинтерес кны акәын ҳаԥсуа шәҟәыҩҩцәа, апоетцәа рҩымҭақәа дышрыхцәажәоз…
Ҽнак аурокқәа рышьҭахь слыман даҽа аудиториак ашә аалыртын, ҳныҩналт.
Аҟәатәи арҵаҩратә ҵараиурҭа аурыс сектор аҿы аҭоурых амаҭәар иазкыз акружок еиҿкааны илымазаарын. Аурыс сектор аҟнытә (актәи инаркны аԥшьбатәи акурс аҟынӡа) аҵара зҵоз астудентцәа бжьҩы-ааҩык иалылԥшааз ракәӡан уи акружок аусура иалахәызгьы.
«Шәыкружок аԥсуа сектор аҟнытә даҽаӡә дышәзацлеит, дшәыдышәкыл», – лҳәеит Татиана Еснаҭ-иԥҳа, абна утәа ҳәа апартагьы наслырбеит.
Уи аҽны акружок аусураҿы излацәажәоз Аԥсны Урыстәыла адлара иазкны аԥшьбатәи акурс аҟны итәаз студентк иҟаиҵаз ажәахә акәын. Азҵаатәқәа рацәаны ицәырҵт, еимаркт-еиҿаркт… Аҵыхәтәаны, Татиана Еснаҭ-иԥҳа еихылшьалт.
Уажәшьҭа ибзианы еилыскаауеит, усҟантәи аамҭазы, аҭоурыхтә кружок аҟны акәзааит уи аҩыза азҵаара ацәыргара, ақәыргылара, алацәажәара гәаӷьуацәан.
Аԥсни аԥсуааи ирызку аҭоурых ыҟаӡам ҳәа ишьан, избанзар, ара ажәытәан инхоз аԥсилааи абазгааи, Ингороҟва излашьақәирӷәӷәоз ала иқырҭуа абшьҭрақәан, аԥсуаа, мамзаргьы, «аԥсуицәа» – Пауле Ингороҟва излашьақәирӷәӷәоз ала, ажәибжьтәи ашәышықәсазы Нхыҵ-Кавказнтәи илбааз адыгьцәа рабшьҭрақәа – ақырҭцәа рабшьҭрақәа «абазгааи» «аԥсилааи», ассимилиациа рзырун, «аԥхазы» ҳәа зыхьӡыз рыхьӡ рцәырган, дара ирыхьӡырҵеит.
Ари Ингорҟва итеориа акәын, аха амчра знапаҿы иҟаз ақырҭцәа, усҟан уи атеориа закәаныртәит, уи азоуп ҳарҭ аԥсуаа Аҟәа ақалақь аҿы ҳабжьы ҭганы ԥсышәала ацәажәара азин зҳамамызгьы.
Абри аҩыза аҭагылазаашьа анаԥҵаз аамҭазы, Аҟәатәи арҵаҩратә ҵараиурҭаҿы аԥсуа сектор аԥҵара рхы иархәаны, Алықьса Нестор-иԥа Џьонуа аԥсуа литературатә кружок еиҿикааит. Аҭоурых арҵаҩыс уи аҵараиурҭахь инаԥхьаз Татиана Еснаҭ-иԥҳа Қонџьариа – Аԥсни аԥсуааи рҭоурых азҵаатәқәа рзы аҭоурыхтә кружок еиҿкааны, дымшәа-дмырҳа урҭ азҵаатәқәа дрылацәажәон.
Абри мацара ахамеигӡара иазку фырхаҵараӡами?
Акружок аусура хыркәшан, ҳҩагылан ашәахь ҳҿанынаҳха, «уаангыл, усҭахуп» лҳәеит сара сахь даахьаԥшын.
«Сара издыруеит аԥсуа литературатә кружок активла зхы алазырхәуа ушыруаӡәку. Аха иара убасҵәҟьа избоит аҭоурых ушазҿлымҳаугьы… убриазоуп ари акружок
аусура ухы алаурхәырц узаазгазгьы. Уажәазы шәҟәык усҭоит. Аԥсны аҭоурых иазкуп, изҩыз Фадеев ижәлоуп. Амала, аӡәгьы иумырбан, иахьазы уи ашәҟәы ацәыргара ҟалаӡом. Сеиҭауҳәоит, дызусҭзаалак аӡәгьы иумырбан. Ашәҟәы хәыҷуп. Иузеилымкаауазы, аԥхашьара аҭахӡам, усазҵаа. Даҽакгьы, иахьынӡазалшо, ирласны уаԥхьароуп, изҭаху рацәаҩуп, аха урҭ ааԥшып, аԥхьа уара иусҭоит», –лҳәеит.
… Уи ашәҟә хәыҷы ауха иалагӡаны саԥхьеит. Еилыскааз аиҳа – исзеилымкааз еиҳан…
«Ус шыҟалоз здыруан ианусҭозгьы…» лҳәеит. Нас сналыртәан исзеилымкааз азҵаатәқәа ансзеиҭалҳәа ашьҭахь, «даҽа шәҟәыкгьы узаазгеит, – лҳәеит, –ҭоурыхтә романуп… иахьӡуп «Прометеиаа рхылҵышьҭра» ҳәа
1947 шықәсазы Аҟәатәи арҵаҩратә ҵараиурҭаҿы иаадыртыз аԥсуа сектор иҭалаз аҵаҩцәеи хыхь зыӡбахә сҳәаз ҳарҵаҩцәеи 1951 шықәсазынӡа, ус уҳәар ауазар, ҳаимҩалацәан. Ҵоуп, дара ҳаԥхьа игылан, даҽазныхгьы ақыҭа иааӡаз ахәыҷқәа ҳмаршәа кны иҳавагылан, ҳмахәарқәагьы ааныркылон. Абас мацара, ԥшьы-шықәса еицыҳхаагеит.
Ԥшьы-шықәса рыҩнуҵҟа – ажәлар рҿы ауаҩы ицәа иҭамӡо акгьы ыҟам ҳәа шырҳәогьы, ацәа аҭагӡара зымуаз акымкәа-иҩбамкәа иаҳхаагеит. Урҭ зегь реиҭаҳәара уадаҩуп, аха акык-ҩбак ҳарзааҭгылоит.
… Маиаковски ихьӡ зху аулица, аихамҩа азааигәара, саб Аҟәа данааи иргылаз қәацә хәыҷык сани сареи ҳаҩнан, аҵара сыцызҵоз сҩызцәа, иахьа Гәлиа ихьӡ зху аулица ашьхарахь ахаларҭа акәакьк аҿы игылаз азеиԥшнхарҭа иҩнан. Убраҟа бырзен ҷкәынцәақәак ҭаха рырымҭо иалагеит. Зны Анатоли Аџьынџьал дсыҳәеит ҳәызбак изысыԥшаарацы. Аҩны чаԥҟага ҳәызба дук ҳаман, изаазгеит. Анатоли уи аҳәызба анисҭоз Татиана Еснаҭ-иԥҳа игәалҭеит.
«Толиа иазууеи аҳәызба?» – лҳәан дааҳадгылт. «Баша, ача аԥҟаразы ауп изысҭаху» – иҳәан, днаҳԥырҟьан дцеит.
Ари аҵыхәтәантәи аурок ашьҭахь акәын. Саргьы ацара сҽаныназыск, смахәар аанылкылан, даасҿаԥшын, ҿаалҭит: «Толиа даара иҭышәынтәалоу ҷкәыноуп, ачаԥҟаразы аҳәызба сзаага ҳәа дуҳәомызт, – лҳәеит, – «уамак дақәшәеит иуҳәом акәымзар» – ҳәагьы нацылҵеит.
Саргьы иаасцәымыӷхеит… Усҟан ауп схаҿы ианааи – изаазгаз ачаԥҟага цәгьарамзар, бзиарак шизаанамгоз.
Сгәы ааԥсасин иласҳәеит дзықәшәаҵәҟьаз.
«Уаала», – лҳәан, слыман, арҵаҩцәа руада ҳныҩналт. Ателефон дизаст лыԥшәма. Уигьы али-ԥси рыбжьара машьынала дааит. Сымҩашьозар, усҟан апартиа Аԥснытәи аобком аҿы аусура далагахьан. Сара сыхәҭаахьала усҟан ауп зегь раԥхьаӡа данызбаз Аслан Ҭамшьыгә-иԥа Оҭырба. Дара аҩыџьагь арҵаҩратә ҵараиурҭа адиректорс усҟан иҟаз Занҭараиа Хәыта Владимир-иԥа иахь иҩналт. Дукгьы инымхацәакәа иаадәылҵын, еишьҭала илбааит ҵаҟа. Саргьы срышьҭан. Амашьына ианҭалоз, Татиана Еснаҭ-иԥҳа даахьаҳәын: «Уара ухы уақәиҭуп, аҩныҟа уца», – ҳәа салҳәеит.
Адырҩаҽны ашьыжь Анатолии сареи аҵараиурҭаҿы ҳанеиқәшәа, аԥхьа дсыцәгәаазшәа збеит, аха иара дааԥышәырччан «Татиана Еснаҭ-иԥҳа ишлоуҳәаз ауп акәымзар, иакәым сымпыҵҟьаргьы ауан» – иҳәеит. Сызқәа днаснасын, «ҭабуп» ҳәагьы ажәа нациҵеит. «Сара сакәӡам «ҭабуп» ҳәа зоуҳәаша, Татиана Еснаҭ-иԥҳа лоуп», – аҭак наисҭеит.
Ашьҭахь излеилыскааз ала, Аслан Ҭамшьыгә-иԥеи, Татиана Еснаҭ-иԥҳаи, ҳдиректори ишиашаз амилициа рахь ицазаап. Усҟан амилициаа русушьагьы даҽакала иҟан. Сааҭқәак рыҩнуҵҟала урҭ абырзен-ҷкәынцәа кны иааргеит. Нас ирзыруз атәы сыздыруам. Амала, уинахыс азеиԥшнхарҭаҿ ҭынчран.
… Аҩбатәи ахҭыс аныҟалаз ахԥатәи акурс аҟны ҳантәаз ауп.
Аҟәатәи арҵаҩратә ҵараиурҭаҿы аҵара зҵоз хышәҩык инарыцны акомҿареидгыла иалан. Убри аҟнытә уаҟа еиҿкаан акомҿареидгыла акомитет. Акомҿареидгыла ақалақьтә комитет аҟнытәи, иахьынӡасгәалашәо, Зақараиа ҳәа аӡә днарышьҭын, актәи амаӡаныҟәгаҩс дҟаҵан, сара – аҩбатәис салхын. Аамҭаказы Зақараиа мызкы аҟара дыҟамызт. Инапынҵақәа назыгӡоз сара сакәын. Убри аҟнытә лассы-лассы, ианаҭахымызгьы-ианаҭахызгьы ақалақьтә комитет актәи амаӡаныҟәгаҩыс иҟаз дсыԥхьалон… Аха уаанӡа иҳәатәуп, усҟан Гьаргь Гәлиа «Асасцәа еиқәаҵәақәа» ҳәа зыхьӡу иҭоурыхтә повест азы Қарҭ иҭыҵуаз агазеҭ «Зариа Востока» аҟны акритика ӷәӷәа азуа ишықәгылаз агазеҭ «Аԥсны ҟаԥшь» аредакторс иҟаз Рушьни Гадлиеи ақырҭуа поет Хәыта Берулавеи. «Асасцәа еиқәаҵәақәа» реилыргара ахьӡҵаны, Аҟәа аинтеллигенциа алархәны, аизара дугь мҩаԥысхьан.
«Аҟәатәи арҵаҩратә ҵараиурҭаҿы «Асасцәа еиқәаҵәақәа» аилыргара иазкны аизара мҩаԥыжәгароуп. Уи иазалаҳхуа аамҭа уашьҭан иуасҳәоит. Уажәазы уара – ақырҭуеи, аԥсуеи, аурыси секторқәа рҟнытәи акритика иӷәӷәаны аҟаҵашьа иақәшәо азыҟауҵароуп. Аизара аазыртуа, имҩаԥызго уара уакәхоит» – ҳәа сеиҳәеит Аҟәатәи ақалақьтә комитет актәи амаӡаныҟәгаҩ. «Аҩа укыр иԥҵәоит, аӡа укыр – иҩоит» ҳәа ирҳәо сақәшәан, схы сыкәаҽ ҳҵараиурҭахь сгьежьит. Зегь реиҳа исзааигәаз сҩыза Жора Жанаа днасыдсыртәалан иасҳәеит. Уигь ицәымыӷхеит. Нас дааиԥхьхәыцаан абас иҳәеит: «Унапы ианиҵаз ҟаумҵар – дуаӷахоит, иӷәӷәангьы дуԥырхагахоит. Иара иуеиҳәаз ҟасҵоит ҳәа уаналага – ужәлар урчарҳәаҩхоит, аха акгьы ҟамҵаӡакәагьы узтәом. Ак хәыцтәуп, аха иаҳхәыцуеи?! Аизара уара имҩаԥугароуп ҳәа баша имҳәаӡеит. Аизара аауртып, аха ианаауртуа
иуҳәо ауп изызхәыцтәу… Ақырҭуеи аурыси секторқәа рҟнытә ирыдҵа, амала, ишәҳәаша ҳәа ак расҳәоит ҳәа уаламган, избанзар, ишроуҳәалакгьы – ацәгьарахь икылыргоит. Сара стәала, аизара анаауртуа уҽаламгалацәакәа иуҳәаша – хаҭала уара узлахәыз ақалақьтә еизараҿы ҳара ҳҵарауааи дара ртәқәеи реиҿагыларатәы ауп. Иааркьаҿӡаны, уҽаламгалацәкәа. Нас, ара сааган узсазҵааз – аԥсуа сектор аҟнытә сара сықәургылозар акәхап…» – ҳәа иҳәан даасҿаԥшит.
Жора Жанаа иҩызцәа «мышә ҟәыш» ҳәа ҳишьҭан. Уи ицәажәара шәан, изан, икапанын.
«Убас шакәызгьы, ҳақәгыларақәа заа иааҩып, еибаҳарбап» – ҳәа нацысҵеит.
Аҽны иалагӡаны ақырҭуеи аурыси секторқәа рҟнытәи иқәгылозгьы ирасҳәеит.
Абри азҵаара абриаҟара сааҭгыланы сзалацәажәаз – адырҩаҽныҵәҟьа аурокқәа рышьҭахь, акомҿареидгыла акомитет актәи амаӡаныҟәгаҩ икабинет ашә аартны иааҩналт Татиана Еснаҭ-иԥҳаи Алықьса Нестор-иԥеи. Инасыдтәалан аби ани, мамзаргьы аиаҳәшьа еиҳаби аиашьа еиҳаби реиԥш исацәажәеит… исабжьеит… Иахьагьы исгәалашәоит Татиана Еснаҭ-иԥҳа аҵыхәтәаны илҳәаз лажәақәа: «Ҳаблақәа ҭраа шәҳаҵагылоит ҳәа ҳазхәаԥшуа шәахь икылсырц иаҿуп… агәҽанызаара, еиҭа агәҽанызаара аашәырԥшы…»
Иҟалашазгьы сеидру, «уара иушьуа – уаӷа дишьуам» ҳәа ажәлар рҿы ишырҳәо аиԥш иҟамлазҭгьы.
Акомҿареидгыла Аҟәатәи ақалақьтә комитет актәи амаӡаныҟәгаҩ иаалырҟьан Қарҭҟа диаргеит.
Снапы ианиҵаз азҵаатәгьы, иахаҵгылоз ҳәа даҽаӡәы дахьыҟамлаз аҟнытә, инышьҭаба ицеит.
Ари сҩымҭаҿы Татиана Еснаҭ-иԥҳа лыԥсҭазара аганқәа зегьы ҭҵааны иаасырԥшуеит ҳәа хықәкыс зынӡаскгьы исымаӡамызт. Сыззааҭгылаз Аҟәатәи арҵаҩратә ҵараиурҭаҿтәи еиҳа ихадароуп, еиҳа акыр зҵазкуа хҭысқәоуп ҳәа исшьо рахьтә акык-ҩбак роуп. Убас шакәугьы, хаҭала сара Аԥсны аҭоурых ахь схьазырԥшыз лара шлакәызҵәҟьагь инхарҭәаан исзымҳәеит. Егьырҭ зегь ракәым, 1953 шықәса октиабр мзазы, аррантә сгьежьны сана, агазеҭ «Аԥсны ҟаԥшь» аҟны корректорс аус шызуаз, Архьип Лабахәуа ибзоурала ҳарҵаҩратә институт аҿы аҭоурыхтә факультет анаадырт, адырҩаҽны ашьыжь аредакциаҿы днеит «абыржәыҵәҟьа адокументқәа алоуҵароуп» ҳәа.
Уи сара дунеихаан исхашҭран сыҟам.
Акырынтә сшалацәажәахьоугьы, аинститут аҟны алитературатә кружок анеиҿыскаа, усҟан апартиа аобласттә комитет аидеологиа аҟәша аиҳабыс аус зуаз лыԥшәма Аслан Ҭамшьыгә-иԥа Оҭырба иакәмызҭгьы, аинститут сҭырцон…
Ус, шаҟа аганахь исцәаанхеи..
Аҟәатәи арҵаҩратә ҵараиурҭаҿы аҵара зҵоз, ахәҭакахьала, ҳҵарауаҩ, ҳакадемик Шоҭа Салаҟаиа, Аԥсны зҽаԥсазтәыз арҵаҩы Алла Бадиа, амилициа аполковник ԥхьатәа Ражьден Ҷкотуа, зықәрагьы нықәсхьоу, згәабзиарагьы уашәшәыроу Хәыта Чхамалиа уҳәа егьырҭгьы ҳанеиқәшәалак, анкьа аҵара ахьеицаҳҵоз Аҟәатәи арҵаҩратә ҵараиурҭа аӡбахә анаацәыраагалак зегь раԥхьа Татиана Еснаҭ-иԥҳа дахьҳгәалашәо мацара шаҟа аҵанакуазеи…
Иԥсҭазара аниԥсахлак ашьҭахь ус иргәалашәо ауаҩы уи дымԥсӡеит ҳәа ауп дшыԥхьаӡоу… .
Уажәы сызлацәажәо ахҭыс ҟалеижьҭеи ҩынҩажәижәаба шықәса инарыцлахьеит. Ари аамҭала асаби дины иуаҩыбжара дҭысуеит.
Нас иҟалеи, ариаҟара аамҭа ирххо иума узаауаз ҳәа шәсазҵааргьы ауеит. Иҟамлакәа ишԥаҟамлеи… Ҩынҩажәи-жәаба шықәса рыҩнуҵҟа уаҟәыҵ, шықәсык ахала-аҵыхәала зны ургәырӷьо, даҽазных ухәы-ужьы қақаӡа иргыло зықь хҭыс аныҟало аамҭаз.
Аха ус акә, егьыс акә хыхь зыӡбахә цәырызгаз ахҭыс салацәажәоит ҳәа скалам анаашьҭысхлак схәыцрақәа еиԥхьбон, сажәа сҿабон, снапқәа сҟәыԥсаауан. Арахь уи аӡбахә сара исымҳәар, иалахәыз даҽа аԥсуак иԥсы ҭаны дызлаанымхаз ала аҭоурых иналаӡ ицоит. Ус шаҟа ҳацәцахьоугьы здыруада… Зегь зыхҟьаз, снапқәеи сшьапқәеи ҿазҳәоз, исызмырҟаҵоз доуҳа мчык сиааиуан.
«Аха мшәан, узыхцәажәо ахҭыс иаҵанакуа ауааи уареи шәхала шәакәӡам уи зҭоурыху» – ас слымҳақәа ирҭаҩуеит даҽа бжьык.
Ус шакәу здыруеит азоуп, сгәы еиқәҳәаланы изыҩуеит ҳәа уажәы напы засыркызгьы. Дзакә уаҩызаалакгьы, аӡәы сгәы даднакылом ҳәа ҳажәлар рҭоурых иаҵанакуа уагәҭасыр ҟалома.
Усҟан Аҟәатәи арҵаҩратә ҵараиурҭа ахԥатәи акурс аҿы стәан. Ҳҵараиурҭа иҭаз арԥарцәеи аҭыԥҳацәеи рахьтә џьара машәыршәа аӡәык-ҩыџьак ракәымзар, зегьы акомҿареидгыла иалан. Хыхь ишазгәасҭахьоу аиԥш, шәҩыла рхыԥхьаӡара зларацәаз ала, еиҿкаан акомитет, амаӡаныҟәгаҩысгьы акомҿареидгыла ақалақьтә комитет аҟнытә даҳзынашьҭын Зақараиа ҳәа аӡәы, ашьҭахь, ҳ-Џьынџьтәылатә еибашьра ианалагоз аламҭалаз, изласгәалашәо ала, аԥхьа ауниверситет аҿы аиуристтә кафедра деиҳабын, ашьҭахь – аус иуан Қарҭтәи ауниверситет Аҟәатәи афилиал ҳәа ақырҭцәа еиҿыркааз аҿы.
Зны Зақараиа дычмазаҩхан, мызкаҟара дыҟамызт. Аҟәатәи арҵаҩратә ҵараиурҭа акомҿареидгыла акомитет актәи амаӡаныҟәгаҩ инапынҵақәа рынагӡара сара исықәшәеит. Акомҿареидгыла Аҟәатәи ақалақьтә комитет абиуро аилатәарахьгьы неитәыс исоуит. Убас имҩаԥысуаз абиуро аилатәарақәа руак ашьҭахь акомҿареидгыла ақалақьтә комитет актәи амаӡаныҟәгаҩс усҟан иҟаз Гиви Ҷаҷиа абиуро ачленцәеи уахь инаԥхьази ҳиман, икабинет ҳандәылҵын, амҩа ааихҵәаны асасааирҭа «Риҵа» аҩадахьшәа, аҩбатәи аихагылаҿы иҟаз «аконцерттә зал» ҳәа изышьҭаз ҳныҩналт. Иара аԥхьатәи ариад ахь дцеит, ҳара агәҭахьшәа иҭацәыз ҭыԥқәак аанкылан ҳнатәеит. Минуҭқәак рыла азал аҿы унацәа узрыламҵо уаала иҭәит. «Концертума иаҳдырбо» ҳәа сиазҵааит исыватәаз қырҭуак. Уи дааԥышәырччашәа иун: «Иаачҳа, иубап» иҳәеит. Усҟан Аҟәа аԥсуаа ҳшырацәаҩымызгьы, ас иахьеизоз аӡәык-ҩыџьак ирыдамхаргьы сназыдтәалаша, сзацәажәаша збалон. Акыргьы снаԥшы-ааԥшит, аха ахԥатәи ариад армарахьтәи акәакь аҿы итәаз Баграт Шьынқәбеи, Гьаргь Ӡиӡариеи, Шьалуа Инал-иԥеи рнаҩсан аӡәгьы дсымбеит.
Ус, апрезидиум ааныркылеит гәыԥҩык. Издыруаз ҳәа ирылаз, ашәҟәыҩҩцәа реиҳабыс иҟаз Иван Ҭарба иакәын. Азал аҿгьы, апрезидиум аҿгьы абарҭ еиқәысԥхьаӡаз аԥсуаа ҳнаҩсан, егьырҭ зегьы гырцәан, қырҭцәан. Аизара ааиртит Иван Ҭарба.
Убри нахыс схаҿы иаанхаз, исгәалашәо мацара ауп сызлацәажәо, иара абраҟагьы уаҟа ирҳәаз – ишырҳәаҵәҟьаз исзеиҭамҳәар ҟалап. Зегь раԥхьа иргыланы иазгәасҭарц исҭаху, иара Иван Ҭарба ихаҭа усҟан зынӡа дыҷкәынан, ҩажәижәаба шықәса дырҭымсыцзаргьы ҟаларын. Амала, илахь еиқәын. Уимоу, ихәда изышьҭымхуа акы ықәҳазшәа ихы икәаҽ дыҟан.
«Иахьатәи ҳаизара хықәкы хадас иамоу аԥсуа газеҭ «Аԥсны ҟаԥшь» аредактор Рушьни Гадлиеи апоет Хәыта Берулавеи «Зариа Востока» ианырҵаз рыстатиа аилыргара ауп» – иҳәеит аизара аартуа.
Апартиа Аԥснытәи аобласттә комитет аидеологиазы амаӡаныҟәгаҩ Тускаӡе Иван Ҭарба дааԥхьижәан, ибжьы хьырвырӡа ҿааиҭит: «Иван Константин-иԥа, ҳара ҳазлацәажәараны иҟоу Гьаргь Дмитри-иԥа Гәлиа иҭоурыхтә повест «Асасцәа еиқәаҵәақәа» роуп».
Иван Константин-иԥа раԥхьатәи иажәақәа абас тәамбашақә иҿадырхьып ҳәа игәы иахьаанамгоз акәхап, аԥхьа ииҳәо иҿамшәошәа дааихәлахеит, аха абырсааҭк ахьышәҭҳәа ихы дҩахеит, уимоу, уаанӡа ихәда иқәҳаз аидара ықәҳәаны икаижьызшәа, иҽааириашан, аҵәы илазҵаз иахьгьы дымхьаԥшӡакәа, ибжьгьы уажәраанӡа иҭахәаҽӡа ишыҟаз аиԥш акәымкәа, иҿацаӡа иаагеит:
«Ари азҵаара уахатәи ҳаизараҿы шәалацәажәароуп ҳәа Аԥсны ашәҟәыҩҩцәа ианҳадышәҵа, абасала ҳаизара ааҳартырц ҳаӡбеит» – иҳәеит.
«Шәара шәгәаанагара ус иҟоуп, аха ҳара АБНИ аҿы аус зуа уаха ҳазлацәажәарц ҳаззааиз Гьаргь Гәлиа иҭоурыхтә повест «Асасцәа еиқәаҵәақәа» роуп», – ас зҳәазгьы апрезидиум аҿы зҽырбабаны итәаз АБНИ усҟан директорс иамаз Ратиани иакәын.
Иван Константин-иԥа иҷкәынра ииааизар акәхап, мцаԥшьк ҩаихҟьан, ибжьгьы иҵегь иааирӷәӷәан, апрезидиум аҿы итәаз рышҟа даақәгьежьаан, Тускаӡе ихы иқәкны ҿааиҭит:
«Сара исзеилкаауам, аизара амҩаԥгара здышәҵаз ашәҟәыҩҩцәа ҳакәу аҵарауаа ракәу?»
Аизара уара имҩаԥга ҳәа Иван Константин-иԥа инапы ишанырҵазгьы, уиазы аҭакԥхықәра здыҵәҟьаз, Тускаӡе злаиакәыз ала: «Иван Константин-иԥа, уара уоуп знапы ианаҳҵаз, уҽырҭынч, имҩаԥга», – иҳәеит. Иара Тускаӡе иакәмызшәа зегь раԥхьа аҵәы илазҵаз.
Иван Константин-иԥа апылҳаҭра дшалашәаз идырт, аха ишьҭахьҟа имҩа кын, уахь гьежьышьа имамызт, изаанхаз – егьа иуадаҩзаргьы дызҿалаз амарда дхалароуп. Ари аҩыза аҭагылазаашьа аан ажьа аиԥш скәараҵоит ҳәа зҽазызкуа, ибгалаџха апрезидиум аҿы итәоу деимҿырыжәжәоит. Убри аҟнытә, иҿаԥаз ибла иамырбаӡакәа, ибжьгьы џьара иааиҭамсӡакәа азал ахь даахьаҳәын, аизара ааиртит. Дызлагаз «Зариа Востока» ианыз астатиагьы, амыцхә даламлацәакәа «аделетантцәа рстатиа» ҳәа азиҳәеит. Нас диаст иқәиргылаз азҵаара иахцәажәарц зҭахыз рышҟа.
Зегь раԥхьа дықәгылт уаанӡа иҿаԥоз АБНИ адиректор.
«Иван Константин-иԥа, – иҳәеит, уи ишҟа ихы наирхан, – аҭоурыхтә повест ҳәа ззышәҳәаз Гьаргь Гәлиа иҩымҭа асахьаркыратә литературахь ус амаӡам – уи ҭоурыхуп. Ус анакәха, уи аҭоурых шааирԥшыз ҳалацәажәароуп. Сара иахьынӡаздыруа Аԥсны ҳәа аҭоурых аҿы ҳәынҭқаррак аӡбахә зынӡаскгьы иҳәаӡам. Атәыла аныҟамла, аҳәынҭқарра аныҟамла аҳ Қьалышьбеи ҳәа автор зыӡбахә имоугьы дагьаҳым, дагьҳәынҭқарым. Уи ауаа ӷьычны Ҭырқәтәылаҟа изҭиуаз уаҩын. Убас ауп иагьшихәаԥштәу. Аԥсны ҳәа автор дызлацәажәо Қырҭтәыла иузаҟәымҭхо акәакь ауп – Кахеҭиа аиԥш, Гыртәыла аиԥш. Уи ус шакәу аҭоурых аҿы ишьақәырӷәӷәоуп. Ус шакәу ибзиаҵәҟьан идыруеит Гьаргь Гәлиагьы, аха асахьаркыратә литература ҳәа нахьӡҵаны, аҭоурых аҿы иҟам-ианым цәырганы, аԥхьаҩцәа рхы еилазгоит, изжьоит ҳәа даҿуп…»
Иван Константин-иԥа изымычҳазт атрибунаҿ иқәгыланы ицәажәоз ихы наиқәикын ҿааиҭит:
«Ҳара араҟа ҳзыхцәажәо, еилҳаргоит ҳәа ҳазҿу аҭоурых ишадҳәалоугьы, сахьаркыратә ҩымҭоуп. Уиазоуп ара аизара амҩаԥгарагьы ҳарҭ ашәҟәыҩҩцәа ҳнапы изанырҵазгьы. Уаҟа иззааҭгылоу аҭоурыхтә хҭысгьы аҭоурыхҩҩцәагьы ҳаизара иалахәуп, иалацәажәап!..»
«Иван Константин-иԥа, аизара мҩаԥызго уара уоуп, – ҿааиҭит еиҭах Тускаӡе апрезидиум аҿы дахьтәаз, – иқәгылан ицәажәо дҵарауаҩуп, игәаанагара ирҳәа».
Апартиа аобласттә комитет аидеологиазы амаӡаныҟәгаҩ Тускаӡегьы игәхьаа мкыкәа, уи иахь дымхьаԥшӡакәа, аҭак абас ииҭеит:
«Сара сызҿаԥо сгәаанагара сҳәоит ҳәа иаҿу иакәӡам… Аԥсны ыҟаӡам, шәара аԥсуаагьы шәыҟаӡам, шәызусҭцәада ҳәа ҳҿы зшәаҳарц иаҿу иоуп»…
Атрибунахь дхалоит ҩажәижәабаҟа шықәса зуҭашаз, аҭоурыхҭҵаара хаҭала знап алакыз, ҵарадыррала занааҭс ишьҭыхны измаз аҷкәын ау.
«Ҳаҭыр зқәу ҳнаука-ҭҵааратә институт адиректор, – уаанӡа ицәажәоз АБНИ адиректор ихы наиқәикит, азал аҿы иааҭынчрахеит, уимоу, «излеигәаӷьызеи ари аҷкәын идиректор ихы иқәкны дымшәа-дмырҳа абас иажәа ахацыркра», – арҭ ажәақәа дара ирҳәоны исмаҳаит, аха сыкәшамыкәша итәаз рхы-рҿқәа ирнызбаалон.
«Сыблақәа сыржьоу, ари сара сусуҩы иакәу?» – агәыр аҵа дкылԥшны Ерцахә ақәцәа дықәыԥшуазшәа, ихы имаркәачны, Гьаргь Ӡиӡариа датәамбаӡакәа иқьышә дықәҵаны, ҿааиҭит Аԥсуа институт адиректор, ауасцәа зхарԥоу ақәыџьма аԥшра иҭаны.
«Уи шәара шәусуҩ иакәым, аха Аԥсны аҭоурых аҭҵаара знапы алаку, абаҩхатәра змоу ҭоурыхҩҩуп», – напышьашәала дижәларц даҿызшәа ашырҳәа дҩаҵҟьан ҿааиҭит Иван Ҭарба.
АБНИ адиректори иареи руардынқәа еивахазшәа ажәа еигәыдҵара иналагахт.
Еиҭах апрезидиум аҿы ҭыӷьӡаа реиԥш иааилалт.
Еиҭах ақырҭцәа рыгәшәамшәа ҳәо, аизара мҩаԥызгоз ахантәаҩы днаиқәымчит Тускаӡе, еиҳа иахьихьуаз икылкааны аџьыкахыш аҿаԥсауа.
Адунеиажә уамашәа ишоуп: шьоукы рзы ақәа илеиуа цха-матиуп, даҽа шьоукы рзы – хаҳәуп.
Шәҭахызаргьы шәхы арагәаԥшь ианышәҟьа ҳәа аанарго, апрезидиумаа рӷьалпалбжьы имаҳаӡазшәа, иажәа анагӡара даҿын Гьаргь Ӡиӡариа:
«Ашәҟәыҩҩы Гьаргь Гәлиа иҭоурыхтә повест «Асасцәа еиқәаҵәақәа» рҿы дызлацәажәо ахҭысқәа ҟалеижьҭеи шәи ҩынҩажәи жәаба шықәса ҵуеит. Асовет ҭоурыхҭҵаараҿы ишышьақәырӷәӷәоу аиԥш, ахьӡы зхьыршаз аҳ аԥсуаа ракәым, егьырҭ амилаҭқәагьы дрымамызт усҟан»…
«Ари ауаҩ еилеиҟәаҟәо закәызеи, – Қырҭтәыла аҳәынҭқарцәа, ҳажәлар шԥеиқәҳархари ҳәа ихәыцуаз, Қьалышьбеи дрыдкыланы ацәажәара ҟалома»… – ихы укыр иҵыхәа узымкуа ас иҵҟьаз Аҟәатәи арҵаҩратә институт адиректорс иамаз Цулукиӡе иакәын.
Гьаргь Ӡиӡариа ицәажәашьа ихы иалнарҟьазаап. Уи ауп ауасамырҳәыга сҳәоит ҳәа дзаҿызгьы.
«Ҩажәихәба нызқьҩык аԥсуаа еизганы Аԥсны иақәлаз аҭырқәцәа рыр ԥхьазцаз Аԥсҳа Қьалышьбеи ижәлари иԥсадгьыли ракәымзар иихьчоз зусҭцәадаз?» – Гьаргь Ӡиӡариа деицрашәаны Цулукиӡе иахь даахьаҳәт.
Уинахыс иҟалаз аиҭаҳәара уадаҩуп. Амш ашәшьы хыланы, алакыҵа ҭырлашьцаа маҷ-маҷ ишычкәаҳауа, нас иаалырҟьаны идыд-мацәысны ақәаршҩы кыдыбганы ишлеиуа аиԥш, уажәраанӡа апрезидиумаа ирыхьзеи ҳәа ишрыхәаԥшуаз азалгьы тҟәацит.
Усҟан ауп ианыздыр, аԥсуаа ари аизарахь изаарымгаз… Иван Константин-иԥагьы, сара Гиви Ҷаҷиа ишысзиуз аиԥш, аԥхьа Тускаӡе диԥхьан аобком ахь дышнеигаз, уантә диман аизарахь дшааиз. Ус акәмызҭгьы, егьырҭ аԥсуа шәҟәыҩҩцәагьы, агазеҭ «Аԥсны ҟаԥшь» аусзуҩцәагьы аизараҿы иҟамлоз…
Ашьха гылазшәа еилалт…
Азал акәакьқәа зегьы рҟнытә, ахәац рҟәаҟәақәа ирхьыршьызшәа иҵҟьаны, аӡәи-аӡәи еиҿаԥо, атрибунаҿы иқәгылаз Гьаргь Ӡиӡариа азҵаарақәа ирҭон. Урҭ рахьтә схаҿы иаанхаз акык-ҩбак:
«Аԥсны Қырҭтәыла иакәакьӡам ҳәоума иуҳәарц иуҭаху?»
«Аԥхази» ҳәа аҭоурых аҿы зыӡбахә аанхаз қырҭцәаӡами?»
«Ари Аԥсны ҳәа узҿу Қырҭтәыла акәакь аҿы жәытәнатә аахыс иашьагәыҭҵәҟьаз ҩышә шықәса рнаҩсан Нхыҵ-Кавказнтә илбааз «аԥсуицәа» ракәу, «аԥхази» ҳәа изышьҭаз ақырҭцәа рабшьҭра акәу?»
«Уара ухаҭа ужәла Ӡиӡариа – қырҭуа жәлаӡами?»
Гьаргь Алықьса-иԥа арҭ иқәрыԥсаз азҵаарақәа рҭакқәа ҟасҵоит ҳәа иҽазикит, аха дара ииҳәоз иазымӡырҩыкәа дыԥхьыржәжәаауа ианалага, уимоу, даҽа-шьоукых напышьашәала атрибунахь инеины дықәыргарашәа иандәықәла, деилашәеит, ибжьгьы ирҿацеит… нас дҟаԥшьӡа деибакын… ариаҟара иқәрыԥсаз азҵаарақәагьы деиладырҩынтзар акәхап, зназы иҿы акит, нас инапы ҟьаны атрибуна аанижьт…
Арахь аизара ахантәаҩы Иван Константин-иԥа хазы дырзыҟажомызт… Апрезидиум аҟнытәгьы, азал аҟнытәгьы Гьаргь Ӡиӡариа азҵаарақәа изҭоз дырҿаԥон… иныскылап ҳәа даҿын.
Иҟалашазгьы сеидру, апартиа Аԥснытәи аобласттә комитет аидеологиаз амаӡаныҟәгаҩ Тускаӡе дымгылазҭгьы. Уи данырба, аԥхьа апрезидиумаа рҽеиқәыркит, ашьҭахь – азал аҿгьы иааҭынчрахеит, ишырҳәо аиԥш, амҵ ԥыруазар амҵәыжәҩақәа рышьҭыбжь уаҳаратәы. Ус ауп ишыҟоу дара рмилаҭтә ҷыдара – раԥхьа узыргылаша маҵурак умазар, уҿаԥхьа ихырхәоит, уи амаҵура анаанужьлак – рышьҭахь уеидырхоит. Аха дара рзы Тускаӡе амаҵура ду змоу ҳәа акәӡамызт ишихәаԥшуаз, ҳара иаҳтәу уаҩуп ҳәа акәын. Аиашазгьы, аԥсшәа идыруан, аԥсышәала дцәажәон ҳәа шьоукы-шьоукы ахьӡы ихьдыршарц иаҿын, арахь аиҳараӡак убри иҩызцәа рыла акәын ақырҭцәа аԥсуаа ассимилиациа рзура иазкыз рполитика Аԥсны изламҩаԥыргоз.
Убри инадҳәалан Гьаргь Алықьса-иԥа Ӡиӡариа иԥсы анҭаз исеиҳәахьаз ажәабжьк сазааҭгылоит.
… Изласгәалашәо ала ахҭыс ҟалеит иаҳхысыз ашәышықәса ԥшьынҩажәатәи ашықәсқәа рыламҭалаз. Уск аҵыхәала Қарҭ сыҟан. Аҟәаҟа санаауаз аҳаирплан аҿы исықәшәеит Гьаргь Ӡиӡариеи Станислав Лакобеи. Станислав аҭоурыхтә наукақәа ркандидат ҳәа адиссертациа ахьихьчоз иҟазаарын. Амҩан Гьаргь Алықьса-иԥа абас сеиҳәеит:
«Зны Дырмит Гәлиеи, Баграт Шьынқәбеи, Шьалуа Инал-иԥеи, Хәыхәыт Бӷажәбеи, сареи Тускаӡе дҳаԥхьан, икабинет аҿы ҳидикылт. Днахыкәша-аахыкәшашәа иун, ҳазнеигаз азҵаатәы ашҟа диасит.
«Ҳарҭ аԥсуаа, – иҳәеит иара ихаҭагьы ихы наҳадкылан – амилаҭқәа, ажәларқәа зегьы аҩада, ацивилизациахь ахалара ианаҿу аамҭазы, ԥхьаҟа аԥшра ацынхәрас, ҳхьаҳәны ажәытәрахь, ҳашьҭахьҟа ҳаихоит. Изхысҳәаауа, амцхә ажәа шәзасыршьри, ара инхо егьырҭ амилаҭқәа зегьы ҳаҳҭнықалақь ишашьҭоу «Сухуми» ҳәа ауп, ҳара ус акәӡамкәа «Аҟәа» ҳәа иаҳкит. Убри азҵаара иазкны апартиа аобласттә комитет агәаанагара шәлымҳа аҟынӡа иназгарц снапы ианырҵеит – аԥсуаа ҳазхьынҳалан иаҳку «Аҟәа» акәымкәа, егьырҭ иҳаланхо амилаҭқәа зегьы шашьҭоу – «Сухуми» ашҟа ҳаиасырц.
Тускаӡе ари иҳалаижьыз ҳзымбатәбараха ҳзеиҿамԥшуа, ҳахқәа ҳақәыжь, ҳанкахәыцуа ҳаатәеит, аӡәызаҵәык ида – Дырмит Иосиф-иԥа Гәлиа мцак ицралан дҳәыҵәыҳәыҵәуан. Тускаӡегь дгәеиҭан, «Дырмит Иосиф-иԥа, иухьи» ҳәагь диазҵааит. «Саҭамзааит, аха сгәы акы ыҵалт, исылшом атәара» иҳәан, игәы кны, дындәылҵны дцеит.
Уи ихы ацәигеит, аха ҳара иҳаԥсыхәоузеи ҳәа еиҭа ҳнеиҿаԥшы-ааиҿаԥшит.
«Гьаргь, уара уалага», – иҳәеит Тускаӡе даасҿаԥшын. Ахы зықәшәаз иеиԥш, сеиҵаӷәӷәа сҩагылт.
«Шәара ишәҳәазгьы саҳаит, аха сара даҽа ажәалагалак ҟасҵар сҭахуп», – сҳәеит.
«Алашә ииҭаху иҩ-блак, ҳара ҳажәалагала аҵкыс еиӷьу уҳәозар, иаҳҭаху уи ауми», – иҳәан даасҿаԥшит, дара ирыхәаша бзиарак сҳәоз џьшьа ихы-иҿы нықәлашаан.
«Уажәы Аҟәа, уашьҭан Гәдоуҭа, нас Очамчыра ҳәа ҳнахыкәша-аахыкәшо, хазы-хазы ирххо иҳама ҳзықәу,
ҳаалаган «Аԥсны» ҳаԥсахып «Абхазиа» ҳәа, уиалагь зегь ӡбахоит», – сҳәан атәара сҽыназыскит.
Тускаӡе ишьҭахьҟала алаапк ицҳазшәа дхәааит:
«Сара исарҳәахьан, аха агәра згомызт, иахьа еилыкка избеит уара ушпровакатору…» – уи инацҵаны, ихы насықәкны исықәиҳәацәаз сҿы иҭагӡаны исызҳәом. Сара схалагьы сакәым – Баграт Шьынқәбагьы, Хәыхәыт Бӷажәбагьы, Шьалуа Инал-иԥагьы иҟалаз рзымбатәбарахан, ирҳәо рҿамшәо инеиҿаԥшы-ааиҿаԥшит. Тускаӡе урҭ гәеиҭазар акәхап: «Шәаргьы Гьаргь ицшәырӷызуазар акәхап… шәыжәлар атыша ахықә ишхықәшәыргылаз шәбаӡом… Ихжәаны жәларак рус аӡбара ауӡом. Уи зны еилышәкаашт… Шәхгьы шәасышт, аха аамҭа шәзыргьежьран иҟаӡам»,– иҳәан, сара саанкылан, дара дрыҵаҟьан идәылицеит. Сара усгьы аӡхыҵра сышьҭнахт, сахьаго сагааит ҳәа сиҿаԥшуа стәан. «Уаала, уажәы ара сара исоуҳәаз зегьы ак бжьамыжьӡакәа Акаки Иван-иԥа Мгелаӡегь иауҳәоит», – иҳәан, симан икабинет ҳандәылҵт. Мгелаӡегь еицәаз сеиҳәеит, аха Тускаӡе иаасҭа днавагыла-авагыло, адипломатиара иуит. Иахьамзар уаҵәы санбаргои ҳәа сыԥшын, аха сеиқәхеит. Иҟалап Сталин иԥсра сыхәазаргьы.»
Гьаргь Гәлиа иҭоурыхтә повест «Асасцәа еиқәаҵәақәа»
инадҳәаланы Аԥсни аԥсуааи рҭоурых алацәажәара иазкыз аизара ҩ-сааҭки бжаки инарыцны ицон.
Ақырҭцәа ирҳәац рҳәон.
Аԥсуаагьы урҭ ишырҿагылаз ирҿагылан.
Сара хыхь иазгәасҭахьеит, абриаҟара аамҭа аныбжьала иҟаз шыҟаҵәҟьаз иҳәатәуп ҳәа. Ус ишыҟаҵәҟьаз иаҳҳәозар, аизара ахы инаркны аҵыхәаҟынӡа ақырҭцәа ирҿагылаҵәҟьаз Иван Константин-иԥа Ҭарба иакәын.
Уажәраанӡа ишазгәасҭахьоу аиԥш, Гьаргь Алықьса-иԥа Ӡиӡариа инапы ҟьаны атрибуна данықәҵ нахыс уаҳа акгьы иҽалеимгалеит.
Иқәгылеит иара убас Шьалуа Инал-иԥеи Баграт Шьынқәбеи.
Усҟан АБНИ аҿы аус зуаз ақырҭуа ҭоурыхҩҩы Анҭелава иқәгылара аиҳараӡак иззикыз Аԥсни аԥсуа жәлар рҭоурыхи азҵаатәқәа ракәын. Уигь Аԥсны Қырҭтәыла акәакь ауп ҳәа шышьақәирӷәӷәозгьы, Кахеҭиеи Гыртәылеи иааныркылоу аҭыԥ еиԥшуп зҳәаз ақырҭуа ҵарауаа дырҿагыланы, «Қырҭтәыла атерриториаҿы Аԥсны иҷыдоу аҭоурыхтә ҵакы амоуп» ҳәа азгәеиҭеит.
Аизараҿы иқәгылан ицәажәаз аԥсуа ҵарауаа ахәшьара ахьриҭоз хазы дырзааҭгылеит Шьалуа Инал-иԥеи Баграт Шьынқәбеи. Уи иҳәеит: «урҭ рықәгыларақәа рҿы ирҳәарц ирҭахыз сзеилымкааит» ҳәа. Ҵоуп, урҭ еиҳараӡак излацәажәоз ажәытәӡа аахыс аԥсуаа рдац-ԥашә Аԥсны ишаларсу атәы зҳәо аԥсуа жәлар рфольклори, ажәытәӡатәи рҿаԥыцтә ҳәамҭақәеи, аԥсуа бызшәа – ажәытәӡатәи абызшәақәа ишреиуоу ракәын.
Аизара шааиртыз аиԥш, аҵыхәтәажәа ҳәаны иазыркызгьы Иван Константин-иԥа Ҭарба иакәын. Аԥхьа дшалагаз аиԥш иҵыхәтәажәаҿгьы, аизараҿы иқәгылаз ақырҭуа ҵарауаа акритика шырзиуц ирзиуит. Иахьа иџьасшьоит, уаанӡа дызмырцәажәоз, иҿаԥоз, аҵәы илазҵоз аҵыхәтәажәаҿы хыхьтә аӡәы акоманда риҭазшәа (шәиҟәаҵ, ииҭаху иҳәааит, уашьҭан иареи ҳареи ҳаибабап ҳәа рарҳәазаргьы ауеит) еиқәышьшьы итәан.
… Ари аизара мҩаԥысижьҭеи, хыхь ишысҳәахьоу аиԥш, ҩынҩажәи жәаба шықәса инарыцуп. Ҳәара аҭахума, усҟан уатәи ахҭысқәа шеилыскаауази иахьа ишеилыскаауеи еиԥшым. Урҭ ахҭысқәа ишахәҭоу аиԥш реилкаареи ахәшьара рыҭареи рзы зегь раԥхьа иргыланы иара Аԥсны аҭоурыхгьы ҭҵааны, ухатә гәаанагара ӷәӷәа умазароуп. Усҟан, изызӡарызеи, уиаҟара сазыҟаҵамызт. Убас
шакәугьы, уи аизараҿы иқәгылаз ҳаԥсуа шәҟәыҩҩцәеи ҳҵарауааи ахәҭакахьала, Иван Константин-иԥа Ҭарба, Гьаргь Алықьса-иԥа Ӡиӡариа, Баграт Уасил-иԥа Шьынқәба, Шьалуа Денис-иԥа Инал-иԥа хазы-хазы ҩажәижәаба шықәса ирҭымсыцызт. Гьаргь Ӡиӡариеи Баграт Шьынқәбеи 1947 шықәсазы иаартны КПСС Ацентр Комитет аидеологиазы амаӡаныҟәгаҩс иҟаз Кузнецов иахь ашәҟәы рыҩхьан. Уаҟа имшәа-имырҳа ирҳәон Қырҭтәыла Аԥсни аԥсуа жәлари рганахьала имҩаԥнаго аполитика – аԥсуаа рзы иссимилиациатә политикан ишыҟалаз, ахәҭакахьала, аԥсуа школқәа аркны аԥсуаа рхәыҷқәа қырҭшәала аҵара дырҵара ишалагаз; Аԥсны аԥсуа милаҭтә ҭыԥхьыӡқәа ԥсахны ақырҭуа ҭыԥхьыӡқәа шрырҭаз; аԥсуаа рыжәлақәа ақырҭуа-цәа шырхарҵо, ишқырҭуартәуа; аԥсуаа милаҭк раҳасабала рықәхра, рнырҵәара ишаҿу.
Усҟан азы урҭ аҩыџьагьы зынӡа иҷкәынцәаӡан. Қарҭҟа иганы мызла инкылан ирыман. Ажәакала, Қырҭтәылеи ақырҭцәеи рҿагылара иаанагоз рдыруан. Уи аганахьала, ус уҳәар ауазар, аԥышәа рыман.
Иван Константин-иԥа Ҭарба изы ари раԥхьатәи қәгыларан, раԥхьатәи ҿагыларан. Аха даҽаганкахьала, иара иҭагылазаашьа зегь реиҳагь ишәарҭан. Иагьа умҳәан Аԥсны ашәҟәыҩҩцәа дырхадан. Уи амаҵура ду ашҟа инарышьҭуаз зегьы рганахьала дара ирыдгылоз уаҩызар акәын. Ус дыҟоуп ҳәа ауп уи амаҵура дзахадыргылазгьы. Аха ари аҽны рыбла иабоз рызхамҵо, дџьашьаны ихәаԥшуан. Иџьашьаны ихәаԥшуан, избанзар, 1937-тәи 1938-тәи ашықәс еиқәаҵәақәа рышьҭахь изызҳаз аҿар, ақырҭшәа зхатәы бызшәа аиԥш ицқьаны изҳәоз аԥсуа ҿар – аинтеллигенциа ҿыц еиҿызкааз рхаҭарнак Иван Ҭарба ҳара иаҳааӡаз, ҳара даҳтәуп ҳәа ишихәаԥшуаз, иаартны акгьы агәхьаа мкыкәа, аӡәгьы игәхьаа мкыкәа дырҿагылт. Аиҳараӡак, апрезидиум аҿы итәазгьы, азал аҿы итәазгьы еилазгаз аизара мҩаԥызгоз Иван Константин-иԥа Ҭарба ихымҩаԥгашьа акәын.
Сара иахьагьы исгәалашәоит, шықәсқәак рнаҩсан, ашьҭахь, Аҟәатәи арҵаҩратә институт аҭоурыхтә факультет аҿы аҵара анысҵоз, Қарҭынтәи дааны «Қырҭтәыла аҭоурых» амаҭәар иазкны алекциақәа иҳазрыԥхьоз апрофессор бырг Ӡимистарашвили зны снаидыртәалан исеиҳәаз:
«Аԥсуааи ақырҭцәеи ҳабжьара иҟоу агәынамӡарақәа рҿы ахарара зду ақырҭцәа ҳауп. Шәыххь аагеит, шәареи ҳареи ҳаишьцәоуп ҳәа шшәаҳҳәо, ҳаақәгьежьаан, ари адгьыл – қырҭуа дгьылуп, шәара шәҭоурых ҳәа акгьы ыҟаӡам, ҩышә-шықәса рнаҩсан Нхыҵ-Кавказнтәи шәылбааит, ара жәытәнатәӡа аахыс инхоз ақырҭуа абшьҭра «абхазы» шәылаӡҩаны, рыхьӡгьы шьҭыхны шәаақәгылт, шәара шәыхьӡҵәҟьа «аԥсуицы» ауп ҳәа ҭоурыхла ирҵабыргны ахыҭҳәаақәа ҳама ҳлашәҿагылан, иҳарҵабыргуеит ҳәа ҳалагеит. Уара удац-ԥашә ыҟаӡам ҳәа уазҳәо, егьа иҿабызшәа хаазаргьы дуцәымыӷхоит, уиҿагылоит. Ус ҟашәҵоит шәаргьы, ииашангьы иҟашәҵоит», – иҳәеит.
Ҳлектор иажәақәа зысгәалашәаз, хыхь зыӡбахә ҳалацәажәоз аизараҿы Иван Константин-иԥа Ҭарба ахықә аҿы даннарга, иаахтны дахьырҿагылаз ауп, иаахтны рҿагылара иара изы даараӡа ишшәарҭазгьы.
Адырҩаҽныҵәҟьа апартиа Аԥснытәи аобком апленум аҿы ажәахә ҟазҵаз Мгелаӡе Иван Ҭарбагьы, Гьаргь Ӡиӡариагьы, Баграт Шьынқәбагьы, Шьалуа Инал-иԥагьы «урҭ буржуазиатә националистцәоуп» ҳәа рзиҳәеит.
Уи ашьҭахь мчыбжьык аҟара аабжьысхьан Аҟәа ақалақь ахадара аҿаԥхьа иҟоу апарк (усҟан Ленин ипарк ҳәа ахьӡын) аҿы Аԥсны ашәҟәыҩҩцәеи аинтеллигенциеи реиԥылара мҩаԥысуан. Уи аиԥылара ааиртырц асценахь днеит Аԥсны ашәҟәыҩҩцәа рхада Иван Ҭарба, Ҵверава ҳәа қырҭуа шәҟәыҩҩык дицны.
Ақырҭуа шәҟәыҩҩ дахьицыз акәӡам иаҳзымбатәбарахаз, аиԥылара қырҭбызшәала иахьааиртыз ауп. Аиаша ауми иаҳҳәара, «амханагебо» ҳәа қырҭшәала ианиҿыҵҟьа (уи иаанагоз «аҩызцәа» ҳәа акәын) бомбак тҟәацызшәа ҳлымҳақәа ҵнахит. Уажәраанӡа зыӡбахә ҳамаз аизара ашьҭахь, хыхь ажәҩан аҟнытә анцәа «аԥсуаа еиқәурхароуп» ҳәа адгьыл ахь даҳзылбааишьҭызшәа ҳихәаԥшуан.
Ашьыжьымҭан амра анаацәырҵлак аӡаӡа шкабо аиԥш, иара иахь исымаз агәыӷрақәа зегьы насымпыҵабеит. Сара саанымҿасӡеит қырҭшәала иаадыртыз, (уимоу қырҭшәала ажәеинлаарақәа иахьрыԥхьоз уи алитературатә хәылԥаз аҿы. Зыблахаҵ гьежьуаз ауаҩ аиԥш, сшьаҿақәа еихызгоз еилаԥсо ауп апарк сышҭыҵыз. Уинахысгьы акыр жәашықәса уи ахҭыс аҵәымыӷ жьакца аиԥш сгәы иалан.
Уиижьҭеи абриаҟара аамҭа бжьысит. Иван Консантин-иԥа идунеи иԥсаххьеит. Аԥсны акәзаргьы, ҳаԥхыӡ иалашәар иҳазхамҵашаз ахҭысқәа ҟалахьеит. Егьырҭ зегь ракәым, аҵыхәтәантәи ҳџьынџьтәылатә еибашьра мацара шаҟа аҵанакуазеи… Убриаҟара зхысҳәаауа, ҳанҿаз, ҳаныҷкәынцәаз иҟаҳҵоз ахәшьарақәа даҽакала избо салагеит.
Сара исҭахын, Гьаргь Гәлиа иҭоурыхтә повест «Асасцәа еиқәаҵәақәа» аилыргара иазкны аизараҿы, Иван Ҭарба Абраскьыл иеиԥш акы данымшәаӡо дшыҟаз ашьҭахьгьы ус даанхарц…
«Адунеиажә цәгьа уеижьагоуп» зҳәазгьы, адунеи аиҿартәрақәа зегьы, аваҵҟьарақәа зегьы инацәақәа рыла еиԥхьызышьшьааз, избаз, иҭызҵааз иоуп. Аԥсуаа иҳамоуп ажәаԥҟа: «Аӡиас алеира гәышԥыла иааныскылоит ҳәа иаԥгылаз аӡы дагеит» ҳәа. Убри аӡиас ихыҵны алеира еиԥшын, 1937-тәи ашықәс еиқәаҵәа инаркны 1953 шықәсанӡа (Сталин иԥсҭазара далҵаанӡа) асовет аамҭа рхы иархәаны ақырҭцәа аԥсуаа рнапахьы ҳнаргарц ишьақәдырӷәӷәаз асистема. Уи асистема абзоурала ауп «ажәлар раӷацәа» ҳәа рыхьӡҵаны аԥсуа интеллигенциа иааиҵагылаз иреиӷьқәаз аарылхны ишҭадырхаз…
Усҟан иҵаҩыз, ашьҭахь жәашықәса рыла зхы иҩахан, сыжәлар рымаҵ зуеит ҳәа иҩыҵхахаз дыруаӡәкын Иван
Ҭарбагьы. Убас имузҭгьы, иара убасҵәҟьа «ажәлар раӷа» ҳәа наихьыӡҵаны илгон… Ус ҟаиҵар еиӷьзу, ҳмилаҭтә литератураҿы зырҿиамҭақәа рыла «апоет ду» ҳәа ззырҳәо иакәны дахьыҟалаз ҳзеиӷьу?
Арҭ азҵаарақәа рҭак ҟасҵоит ҳәа салагом, иаԥхьо дасу ихатә ҭак ихазы иҟаиҵааит.
Амала, ари сҩымҭа ахыркәшамҭаз схаҿы иааиз ҳаԥсуа жәлар ражәаԥҟа аазгоит ара: «Ар ирнымиаз дхаҵа ӷәӷәоуп».
Убас акәзаргьы, сара сеиҭагьежьуеит Гьаргь Гәлиа иҭоурыхтә повест «Асасцәа еиқәаҵәақәа» анеилдыргозтәи ахәылԥаз ашҟа. Еиҭа схы иасырҳәар сҭахуп ҳажәлар рҿаԥыцтә ҳәамҭа: уи ахәылԥаз аҿы Иван Константин-иԥа Ҭарба дзымбаз «иан лымгәа дҭоуп».
1950 шықәсазы (усҟан ахԥатәи акурс аҿы стәан) Гьаргь Гәлиа иҭоурыхтә повест «Асасцәа еиқәаҵәақәа» ақырҭцәеи аԥсуааи ҳаиҩызара иаԥырхагоу ҩымҭоуп ҳәа агазеҭ «Зариа Восток» аҿы ақырҭуа шәҟәыҩҩы Хәыта Берулавеи агазеҭ «Аԥсны ҟаԥшь» усҟан аредакторс иҟаз Рушьни Гадлиеи анықәгыла ашьҭахь, Аԥсынгьы ана-ара, аиҳараӡак апартиатәи акомҿареидгылатәи, иара убас аҵараиурҭатәи арҿиаратәи организациақәа рҟны уи азҵаатәы ықәыргылан ашәҟәы ацәа ахырхуан, иқәыӡбон автор Гьаргь Гәлиа. Акомҿареидгыла Аҟәатәи ақалақьтә комитет иҳаднаҵеит ҳаргьы ҳҽазыҟаҳҵарц. Иахьа уажәраанӡагьы исыздыруам изыҟамлаз, изыхҟьа-зынԥаз, иаԥырхагахаз, амала ҳара иаҳзеиӷьхеит, избанзар, ҳара ҳтәала иӡбаны иҳаман Гьаргь Гәлиеи уи иҩымҭа «Асасцәа еиқәаҵәақәеи» ҳахьчоит ҳәа.
Гьаргь Гәлиа дахьынӡаҳахьчоз сыздыруам, аха ҳҩыҵхахоит ҳәа иаҿқәаз ԥыҭҩык «ажәлар раӷацәа» ҳәа ҳахьӡҵаны ҳақәдырӡуан.
Акомҿареидгыла иалаз ҳтәы саналацәажәа, даҽа зҵааракгьы аӡбахә сымҳәар ауам.
1949 шықәсазы акәын. Ҽнак ҳҵараиурҭаҿтәи ҩажәаҩык акомҿаредгыла активистцәа ҳәа ззырҳәоз ҳаашьҭырхын, Гәымсҭа нырцә Ешыратәи аипподром ахь ҳаргеит. Уи адәы америкатәи астудобекерқәа ҳәа изышьҭаз амашьынақәа рыла иҭәын. Уа ҳшыҟаз ихәлеит, нас хазы-хаз ҳаизшаны амашьынақәа ирықәтәаз аруаа ҳрырҭеит. Асааҭ жәаҩа реиԥш амашьынақәа (жәабала, иҟалап шәкыла, рхыԥхьаӡара рацәазҭгьы) еишьҭагыла Аҟәа агәы, уажәы ақалақь ахадара ҳәа иахьашьҭоу ианааи рҽааиҩыршан, машьынақәак, сара сзықәтәазгьы уахь инарылаҵаны, Ленин иулица инаныршәланы, аҩада – Михаиловка ақыҭахь рхы дырхеит. Егьырҭ – ишиашаз Очамчыраҟа ицеит. Михаиловка ҳаннеи, ҳмашьына арӷьарахь иааҵәин, ҩбаны еихагылаз ҩнык аҿаԥхьа иаангылт. Убасҟан ауп уи амашьына иақәтәаз аруаа реиҳабы, аподполковник, иансеиҳәаз – ауха абырзенцәа шахыргоз. Сареи сҩызцәеи иахыргаз абырзенцәа рыҩнқәа рыхьчараз ҳаанрыжьит.
Уигь ақырҭцәа рполитика хәымгақәа иреиуан. Абырзенцәа ирцәыргаз аҩнқәа аԥсуаа иҳархьчан, ашьҭахь ақырҭцәа ааганы иҩнарҵеит.
… Хыхь ишысҳәаз аиԥш, аԥсуаа ҳжьаразы ауп 1947 шықәса рзы арҵаҩратә ҵараиурҭаҿы аԥсуа сектор заадыртыз, адырҩашықәсангьы даҽа курск рыдыркылан, нас иадыркит.
1951 шықәсазы ҳазҭаз аҵараиурҭа ҳаналга, аԥсуа школқәа ҳәа Аԥсны акгьы ыҟаӡамызт, усурҭаҳәа акгьы ҳамаӡамкәагь ҳаанхеит.
Сара сыхәҭаахь сҵара иацысҵарц сҭахын. Аҟәатәи арҵаҩратә институт афилологиатә факультет ахь сҭаларц арзаҳал рыҭан, аԥышәарақәа рахь снеит. Исыцын исыцалгаз сҩызцәа Анатоли Аџьынџьал, Жора Жанаа, Ражьден Ҷкотуа, насгьы Тамшьтәи абжьаратә школ иалган иааз Шьоҭа Ҷкадуа уҳәа убас егьырҭгьы. Егьырҭ амаҭәарқәа реиԥш иаҳҭир акәын ақырҭуа бызшәеи алитературеи (ҿырҳәалагьы аҩрагьы хазы-хазы). Ҳара аԥсуаа ҳразҟы уаҟа акәзаарын иахьырыӡбоз, уи ауп изалыскаауагьы. Ақырҭуа бызшәазы аҩраан аурысцәа, аерманцәа, абырзенцәа ааҳалырган хазы адиктант ддырҩит. Ҳарҭ аԥсуаа ақырҭцәа ҳрылаҵаны – ахыҭҳәаа ҳдырҩит. Иахьынӡасгәалашәо ала, аӡәык-ҩыџьак ҳакәымзар аԥсуаа зегьы «ҩбақәа» роуит. «Хԥа» зауз ақырҭуа бызшәеи алитературеи ҿырҳәалатәи аҭирахь ҳнарышьҭит ауп акәымзар, ҳзахымсит. Уажәы ижәла сгәалашәом, сара сзымԥыхьашәаз алектор қырҭшәала сацәажәара далагеит. Ажәақәак ҟыжәбыжәҳәа исҳәон акәымзар, ақырҭшәа усҟангьы исыздыруамызт, иахьагьы исыздыруам. «Уара аҵара ду уоурц уҭахуп, арахь ихадарақәоу ҩба рыгәхьаа умкӡеит: акы – аԥсуаа қырҭуа хылҵшьҭроуп, ус анакәха, ақырҭшәа ухатәы бызшәа ауп, ухатәы бызшәа аганахь ишьҭаҵаны, еиҳау аҵара уоурц иақәукит, ус ҟалашьа амаӡам; ҩбагьы ақырҭуа бызшәа – авожд ибызшәоуп, уи зегьы ирыхәҭоуп ирдыруазарц», – абас сиԥыригеит.
Сахьаадәылҵыз, егьырҭ сҩызцәагьы ус рзырухьазаарын, игылан исзыԥшын.
Изааӡарызеи, даара иаҳцәымыӷхеит, даара иҳаҵаӷәӷәеит. Ус ахьысҳәо маншәалам аха, ҳмидагәидаха ақалақь ҳалаланы ҳашнеиуаз, уажәы Ахьӡ-аԥша апарк ахьыҟоу, усҟан Сталин ипарк ҳәа изышьҭаз ҳанҭалеит. Апарк агәҭа жәохә-ҩажәа метра иҳаракыз Сталин ибаҟа аԥхьа ҳнеиуан, Шьоҭа Ҷкадуа дааҳалҟьан, абаҟа аԥхьа иарӷьа шьамх ларсны, ажәҩан ахь ихы дҩахан, иҩнапык ҩышьҭихын, Анцәа димҵаныҳәо ҿааиҭит: «Зхьышьаргәыҵа сакәыхшоу Анцәа ду, суҳәоит абри ихәда ашаха ахаршәны, наҟ дықәугарц…» Аԥхьа иаауа-иаҳҳәо ҳақәымшәо ҳҭеислымхазшәа ҳаанхеит, аха нас, аӡәы ҳимбандаз ҳәа ҳнаԥшы-ааԥшын, Шьоҭа ҳихан дҩаҳаргылт.
Анцәа иаҳаит уи ииҳәаз, ицқьаны хәышықәса рышьҭахь ихәда ашаха ахаҵаны дықәҳәаны дкарыжьит.
1951 шықәса декабр 12 рзы арра исыԥхьеит. Аҟәантәи Қарҭҟа ҩыџьа-заҵәык ҳакәын идәықәҵаз. Аҩыџьагь абжьаратә ҵара ҳаман. Қарҭ аизгарҭатә пункт аҟны еизыргаз зегьы абжьаратә ҵара змаз ҳакәын. Усҟан атәылахьчара аминистр иприказ ала абжьаратә ҵара змаз хазы иалхны арратә ҵараиурҭақәа рахь ирышьҭуан. Уаҟа ирауаз азанааҭ азы еиуеиԥшым аполкқәа рҿы шықәсык апрактика иахыжьны, алеитенант ичынқәа рыҭаны, азапасахь идәықәырҵон. Сара сызлашәазгьы урҭ роуп, амала ҩышықәсагь инамгакәа, шықәсыки бжьымзи рыла схынҳәыртә аҭагылазаашьа соуит.
Хыхь ишысҳәаз аиԥш, шықәсыки бжьымзи рыла схынҳәит. Уи ақәшәеит 1953 шықәса сентиабр мза анҵәамҭа. Иреиҳау аҵараиурҭақәа ирҭалашаз ҭалахьан. Сара сагхеит. Ус зысҳәо, арра сахьынӡаҟазгьы хәыцырҭас исымаз иреиҳау аҵара шсоушаз акәын.
Аха иҟасҵоз, сагхеит.
Саныхынҳә адырҩаҽныҵәҟьа инықәыршәны агазеҭ «Аԥсны ҟаԥшь» аредакциаҿ снеит. Сыззнеиҵәҟьаз, сырҵаҩы Алықьса Нестор-иԥа Џьонуа дызбарц акәын – уи усҟан арҵаҩратә ҵараиурҭаҿы аԥсуа сектор зладыркхьаз ала, «Аԥсны ҟаԥшьаа» рахь диаргахьан.
Иашьеиҵбы гәакьа арра ихганы даазшәа дсеигәырӷьеит. Сгәыдкыл-схыдкыл сима агазеҭ аредактор Николаи Басиаҭ-иԥа Киут икабинет ахь сыҩнеигалт: «Николаи Басиаҭ-иԥа, арра анапхгара зҳадныҳәалаз ихаҭа арра ихганы дгьежьит», – иҳәеит.
Иҟалаз уи ауп: 1953-тәи ашықәс ҿыц азы сара сызҭаз арратә ҵараиурҭа анапхгара ибзиаӡаны аҵара зҵоз рҭаацәареи изылгаз аҵараиурҭақәеи «иҭабуп Ҳаԥсадгьыл иаԥсоу аҵеицәа ахьазышәааӡаз» ҳәа ашәҟәқәа рзырышьҭуан. Сара исзынарыцҳахьан ҳзылгаз арҵаҩратә ҵараиурҭаҿы аԥсуа сектор шадыркхьаз; ҳарҵаҩы-ҳааӡаҩ Алықьса Нестор-иԥа агазеҭ «Аԥсны ҟаԥшь» аҟны аусура дшалагахьаз. Иансазҵаа, сзылгаз арҵаҩратә ҵараиурҭа акәымкәа, агазеҭ «Аԥсны ҟаԥшь» аредакциа адрес зрысҭазгьы уиазы ауп.
Иара усҟанҵәҟьа, Николаи Басиаҭ-иԥа Киут икабинет аҟны аредакциаҿы корректорс аусура саладыргарц рӡбеит. Априказгьы иҩит. Адырҩаҽны аусура сҭыҵит.
Ас сырманшәаларҿы, Алықьса Нестор-иԥа ибзоуроу рацәоуп, аха снаԥыҩлан исҳәоит: Аҟәатәи арҵаҩратә ҵараиурҭа санҭаз инаркны аредакциахь лассы-лассы анеира сшалагахьаз, синформациақәагьы, ашьҭахь жәеинраалақәакгьы, сочеркгьы нарыцҵаны агазеҭ ишанылахьаз.
1953-тәи ашықәс – Аԥсни аԥсуа жәлар ҳҭоурыхи рҟны акырӡа зҵазкуа шықәсны иаанхеит. Сталин иԥсҭазара даналҵ, Бериа данбаандаҩыртә ашьҭахь, аԥсуаа ирыӡбеит рхәыҷқәа сентиабр 1 азы ашкол ахь инармышьҭырц.
Аррахьтә саныгьежь, сентиабр мза аҽшеиҩнашахьазгьы, уи ахҭыс сахьӡеит.
Ҵаҟа уи сазааҭгылоит лымкаала.
Хыхь ишазгәаҳҭахьоу аиԥш, аррахьтә сгьежьит 1953 шықәса сентиабр мза аҽеиҩшамҭазы. Аҵарашықәс ҿыц ишалагахьазгьы, Аԥсны ахи-аҵыхәеи зегьынџьара ԥсуа ҭаацәарак иадамзаргьы иузыԥшаауамызт зхәыҷқәа ашколахь иназышьҭыз. Асовет аамҭа ашәытарақәа иамаз шмаҷмызгьы, изызҳауа абиԥара рҵара, рааӡара азҵаатәы – аҳәынҭқарра аҿаԥхьа иқәгылаз, игәцаракны изхылаԥшуаз, изыхӡыӡаауаз азҵаатәқәа ирхадан. Убриазоуп усҟан – иара ҳарҭ аԥсуаа ақырҭцәа ҳагҿацалан ҳашрымазгьы – Москва, Ленинград, Харков, Ростов зҳәаз реиԥш, ақалақьқәа рҿтәи иреиҳау аҵараиурҭақәа,
еиуеиԥшым азанааҭқәа рыла аҩажәатәи ашәышықәса аҩбатәи азыбжазы ирылгаз (убарҭ рхыԥхьаӡараҿы арҭ ацәаҳәақәа равторгьы снарылаҵаны) рхыԥхьаӡара зырацәаз. Хышә миллионҩык рҟынӡа зҵазкуаз асовет жәлар рыҩнуҵҟа аԥсуаа хыԥхьаӡарала иааныркылоз аҭыԥ шмаҷӡазгьы, рхәыҷқәа ашколқәа рахь иахьынармышьҭыз Москва, Кремль амца днаркит. Аиҳабыра рҿы аҭакԥхықәратә маҵзурақәа аанызкылоз иаӡәымкәа-иҩыџьамкәа еишьҭала арахь изаарышьҭуазгьы иҟалаз зыхҟьаз цқьа еилыркаарц акәын.
Аррахьтә сгьежьны Аҟәа санааи адырҩаҽны, уажәраанӡа ишысҳәахьоу аиԥш, зегьраԥхьаӡа сахьнеиз сырҵаҩы Алықьса Нестор-иԥа аус ахьиуаз агазеҭ «Аԥсны ҟаԥшь» аредакциаҿы ауп. Уаҟа ауп иахьсаҳаз апартиа Аԥснытәи аобласттә комитет аклуб аҿы (уажәы ажурналистцәа Реидгыла аклуб ахыбраҿы) аԥсуа интеллигенциа реизара мҩаԥысуеит ҳәа. Аредакциахьтә гәыԥҩык срыцны снеит уахь. Урҭ рыбзоурала ауп аклуб аҩнуҵҟа сызлаҩналазгьы.
Аизара иалагахьан. Исгәалашәоит, аизара апрезидиум аҿы Москвантәи иаашьҭыз Тужиков (ашьҭахь аԥсуаа дахьҳадгылоз акәхап, ихыхәмарны ижәла еиҭакны «Тужба» ҳәа изырҳәалон) икәшан иштәаз Аԥсны аминистрцәа Рсовет Ахантәаҩыс иҟаз Делба, апартиа Аԥснытәи обком актәи амаӡаныҟәгаҩ (ижәла сгәалашәом, дагыруан), аидеологиазы амаӡаныҟәгаҩ Адамиа, даҽа хҩы-ԥшьҩы раҟара. Амала, ибзианы исгәалашәоит урҭ рахьтә Делба Миха инаҩсан, егьырҭ зегь шқырҭцәаз. Дықәгылан дцәажәон, дцәажәон-моу ибжьы ҿацаӡа адәныҟа идәылыҩуан (уаҟагь ауаа еилақь игылан) Москва алитературатә инстиут иалганы иааз Алықьса Лашәриа. Ҳара аклуб ҳныҩналан, ашьҭахьтәи акәакь аҿы ҳнеины ҳанынатәоз, Алықьса апрезидиум аҟны итәаз Делба инацәа наиқәикын: «Ухаҵкы Делба, уажәшьҭа егьа ҟауҵаргьы, егьа уургьы Аԥсны аиҳабыра
рхадас уаныҟазтәи ашықәсқәа – аԥсуа жәлар рҭоурых аҿы ашықәс еиқәаҵәақәа ҳәа иаанхоит…» – иҳәеит. Апрезидиум аҿы итәаз Адамиа Алықьса дааԥхьижәан, ибжьы нҭганы «аклуб аԥенџьырқәа ашәыркы» ҳәа аобком аусзуҩцәа ракәхап, шьоукы ирыдиҵеит. Алықьса – Алықьса иакәхомызт уи аҭак иаразнак иҟаимҵазҭгьы абас: «Ухаҵкы Адамиа, аԥенџьырқәа ауркыргьы зегь дара роуп сыбжьы адәны игылоу сыжәлар рҟны инеиуеит. Шәарҭ, ақырҭцәа, 1937 шықәса раахыс Аԥсны аихатә гәашәқәа акәыршаны, аԥсуаа шҭашәкызгьы, аԥсуаа рыбжьы наҩит Москванӡа, Кремльнӡа, уантәи иааз аҩыза Тужиков ҳаизара дзалахәугьы убриазоуп».
Иџьоушьаша, Алықьса ииҳәаз абарҭ иажәақәа рышьҭахь аулицахьтә дыдраҵас анапеинҟьабжьы геит, нас уи ииасит аклуб аҩнуҵҟахь.
Апрезидиум аҿы аӡәызаҵәык ида, егьырҭ итәаз хшәааит. Сызҿу Тужиков иоуп. Уи инапқәа еиниҟьомызт, аха дԥышәырччон, Алықьса ихәаԥшуаз иблақәагьы ҳалалын… Ашьҭахь иқәгылеит ԥшьҩы-хәҩы раҟара, аха исгәалашәо ҩыџьа роуп. Урҭ Очамчыратәқәан, аӡәы Адлер Ашәба иакәын, егьи – Маҳҭы Сангәлиа.
Дықәгылеит ҳаԥсуа милаҭтә кьыԥхьи ҳаԥсуа литературеи рырҿиараҿы зџьабаа рацәаз, усҟан азы аҭакԥхықәратә маҵзура аанызкылоз даҽаӡәгьы… Аԥсны аҭагылазаашьа днахыкәша-аахыкәшо ахәрыбӷьыцқәа ақәсҵоит ҳәа иҽазикт, аха уамак иқәымҿиошәа аниба, азҵаара хада ашҟа диасит. Схаҿы иаанхаз иажәақәак еиҭасҳәоит:
«Ҳарҭ аԥсуаа адунеи ацивилизациахь ҳазланеиуа ҳәа мҩазаҵәык ауп иҳамоу – уи ақырҭуа бызшәа ауп. Убри аҟнытә ҳхәыҷқәа қырҭшәала аҵара шырҵо иаанхароуп…»
Ибзианы исгәалашәоит уи иқәгылараҿы ииҳәаз абарҭ аҵыхәтәантәи иажәақәа шракәу. Абраҟа иҿахҵәеит ицәажәара. Иҟалаз уи ауп: аԥхьа, аклуб изыҩнамлакәа адәны игылаз рнапеинҟьабжь геит… Нас – уи уашьҭан.
Аԥсуа жәлар ринтеллигенциа реизара амҩаԥгара аԥшьызгаз Тужиков иакәзаап. Аха уи ахьымҩаԥыргоз аҭыԥ алызхуаз апартиа Аԥснытәи аобком анапхгара ракәын. Урҭ зегь қырҭцәан. Атеатри афилармониеи рахь акәымкәа, дара рклуб хәыҷы аҿы изымҩаԥыргаз, аԥсуа интеллигенциа, џьара аӡәык-ҩыџьак ракәымзар, уахь инармышьҭырц, рыбжьгьы Тужиков идмырҳарц акәын. Убриазоуп, ҳаԥсуа литература ашьаҭаркҩы Дырмит Гәлиа дызнаԥхьамызгьы. Аха абраҟагьы Аԥсны усҟан иахагылаз ақырҭцәа рыгәҭакы намӡеит.
Ргәырҽанӡамкәа аклуб ашә аатын, Аслан Оҭырбеи Гьаргь Гәлиеи наҟ-ааҟ иҵагылан дааҩнаргалт Дырмит Гәлиа. Итәаз зегь гылт… напеинҟьарыла иԥылт… Дгылт Тужиковгьы, уигь инапқәа еиниҟьон.
Аԥхьа, апрезидиум аҿы итәаз егьырҭ ируа-ирҳәо иақәымшәошәа иааилахеит, аха нас Тужиков ихьыԥшызар акәхап, игылт.
Дырмит Гәлиа дрыман атрибунахь рҿынархеит. Уаанӡа ицәажәоз, аԥхьа ииуа-ииҳәо дақәымшәошәа даагазҽазт, аха, ашьҭахь атрибуна аанижьын, шьаҿақәак ишьҭахьҟа днаскьеит.
Дырмит атрибунахь даныҩхаргала, инапқәа наҟ-ааҟ инықәиҵан, ихы ҩышьҭихын. азал аҿы игылаз даарылаԥшит, аха анапеинҟьара ианаҟәымҵ, иарӷьа нап дааҩахеит… «Иазхоуп, шәҽаанышәкыл» ҳәа аӡәы ибжьы аагеит. Иџьоушьаша, ҳара аклуб аҩнуҵҟа иҟаз ҳҿы акәым, адәныҟагь иааҭынчрахеит… аӡәгьы дымтәеит… Апрезидиумаагь гылан.
– Хьҭак сылалан, сычмазаҩны сышьҭан, аха аԥсуа интеллигенциа реизара мҩаԥысуеит анырҳәа, амца скит, – ҿааиҭит Дырмит ибжьы қыџьқыџьуа. – Ари аизарахь аӡәгьы сшааимыԥхьазгьы – сҽысзышьҭамкит. Сҽызлашьҭаскрыз, аԥсуаа ари адунеиаҿ милаҭк, жәларык раҳасаб ала ҳаҟазаареи ҳаҟамзаареи азҵаатәы анырыӡбо. Ааи, ааи, ҳаҟазаареи ҳаҟамзаареи ҳәа баша исымҳәаӡеит,
– дааҭгылан, дааиԥхьхәыцаашәа иун, нас инациҵеит, – сыԥсҭазараҿы иҟасҵоз-изуаз зегьы зызкыз – сыжәлар милаҭк, жәларык раҳасабала реиқәырхара акәын. Уиазы мҩа-заҵәык ауп иҟоу – ҳхәыҷқәа аԥсуа школқәа рзаартны, аԥсышәала аҵара иалагароуп. Ари аԥсуаа ҳаиқәзырхо мҩоуп. Даҽа мҩак ҳара иҳамаӡам. Егьырҭ амҩақәа ҳабла хнакратәы егьа ирԥшӡаны иҳадыргалозаргьы – Ҳаԥсадгьыл Аԥсни ҳаԥсуа жәлари ҳақәӡаара ашҟа ҳкылыргоит…
… Иахьа саназхәыцуа, зны-зынла схы азҵаара асҭалоит: «ииҳәеи митәыс, аҵыхәтәантәи аамҭазы урҭ иаҳҳәо-еиҭаҳҳәо ажәақәоуп» ҳәа. Аха усҟаназ, ииашаҵәҟьан ҳаҟазаареи ҳаҟамзаареи азҵаатәы анырыӡбоз – урҭ ажәақәа даҽа-мчык рыман, убриазоуп аклуб аҿы игылан изыӡырҩуаз ҳаԥсуа интеллигенциа рхаҭарнакцәа рылабжышқәа зхаддылаз.
Сара зегьы даарылкаан Тужиков сихәаԥшуан. Дырмит Гәлиа ииҳәаз ажәазаҵәык шизеилымкаазгьы (уи аԥсшәа издыруамызт), ҳџьашьаны акәын аԥсуа интеллигенциа дышҳалаԥшуаз.
Дырмит Гәлиа ииҳәаз гәынхәҵысҭала еилкааны раԥхьа анапеинҟьара иалагазгьы иара иоуп…
… Агазеҭ «Аԥсны ҟаԥшь» аредакциаҿы корректорс мызк аҟара аус зухьан аиԥш, Аҟәатәи арҵаҩратә институт аҿы иаадыртит аҭоурыхтә факультет. Уи зыбзоураз, усҟан Аԥсны Аминистрцәа Рсовет Ахантәаҩыс иҟаз Архип Мирон-иԥа Лабахәуа иоуп. Изыхҟьазгьы, аԥсуа милаҭтә кадр разымхара акәын. Аха октиабр мза анҵәамҭазы аҭоурыхтә факультет аартуп, адкыларатә ԥышәарақәа рахь рынашьҭразы адокументқәа рыдкылара иалагеит ҳәа анрыларҳәа – Москва, Ленинград уҳәа рҿтәи иреиҳау аҵараиурҭақәа ирызҭамлаз, уахьтә ихынҳәыз рарзаҳалқәа рыман адкыларатә комиссиахь инеит шәҩыла. Исгәалашәоит: ԥшь-маҭәарк рзы аԥышәарақәа ҳҭиуан, ҳрыдыркылон 25-ҩык, арахь аинститут ҳҭалоит ҳәа инеиз рхыԥхьаӡара 240-ҩык рҟынӡа ихалт. Хаҭала аҭоурыхтә факультет ззаартыз ҳарҭ аԥсуаа иҟаз жәаҩык, жәохәҩык ҳакәын. Убарҭ рахьтә аԥышәарақәа рышьҭахь иаанхаз хҩы-ԥшьҩы ҳакәхеит. Сареи аԥышәара сыцызҭиуаз Жора Зыхәбеи ԥшь-маҭәарк рахьтә – ҩ-маҭәарк рзы хәба-хәба ҳауит, егьырҭ аҩмаҭәарк рзы – ԥшьба-ԥшьба. Излаздыруала аԥышәарахь инашьҭыз аԥсуаа ус ахәшьарақәа зауз ҳарҭ аҩыџьа ҳауп. Аха ҳарҭгьы ирыдыркылаз рсиа ҳанымшәалаӡеит. Ҳабаншәалоз – 25-ҩык рыдыркыларан иахьыҟаз, ибзиаӡан изҭиз рхыԥхьаӡара 40-ҩык ыҟазҭгьы. Арахь ирыдыркылоз 25-ҩык ракәын. Ирыдыркылаз рсиаҿы аԥсуаа ҳахьтә аӡәызаҵәыкгьы даламшәеит.
Жора Зыхәбеи сареи илықәыршәны аобком аҿы ҳнеит. Усҟан уи ахьыҟаз Ленин иулицаҿы (уажәы Леон имҩа) иҟоу Амилаҭтә банк аҿаԥхьа игылаз ахыбраҿы акәын. Ашә аартны уахьыныҩналоз ателефон асырҭа ыҟан. Атрубка анаашьҭысх ателефонистка «шәасырц абашәҭаху» – анылҳәа, «Аминистрцәа Рсовет Ахантәаҩы Архип Мирон-иԥа Лабахәуа иахь» – сҳәеит. «Шәабантәасуеи» ҳәа дансазҵаа – «Аобком аҟнытә» – ҳәа аҭак лысҭеит.
Аобком аҟнытә ахьысҳәаз акәхап, али-ԥси рыбжьара «Сӡырҩуеит» – иҳәеит Архип Мирон-иԥа. Телефонла аинститут ахь аԥсуаа аӡәгьы ҳрыдрымкылеит ҳәа аниасҳәа. «Арахь уааи, сузыԥшуп» – иҳәеит.
Аха, абраҟа даҽакгьы бжьазгалар сҭахуп.
Аобком аҵаҟа ателефон асырҭа шыҟаз здыруан. Хыла уахь ҳазнеиз ателефонистка «уабантәасуеи» ҳәа дансазҵаалак – «Аобком аҟнытә» сҳәар, ҳшеималдоз здыруан азоуп. Аха мшәан, даҽаџьарантә сылзасны «Аобком аҟнытә ауп» ҳәа ласҳәаргьы амуаз…
Аминистрцәа Рсовет аҿы ҳахьнеиз, ашә илагылаз изасхьазаарын, соуишьҭит. Жора Зыхәба ҵаҟа даанхеит.
Архип Мирон-иԥа иҟалаз аниасҳәа, ателефон атрубка аашьҭихын апартиа Аԥснытәи аобласттә комитет актәи амаӡаныҟәгаҩ дизаст. Уи дшизасыз иацәажәашьала еилыскааит.
Атрубка анықәиҵа, сара даасҿаԥшын «ҩба змоуз аԥсуаа зегьы шәрыдыркылт», иҳәеит.
Аҵара ҳаналага раԥхьатәи асеминарқәа рҿы иаабеит акурс аҿы машәыршақә ирыдыркылаз дшыҟамыз. Хыхь исҳәахьеит, Москва, Ленинград, Киев уҳәа рҿтәи ауниверситетқәа «ԥшьбақәа» ахьроуз азы ирыдрымкылаз ракәын рыбжеиҳараҩык. Ҳара аԥсуаа – зны аԥсышәала, нас қырҭшәала, аҵыхәтәаны урысшәала абжьаратә ҵара зауз, изааӡари – урҭ зынӡак ҳрыдукылартә ҳаҟамызт. Заанаҵ снаԥыҩлан исҳәоит – актәи акурс инаркны аҵыхәтәантәи акурс аҟынӡа «ибзиаӡаны» аҵара зҵоз ҩажәихәҩык ыҟан. Аԥхьа ишаҳцәуадаҩхазгьы, ахԥатәи акурс инаркны урҭ рхыԥхьаӡарахь ҳнеит Жорагьы саргьы. Уимоу, ҳкурс аҟнытә «адиплом ҟаԥшьқәа» зауз жәаҩаҩык рыгәҭа агылара аҟынӡагьы ҳхалт.
Уажәшьҭа сиасуеит даҽа зҵаатәык ашҟа.
1937 шықәса инаркны ақырҭцәа ҳхәыҵацалан ҳашрымазгьы, Сталин иԥсреи Бериа иҭакреи рышьҭахь, 1953-тәи аҵара шықәсҿыц азы аԥсуаа рхәыҷқәа ашколқәа рахь иахьынармышьҭзи, убарҭқәа рышьҭахь КПСС Ацентр Комитет Қырҭтәыла Аԥсны имҩаԥнагоз ассимилиациатә политика иаҿагылан иахьықәгылаз, иахьақәыӡбаз ирыхҟьазар акәхап, Аҟәатәи арҵаҩратә институт иҭалаз аԥсуаа рхыԥхьаӡара ԥыхьақәа раасҭа акырӡа изеиҳаз. (Ус ауми урҭ шныҟәоз, 1947 шықәсазы Шьынқәбеи, Ӡиӡариеи, Шьаҟрыли ашшыԥхьыӡ Москваҟа ианырҩызгьы – Аҟәатәи арҵаҩратә ҵараиурҭаҿы аԥсуа сектор аадыртит, арахь аԥсуа школқәа анадыркуаз аамҭазы).
Сара аинститут афакультетқәа зегьы срылсны, аԥсуа студентцәа рсиа аныҟасҵа, схаҭа иааџьасшьеит – рхыԥхьаӡара хынҩажәаҩык рҟынӡа инаӡон.
Аԥсуа литературатә кружок еиҿаҳкаауеит анысҳәа – зегь еигәырӷьеит. Асиа еиқәсыршәаз сыманы аинститут адиректорс иҟаз Хурциӡе иҟны снеит. Уи ақырҭуа политика амҩаԥгаҩцәа дшыруаӡәкызгьы, ауаҩра илан, лекторк иаҳасабалагь имаҭәар (политекономиа даԥхьон) бзиан идыруан, илекциақәа аинтерес рыҵан. Сарзаҳали асиа иназгази данрыԥхьа, ихы ҩышьҭыхны днасҿаԥшит, нас дааԥышәырччашәа иун, инациҵеит: . Изызӡари, усҟаназ уи зхиҳәааз сзымдырит, аха ашьҭахь, азҵаатә ишьҭысхыз иазырура рзымдыруа ианрымпыҵаха, еилыскааит, иара дзыԥхьоз амаҭәар «политекономиа» – аԥхьатәи ажәа «полит» шацрихыз. Ус анакәха, ииҳәаз иаанагаҵәҟьоз имаҭәар аԥхьатәи ажәа ауп: «Это политика». Сарзаҳал «на ваше усмотрение» ҳәа нақәыҩны, аҵара аҟәша знапы ианыз ихаҭыԥуаҩ Басилаиа ишҟа сишьҭит.
Басилаиа уаҩ кьаҿк иакәын. Икабинет уаныныҩналалак астол ду дызхатәаз иахыҳәҳәоз ихы мацара акәын, ихәамц убаӡомызт. Хурциӡегьы Басилаиагьы сара сырдыруан, аҩыџьагь ҳкурс аҿы алекциақәа иҳазрыԥхьон, адиректор дзыԥхьоз амаҭәар аӡбахә хыхь исҳәахьеит, уи ихаҭыԥуаҩ Басилаиа иакәзар – «Абжьаратәи ашәышықәсқәа рҭоурых» амаҭәар даҳзаԥхьон. Ахәҭакахьала, сара иналкаангьы сидыруан, раԥхьатәи ҳсеминар аҿы «Аԥсны абжьаратәи ашәышықәсқәа рҭоурых иазку алекциақәа ҟамлаӡои» ҳәа исҭаз азҵаарала. Аԥхьыжәҳәа мцак инаркит, аха иҽааиҟажашәа иун «Қырҭтәыла абжьаратәи ашәышықәсқәа рҭоурых иазку алекциақәа санрыԥхьо, Аԥсны азҵаатәқәакгьы сырзааҭгылоит» – иҳәеит иқьышә инықәҵашәа.
«Аԥсны азҵаатәы аума уажәы исзааугаз, Ҭыжәба», – иҳәеит икабинет ашә аартны саныныҩнала, дыхәмаруазу, дысхыччозу аилкаара уадаҩны. Асеминар аҿы исҭаз азҵаара ашьҭахь уи «Ҭыжәба» ҳәа акәын дышсышьҭаз, сыхьӡ шидыруазгьы. Изҵаара аҭак ҟамҵаӡакәа, сарзаҳали
ссиеи наган иаԥхьа инықәысҵеит. Данаԥхьа, ишьҭахьҟала алаапк ицҳазшәа дҩаҵҟьеит, дҟаԥшьӡа мцак ҩаиҿықәлан «ари закәызеи» – иҳәан дхәааит. «Сарзаҳали асиеи роуп» – сҳәеит. «Избоит саргьы, аха иануҵаз иаанагои?» «Аԥсуа литературатә кружок еиҿаҳкаауеит, ҳаилатәарақәа ахьымҩаԥаагаша уадак ҳзалышәхырц ауп», – сҳәеит. Истол дахыҵны дааин саԥхьа даагылт. Хәыҷыкгьы иҽааиқәкшәа иун, ибжьгьы еиҳа иаармаҷшәа даацәажәеит: «Ҭыжәба, уара аинститут узҭалаз еиҳау аҵара уоурц ауп, насгьы занааҭс иалухыз аҭоурых ауп, арахь алитература уман уавалт. Уи уара иабауусу? Аҭоурых иазку анаукатә кружок аинститут аҿы еиҿкааны иҳамоуп. Уеизгьы-уеизгьы кружокк аҿы уҽԥушәарц уҭахызар – унеи уахь, аилатәарақәа уҽрылархә, уҭахызар Аԥсны аҭоурых иазкны ажәахәгьы ҟаҵа. Амала, аԥсуа литературатә кружок ҳәа узлагаз ҳинститут аҿы иаҳзеиҿкаауам. Избанзар, ари ԥсуа институтӡам, аԥсуа литература иазку алекциақәагь араҟа ирыԥхьаӡом. Ҳаинститут аҿы аԥсуа, ақырҭуа, аурыс ҳәа иаҳзеилыхуам – уи ҳинтернационалтә еиҩызара иаԥырхагоуп. Уажәшьҭа уца, алекциақәа нумыжьлан» – ҳәа насаҳәан, икабинет сындәылган соуишьҭит.
Инықәыршәны ашәҟәыҩҩцәа Реидгылаҿы снеит. Баграт Уасил-иԥа Шьынқәба иакәын хантәаҩыс иҟаз. Исыхьыз аниасҳәа, Басилаиа ателефон дизасит. Акыр аамҭа еицәажәон. Атрубка анықәиҵа – «азин уиҭеит 26-тәи аудиториаҿы аилатәарақәа рымҩаԥгара» – ҳәа сеиҳәеит.
Сгәырӷьаҵәа аинститут ахь сцеит.
1932 шықәса раахыс аус зуаз иреиҳау ҳҵараиурҭаҿы акәым, агәра згоит Аԥсны зегьы уаанӡа алаҳәара аԥсышәала иҩны џьаргьы ишкыдрымҵацыз. Ӡиӡариа имҩаҿы (ԥыхьа – Ҷоҷуа) игылаз ҳаинститут аҩналарҭа ашә авараҿы зегьы иахьырбарҭаз инаган алаҳәара кыдысҵеит. Уаҟа иаҳәон, аԥсуа литературатә кружок аиҿкааразы раԥхьатәи аилатәара шымҩаԥаагоз иара убри ахыбра 26-тәи аудиториаҿы, адырхаҽны асааҭ хәба рзы.
Излашьақәсыргылаз ала абри аҩыза ахҭыс ҟалеит 1953 шықәса декабр мза 21 азы. Уи аҽны Сталин имшииран. Абра инаҵшьны исҳәар сҭахуп, алитературатә кружок ҳинститут аҟны ианеиҿкааз 1954 шықәса рзоуп ҳәа акьыԥхь аҿы изыҩхьоу – уи аиҿкаара иалахәымыз, иахаанмыз шракәу.
Алаҳәара кыдҵаны, ахԥатәи аихагылаҿ иҟаз 26-тәи аудиториахь снеиаанӡа (уаҟа акәын ҿыц иаадыртыз аҭоурыхтә факультет актәи акурс аҿы итәаз алекциақәа иахьҳазрыԥхьоз) аҵара сыцызҵоз Раиа Чкок днасыхьӡан, лылабжышқәа хаддыла, лыбжьы ҭахәаҽӡа «Алаҳәара кыдырхт» – лҳәеит. Сааикәҟьашан сналбаазар, акыдхроума иԥыжәжәаны икаԥсан. Аинститут аԥхьа еилақь еилагылаз ақырҭ ҷкәынцәа, аӡӷабцәа ркьатеах ԥҵәо аччара иаҿын. Ицәыҵԥшны изласыхәаԥшуаз ала, сара сакәын изхыччоз. Еиҭакыдысҵеит алаҳәара – еиҭа кыдырхит. Абас хынтә иансзыру ашьҭахь, уаанӡа аус ахьызуаз агазеҭ «Аԥсны ҟаԥшь» аредакциахь сцеит. Аредактор Николаи Басиаҭ-иԥа Киут дыҟамызт, сзықәшәаз иасҳәеит аредактор ихаҭыԥуаҩыс усҟан аус зуаз Иван Гамсараҭ-иԥа Амҷба. (Агазеҭ «Аԥсны ҟаԥшь» аредакциа усҟан иахьыҟаз – Аидгылареи (ԥыхьа Фрунзе) Лакобеи рымҩақәа ихьеихагалаз, уажәы абылтәыҭаҭәарҭа аҿаԥхьа игылаз ахыбраҿ акәын).
Иван Гамсараҭ-иԥа аҭел дасны иҟалаз иеиҳәеит апартиа Аԥснытәи обком аидеологиатә ҟәша аиҳабыс иҟаз Аслан Ҭамшыгә-иԥа Оҭырба. Ҳҩыџьагь дҳаԥхьеит. Ҳахьнеиз – иҟалаз, ишыҟалаз акгьы нмыжькәа ахы инаркны аҵыхәанӡа изеиҭасҳәеит. Снаԥыҩлан иазгәасҭарц исҭаху – усҟан Аслан Ҭамшьыгә-иԥа апартиа Аԥснытәи обком актәи амаӡаныҟәгаҩыс дҟарҵоит ҳәа Аԥсны ирылаҵәахьан. Усҟан акәым, иара уажәгьы маҵура дук ахь ихьадырԥшуа ауаҩы аҳәынҭқарреи ажәлари ирыдсыло азҵаатәқәа ашьац даӷрагылар ҳәа дшәоушәа дынхықәгыла-аахықәгыло, иҽрыламгалакәа днархыкәша-аархыкәшо,
ус уҳәар ауазар, мацқьашьацқьа ихы мҩаԥигоит. Аха Аслан Ҭамшьыгә-иԥа ус иҟаз уаҩымызт. Иахьагь слымҳақәа ирҭаҩуеит Иван Гамсараҭ-иԥа ихы наиқәкны ииҳәаз ажәақәа: «Уара, Ваниа, ианбаҳаӷрыӡаауеи абарҭ?!» Ус дыҟамызҭгьы, Қарҭ ақырҭцәа рҭыҩраҿы – Қырҭтәыла акомпартиа ацентр комитет аизараҿы Аԥсны аиҳабыра рыхьӡала ажәа анирҭа «ҳара ҳҿы зегь маншәалахоит аԥаҵасаҩи аимааӡахҩи рмаҵурахьы абрантәи ауаа рынашьҭра шәаҟәыҵыр» ҳәа иҳәарымызт… Ииашоуп уи иқәгылара критикала уазнеины, абас уҳәаргьы ауеит: «ус аргама имҳәакәа днахыкәша-аахыкәшо дықәгылазҭгьы, Аԥсны актәи амаӡаныҟәгаҩыс дшьақәдырӷәӷәон, наҟнаҟ иусурала урҭқәа зегьы ириашар еиҳа еиӷьымзи» ҳәа. Аурысқәа ирымоуп ажәаԥҟа: «иҟалаша-аныҟалалак ашьҭахь абас утәын, абас ҟаҵатәын ҳәа агеницәа реиԥш ицәажәо рацәаҩхоит» ҳәа. Аха иҟоуп даҽакы – агәымшәара, ахаҵара злоу уарлашәарлоуп акәымзар, ажәлар рыҩнуҵҟа ус иҟоу аӡәык-ҩыџьак роуп. Иаагозар, ақырҭцәа ирыдцәылан Ефрем Ешба ииҳәаз ажәа заҵәык иадамхаргьы иахьа уажәраанӡагь ирзымԥшаац. Изларыԥшаари, уи аҩыза ажәа иҿыҵымҟьацызҭгьы. Иара убасҵәҟьа ауп ашьҭахь Архип Лабахәуагьы ихы шааирԥшыз.
… Аслан Ҭамшьыгә-иԥа Оҭырба атрубка ҩышьҭихын, ателефонистка илыдиҵеит аинститут адиректор Хурциӡеи иареи еималдарц. Иахьагьы исгәалашәоит иааҿахҵәаны ииҳәаз иажәақәа: «Ниже Ҟараман-иԥа, аинститут апартком амаӡаныҟәгаҩ думан уааироуп».
Атрубка анықәиҵа Иван Гамсараҭ-иԥеи сареи ҳҩагылт ҳцаразы. Сара сааникылан, аинститут адиректори апартком амаӡаныҟәгаҩи ааиаанӡа дсацәажәон. Сгәалашәараҿ иаанхеит абарҭ иажәақәа: «Ушнеиуа амаҭ хәхәаӡа умҩа ианиалан иубар, сахыкәшоит ҳәа уалагар – иуцҳауеит. Убри аҟнытә ахы уаӷраԥалан иушьыроуп».
Ҩымыз раҟара ауп иҵуа сыстудентхеижьҭеи. Сара ишсаҳауаз аинститут адиректори апартком амаӡаныҟәгаҩи дрықәымчны дцәажәеит Аслан Ҭамшьыгә-иԥа.
Сара акырынтә иқәысҵахьеит-иқәысххьеит абри азҵаара: «избан, сара рстудент ишсаҳауаз абас дызрацәажәеи?» Аҵыхәтәаны сзызкылсыз сазааҭгылоит ҵаҟа.
Иреиҳау аҵараиурҭа иҭало ауаҩы аԥсҭазара ду ахь имҩа аатуеит. Аус злоу уи амҩа дшаныло ауп. Ишәаԥырҳаԥуа ианылаз аԥсабарала ибӷа иашазаргьы, иԥсҭазара мҩаԥысуеит дуаҩ-џьыҟәны. Абри аԥсҭазара ашкол хьамҭа салаирԥшит Аслан Ҭымшьыгә-иԥа. Сыԥсҭазараҿы уиижьҭеи егьа хынҭаҩынҭара срықәшәахьеит… Маҵура-уаа дуцәақәак рыҳашгәашрақәа инадыркны, аҩыза гәакьақәа ҳәа сызхәаԥшуаз ршьапҿаршәҟаҵара аҟынӡа исхызымгац, изымбац арбану… Акылҳара скылахеит, уажәшьҭа иҟасҵарызеи ҳәа схы азҵаара асҭо аҟынӡа саннеиуаз, Аслан Ҭамшьыгә-иԥа даасгәалашәон, «уџьыҟәымхан» ҳәа иҳәозшәа ибжьы слымҳа иҭаҩуан.
Снаԥыҩлан, заанаҵ исҳәар сҭахуп акыр жәашықәса уи ашьҭахь, 1970 шықәсазы КПСС Ацентр Комитет Иреиҳау апартиатә школ аҟны ақьыԥхьи, арадиои, ателехәаԥшреи рыҟәшаҿы аҵара анысҵоз, уаҟа дсықәшәеит Аслан Ҭамшьыгә-иԥа. Усҟан ареспублика еидгылақәеи автономтә республикақәеи рнапхгаҩцәа ҳашкол аҿы мызктәи акурсқәа ирыхрыжьуан. Ашкол аҿы аҵара зҵоз аԥсуаа ҩыџьа – Тарас Шамбеи сареи ҳнеиԥхьеит дахьаанҿасыз асасааирҭа «Россиа» ашҟа. Убраҟа Аслан Ҭамшьыгә-иԥа игәалаиршәеит хыхь зыӡбахә цәырызгаз ахҭыс. «Аинститут адиректоргьы, апартком амаӡаныҟәгаҩгьы, уаргьы скабинет шәшындәылҵызҵәҟьа, усҟан Аԥсны КГБ аиҳабыс иҟаз Гагәуа аҭел дысзаст… Урҭ русура ус акәын ишыҟаз…» Нас дааиԥхьхәыцаан даҽа ажәакгьы нациҵеит: «Усҟан-моу…»
Адырҩашықәсан аинститут аҟны аԥсуа сектор аадыртит. Зегь раԥхьаӡа аԥсуа бызшәеи алитературеи ирызкны алекциа саԥхьоит ҳәа аудиториа иҩналаз, иара уи ашықәсан Қарҭтәи ауниверситет иалган иааз Гьаргь Гәыблиа иоуп. Сара аԥсуа сектор ахь ус сымаӡамызт, аха
уи ҭоурыхтә хҭысны излаҟаз ала, слекциа ааныжьны, сицыҩналт.
Аԥсуа литературатә кружок аҿы ашәҟә ҿыцқәа иҭыҵуаз инарыдкыланы, аинститут иҭаз апоетцәа, ашәҟәыҩҩцәа ҿарацәа, иаагозар: Анатоли Аџьынџьал, Шьоҭа Ҷкадуа, Нели Ҭарԥҳа, Алықьса Гогәуа, Џьота Тапаӷәуа, Платон Бебиа, Владимир Анқәаб, Анатоли Возба, Кәасҭа Герхелиа уҳәа егьырҭгьы (убарҭ рхыԥхьаӡараҿы арҭ ацәаҳәақәа равторгьы снарылаҵаны) рҩымҭақәагьы еилҳаргон. Аха убарҭқәа зегьы иаарылкааны схы-сгәы аҟны иаанхаз, Аҟәа ақалақь ҳаԥсуа интеллигенциа алархәны ҳлитературатә кружок имҩаԥнагаз, сара стәала акырӡа зҵазкуа хҭыск сазааҭгылар сҭахуп ҵаҟа. Изласгәалашәо ала, уи ҟалеит 1956 шықәсазы.
Усҟан аԥсуа драматә театр иқәнаргылеит Михаил Лакрба иҩымҭа иалхыз аспектакль «Данаҟаи». Абри аспектакль аилыргара еиҿаҳкааит аинститут акорпус хада аклуб аҿы.
Аклуб иазымкуа ҳаинтеллигенциа еизеит. Аизара мҩаԥызгоз сара сакәын. Апрезидиум аҿы итәан ҳтеатр аԥсуа труппа, арежиссиор хада Аазиз Рашьыҭ-иԥа Агрба раԥхьа днаргылан. Уаҟа иҟан Аԥсны ашәҟәыҩҩцәа Реигыла усҟантәи ахантәаҩы Баграт Шьынқәбеи аҭакзыԥхықәу амаӡаныҟәгаҩ Алықьса Лашәриеи…
Зегь реиҳа иџьоушьаратә иҟаз, аинститут адиректор ихаҭыԥуаҩ Басилаиа дыҩхалан аизара мҩаԥызгоз дахьсыватәаз ауп, дышнаԥхьамзгьы.
Снаԥыҩлан исҳәоит: аспектакль «Данаҟаи» еилзыргоз гәыԥҩык, ахәҭакахьала: Шьоҭа Ҷкадуа, Владимир Анқәаб, Анатоли Возба, иара саргьы убрахь снарылаҵаны ҳаԥсуа театр аҿгьы аус аауан, «ацхыраагӡатә гәыԥ» ҳалан.
Ажәахә ҟаиҵеит Шьоҭа Ҷкадуа, ажәахәцҵа – сара. Ақәгыларақәа рхы рыладырхәт: Алықьса Лашәриа, Ҭамара Шьаҟрыл, Гьаргь Гәыблиа, Ҷыҷыкәа Коӷониа, Владимир Анқәаб, Алықьса Џьениа, Анатоли Аџьынџьал,
Аԥсны ашәҟәыҩҩцәа Реидгыла ахантәаҩы Баграт Шьынқәба, ҳаԥсуа театр арежиссиор хада Аазиз Агрба уҳәа егьырҭгьы. Аизара цон аԥсышәала мацара, ҩ-сааҭк инарыцны.
Апрезидиум аҿы зхала ихалан исыватәаз аинститут адиректор ихаҭыԥуаҩ Шоҭа Басилаиа уаҟа иаҳҳәоз, ҳазлацәажәоз ахьтә ажәа-заҵәык иадамзаргьы ишизеилымкаазгьы, аизара хыркәшоуп ҳәа анрыласҳәа, дҩагылан зегьы ишырбоз, ишраҳауаз «аус бзиа мҩаԥугеит, аинститут анапхгара ахьӡала ҭабуп ҳәа уасҳәоит» – иҳәан, снапы ааникылт.
Ари зыбзоураз, сара сызлахәыцуала аинститут аҿы иара Басилаиа ихаҭа дшаҿагылаз мчыла еиҿаҳкааз ҳаԥсуа литературатә кружок аусура мацара акәӡам, ҳаԥсуа интеллигенциа ҩба-хԥа шықәса рыла рҽахьеибырҭаз, рыбжьы ҿаца ахьгаз, рнырра ахьыӷәӷәахаз ауп.
Сара сазааҭгыларц сҭахӡам ҳлитературатә кружок абзоурала аинститут аҟны аҭӡыгазеҭи анапылаҩыратә журнали рҭыҵра ишалагаз.
Абраҟа имҳәакәа сзавсуам, аԥсуа литературатә кружок инаваргылан аинститут аҟны ишеиҿкаахаз аԥсуа хоргьы. Иара убри аиҿкаарагьы иаҿаԥеит. «Аинститут азеиԥш хор еиҿкааны иҳамоуп, аԥсуа студентцәа шәзы хазы аиҿкаара абаҭаххеи» – ҳәа анапхгара ишыҟарҵац аиԥш еиҭа иқәгылт, аха ҳарҭ иҳамузт, ҳтәы иаҳаргеит. Усҟан есышықәса еиҿыркаауан аолимпиадақәа – ақалақьтә, ареспубликатә. Убарҭқәа раан аинститут азеиԥш хоргьы, аԥсуа студентцәа еиҿкааны иҳамаз ахоргьы еилалан – акны еицықәгылон. Уарлашәарлоуп акәымзар, еснагь актәи аҭыԥгьы ааннакылон.
Изласгәалашәо ала, 1955 шықәсазы ауп, аолимпиада анымҩаԥысуаз аинститут ахор аҿы ақырҭцәеи аԥсуааи «ҳаешьаратә еиҩызара» иазкны схатә жәеинраалала сықәгыларц сыдырҵеит. Изҩит ажәеинраала, иахьӡын «Сыԥсадгьыл Аԥсны». Уаҟа ақырҭқәа рзгьы, дареи ҳареи
ҳаиҩызаразгьы ажәак ҳәамызт. Уи ажәеинраала ашьҭахь 1958 шықәсазы иҭыҵыз сажәеинраалақәа реизга ашәҟәы «Сразҟы» иагәылалеит. Аха уажәазы исҳәарц исҭаху зынӡаск даҽакуп.
Аҟәа ақалақьтә олимпиада мҩаԥысуан. Иқәгылон ҳинститут ахор – ажәа сырҭеит сажәеинраала саԥхьарц. Ари ахьымҩаԥысуаз Аԥснытәи аҳәынҭқарратә филармониа аԥхынтә театр аҿы акәын. Кәапеишәа уаала иҭәын. Асценахь саацәырҵын аԥсышәала ажәеинраала аԥхьара саналага, (азал аҿы итәаз, џьара аӡәык-ҩыџьак аԥсуаа ракәымзар, егьырҭ зегь қырҭцәан, гырцәан, шәанцәан) аҟырҟырҳәа рыбжьы рдуны схыччара иалагеит. Ҩбаҟа куплет рышьҭахь аԥхьара саҟәыҵит, аха асцена нысмыжьт. Ас анырба, зхаҭыԥ иқәымҟьацыз «ссу» рҳәан рҽааиқәыркит. Саргьы суаҩымзи, сгәы анеибак ҿырҳәала зҳәара саҿыз сажәеинраала схашҭит. Аха сҽаанымкылакәа сажәеинраала аҵакала еиҿартәшәа акы аҳәара салагеит, нас иаргьы сгәалашәан инасыгӡеит. Аԥсшәа злымҳа ҵнахуаз еилыркааз акгьы ыҟам, аха аԥсуаа хыцҩыцқәак иҟаз ибзиаҵәҟьан еилыркааит сшеилаԥсаз, аха срычҳаит. Уимоу, ҳақәгылан ҳаналга, сара сҿы иааины ргәахы ԥыжәжәо, «ақырҭцәа аԥсуаа ҳбызшәа раҳар рлымҳа ҵнахуеит, рыгәхьаа мкыкәа иахьынаугӡаз ииашан иҟоуҵеит» – ҳәа сгәы дырӷәӷәон. Уи мацарагь акәындаз, аолимпиадаҿы инарыгӡоз аномерқәа зегьы ахәшьара рызҭоз акомиссиа ԥсуа-заҵәык иалаз (уи ҳаԥсуа драматә театр актиор Разынбеи Агрба иакәын) «аолимпиадаҿы инагӡоу аномерқәа зегьы иреиӷьуп, актәи аҭыԥ иҭатәуп» ҳәа азҵаара анықәиргыла, аӡәгьы мап ацәимкт. Ҳинститут ахоргьы актәи аҭыԥ злааннакылаз ала, ареспубликатә олимпиадахь ҳнеит. Уаҟагьы зегьы ҳариааины – Қарҭҟа ҳрышьҭит. Қырҭтәыла аолимпиадахь ҳнарышьҭаанӡа, аопереи абалети ртеатр аҿы Аԥснытәи инеиз ҳара ҳинститут ахор иазыӡырҩит акомиссиа ҷыда. Ашәақәеи акәашарақәеи раасҭа рлымҳа
ҵнахызшәа збеит ԥсышәала сзыԥхьаз ажәеинраала. Сажәеинраала акәым, ҳхор аҿы иаанрыжьыз х-номер заҵәык роуп: ақырҭуа ашәақәа ҩбеи ԥсуа кәашараки.
Абас баша Ԥсҳәы ицан иааз иеиԥш, схынҳәит Қарҭынтә.
Аинститут сызҭалаз, сҵара азҵаатәы аганахь иааныжьны егьырҭ азҵаатәқәа аԥхьа сызрылацәажәаз, сара сабиԥара иаҵанакуа ҳаамҭа убриаҟара иҭагәҭасран азоуп. Ус акәын усҟан хәыҷи-дуи ҳәа еилых ҟамҵакәа ҳажәлари, ҳаԥсадгьыли, ҳхьыԥшымреи, ҳаԥсуа бызшәа алахьынҵеи иҵарӡаны ҳҿаԥхьа ишықәгылаз. Убас егьа иҟазаргьы, ҳарҭ аинститут ҳазҭалаз иреиҳау аҵара аиуразы акәын.
… Аҭоурыхтә факультет аҿы, егьа иқәсхыргьы-иқәсҵаргьы, иахьа уажәраанӡагьы абри алектор дыԥсыҽын, дзыԥхьоз амаҭәар цқьа издыруамызт ҳәа аӡәгьы иӡбахә сызҳәом. Зегьрыла иазыҟаҵаны, рлекциақәа ҭакԥхықәрыла ирызнеины акәын ҳлекторцәа аудиториахь ишнеиуаз. Изааӡарызеи, егьырҭ афакультетқәа рҿы алекциақәа ирыԥхьоз раасҭа аԥышәа рыман, иазыҟаҵан. Машәыршақә иҟамлаӡеит, убарҭ рахьтә хҩык Қарҭынтә иааны иахьаԥхьозгьы. Убарҭ рхыԥхьаӡараҿы дыҟан ахԥатәи акурс инаркны «Аԥсны аҭоурых» иаҳзаԥхьоз Зураб Вианор-иԥа Анчабаӡегьы.
Аха уажәы уи ала салагарц сгәы иҭаӡам.
Қарҭынтә дааны «Қырҭтәыла аҭоурых» даҳзаԥхьон Ӡимисҭарашвили ҳәа зыжәлаз лектор быргк. Дахьаанҿасуазгьы, азеиԥшнхарҭаҿ изалырхуаз ауадаҿы акәын. Асовет мчра Қырҭтәыла ишьақәгылаанӡа Парижтәи ауниверситет далгахьан. Имӡакәа иаахтны иҳәон, ареволиуциа ҟалаанӡа амитингқәа рҿы аргама Сталин диҿагылан дшықәгылоз. (Сталин данԥсы ашьҭахь акәхап, мамзар, иԥсы анҭаз ус аргама аҳәара акәым, иара иганахь ажәа кьынаак зҳәоз «ажәлар раӷа» ҳәа дахьца-дахьаа уаҩы изымдырӡо дыбжьаӡуан).
Сымҩашьозар, аҩбатәи акурс ҳаналгоз аламҭалаз ауп. Ҽнак «акурстә усура» иазкны атемақәа дҳазрыԥхьеит, нас аҭыӡӷәы ианиҵеит. Досу ихатә гәаԥхарала иалихуан ииҭахыз атема. Ҳаргьы ҳмаҷҩымызт, ҩажәижәаҩык ҳнарыцын. Аҭыӡӷәы ианиҵаз рахьтә темак аӡәгьы имгеит. Ҳлектор дааҳалаԥшын: «Шәарҭ Аҟәатәи аинститут аҭоурыхтә факультет аҿы аҵара шәҵоит. Аҟәа – Аԥсны иаҳҭнықалақьуп. Нас изышәҭахымхеи, ари атема: «Изусҭцәада аԥсуаа. Иабантәааи урҭ?!»
Сара хыхь исҳәахьеит, аҭоурыхтә факультет заартыз аԥсуаа рмилаҭтә кадрқәа рааӡаразы шакәызгьы, ирыдыркылаз аԥсуаа ҳхыԥхьаӡара хәҩык, фҩык ишреиҳамыз. Егьырҭ милаҭла ишеилаԥсазгьы – ақырҭцәа ҳаиҳан. Аԥсуааи ақырҭцәеи ҳабжьара амилаҭ зҵаара анцәырҵлакгьы, егьырҭ амилаҭ рхаҭарнакцәа ҿырҭуамызт, аха зегь дара роуп азҵаара ӷәӷәаны ианеимаҳкуаз, ақырҭцәа рахь акәын иахьадырцәылоз. Амчра ахьыҟаз ҳәа ихьаԥшуан.
Ҳлектор аԥсуаа ирыҵанакуа атема зышәымгои ҳәа азҵаара ас днақәыӷәӷәан ианықәиргыла, ақырҭцәа аҟырҟырҳәа иахыччеит. Саахьаҳәны егьырҭ амилаҭқәа иреиуаз ҳҩызцәа санынарҿаԥш, урҭгьы ақырҭқәа рахь ихьаҳәны ацәыҵаччара иаҿын. Мцак ҩасыцралан, сҩаҵҟьан «уи атема сара изгоит» – сҳәеит. Аччара иаҟәыҵны зегьы аахьаҳәит сара сахь.
Ӡимисҭарашвили ихы ҩышьҭихын даасҿаԥшит, «ибзиоуп» ҳәагьы аанарго ихы ааирҵысит.
Алекциа анынҵәа, уааи ҳәа снеиган: «Уи атема ахьугаз ииашан иҟауҵеит, амала иудыруазааит – атема даара ишыхьамҭоу» – ҳәа сеиҳәеит.
Саргьы издыруан уи атема шымариамыз, убриазы ауп иара уи аҽныҵәҟьа, алекциақәа рышьҭахь инықәршәны АБНИ ахь сызцаз. Уаҟа срықәшәеит ҳҭоурыхҭҵааҩцәа дуқәа ҩыџьа, исҭахызгьы урҭ ракәын. Сыззнеиз, иҟаз-ишыҟаз зегьы аахтны ирасҳәеит. Аҩыџьагьы инеиҿаԥшааиҿаԥшит, нас руаӡәк абас иҳәеит: «Изусҭцәада аԥсуаа. Иабаантәааи урҭ?» – ари адоктортә диссертациа иатемоуп. «Акурстә усумҭазы» ари аҩыза атема ашьҭыхра иашаӡам. Егьигь уи дышиқәшаҳаҭыз ала ихы ирҵысуан. Абас жәабаҟа минуҭ исабжьан, АБНИ сындәылган соурышьҭит.
Абарҭ зыӡбахә сҳәаз аҩыџьагьы ҳаԥсуа ҭоурыхҭҵаараҿы аусумҭа дуӡӡақәа аԥызҵаз роуп. Иаахтны иаҳҳәозар, ҭоурыхҭҵааҩцәақәак раҳасабала ирываҟәалоу иахьагьы иҳамамзар ҟалап, аха уи даҽа зҵаароуп. Сара дара рҿы сназгаз – зынӡаск даҽа зҵааран. Аԥсни аԥсуа жәлари рҭоурых иазҿлымҳаз жәаҩыла-шәҩыла иреиҳау аҵараиурҭақәа ирҭаҵаны ирымаз џьушьап…
Ҳинститут аҿы аҭоурыхтә факультет иаадыртыз иҭалаз, насгьы Аԥсны аҭоурых иазҿлымҳан дара рҿы инеиз сара аӡәызаҵәык сакәын… «Абарҭ ашәҟәқәа урыԥхь», «абас ҟаҵа», «абас иҩы» ҳәа исывагьежьны исыцхраауеит ҳәа сгәы баша иаанагозаарын.
Уи ахҭыс инадҳәалан сазкылст схатәы еилкаарак: ажәлар рҭоурых ҭысҵаауеит ҳәа иаҿу, дызҿу мацара акәымкәа, сышьҭахьҟа иаасыҵагылаша, исымыздаша изызҳауада, иҟада ҳәагьы дхәыцуазароуп, дхьаԥшуазароуп. Мамзар, хыхь зыӡбахә сҳәаз ҳҵарауаа дуқәа ишрыхьыз аиԥш, дара аниаслак – рышьҭахьҟа иҭыкка иаанхоит. Ус акәымзар, ақырҭуа ҵарауаа Пауле Ингороҟва итеориа еиҭа ишьҭыхны, ҳҭоурых нарҳәы-аарҳәны изҩыз рҭак ҟазҵоз ҳмауаз…
Абри ахҭыс инадҳәалан сазааҭгылоит аԥсуаа ҳаԥсҭазараҿы итрагедиан иҳамоу ҳзеиԥш ҟазшьак.
«Изусҭцәада аԥсуаа. Иабантәааи урҭ?» ҳәа ҳлектор аҭыӡӷәы иананиҵа зегь реиҳа ибжьы дацәыԥхамшьаӡакәа иахыччоз Гиви Ҵулаиа (уи мацарагь акәындаз, аԥсуааи ақырҭцәеи ҳазҵаарақәа анцәырҵуаз енагь иаҳҿагылоз, иаахтны аԥсуаа ҳшиҭахымыз имӡаӡакәа изҳәоз) аинститут ҳаналга, даашьҭԥааны АБНИ аҿы днаган аусура даладыргеит. Сгәы ишалсыз, хыхь зыӡбахә сымаз ҳҵарауаа дуқәа рлымҳа аҟынӡа инаргартә иҟасҵеит. «Уи адиплом ҟаԥшь ала далгеит» ҳәа аҭак ҟарҵеит. Изҿыз Гиви Ҵулаиа иакәын. Аԥсуаа ҩыџьа, ахәҭакахьала, Жора Зыхәбеи арҭ ацәаҳәақәа равтори адиплом ҟаԥшьқәа рыла ҳшалгаз зынӡаскгьы ирыздыруамызт. Ирыздыруамызт, избанзар, иҳашьҭамызт, ҳагәхьаа ркымызт. Убас рныҟәара зегь раԥхьа иргылан иззеицәахаз дара роуп. Амҩа зырҭаз, изыҵгәаз Гиви Ҵулаиа дара рыбзоурала иахьа аҭоурыхтә наукақәа дрдокторуп, Москва аус иуеит, иааҭижьхьоу иусумҭақәа зегьы зҿагылоу, раԥхьатәи ишьаҿа аихгараҿы имахәар аанызкылаз, иҵгәаз АбНИ ахь дназгаз роуп.
Ари аԥсуаа ҳатрагедиақәа ирытрагедиоуп, ҳаԥхьаҟа еиҳагьы еицәахоит иахәҭоу алкаа аныҟаҵамха.
Аҩажәатәи ашәышықәса ҩынҩажәижәабатәи ашықәсқәа – Сталин иԥсҭазара даналҵ, Бериа Асовет Еидгыла ачарҳәаҩык иаҳасабала данықәырга ашьҭахьтәи ашықәсқәа, уажәраанӡа ишазгәаҳҭахьоу аиԥш, Аԥсны азы акырӡа зҵазкуаз шықәсқәан, аиҳараӡак Асовет Еидгыла акоммунисттә партиа Ацентр Комитет аҵыхәтәантәи ажәашықәсқәа рзы Қырҭтәыла Аԥсны иазнауаз ацәгьа-мыцәгьарақәа аҿаԥызҽуаз ақәҵара анаднакыла нахыс.
Аиашаҵәҟьа шәҭахызар, аԥсуаа ҳаԥсы ҭалт, ҳабӷа еиҵаҳхт. Ҳаԥсадгьыл аҿы ҳаԥшәымацәоуп ҳәа ҳахқәа ҳарҩахт. Аиҳараӡак ус ҟаҳҵартә ҳҟалеит аԥсуа литература ашьаҭаркҩы Дырмит Гәлиеи Аԥсны аминистрцәа Рсовет Ахантәаҩыс усҟан иҟаз Архип Лабахәуеи Асовет Еидгыла аиҳабыра рышҟа «Қырҭтәыла анапхгара Аԥсны иазуу аиакәымрақәа дырҽеироуп» ҳәа ишәыдышәкылаз ақәҵара аԥсҭазараҿы анагӡара иаҿӡам, рыгәгьы иҭаӡам ҳәа ианықәгыла ашьҭахь.
Урҭқәа зегьы, асаркьаҿы аиԥш, еилыкка ианыԥшуан Аҟәатәи арҵаҩратә институтгьы. Аинститут усҟан адиректорс иҟаз Ниже Ҟараман-иԥа Хәырциӡе хыхь «ауаҩра злаз, змаҭәар бзиан издыруаз» ҳәа сышихцәажәазгьы
(аинститут аҵара аҟәшазы уи ихаҭыԥуаҩыс иҟаз Шоҭа Иосиф-иԥа Басилаиа дидкылан сахьихәаԥшуаз уи аҩыза ахәшьара исҭеит), Аԥсни аԥсуааи рышҟа урҭ имҩаԥыргоз – Қырҭтәыла аполитика акәын. Ус анакәха, иахьа сызлазхәыцуа ала, Басилаиа деиӷьын Хәырциӡе иаасҭа. Избанзар, уи иаахтны бжьыҭгала ишимҳәозгьы, аԥсуаа ҳшиҭахымыз ихы-иҿы ианыԥшуан; егьи – узиднагалалак дҿаԥхаҿаччо, ихы-игәы узышьҭны дузыӡырҩуан, дышуқәшаҳаҭу азгьы ихы ирҵысуан, арахь узызнеиз азҵаатәы ихаҭыԥуаҩ Басилаиа идиҵошәа, апартком амаӡаныҟәгаҩ инапы ианиҵозшәа ужьаны, икабинет ундәылган уоуижьуан. Алитературатә кружок аиҿкаара азин сышәҭ ҳәа арзаҳал сыманы иара иҿы саннеизгьы, ус сзуны ауми ихаҭыԥуаҩ Басилаиа иахь сшишьҭыз.
Урҭ рҩызцәа Аԥсни аԥсуааи ҳзы еиҳагьы еицәан.
Убас амаҭ аиԥш иҳәазон, иҵәиҵәиуан, маӡала уаанӡа имҩаԥыргоз рполитика нарыгӡон азоуп Дырмит Гәлиагьы Архип Лабахәуагьы аргама ирҿагылан изықәгылаз. Дырмит Гәлиа имаҵура дамырхыр ҳәа дшәомызт, даҽа аамҭак ааихьан, изыруран иҟаз… Аха Аԥсны аминистрцәа Рсовет Ахантәаҩыс иҟаз Архип Лабахәуа имаҵураҿы иааныжьреи иамхреи-иаҭареи знапы иакыз Қырҭтәыла акомпартиа ацентр комитет усҟан актәи амаӡаныҟәгаҩыс иҟаз Мжаванаӡе диҿагылан ауп ашшыԥхьыӡ шиҩыз…
Шәара шәазхәыц, усҟан акәым, иара иахьагьы абас зылшо иԥшаара уадаҩзар ҟалап.
Аԥсны ус зылшоз ҳәа амаҵурауаа иҳамаз ҩыџьа заҵәык ракәын: Архип Лабахәуеи Аслан Оҭырбеи.
Убарҭқәа ирыбзоураны, инеиԥынкылан акәымзаргьы, Аԥсны ана-ара еиҭакрақәак рымҩаԥгара иалагеит.
Аҟәатәи арҵаҩратә институт аҟны акәзар, 1954 шықәсазтәи аҵарашықәс ҿыц азы аԥсуа филологиатә факультет ҿыц аадыртит. Убри аҟынгьы иаанымҿаскәа, Хәырциӡе дрыԥсахт Москвантә иаарышьҭыз Акибеи Фуат-иԥа Хонелиа ила.
Аинститут адиректорк иаҳасабала раԥхьатәи амш азы иҟаиҵаз иаразнак зегьы иааҳалаҩит.
Адиректор икабинет ашә аартны ашәхымс ишьаҿа ахьынхигаз дҳашҳатәраха уаҟа дадырсызшәа даанхазаап. Иҟалаз уи ауп: адиректор истол ашьҭахь аҭӡамц зегьы амҽхакны икыдын Сталин ипатреҭ. Аинститут анапхгара – ихаҭыԥуаа, акафедрақәа реиҳабацәа, афакультетқәа рдеканцәа рдиректор ҿыц дџыџӡа данааҭгыла, изыҩнамло-издәылымҵуа ашә илахазаап. Анхамҩа азҵаатәқәа рзы аинститут адиректор ихаҭыԥуаҩ димыԥхьазҭгьы, ишеилгашаз сеидру. «Ари акабинет аремонт ҟаҵатәуп», – ҳәа наиаиҳәан, днеиқәҟьашан дындәылҵт.
Снаԥыҩлан исҳәоит: аамҭа шаҟа бжьысыз сыздыруам, аха «аремонт ҟаҵаны ҳалгеит» ҳәа адиректор ианиеиҳәа, Акибеи Фуат-иԥа днеин ибеит. Акабинет аремонт шазыруз игәаԥхазаап, ихаҭыԥуаҩ дирҽхәазаап, амала, дгьежьны дандәылҵуаз ашә аҿы днеиуан, даахьаҳәын, уаанӡа Сталин ипатреҭ ахькыдыз аҭӡамц инацәа нақәикын ҿааиҭит:
– Абраҟа Ленин ипатреҭ кыдҵа!
Иара убри ахҭысгьы аҽны иалагӡаны аинститутаа зегьы иҳалаҩит.
Акибеи Фуат-иԥа Хонелиа змаҵура зхы иархәан зыԥсҭазара бзабаазтәуаз, зхы-зыԥсы мацара иазхәыцуаз уаҩымызт. Рыцҳарас иҟалаз, ақырҭцәа Аԥсны иахапапаны ианыҟаз, ианаԥшәымацәаз, аԥсуаа рыҩнуҵҟа амаҵура ду ашҟа змахәар кны иҩахоз аӡәык-ҩыџьак ракәымзар, урҭ рнапахьы инаргон.
Арҭ ацәаҳәақәа равтор схаҭа ашьҭахь аамҭақәак рзы апартиа Аҟәатәи араионтә комитет аҿы аиҿкааратә ҟәша аиҳабыс саныҟаз (снаԥыҩлан исҳәоит, аха Аҟәа араион аҟны усҟан инхоз ауааԥсыра зегь рахьтә рыбжеиҳараҩӡак қырҭцәан) «абарҭ уажәраанӡа ишԥасзеилымкаацыз, зеиԥш уаатәыҩсоузеи, иугу-иубзоу уара уаԥхьа игәазҭо, рҿабызшәа хааны, рхы-рԥсы зегьы уара иухҭнырҵарц
рҭахушәа, амҵҵәҟьа уқәтәар зымуа, иувагьежьуа-иукәҟьашо иҟарҵо ҽа-милаҭк рхаҭарнакцәа ирзыҟаҵом» ҳәа шаҟантә сгәы иаанагахьаз. «Угәуҽаныз, амцхә иуҿаччо, ухаҵкы казмыршәуа, ага уганы аӡы умыржәӡакәа уаазго уаауп» – ҳәа сеиҳабы, апартиа Аҟәатәи араиком актәи амаӡаныҟәгаҩс иҟаз Харитон Аҳмаҭ-иԥа Аҩӡба ианиҳәоз, дџьашьаны сиҿаԥшуан. Урҭ ус зыҟарҵоз милаҭла иахьырҟазшьаз, насгьы аҳәынҭқарра ахарџьала рхы уланыҟәыргарц шакәыз анеилыскаа ашьҭахь ауп…
Акибеи Фуат-иԥа иԥсҭазара абжеиҳараӡак Москва ишихигахьазгьы, дхәыҷы аахыс дрыцынхозшәа еилкааны иман. Иара убасҵәҟьа ауп иаргьы иаразнак дшеилыркааз.
Аинститут аҿы Аԥсны аспорт аҭоурых азҵаатәқәа ирызкны алекциақәа ирыԥхьоз сгәыла Оҭар Ваханиеи сареи ҽнак иҩны ҳаидтәалан ҳшеицәажәоз, «аинститутаа адиректор бзиа дшәоуит» анысҳәа, ауаҩы аамысҭашәа ҳәа исшьоз сгәыла мцаԥшьк ҩаихҟьеит, нас даасҿаԥшын, ҿааиҭит:
– Аԥсуааи ақырҭцәеи рҭоурых аҿы ӡәыр асал рыбжьеиҵарц игәы иҭазар – ахы зкыз иоума адиректор бзиа ҳәа зыӡбахә умоу, – иҳәеит.
Дақырҭуаз, дагыруаз, аҭахызаргьы ауаа ҭашақьақәа ҳәа ҳзышьҭаз ашәанцәа рхаҭарнак иакәзааит, хыхь ишазгәасҭахьоу аиԥш, Акибеи Фуат-иԥа аусура даналагаз раԥхьатәи амш инаркны уи изы ажәа бзиак машәыршәагьы аӡәы иҿыҵҟьаны исмаҳаит. Ус ахьысҳәогьы сиашам, избанзар, дыҟан аӡәы – аҭоурыхтә факультет аҿы «аҳәынҭқарреи азини» ртемала алекциа иаҳзаԥхьоз. Уи Соселиа иакәын. Аҩажәатәи ашәышықәса аҩажәижәабатәи ашықәсқәа рзы Қырҭтәыла аиустициа аминистрс иҟаз.
1931 шықәсазы Аԥсны автономиоуп ҳәа иԥхьаӡаны Қырҭтәыла ианаларҵа ашьҭахь, Аԥсны Аконституциа еиқәзыршәаз акомиссиа, иара ишҳаиҳәаз ала, ахадас дшьақәырӷәӷәан. Уи иҟнытә исаҳаз ажәабжьк сазааҭгылоит:
«Қырҭтәылатәи акомпартиа ацентр комитет абиуро аилатәара анымҩаԥысуаз астол аханы итәаз Бериа арӷьарахьала иватәаз Нестор Лакоба иакәын, егьырҭ абиуро ачленцәа зегьы актәи амаӡаныҟәгаҩ истол ихәхәаӡа иаҿаԥшьыз наҟ-ааҟ иахатәан. Зны-зынла Бериа дандәылҵуаз, абиуро аилатәара назыгӡоз Нестор Лакоба иакәын, Қырҭтәыла акомпартиа ацентр комитет аҩбатәи амаӡаныҟәгаҩ уа дыштәазгьы. Сара игәасҭахьан, ус иахьыҟаз Бериа ихаҭагьы ишигәамԥхоз. Абиуро аилатәара амҩаԥгараан Бериа ивараҿы Нестор дзыртәаз анеилыскаа, Аԥсны Аконституциа алацәажәарахь ҳаниас ауп. Аконституциа апроект еиқәзыршәоз акомиссиа ахантәаҩыс сызлаҟаз ала, абиуро аилатәараҿы уи азҵааразы ажәахә ҟазҵоз сара сакәын. Усҟан Асовет Еидгыла иаҵанакуаз егьырҭ автономиақәа рконституциақәа рҟны ишарбаз аиԥш, Аԥсны Аконституциа апроект аҿгьы хазы игаз хәҭаҷк арбан. Уи ахәҭаҷ иаҳәон: «Қырҭтәыла ақәшаҳаҭымкәа Аԥсны уи алҵра азин амам» ҳәа. Аконституциа еиқәзыршәоз акомиссиа сызлахантәаҩыз ала, сара ибзиан исгәалашәоит, автономтә республикақәа рконституциақәа зегьы рҿы ус хазы хәҭаҷны ианылароуп ҳәа КПСС Ацентр Комитет аҟнытәи адҵа ҷыда шыҟаз. Уи ахәҭаҷ санаԥхьа Нестор Лакоба ишицәымыӷхаз збеит… аҳәыцымыцра далагеит. Ҳарҭ иаадыруан илымҳақәа ишырмаҳауаз, уи азы аппарат ҷыдагьы аман. Сталин хьыӡшьарас «Адагәа» ҳәа шиеиҳәозгьы ҳаҳахьан, амала иаадыруан уи ишациҵоз «сҩыза гәакьа» ҳәа даҽа ҩажәакгьы. Убарҭ иажәақәа рымч акәхап Бериа иарӷьарахь дивазыртәазгьы. Нестор Лакоба Бериа иахь дынхьаҳәын, маӡалашәа, илымҳа дынҭахәыҭхәыҭит. Бериа ишигәамԥхаз зегьы игәаҳҭеит, аха нас дааԥышәырччашәа иун ҿааиҭит: «Нестор Апаллон-иԥа аҳәара ҟаиҵоит ҳбиуро аилатәара уаҵәахьы ииаагарц. Ҳазлацәажәо иара дызхадоу Аԥсны Аконституциа ауп, арахь илымҳа иамоу аппарат бжьыст…» абарҭ аҵыхәтәантәи иажәақәа Бериа
иқьышә иқәҵашәа, дахыччозу-дахыхәмаруазу узеилымкаауа ииҳәаз ажәақәан, аха зегь реиҳа исзымбатәбарахаз Нестор усҟан Бериа ишҟа дышхьаԥшыз ауп…
Адырҩаҽны ашьыжь абиуро аилатәара иацнаҵеит, амала «Қырҭтәыла ақәшаҳаҭымкәа Аԥсны уи алҵра азин амам» ҳәа хыхь зыӡбахә сымаз ахәҭаҷ Аконституциа апроект аҿы зынӡаскгьы иҟаӡамызт.
Ашьҭахь излеилыскааз ала, Сталин идҵала Бериа иамихит. Ус иҟаз Асовет Еидгыла иаҵанакуаз автономтә республикақәа зегьы рахьтә Аԥсны Аконституциа мацара акәын. Аха иара уигь анарха маҷхеит – Лакоба данҭадырха ашьҭахь инаганы иагәыларҵеит».
Соселиа абриаҟара сзизааҭгылаз, Акибеи Фуаҭ-иԥа дҩыза-гәакьан дахьивагылаз ауп.
Абраҟа заа снаԥыҩлан исҳәар сҭахуп даҽа хҭыск аӡбахәгьы.
Изныкымкәа-иҩынтәымкәа хыхь ишазгәасҭахьоу аиԥш, ҳара ҳкурс – аинститут аҭоурых аҿы зегьы иаарылкааны уззааҭгылаша курсын. Аҳәынҭқарратә ԥышәарақәа рҟынӡа ҩажәи-ҩыџьаҩык ибзиаӡаны аҵара зҵоз ракәын. Аха аҳәынҭқарратә ԥышәарақәа рҿы урҭ рахьтә жәаҩык еиуеиԥшым амаҭәарқәа рзы ԥшьбақәа злароуз ала, адиплом ҟаԥшь аиура иаԥсахаз жәаҩаҩык ҳауп.
… Ус итрадицианы излаҟалахьаз ала, аинститут ҳахьалгаз аҳаҭыр азы Аҟәатәи ашьха ақәцәаҿы иҟаз аресторан «Амза» аҿы абанкет ҳаман. Изыхҟьа-изынԥа сыздыруам, аха ҳинститут адиректор Акибеи Фуаҭ-иԥа уахь дышнаԥхьазгьы, ицынхәрас иҳазнеиз аҵара аҟәшазы аинститут адиректор ихаҭыԥуаҩ Шоҭа Басилаиа иоуп. Ҳбанкет амҩаԥгаразы ҭамадас иалхызгьы иара иоуп. Ахәылбыҽха асааҭ быжьба рзы итәаз асааҭ жәаба, жәеиза рзы аиԥш ахыркәшарахь ҳнеит. Убасҟан ауп ҳҭамада Басилаиа ҳинститут адиректор данигәалашәаз, иныҳәаҿа анааникылазгьы. Астол аҵыхәан ҳтәан Жора Зыхәбеи
сареи. Басилаиа ибжьы ҩҭиган «ҳбанкет аҿы схаҭыԥуаҩс иҟоу аҩыза Ҭыжәба ушҟа сиасуеит» – ҳәа ҿааиҭит. Сара арыжәтә мыцхә иазгагаз среиуамызт, усҟан-моу – иахьагьы ус иҟоу среиуам, аха аныҳәаҿақәа сызҿыхәоз сқьаф ҟарҵахьан, насгьы аинститут салгеит, сдиплом сџьыба иҭоуп, уажәшьҭа Басилаиа сызлеицәоузеи ҳәа сыԥхьаӡазар акәхап, сыбжьы нҭызган ҿаасҭит:
«Шоҭа Иосиф-иԥа, ҳарҭ аԥсуаа ҳҿы аҩнаҭа ахада иныҳәаҿа – зегь раԥхьа иныркылоу ныҳәаҿоуп» – ҳәа. Аҵыхәтәантәи сажәа ҳәаны саалымгацкәа, Басилаиа мцак ицрасызшәа дҩаҵҟьан, апырпыл аиԥш дҟаԥшьӡа деибакны ҿааиҭит: «Аҩыза Ҭыжәба, ҳарҭ ақырҭцәа ҳҿы зегьы реиҳа бзиа иаабо иныҳәаҿа аҵыхәтәаны ауп ианнаҳкыло…»
Ус иара дымсааит, Акибеи Фуат-иԥа ақырҭцәа бзиа дшырбоз!
Сара иџьасшьо Акибеи Фуат-иԥа аинститут аҿы ибжьы мыргаӡакәа илимыршаз, иеиҭеимкыз арбану, иара Басилаиа дызиламкьыст акәымзар. Ус сҳәеит ҳәа, Басилаиа Акибеи Фуат-иԥа ихала иакәым, хҩы-ԥшьҩы адиректорцәа рыԥсахрагьы илшеит…
Аҵыхәтәаны, хазы-хазы еидтәалаз агәыԥқәа, дара ирҭахыз аныҳәаҿақәа рынкыларахь ииасит. Уажәы цқьа исгәалашәом, аха ҳара ҳахьтәаз, сымҩашьозар, Жора Зыхәба иоуп «Ҳаԥсынра ныҳәазааит, ҳаԥсуа дгьыл ныҳәазааит» ҳәа аныҳәаҿа аанызкылаз. Сара хыхь рыӡбахә сҳәахьеит, ҳкурс аҿы жәашықәса, жәохә шықәса рҟынӡа иҳаиҳабызгьы шыҟаз. Убарҭ иреиуаз ашьапылампыл асҩцәа Аҟәатәи ркоманда азыҟаҵаҩ (ижәла Есарҭиа акәын ҳәа сыҟоуп) ари аныҳәаҿа даҿаԥеит. Иахьагьы слымҳа иҭаҩуеит ибжьы: «Изахьӡузеи Аԥсны, аԥсуа дгьыл? Ари атәыла – хьӡыс иамоу Қырҭтәыла ауп. Ус анакәха, Қырҭтәыла дгьыл ҿаҵакгьы узыԥшаауам аԥсуа дгьыл ҳәа зыхьӡу». Зегь реиҳа иареи сареи ҳабжьы цәгьахеит. Ҳара иҳацалгаз абырзен ҷкәын Кока Константиниди ихы
наиқәикын Есарҭиа абас иҳәеит: «Уара убырзенуп, ус анакәха, аԥсуаагьы ақырҭцәагьы узеиԥшуп. Уара иуҳәо акәхоит аиаша. Иҳәа нас, ари адгьыл қырҭуа дгьылу, ԥсуа дгьылу?»
Кока аԥхьа даалакҩакт, аха Есарҭиа изҵаара аҭак ҟамҵакәа дшиԥырымҵуаз аниба, ихы аалаирҟәын, ҳара ҳахьгьы даахьаԥшшәа иун, инцәыҵакшәа «қырҭуа дгьылуп» – иҳәеит.
Сара амца ҩасыхҟьеит. Усҟан зегь сгәалашәеит… Исгәалашәеит 1938-39-тәи аҵарашықәсазы Аҟәатәи ашьхаруаа рышкол иҭалаз актәи аклассаа абырзенцәа ршкол (уажәтәи Аҟәатәи ахԥатәи абжьаратә школ ахыбраҿы акәын урҭ аҵара ахьырҵоз) аиҳабыратә классқәа рҿы итәаз ахбыџцәа ҳаанкылан ҳшырыпҟоз… Нас аԥсуааи абырзенцәеи ҳақалақь агәҭаҿтәи адәеиужьраҿы сааҭла ишеисуаз…
1941-45-тәи Аџьынџьтәылатә еибашьра ашьҭахь арҵаҩратә ҵараиурҭаҿы аԥсуа сектор иҭалаз рзеиԥшнхарҭаҿы ишрықәлоз… уимоу, иара ашҭаҿы ишҳажәлоз…
Иахьанӡагь исзеилымкаац абырзенцәа ҳарҭ аԥсуаа убас изаҳзыҟаз.
Кока Константиниди 1992-93 шықәсқәа рзы Аҟәа иалцаны ақырҭцәа Бырзентәылаҟа ирышьҭыз дыруаӡәкуп. Шықәсқәак рнаҩсан ҳаԥсуа делегациа Бырзентәыла ианиба Аԥсны азы игәы ԥшааны, ахәыҷқәа реиԥш илабжышқәа хаҟәҟәалеит.
Агәра згоит Аԥсны азы игәы шыԥшааз. Аԥсны ҳәа ахьахьӡу акәым, иџьашьахәу ҳаԥсабаратә кәакь азы… Аха, мшәан, ара иқәҵны ицаз ақырҭцәа, агырцәа, ашәанцәа иара убасҵәҟьа ргәы мԥшааӡои? Иԥшаауеит, аха Аԥсны ҳәа иамоу ахьӡ азы акәӡам… аԥсуаа ҳазгьы акәӡам… Иџьашьахәу ҳаԥсабаратә кәакь азоуп. Аиаша иагьа ииашазаргьы абас ауп ишыҟоу.
Ҩбаҟа ажәа рыла акәзаргьы, хаҭала сара исыҵанакуа даҽа хҭыскгьы сазааҭгылар сҭахуп.
… 1957 шықәса апрель мза анҵәамҭаз акәын. Аԥсны ашәҟәыҩҩцәа Реидгыла аҭакзыԥхықәу амаӡаныҟәгаҩс иҟаз Алықьса Лашәриа адырра злаҳаиҭаз ала, адырҩаҽны ҳинститут аклуб аҟны апоезиа знапы алакыз аинститут иҭаз астудентцәа ҳаизеит.
Ииҳәаз аамҭа иахмырԥакәа Аԥсны ашәҟәыҩҩцәа Реидгыла ахантәаҩы Баграт Уасил-иԥа Шьынқәбеи иареи неит. Ҩба-хԥа сааҭ рыҩнуҵҟа хазы-хазы ҳзыԥхьаз ҳажәеинраалақәа ианырзыӡырҩ ашьҭахь, Баграт Шьынқәба дҩагылан, аӡәаӡәала даҳзааҭгылан ҳҩымҭақәа дрыхцәажәеит.
«Уҩымҭақәа уманы уаҵәы ашәҟәыҩҩцәа Реидгылаҿ унеи, уаҳҭахуп», – иҳәеит ианцоз Алықьса Лашәриа.
Адырҩаҽны алекциақәа рышьҭахь снеит.
Баграт Уасил-иԥагьы иаргьы сзыԥшын. Снадыртәан, иназгаз сажәеинраалақәа ирзыӡырҩит. Аҵыхәтәаны Баграт Уасил-иԥа «уажәеинраалақәа еидызкыло ушәҟәы ҭҳажьырц ҳаӡбеит, амала хыс иауҭаша уазхәыц» – иҳәеит, даасҿаԥшын. «Сара исхәыцхьеит ахьӡгьы, иажәеинраала «Сразҟы» ауп сызҿу», – ҳәа ҿааиҭит Алықьса. «Ибзиоуп, – иҳәеит Баграт Уасил-иԥа, нас сара сахь даахьаҳәын, – раԥхьатәи ушәҟәы редакторс иаиуагьы Алықьса иоуп, шәеибадыруаз», – ҳәа нациҵеит даахәмаршәа. «Даҽа/-зҵаарак азгьы уажәнатә ҳуацәажәар ҳҭахуп. Ҩымз роуп иузаанхаз, аинститут уалгоит. Уааиаанӡа ари азҵаатәы ҳалацәажәеит. Акыр иқәаҳхит, иқәаҳҵеит. Аҵыхәтәаны Алықьса иҟаиҵаз ажәалагала ҳазааҭгылт – ажурнал «Алашара» апоезиа аҟәша аиҳабыс аусура уалаҳаргарц ҳаӡбеит, уара уақәшаҳаҭзар» – иҳәеит, нас дааиԥхьхәыцаан инациҵеит, – «уақәшаҳаҭхар ҳәа баша исымҳәеит. Аԥсны аҭоурых аҭҵаара знапы алаку рганахьалагьы, џьара аӡәык-ҩыџьак роуп зыӡбахә ҳҳәаша ҳәа иҳамоу – уахьгьы наукала аҭҵаара зылшаша ауаа ҳҭахуп… аха уара аҭоурых занааҭ ала ушалгогьы – аинститут уанҭалаз инаркны, уимоу, арҵаҩратә ҵараиурҭа уанҭаз аахысгьы
унапы злакыҵәҟьоу ҳаԥсуа литература ауп, хаҭала – апоезиа».
… Ҳаԥсуа литература аҭоурых аҿы иҵәҩаншьапны иаларсыз ҩыџьа ауаа – Баграт Шьынқәбеи Алықьса Лашәриеи изызҳауа абиԥар-ҿа рмахәарқәа аанкыланы ҳашԥарыцхраари, ишԥеидаҳкылари ҳәа ашәҟәыҩҩцәа Реидгылаҿы итәаны ихәыцуан. Ганкахьала сеигәырӷьон исыдыргалаз амаҵура; даҽа-ганкахьала – сагьацәшәон.
«Аинститут ушалгалак адырҩаҽныҵәҟьа ажурнал «Алашара» апоезиа аҟәша унеины унахагылоит…» – исгәалашәоит арҭ Баграт Уасил-иԥа иажәақәа слымҳақәа ишырҭаҩуаз, ашәҟәыҩҩцәа Реидгыла ааныжьны аҩныҟа амҩа сахьықәыз.
Усҟан иабаздыруаз аҩысҭаа дҵыхәаршәшәо шьапҿаршә абаизызури ҳәа дышсышьҭаз…
Усҟан аинститут иалгоз, аҳәынҭқарратә ԥышәарақәа рахь инеиаанӡа ирыԥхьан, ианалгалак иахьдәықәырҵаша амаҵурақәа заа ирыдыргалон. Егьырҭ афакультетқәа рҿы ишыҟаз сыздыруам, аха аҭоурыхтә факультет аҿы ус иҟан.
Сара хаҭала аинститут адиректор Акибеи Фуат-иԥа дсыԥхьеит.
– Уҩыза (зыӡбахә имаз Жора Зыхәба иакәын) ара аинститут аҿы даанаҳкылоит. Уара ҩ-ҭыԥк удаагалоит: акы – Очамчыра араион ахь, егьи – Аҟәа, – иҳәеит.
Аҩҭыԥкгьы мап рцәыскит. «Иҟалеи» – ҳәа иааицәымыӷхан, дсазҵааит Акибеи Фуат-иԥа.
Ашәҟәыҩҩцәа Реидгылаҿы ажурнал «Алашарахь» срышьҭырц шырӡбаз иасҳәеит.
Атрубка аақәихын Баграт Уасил-иԥеи иареи еицәажәт. Нас дааԥышәарччан «ииашангьы ирыӡбеит, иудысныҳәалоит» – иҳәеит.
Уинахыс, аинститут саналгалак сусурҭа аҭыԥ усгьы ихиоуп ҳәа сгәы рҭынчны аҳәынҭқарратә ԥышәарақәа шысҭиша мацара акәын сзызхәыцуаз. Ауаҩы игәы анҭынчу, аамҭа иахьца-иахьаа ибаӡом, имацәыс еимҟьараны ауп ишиаҟьо. Аха ҩымыз дуӡӡа ракәым, амш аҽеиҭанакырц иалагар, мышкы аҩнуҵҟала ҩынтә-хынтә аҽеиҭанакуеит.
Ҩымыз рыҩнуҵҟала ашәҟәыҩҩцәа Реидгылаҿгьы аиҭакра ӷәӷәа ҟалеит.
Уарлашәарлоуп акәымзар, зегьы иаарылукаартә абаҩхатәра ҷыда змоу ашәҟәыҩҩцәа, апоетцәа амаҷ ргәы ахәуеит. Ргәы ахәра хырҽырц аҩыжәра хҭазкуа рацәаҩуп. Рыцҳарас иҟалаз, убас иҟаз дреиуан Алықьса Лашәриагьы. Баграт Шьынқәбеи иареи уи аганахьала агеи-ашьхеи рыбжьан. Уи зхы иазырхәаз цәырҵзаргьы ҟалап. Хәыҷы-хәыҷы дара аҩыџьагь ирызгәаамыгӡаӡакәа асалгьы рыбжьарҵазаргьы ауеит.
Ус акә, егьыс акә Алықьса Лашәриа ашәҟәыҩҩцәа Реидгылаҿы аҭакзыԥхықәу амаӡаныҟәгаҩс дахьыҟаз аҟнытә ихы дақәиҭыртәит.
Аҳәынҭқарратә ԥышәарақәа ҭины, адиплом ҟаԥшь снапы иадыркыз сыманы сгәырӷьаҵәа ашәҟәыҩҩцәа Реидгылаҿы сахьааиз – еилагьежьран… Хыхь ишысҳәахьоу аиԥш, Алықьса Лашәриа дыҟамызт, ихаҭыԥан даҽаӡә дтәан. Баграт Уасил-иԥа иакәзар, икабинет адәылҵра даҿын… хәымыз арҿиаратә ԥсшьара ирҭан, командировка дцон. Аҭакзыԥхықәу амаӡаныҟәгаҩ ҿыци сареи имашьына аҟынӡа днаскьаагеит. Бзеила ҳәа аниаҳҳәоз, аҭакзыԥхықәу амаӡаныҟәагҩ ҿыц иахь даахьаҳәын «иахьаҵәҟьа априказ ҩны Борис ажурнал «Алашара аҿы» апоезиа аҟәша аиҳабыс аусура далашәыргоит» – иҳәеит. «Ааи, ааи, ишуҳәаз иҟасҵоит» – ҳәа аҭак ҟаиҵеит егьыгь.
Баграт Уасил-иԥа днаскьаган, ҳхынҳәны ашәҟәыҩҩцәа Реидгылаҿ ҳанааи, амаӡаныҟәгаҩ ҿыц «иахьа цәгьа сеилахоуп, уаҵәы уааи, уаҵәы зегь ҟаҳҵап» – иҳәеит. Уаҵәы зыхьӡыз саннеи, «уаҵәашьҭахь уааи», – иҳәеит. Уаҵәашьҭахь ҳәа зыхьӡыз саннеи, «даҽа мчыбжьык аҟара уааԥшы» иҳәеит. Амчыбжь ашьҭахь саннеи «Алашара аҿы» даҽаӡә дҳадаҳкылт, уа аҭыԥ ҳамаӡам» – иҳәеит.
Ҩымыз рнаҩс гәыӷра шәкы сызҭаз ашәҟәыҩҩцәа Реидгыла уажәы абас рнацәахы сахаргьежьны, сдәылганы соурышьҭит.
Уаанӡа, дара снаган исарымҳәазҭгьы, уи амаҵура сыгәгьы иҭамызт, сыхгьы иҭамызт, аха абас аҭакзыԥхәықәу амаӡаныҟәгаҩ дахьсылахәмарыз акәу здыруада, цәгьала сгәы иалст. Схы сықәыжь, акаамеҭ иақәшәаз аӡә иеиԥш сыла акы амбо, исықәлашьцаны, аулица санылан сышнеиуаз аӡәы сигәыдҳалт. «Иухьи уара» – иҳәеит сызгәыдҳалаз. Схы ҩышьҭыхны снаиҿаԥшызар, агазеҭ «Аԥсны ҟаԥшь» аредакторс иҟаз Николаи Басиаҭ-иԥа Киут иакәын. Ахы инаркны аҵыхәанӡа, акы аабжьамыжьӡакәа, сзықәшәаз зегьы иасҳәеит.
«Уаала арахь», – иҳәан, симан агазеҭ «Аԥсны ҟаԥшь» аредакциахь сигеит. Икабинет ашә аартны ҳаныныҩнала, «утәа ара» – иҳәан, истол аԥхьа игылаз аҟәардә насирбеит. «Сымҩашьозар, уара агазеҭ «Аԥсны ҟаԥшь» аредакциа аҟнытә ауп аинститут ушҭалаз», – ихы сықәкны ҿааиҭит.
«Ааи, усоуп», – сҳәеит. «Ус акәзар,аинститут уаналга ушиашаз арахь уааир акәын. Арҭ ашықәсқәа рзы аинститут аҿы аҵара шуҵозгьы, ҳара ҳусуҩык иаҳасабала акәын ҳашухәаԥшуаз», – иҳәеит.
Нас ателефон дырзасын, сымҩашьозар, икабинет аҿы еизеит Ӡаӡ Дарсалиа, Сандра Сангәлиа, Шьалуа Басариа, Николаи Киут, Золотинск Гәылариа. Урҭ аредколлегиа иалаз роуп. Иара убраҵәҟьа зегьы еиқәышаҳаҭны уаҟа аусура саладыргарц рыӡбеит. Николаи Басиаҭ-иԥа априказ иҩит. Уи излаҳәоз ала, акультура аҟәшаҿы литературатә усзуҩыс сҟаҵан.
Мчыбжьык аҟара агазеҭ «Аԥсны ҟаԥшь» аредакциаҿы аус зухьан аиԥш, даҽа ҩ-хҭыск ҟалеит. Урҭ аҩхҭыскгьы исхамышҭуа хҭысқәаны исзаанхеит.
Актәи ахҭыс. Шьыжьымҭанк Аԥсуа институт (АбНИИ) аҟны усҟан адиректорс иҟаз Бӷажәба Хәыхәыт Соломон-иԥа дсыԥхьеит. Сахьнеиз, аԥсшәа анеибаҳҳәа ашьҭахь
ус иҳәеит: «Аҭоурых аганахьала Қарҭ аспирантурахь ҭыԥк ҳауит, уара уҳашьҭырц ҳаӡбеит, уақәшаҳаҭзар?» ҳәагьы дсазҵааит. Ари аҩыза сазыԥшымызт. Аԥхьа – саргәырӷьеит, аха нас – сеиҵанарӷәӷәеит. Уи гәеиҭеит Хәыхәыт Соломон-иԥа, «иҟалеи» ҳәагь дсазҵааит. Иаахтны, имӡаӡакәа иасҳәеит Қарҭ аспирантурахь ацаразы сышьҭахьҟа исыцхраауа уаҩ дышсымам. Сара сеиԥш иаргьы ицәымыӷхеит.
Сымҩашьозар, аспирантурахь ашьҭахь дрышьҭит аинститут исыцалгаз Вадим Бжьаниа.
Аҩбатәи ахҭыс. Аинститут адиректор Акибеи Фуат-иԥа Хонелиа ашәҟәыҩҩцәа Реидгылаҿы аҭыԥ шысмоуз аниаҳа, аҭел дысзасны исеиҳәеит Аҟәатәи аԥшьбатәи абжьаратә школ аиҳабыратә классқәа рҿы аҭоурых арҵаҩыс скандидатура шриҭаз…
… Шьыжь ишьацәхныслаз шьыбжьаанӡа дшьацәхныслоит ҳәа ажәлар рҿы ишырҳәо иҟамзаап, ҟыбаӡыба згым ҳаԥсҭазараҿы уигьы ыҟоуп, аха иҟоуп даҽакгьы.
Акибеи Фуат-иԥа Хонелиа Аҟәатәи арҵаҩратә институт аҿтәи иусуреи иара ихьӡи инарыдкылан иӡбахә сҳәар сҭахуп, зегь раԥхьаӡа акәны ҳинститут аҿы Аԥсны аҭоурых иазкны алекциақәа рыԥхьара иалагаз, Зураб Вианор-иԥа Анчабаӡе. Амала, уажәазы Аԥсны аҭоурых алекциақәа ирыԥхьоз лекторк иаҳасабала сизааҭгылаанӡа, сиасыр сҭахуп 1953 шықәса ноиабр мза анҵәамҭахь.
Усҟан ҳарҭ аԥышәарақәа ҭины аинститут ҳҭалахьан.
Ҽнак, алекциақәа рышьҭахь, сҩыза Жора Зыхәбеи сареи ҳаиманы ақалақь ҳахьналалаз «Аԥсуа жәлар абантәаауеи» ҳәа зныз алаҳәара аабеит. Ари закәызеи ҳәа ҳааҭгылан иаҵаҩыз ҳаԥхьеит. Уаҟа излаҳәоз ала, уи аҽны, ахәылбыҽха, асааҭ быжьба рзы, аконцертқәа ахьымҩаԥыргоз азал (асасааирҭа «Риҵа», Ленин иулица аганахьала аҩбатәи аихагылаҿ иҟаз) аҟны «алекциа мҩаԥигоит
Зураб Анчабаӡе» ҳәа анын. Ҳаибарҩны уахь ҳҿынаҳхеит. Ҳахьнеиз, аулица нырцәи-аарцәи ҭырҭәаа ажәлар еизахьан, алекциа алагара аамҭа макьана акыр шыбжьазгьы. Иџьоушьаша, иахьоуп алаҳәара анкыдырҵа, арахь уажәы аиԥш ҭеллагьы еимадамызт, усҟаназ ҳаҳҭнықалақь аҿы инхоз аԥсуаагьы уиаҟара ирацәамызт. Аха ашьҭахь излеилаҳкааз ала, аԥсуаа рхалагьы ракәӡамызт еизаз. Ара иҟан егьырҭ амилаҭқәа рхаҭарнакцәагьы, убарҭ рыҩнуҵҟа – ақырҭцәагьы. Аԥсуаа милаҭуп, жәларуп ҳәа иршьаӡомызт, уимоу ҳрылгахьеит ҳәа ақырҭцәа штәаз, «зҭоурых ыҟоу жәларуп» ҳәа Зураб Анчабаӡе Қарҭынтә дааны, урҭ ирызкны алекциа даԥхьоит ҳәа алаҳәара збаз зегьы ирзымбатәбараха ауп уахь ишнеиуаз. Уимоу, ҳара ҳнаҩсшәа ҳинститут алекторцәа гәыԥҩык еилагылан. Урҭ қырҭцәан. Сталин дшыԥсхьазгьы, Бериа ишилгахьазгьы, «Қырҭтәылан аԥсуаа мчыла ассимилиациа рзыруан» ҳәа Асовет Еидгыла Аиҳабыра шықәгылахьазгьы, ақырҭцәа, агырцәа, ашәанцәа ҳаҳҭнықалақь аҿы ишәаԥырҳаԥуа акәымкәа, џьара аӡәык-ҩыџьак ракәымзар, рыҽхарззалан ишалац иалан. Иара уажәгьы аинститут алекторцәа еилагылаз рахьтә «шәанаџьалбеит, ҳазхаанхаз закәызеи, аԥсцәа абзахара ишалагаз шәымбаӡои» – ҳәа аӡәы ибжьы аарылаҩит. «Ибзиоуп, аха инацәақәа имцәацәозар Зураб, ҭоурых змаӡам рҭоурых абаиԥшаауеи?» – даҽаӡәгьы хазы ҿааиҭит. «Қарҭтәуп рҳәеит иара, арахь ақырҭуа жәлагьы имоуп, иабаиҭаххеи аԥсуаа рылацәажәара?» – ас дҵаахуан даҽаӡәгьы. Урҭ рыҩнуҵҟа Зураб Анчабаӡе дыздыруаз иакәхап «ақырҭуа жәла имоуп ҳәа ирҳәо башоуп, уи даԥсуоуп, аԥсуа ҳәа дҭагалоуп, насгьы машәыршақә ицәырҵыз дреиуаӡам, Қарҭтәи аҭоурыхҩҩцәа ирҳәо саҳахьеит Симон Џьанашьиа иреиӷьу иҵаҩцәа дреиуоуп ҳәа», – нараҭеикит ахԥатәи. «Симон Џьанашьиа иоуп зынӡаск исызхымго – зны даԥсуазшәа, зны дақырҭуазшәа днаҳәы-ааҳәуан», – ҳәа нараҭеикт даҽаӡәы. «Ақырҭцәа, џьым, ҳшьацәхныслеит, шықәсык ашьҭахь ари аҩыза ҟалоит ҳәа ҳаԥхыӡ иалашәаргьы ихаҳҵомызт. Иаарласӡаны ҳшьара ҳанықәмла – ари алекциа аиԥш егьа аабап», – иҳәеит даҽаӡәгьы.
Ара ҳшеилагылаз асааҭ быжьбагьы ҟалеит… аабагьы ҟалеит… ҳанааиз игылаз аџьар ҩынтә-хынтә рыла еиҳахеит… Арахь алекциа мҩаԥысран иахьыҟаз аконцерттә зал ашә ыҵарҟаца иаркын. Ииашангьы иҟарҵон – ара еизаз аџьар хәыџьара ишаны рыхәҭакгьы азкуамызт уи азал. Ус, аӡәы ажәлар даарылагылан «алекциа ахьыҟалоу афилармониа аԥхынтә театр аҿоуп, уахь шәца» – ҳәа ҿааиҭит. Зегь ҳаихеит афилармониахь. Жәа-минуҭк рышьҭахь унацәа узрыламҵо кәапеишәа иҭәын. Жореи сареи аԥхьатәи ариадқәа ҳшырхьымӡазгьы, азал агәҭахьшәа ҳтәеит. Дук ҳмыргәаҟкәа асценаҿ даацәырҵит ҩажәижәабаҟа шықәса зуҭашаз ҷкәына-еинаала ҳаракык. Асцена агәҭа игылаз астол днахагылан, аԥхынтә театр ҩнырҭәаа итәаз ихы нарықәикын, иара ихараз џьушьап, ажәлар арсҟаамҭа ԥштәыс иахьроуз азы аҭамзаара шьҭаҵаны, илекциахь диаст. Сара ибзиан исгәалашәоит илекциа злахиртыз раԥхьатәи иажәақәа: «Аԥсуа жәлар абантәаауеи?» – ари алаҳәараҿы иқәыргылаз азҵаароуп, илекциагь уи азҵаарала ауп дшалагаз. Сара иџьасшьаз уи азҵаара иаахжәашәа иара уаҵәҟьа аҭак ахьыҟаиҵаз ауп: «Аԥсуа жәлар даҽаџьарантә имааӡеит, урҭ жәытәнатә аахыс рыԥсадгьыл Аԥсны инхоит, Аԥсны дара рџьынџьтәылоуп, Аԥсни дареи аҭоурыхтә аамҭа аҩнуҵҟа егьа мыҟәмабара рхыргахьазаргьы, жьи-напхыци узеилыхра аиҳа иагьузеиҟәыҭхом, иагьузеилыхуам рџьынџьтәылеи дареи», – азал аҿы ана-ара зҳәаз иеиԥш итәаз шьоукы ауу аарыхгеит, аха урҭ рыгәхьаа мкӡакәа ибжьы ҿацаӡа ацәажәара даҿын Зураб Анчабаӡе. Нас азал аҿгьы иааҭынчрахеит. Ҩ-сааҭк инарыцны имҩаԥысуаз илекциаан, машәыршәагьы уаҳа аӡәы ибжьы мгеит. Уи зыбзоураз иара иоуп. Раԥхьа иргылан иазгәаҭатәу, қьаад бӷьыцк иадамхаргьы икымызт, акгьы даԥхьаӡомызт.
Сара иахьынӡасгәалашәо, усҟантәи аамҭазы ус аӡәгьы дықәымгылацызт. Насгьы зегь реиҳа ҳҭеислымызтәыз – ицәыригоз иарбан зҵааразаалак аҭак ҟаиҵон аҭоурыхтә наукаҿы ишьақәырӷәӷәаз аҭоурыхтә фактқәа рыла, аиҳараӡак дара ақырҭцәа «ашәҟәы-ԥшьа» ҳәа ирыԥхьаӡоз «Қырҭтәыла аԥсҭазара» аҟнытә иааигон. Сара уажәы ибзианы еилкааны исымоуп, аԥхьа зӷьалпалбжьы газ зегь реиҳа еиқәызкыз уи шакәу. Аԥсуаа ҭоурых змоу жәларӡам ҳәа иштәаз, дара ақырҭцәа нцәахәыс ирыԥхьаӡоз, иахьагьы ирыԥхьаӡоу «рҭоурыхтә шәҟәы» аҟнытә Зураб Анчабаӡе иаацәырган, раԥхьа иааган иаақәиҵеит аԥсуаа аҭоурых ду змоу ажәытәӡатәи ажәларқәа ишреиуоу зҳәоз афактқәа. Насгьы зегь ҳзыргачамкыз уи «ашәҟәы-ԥшьа» аҟнытәи ацитатақәа ақьаад ианҵаны даԥхьо акәымкәа, ҿырҳәала иахьиҳәоз ауп.
Иахьатәи аамҭазы «Қырҭтәыла аԥсҭазара» зынӡаскгьы агәра аагаӡом. Агәра злаагари, ажәаатәи ашәышықәса актәи азыбжазы ақырҭцәа «ҳҭоурыхҭҵааҩ ду» ҳәа иршьо Вахушти имҵаҵаны, иара ишиҭахыз ала аҭоурыхтә хҭысқәа иԥсахуазҭгьы. «Аԥсуа ҳәынҭқар Баграт» ҳәа ахьаныз «Еидҵоу Қырҭтәыла раԥхьатәи аҳәынҭқар Баграт III ҳәа аниҵазар? Аха, сара араҟа зыӡбахә сымоу ҳҭоурыхҭҵаара ахьынӡанеихьоу иахьатәи аамҭа аҩаӡара акәӡам, 1953-тәи ашықәс ауп. Усҟан Зураб Анчабаӡе иаахтны ишьҭихыз, ииҳәаз – усҟан ицәыргамкәа иаанхазҭгьы, ҳҭоурых иахьатәи аҩаӡара ҳәа хыхь зыӡбахә сҳәазгьы ҳара ҳзы ишымаӡаз иаанхон.
Иахьҳаднагалаз ҳәа акгьы сыздыруам, аха арҵаҩратә ҵараиурҭа санҭаз аҩны исымԥыхьашәеит Аԥсны ажәытәӡатәи аҭоурых зныз шәҟәы хәыҷык. Изласгәалашәо ала Фадеев ҳәа аӡәы авторс даман. Уи аброшиураҿ ауп сара зегьы раԥхьаӡа иахьсаҳаз Ааигәатәи Мрагылараҿы ҳара ҳашықәсԥхьаӡара ааиаанӡа зқьы, зқьи хәышә шықәса рнаҩсан «кас-касааи» «абешлааи» ҳәа абшьҭрақәак нхон ҳәа. Арҵаҩратә ҵараиурҭаҿы аҭоурых ҳзырҵоз Татиана
Еснаҭ-иԥҳагьы ислырбахьан. Убри аброшиура сгәалазыршәаз Зураб Вианор-иԥа иқәгылара ауп. «Алацәажәара иаамҭам уажәы» ҳәа сырҵаҩы иахьсалҳәаз акәхап, насгьы сара сызҿу Сталин иԥсы анҭазтәи аамҭа акәын изҵазкуаз, усҟан иқәыргахьаз ашәҟәы здырбалоз «ажәлар раӷа» ҳәа ихьӡҵан иахьдырӡуаз сацәшәаны инҭаршәны исҵәахит. Уажәы, Зураб Анчабаӡе дымшәа-дмырҳа абри азҵаатәы ҿыц ицәырган илекциаҿы дазааҭгылеит. Дазааҭгылеит-моу, «аҭоурыхтә наукаҿы ицәырыргахьоу, иқәдыргылахьоу ари азҵаара здырҳәалоу ачерқьезцәеи аԥсуааи роуп» – ҳәа иҳәеит.
… Зураб Анчабаӡе илекциа абриаҟара сзазааҭгылаз, усҟантәи аамҭа иадкыланы уахәаԥшуазар, афилармониаҿы еизаз аԥсуаа ҳамацара ҳакәым, егьырҭ амилаҭқәа рхаҭарнакцәа зегьы рзы аартра ҿыцны иахьыҟалаз ауп.
Убриазы акәхап, алекциа даналгагьы, сааҭк, сааҭки бжаки дзырмышьҭыз. Убриаҟара зҵаара изынарышьҭит. Изласгәалашәо ала, ижәла аҵаҩӡамкәа «умшәаӡои абас уахьықәгылаз» ҳәа изынашьҭыз ақьаад бӷьыцгьы даԥхьеит. Азал аҿы амҵ ԥыруазар амҵәыжәҩақәа рышьҭыбжь уаҳартә иҭынчрахеит. «Ари зҩыз узусҭда?» – иҳәан Зураб Вианор-иԥа абӷьыц ҩышьҭихт. Минуҭк аҟара азал аҿы итәаз дрылаԥшуан, нас аҩбатәи аихагылахь днаԥшит, аха аӡәгьы дымгылазшәа аниба «ари азҵаара аҭак аҟаҵара салагаӡом, избанзар, сара уаха слекциаҿы сызлацәажәаз Аԥсни аԥсуа жәлари рҭоурых ауп, изыцәшәатәыҵәҟьоу – аҭоурых нарҳәы-аарҳәны изыҩуа роуп. – Дааиԥхьхәыцаан, абасгьы нациҵеит: – «аҭоурых нарҳәы-аарҳәны ишыҟам ала аҩра иаанаго – мыцҳәароуп. Амц анарха амаӡам, знымзар-зны имааԥшыр ҟалаӡом. Ус анакәха, ишәаша сара сакәым, аха амц зҳәо аҭоурыхҩҩцәа роуп», – иҳәан, абӷьыц иикыз астол ианнықәиҵа, абасгьы нациҵеит: «азҵаара сызҭаз иҽиҵәахт, ус анакәха, ашәыргәында сара сакәым, даҽаӡәуп…»
Абриала ихиркәшеит илекциа.
«Иахьарнахыс Аԥсны аҭоурых иазку алекциақәа рыԥхьара далагоит Зураб Вианор-иԥа Анчабаӡе, – иҳәеит ицыҩналаз ҳдекан. – Иара д-Қарҭтәуп, аҭоурыхтә наукақәа дыркандидатуп, мчыбжьык ахь знык хаҭала шәара шәзы мацара Қарҭынтә даауеит. Усҟак зысҳәо, иара инаҩсан Аԥсны аҭоурых азы алекциақәа ирыԥхьо даҽаӡә дахьыҟам ауп. Дахьынӡаздыруа, илекциақәа даара аинтерес рыҵоуп, шәыҽрыгшәмырхалан», – иҳәан дындәылҵны дцеит.
«Аԥсни аԥсуа жәлари ари ҳдунеи иқәынхо амилаҭқәа, ажәларқәа зегь реиԥш рхатә ҭоурых рымоуп», – абарҭ ажәақәа рыла зегь раԥхьаӡа акәны ҳинститут аҿы Аԥсни аԥсуа жәлари рҭоурых иазкыз алекциақәа рыԥхьара далагеит Зураб Анчабаӡе.
Сналас-ааласшәа акәзаргьы, ҩышықәса рыҩнуҵҟа мчыбжьык ахь знык Қарҭынтәи иааны Аԥсны аҭоурых азы алекциақәа иҳазрыԥхьоз Зураб Анчабаӡе сизааҭгылоит.
«Сара с-Ачбоуп, спаспорт аҿы Анчабаӡе ҳәа шанугьы. Ҳажәла ус еиҭеикхьан саб, саргьы анкьа ишыҟаз ахь еиҭаскуеит ҳәа саламгаӡеит. Сыжәла шқырҭуажәлоугьы, сара схаҭа саԥсуоуп, «аԥсуа» ҳәоуп спаспорт ишанугьы.
Ачаа ҭауадцәан, ҭауадцәан-моу аԥсуа ҭауадцәа раԥхьа идыргылон. Уи азы акәхап «Ачба умҳәакәа Чачба узҳәом» ҳәа аԥсуаа рҿы иахьа уажәраанӡагьы изырҳәо. Ачаа ҳажәла ҭысҵаауеит ҳәа саналага, аԥхьа Нхыҵ-Кавказҟа сагеит. Уаҟа Ачаа Лоуаа ҳәа ирышьҭан. Ҷлоу ақыҭа ахьӡгьы – Ачааи Лоуааи ажәлақәа еилаланы ирхылҵыз қыҭа хьӡуп. Ачаа роуп изхылҵыз иахьа Қырҭтәылан еицырдыруа ақырҭуа ҭауад жәлақәа: Анчабаӡе, Ачабели, Мачабели.
Сара сызлахәыцуала, Чачаа рыжәлазы еиуеиԥшым авариантқәа шыҟоугьы, уи Ачаа рыжәла иахылҵт ҳәа зҳәо иаҳа ииашазар ҟалап. Хыхь ишысҳәаз аиԥш, «Ачба умҳәакәа Чачба узҳәом» ҳәа ҳаԥсуа жәлар рҿы машәыршәа иаанымхаӡеит.
Гыртәыла аҳра зуаз Дадианаа рыжәлагьы, дара рҿы изларҳәо ала, Чқәанаа рҟнытә иаауеит, иаанагогьы – Чқәанаа иреиҳау, реиҳа идуу, мамзаргьы – ирхагылаз ҳәа ауп.
Ус анакәха, Чачбагьы – Ачаа иреиҳау, Ачаа раҵкыс идуу, Ачаа ирхагылаз ҳәа акәхап иаанагоу. Аԥсуа Ҳәынҭқарра ҳәа аҭоурых иазаанхаз аҿы раԥхьатәи ҳәынҭқарс иҟарҵаз Леон д-Ачбазар ауан. Амала, ҳәынҭқарс даныҟала Ачаа даарылкаан Ачачба ҳәа изырҳәазар ауеит…» – арҭ иажәақәа хыҭҳәаала ауп ишаазго, аха ҵакыла раԥхьатәи илекциаҿы ииҳәаз аҟнытә иаагоуп.
Аҭоурыхтә факультет адекан Зураб Анчабаӡе диман ҳаудиториаҿы даныҩналаз «мчыбжьык ахь знык Қарҭынтә дааны алекциа дышәзаԥхьоит» ҳәа ииҳәаз ииашан. Шәара шәазхәыц, мышкы акәым, ҩымш ракәым, мызкгьы акәым… Ҩышықәса абас ҟаиҵон.
Ҳарҭ зегь реиҳа џьашьахәыс иҳамаз: акы – ҩышықәса рыҩнуҵҟа знызаҵәык иадамхаргьы қьаад бӷьыцк даԥхьо ҳамбеит; ҩбагьы – аҵәҵәабжьы ангалак, дызлацәажәоз иҳәоу хмыркәшаӡакәа иажәа уаҟа иааҿахҵәаны, дындәылҵны дцон. Мчыбжьык ашьҭахь ашә аартны ҳаудиториа дааҩналан, астол данаахагылалак, аҵыхәтәантәи иажәа ааиҭаҳәаны, наҟ илекциа инациҵон.
Агәалашәара уҳәеит-ҳәа…
Ихгьы излаҭаӡоз…
Ҳарҭ ҳкурс аҿтәи аԥсуа студентцәа ҳагәцаракны ҳиман, еиҳа ахшыҩзышьҭра шҳаиҭоз егьырҭ амилаҭқәа рхаҭарнакцәагьы игәарҭахьан. Ус шакәыз ицәааԥшит аҳәынҭқарратә ԥышәарақәа раан.
Аҭоурых азы аҳәынҭқарратә ԥышәарақәа рыҭираан Қарҭынтәи даашьҭын аҳәынҭқарратә комиссиа хадара азиурц.
Ҳҩызак, изласгәалашәо ала, дерман ҭыԥҳан, «саԥсыуазар иҵегь агәцаракра смоуаз» ҳәа дыхәмаруа илҿыҵҟьаз ажәа илымҳа иҭаст.
Лара актәи акурс инаркны ибзиаӡан аҵара зҵоз дреиуан, лбилеҭ ианыз ахзҵаарак џьара дааҿамхаӡакәа рҭак
аныҟалҵа ашьҭахь, урҭ ахзҵаарак хазы-хазы ирыҵаркуаз х-зҵаарак лиҭеит. Аха урҭ рҭак лзыҟамҵеит. Лара лакәым, ҳкурс аҿтәи астудентцәа аӡәгьы иаҳзыҟамҵаргьы ҟаларын. Ажәакала, ԥшьба лыҭан, адиплом ҟаԥшь лмоуртә иҟаиҵеит.
Сара ус дахьныҟәаз бзиоуп ҳәа исызшьом. Аха зегь зыхҟьаз, араҟа иалскаауагьы «саԥсуазар иҵегь агәцаракра смоуаз» ҳәа илҳәаз ажәақәа роуп.
Даҽакгьы. Уажәраанӡа ишазгәасҭахьоу аиԥш, аинститут ҳаналга Аҟәатәи ашьха ақәцәаҿы иҟаз аресторан «Амза» аҿы абанкет ҳаман. Уаҟа иара Басилаиа диватәан. Басилаиа ҳинститут адиректор Хонелиа иныҳәаҿа аҵыхәтәанӡа ианникыла, уи сиҿаԥаны «аԥсуаа аҩнаҭа ахада иныҳәаҿа – зегьы раԥхьа иныркылоу ныҳәаҿоуп» ҳәа анысҳәа, Зураб Вианор-иԥа Басилаиа днаихәаԥшын, дыччеит. Уи акәхап, Басилаиа амца ицраланы, даҵаҳәҳәаны «ҳарҭ ақырҭцәа зегьы иреиӷьаҳшьо иныҳәаҿа аҵыхәтәаны инаҳкылоит» – ҳәа дзырҵҟьазгьы.
Зураб Анчабаӡе дҩаҵҟьан, Басилаиа дааныжьны, астол аҵыхәаҿы итәаз Жора Зыхәбеи сареи ҳҿы дааин аԥсуашәа «Гәдиса ахаҵа» аацәыригеит.
Абас изырҟаҵаз, илаз иаԥсуашьа ауп.
Зураб Анчабаӡе изку сажәа абраҟа ихыркәшауа, сазааҭгылоит иахьазы ҳҽырдагәаны ҳазвысыр зымуа даҽакгьы.
Иаҳхысыз ашәышықәса ҩынҩажәижәабатәи ашықәсқәа рзы Пауле Ингороҟва аԥсуаа ҳабшьҭра хадақәа ҳәа иаҳшьо абазгааи аԥсилааи қырҭуа абшьҭрақәоуп, уажәы уаҟа инхо ажәибжьтәи ашәышықәсазы Нхыҵ-Кавказнтәи илбааз «аԥсуицәа» роуп, араҟа жәытәнатә аахыс иаборигенцәан иҟаз ақырҭуа абшьҭра «абхазы» ассимилиациа рзуны, «абхазы» ҳәа рыхьӡ дара иртәыртәит ҳәа дықәгылт. Уи даҿаԥҽтәын. Арахь ус зылшашаз аԥсуа
ҭоурыхҭҵааҩцәа азыҟаҵаны иҳамамызт. Абри азҵаара Зураб Вианор-иԥа ихахьы игеит, Пауле Ингороҟва аԥсуаа ирызкны иаԥиҵаз ихыҭҳәаау «иҭоурыхгьы» ԥыххааса ақәҵара илшеит. Амала убриаан, џьара-џьара Аԥсни аԥсуа жәлари рҭоурых Қырҭтәылеи ақырҭуа жәлари рҭоурых иузаҟәымҭхо иадиҳәалт, уимоу ақырҭуа бызшәа – Аԥсны иҳәынҭқарратә бызшәаны иҟазшәа, аԥсуааи ақырҭцәеи ркультура еилаҵәан иакны иҟазшәа, ақырҭуа ҩыра аԥсуаа рхы иадырхәозшәа, дара ақырҭцәагьы араҟа жәытәнатә аахыс инхозшәа, аиҳараӡак Ҳаԥсадгьыл амрагыларахьтәи акәакь, ажәытәӡатәи аԥсуаа ҳабшьҭра ду, аԥсилаа, рҭыԥқәа ақырҭцәа инарыҭаны, Аалӡга аӡиас, «Егрис-ҵҟали» ҳәа нахьӡҵаны, Егры аԥсуаа иахьагьы Егры ҳәа шазырҳәогь агәхьаа мкӡакәа, ақырҭцәа рҳәаа Кәыдрынӡа иааганы.
Ҵоуп, Аԥсни аԥсуа жәлари рҭоурых аҭҵаараҿы зынӡак даҽа-мҩа ҿыцк ианылаз Алықьса Папасқьыр «урҭқәа зегьы усҟантәи аамҭа иамҳәыруп» ҳәа шырзиҳәазгьы, дара ақырҭуа ҭоурыхҩҩцәа иахьагьы аԥсуаа ианаҳҿагыло, Зураб Анчабаӡе ицитатақәа ааҳҿаркуеит.
Арҭ ацәаҳәақәа зыҩуа 2003 шықәсазы агазеҭ  ианысҵаз «Бедиа: ахьтәы џьам» ҳәа зыхьӡыз сыстатиа даҿагыланы агазеҭ  аҿы иқәгылаз анаукақәа рдоктор Саникиӡегьы сара саҿаԥиҽырц ихы иаирхәеит Зураб Вианор-иԥа иҩымҭақәа, ицитатагьы ааигеит.
Уи џьашьатәӡам, ус ҟарҵалоит ҳаԥхьаҟагьы Зураб Анчабаӡе иҩымҭақәа рҿы ииашои ииашами, абзиеи ацәгьеи ҳәа еилыргахаанӡа. Убас ианырҽеимха, Аԥсни аԥсуа жәлари рҭоурых иашаҵәҟьагьы заԥҵахом.
Ари – Зураб Анчабаӡе аҵәы ихьшьтәуп ҳәа акәӡам иаанаго. Аԥсны аҭоурых аҭҵаараҿы уи илиршаз обиективла иазнеины ахәшьара ду аҭатәуп. Иаргьы даԥсуа ҭоурыхҭҵааҩ дун дшыҟоу дагьаанхароуп. Ус иагьыҟалоит Алықьса Папасқьыр ишиҳәаз аиԥш «усҟантәи аамҭа иамҳәыруп» ҳәа иҩымҭақәа рыхцәажәара аналыршаха.
Даҽа знеишьак, ҭоурых мҩак аԥсуаа иҳамаӡам. Мап анакәха, еиӷьу ҟасҵоит ҳәа еицәоу ҟазҵаз ҳиеиԥшхоит.
Агазеҭ «Аԥсны ҟаԥшь» аредакциаҿы аусура саналагаз, уи егьырҭ аобласттә газеҭқәа реиԥш асовет аамҭазы зегьы ирхадоу ҳәа иԥхьаӡаз агазеҭ «Правда» иаҟараны иҭыҵуан. Ҩажәа миллион рҟынӡа зтираж ыҟаз «Правда» изадыскыло ииашангьы шәагаала, хоура-ҵоурала уи иахьаҟараз ауп. Ҳгазеҭ-заҵә «Аԥсны ҟаԥшь» мацара акәӡамызт ус иҟаз – хыхь ишысҳәахьоу аиԥш, аидгылатәи автномтәи республикақәа зегьы рҿы иҭыҵуаз ус иҟан. Асовет аамҭазы ауаа рдоуҳатә ааӡара иналкааны ахшыҩзышьҭра аҭан.
Иџьоушьартә ишыҟоугьы, ақырҭцәа ирзымгәаӷьт аԥсуа газеҭ-заҵә «Аԥсны ҟаԥшьи» Аԥсуа театри (усҟан Аԥсуа театр ҳәа акәӡамызт ишашьҭаз – Аҟәатәи адраматә театр аԥсуа труппа ҳәа акәын) раркра.
Арахь аԥсуа школқәа аркны, ақырҭуа школқәа аадыртхьан…
Аԥсны ахы-аҵыхәа иахьаҵанакуаз аԥсуа ҭыԥхьыӡқәа, џьарак-ҩыџьарак ирцәынхақәаз ракәымзар, ақырҭуа хьыӡқәа рырҭахьан…
Еиуеиԥшым анаплакқәа, аорганизациақәа, аусбарҭақәа рҟны аԥсуаа аусурахь рыдкылара иаҟәыҵхьан…
Ажәакала, аԥсуа бызшәа зыҩныҩуаз ҳәа иҟаз агазеҭ «Аԥсны Ҟаԥшь» аредакциеи Аԥсуа театри ракәын. Урҭ аусҳәарҭақәа рҿы аус зуаз рхыԥхьаӡарагьы хазы-хазы игәоуҭозар, жәаҩык-жәаҩаҩык рҟынӡа иааргахьан.
Агазеҭ «Аԥсны ҟаԥшь» атәы ҳҳәозар, 1941–45-тәи Аџьынџьтәылатә еибашьра ашьҭахьгьы акыраамҭа «аҽҟьы қьаад» ҳәа изышьҭаз ала иҭыҵуан.
1919 шықәса жәабран 27 рзы Дырмит Гәлиа ихациркыз агазеҭ «Аԥсны» актәи аномер инаркны, насгьы уи акәшамыкәша иҟалаз ахҭысқәа ирызкны, инықәырԥшшәа акәзаргьы, ажәақәак рхысҳәаар сҭахуп.
Агазеҭ «Аԥсны» актәи аномер аҭыҵра, уи ҳмилаҭтә кьыԥхь иауасхырны излаҟалаз мацара акәым, инеизакны
ҳаԥсуа жәлар реизҳазыӷьараҿы, рҵарадырра амырӡраҿы, ркультура ашьҭыхраҿы, убрахь рмилаҭтә литературагьы налаҵаны, иалнаршаз атәы аҳәара уадаҩуп. Убас шакәугьы, ауаатәыҩса ҳдунеиаҿы ицәырҵуа иарбан зҵааразаалакгьы аган рацәа шамоу аиԥш, агазеҭ «Аԥсны» анцәырҵызтәи аамҭа, насгьы уи аҭыжьра иақәшаҳаҭхаз, амҩа азҭаз усҟантәи аменшевикцәа реиҳабыра рхықәкы хада ҳаназхәыцуа, иахьа уажәраанӡагьы зҭак аҟаҵара уадаҩу азҵаарақәа цәырҵуеит.
Урҭ рҭакқәа рыҟаҵаразы 1917 шықәсазы Урыстәыла имҩаԥысыз Октиабртәи ареволиуциа аамҭахь ҳгьежьыроуп.
Усҟан Европа иажандармуп ҳәа изышьҭаз Урыстәылатәи аимпериа еилыбгеит. Адунеи фыџьара ишаны ахәҭак зҵазкуаз аимпериа аилабгара ус имариамхеит. Имариамхеит акәым, хаҳә-ҵәаҳәла еилышьу анхаҩ иҩны аԥша асра ианалагалак дшәаны дакәҟьашоит, икаҳар машәырк ҟанаҵоит ҳәа.
Қарҭаа Жәлар Рсовет еиҿаҳкаауеит ҳәа рыхгьы-ргәгьы иҭамшәацызт Аԥсны Жәлар Рсовет анеиҿыркаауаз…
Уагь иаанымҿаскәа, Аԥсны ақьырсиан динхаҵара амаҵзуҩцәа инадыркны, ҳинтеллигенциаа, ҳҵарауаа еизаны «Аԥсуа уахәама, ажәытәӡа ишыҟаз аиԥш, хазы иҟоу уахәамоуп» – ҳәа рыларҳәеит.
Уажәазы абарҭ азҵаатәқәа ааныжьны сиасуеит уажәраанӡа сызлацәажәоз зынӡа иадҳәаламшәа иҟоу даҽа хҭыск ахь.
Уи аныҟалазгьы 1918 шықәса алагамҭаз ауп. Асовет Урыстәыла арратә ӷба дук Аҟәатәи асқьалахьы имааикәа амшын агәахьы иааҭгылт. Гәыԥҩык амшынуаа анышьқәа инарҭалан, агаҿахь иӡхыҵын, ақалақь иналалт. Актәи адунеитә аимпериалисттә еибашьра иалахәыз, «абнауаа рдивизиа» ҳәа изышьҭаз ачерқьесцәа рыла еиҿкааз архәҭаҿы шәҩык инарыцны зхатәгәаԥхарала уахь инеиз аԥсуаа ирылаз, «Аихатә џьар» аиура иаԥсахахьаз
Емхаак агаҿа длеиҩеиуа дахьаваз дрықәшәеит. Асовет Урыстәылатәи арратә ӷба амшынуаа руаӡәк Аемхаа дааникылан ичынқәа ижәҩа иқәижәеит, иорденқәагьы игәышԥы иамижәжәеит.
Аемхаа Урыстәыла иахырҳәаз аҳәынҭқар изы иҽимшьуазаргьы ҟаларын, уи изы мацарагьы акәхарымызт ачерқьезцәа рдивизиаҿы дзеибашьуаз, аха абас иахьизныҟәаз хьмыӡӷшьаны, инаган тапанча ааҭԥааны, амшынуаҩ дышьны дыбналт. Рхы-ргәы иҭаӡамкәа ари аҩыза арыцҳара иақәшәаз Урыстәылатәи арратә ӷба акаԥдан идҵала уи аӷба абзарбзанқәа Аҟәа илақәыркын, «амра ҭашәаанӡа Аемхаа дыкны дҳашәымҭар шәықалақьгьы шәаргьы шәҟәыбаса шәықәаҳҵоит» – рҳәеит. Ҳаицәажәап ҳәа дара рахь инеиз Аԥсны Жәлар Рсовет ахаҭарнакцәа (урҭ зегьы ҭауади-аамсҭеи ракәны анырба) зынӡа иҿаҳәатәхеит: «Ҳара ҳзацәажәо абольшевикцәа роуп, уаҳа аӡәгьы дҳадаҳкылом» – рҳәеит. Жәлар Рсовет Аԥсны абольшевикцәа рхада Ефрем Ешба дрыԥшаан «амчрагь удкыл, Аҟәагь еиқәырха» – ҳәа иарҳәеит.
Ефрем Ешба амчрагь идикылт, Аҟәагь еиқәирхеит. Асоветтә Урыстәылатәи арратә ӷба Аҟәа ааныжьны ианца, Жәлар Рсовет ҳәа уаанӡа иҟаз рҭыԥахь игьежьырц рҭаххазаргьы акәхап, амала, Аԥсны џьара аӡәык-ҩыџьак ракәымзар, абольшевикцәа ишьақәдырӷәӷәаз Асовет мчра зларыдыркылаз ала, уахь инармышьҭит.
Аԥсны Жәлар Рсовет ҳәа уаанӡа еиҿкааз рыҩнуҵҟа Қырҭтәылаҟа ихьаԥш-кәаԥшуаз хәҩык «абольшевикцәа Аԥсны ралцараҿы шәҳацхраа» ҳәа ашәҟәы рыманы Қарҭҟа ицеит. Абар даргьы: Гьаргь Константин-иԥа Чачба, уи иаб иашьа Алеқсандр Григори-иԥа Чачба, Мелтон Емхаа, Асҭамыр Инал-иԥа, Алеқсандр Ӡаԥшь-иԥа. Арҭ аԥсуа депутациа иалаз зегьы ҭауади-аамысҭеи ирхаҭарнакцәан.
Ирҳәоит, дарбан уаҩԥсызаалак иԥсҭазараҿы знык иадамхаргьы машәырк импыҵҟьоит ҳәа. Аха ужәлар наунагӡа рҿы зкуа амашәыр ҳаӷоу импыҵҟьааит.
Убри аҩыза рымпыҵҟьеит абра хыхь зыӡбахә цәыраагаз ҭауади-аамысҭеи рхаҭарнакцәа. Усҟан Қырҭтәыла аԥшәмара зуаз аменшевикцәа, алашә ииҭаху ҩ-блакы ҳәа, уи акәын иззыԥшыз, рыԥхыӡ иалашәар ирызхамҵаша ҟалеит.
1877 – 1878-тәи аҵыхәтәантәи амҳаџьырра ашьҭахь, «Аԥсны ҭацәит, аԥсуаа рыԥсадгьыл ныжьны амҳаџьырра ицеит, урҭ рыдгьылқәа аанызкылаша – ргәылацәа агырцәа роуп» ҳәа ақырҭуа ҵарауаҩ Гогебашвили акьыԥхь аҿы данықәгыла ашьҭахь, Аԥсны Гыртәылантәи иааганы ауаа рнырхара ишалагазгьы, макьаназы бжьы-ӷәӷәала ицәажәартә иҟамлацызт, амҳаџьырра иацәынхаз аԥсуаа рхыԥхьаӡара злеиҳаз ала. Аԥсны анапхгара, аԥсуа ҭауадцәеи аамсҭцәеи рхаҭарнакцәа ргәыԥк, амаҵура ахьрымпыҵҟьаз иацәгәаау, ауа-иуа кьынтыжә маҟа ҳәа агырцәеи ақырҭцәеи дареи злеиларсыз иахҟьоу здырхуада, «шәҳацхраа абольшевикцәа рықәцаразы» ҳәа еишьҭала Қарҭ иахьнеиз, иреигәырӷьан ирыдыркылт, иагьырхаҵгылт. Усҟан урҭ зызхәыцуаз атәы аилкаара уадаҩуп, аха ирымпыҵҟьаз аус иахьа уажәраанӡагь ақырҭцәа аԥсуаа иааҳҿаркуеит. Ҭамаз Надареишвили изкны Дали Џьоџьуа Қарҭ иҭыҵыз «Абшьҭрала» ҳәа зыхьӡу лышәҟәаҿы иану урҭ рсахьа абас аҵаҩуп:
«Ари асахьа, Аԥсны жәытәнатә аахысгьы Қырҭтәыла иузаҟәымҭхо акәакь шакәу азы шаҳаҭра зуа паспортуп»…
1918 шықәсазы Қырҭтәыла зегьраԥхьаӡа акәны Аԥсны иақәлеит, аоккупациа азнауит анаҳҳәалак, «дара аԥсуаа иҟарҵаз аҳәарала ауп ҳара уахь ҳашнеиз» ҳәа Аԥсны Жәлар Рсовет ахьӡала хыхь зыӡбахә ҳҳәаз аҳәара иҟарҵаз зну ақьаад аауҿаркуеит. Убри ақьаад ақырҭцәа Аԥсны иацрыҵаанӡа бираҟҵас иркызаауеит, рҿы зырцәажәо документуп ҳәа ирыԥхьаӡоит.
Сымҩашьозар, Аԥснытәи Қарҭ инеиз агәыԥ иалаз Аемхаа, ақырҭцәа рыр Аԥсны анышьҭырх ашьҭахь Жәлар Рсовет ахантәаҩыс дҟаҵан. 1921 шықәса хәажәкыра
ԥшьбазы, амилаҭ-хақәиҭратә қәԥара мҩаԥызгоз кьаразааи Асовет Урыстәылантә иааз ажәеизатәи арҟаԥшьааи ақырҭуа мпыҵахалаҩцәа Аԥсны ианалырцоз, Аемхаагьы дрыццеит. Қырҭтәылагьы иҽизаанымкылакәа Нои Жорданиа дицны Франциаҟа дцеит.
Аемхаа иҷкәын, уажәы Қәҭешь инхо, 1990 шықәсазы ҳредакциаҿы данаҳҭаа, дазыгәдуны ауп ишсеиҳәаз: «Жорданиеи саби рнышәынҭрақәа еивоуп, ирхагылоу рбаҟақәа рҿгьы ирнуп абас: Жорданиа ихьӡи ижәлеи аҵаҟа – Қырҭтәыла раԥхьаӡатәи апрезидент ҳәа, Аемхаа ихьӡи ижәлеи аҵаҟа – Аԥсны раԥхьаӡатәи апрезидент» – ҳәа. Уи дазгәдуны акәын ишсеиҳәоз: «Жорданиеи саби рбаҟақәа наҟ-ааҟ реивагыларагьы исимволны ауп ишыҟоу аԥсуааи ақырҭцәеи ракзааразы» – ҳәа.
Сара Аԥсни аԥсуааи рҭоурых удыруама ҳәа сиазҵааит. «Қырҭтәыла аҭоурых – Аԥсынгьы иаҭоурыхуп» – иҳәеит аҭакс.
– Аныки абыки ирыхшаз, еициз аишьцәаҵәҟьа рбиографиақәа еиԥшхашьа рымаӡам, – анысҳәа, иааицәымыӷхан, ҿааиҭит абас:
– Шәарҭ, аԥсуаа шәџьашьатәуп, напсыргәыҵак шәанӡалоит – арахь Аԥсни аԥсуааи рҭоурых ҳәа ак шәыман шәавахуп…
– Уара уаԥсуаӡами, ухы аԥсуаа ирылхны узцәажәои? – ҳәа саниазҵаа:
– Мап мап… сара сақырҭуоуп, – иҳәеит даацҵҟьашәа.
– Нас Франциа адгьыл иамадоу уаб ибаҟаҿы «Аԥсны раԥхьатәи апрезидент» ҳәа занырҵеи?
– Уи ҭоурыхуп, насгьы гәыла-ԥсыла дақырҭуан, – иҳәеит.
– Ақырҭуа ҳәынҭқар Аԥсны данахагылаз ҳәа аҭоурых аҿы иҟаӡам, – аҭак исҭеит.
– Ус зҳәо шәарҭ аԥсуицәа шәоуп, – иҳәеит. – Егьырҭ ирҳәои?
– Егьырҭ зегьы «абхазы» ҳәа ирышьҭоуп.
– Урҭ аԥсацәаӡами?
– Мап, мап. Қырҭуа шьҭроуп, амала, шәарҭ аԥсуицәа – Нхыҵ-Кавказтәи илбааз ишәылашәырӡҩан, рыхьӡгьы аарымхны ишәхышәҵеит акәымзар…
Аколлектив еизганы драцәажәарц шаҳаӡбахьазгьы, иареи сареи ҳзеиҿамԥшуа аҟынӡа ҳаннеи, ашырҳәа дҩагылт: «Сабҷоҭаа сзыԥшуп, сцароуп,» – иҳәеит.
Днысымкылаӡеит, дагьнаскьазымгеит. Ашьҭахь ақырҭуа газеҭ «Сабҷоҭа Аԥхазеҭи» аусзуҩцәа изласырҳәаз ала, гәыла-ԥсыла еизааигәаӡаны реицәажәара х-сааҭк инарыцны аамҭа рцәагеит. Ақырҭуа газеҭ аредактор ихаҭыԥуаҩс усҟан иҟаз Зураб Наҟоԥиа уи Аемхаа дихыҽхәан, «ажәытәӡатәи аԥсуа аҳцәа рыԥшра ихыскааит» – ҳәа сеиҳәеит.
Агазеҭ «Аԥсны» ацәырҵра сахьалацәажәоз абарҭқәа зегь зысгәалашәаз, 1919 шықәса жәабран 27 азы, Франциа «раԥхьатәи Қырҭтәыла апрезидент» ивараҿы анышә иамадоу «раԥхьатәи Аԥсны апрезидент» ҳәа збаҟаҿы иану Аемхаа, усҟан Аԥсны Жәлар Рсовет ахантәаҩыс дызлаҟаз ала, иара азин ҟаимҵакәа, дҵак ҟамҵакәа агазеҭ «Аԥсны» аҭыжьра залыршахомызт.
Сара еиҭасҳәоит, агазеҭ «Аԥсны» аҭыҵра, ҳаԥсуа милаҭтә кьыԥхьи ҳаԥсуа милаҭтә литературеи рзы мацара акәымкәа, ҳаԥсуа жәлар рҭоурых аҿы ихҭыс дуны иҟалеит ҳәа.
Аха усҟантәи аҭагылазаашьаҿы ак цәырго, даҽакы ҵәахуа акәымкәа, ишыҟаҵәҟьаз ҳҭоурых иазынхароуп. Ишыҟаҵәҟьаз иаҳҳәозар, агазеҭ аҭыжьра иақәшаҳаҭхаз ирҿагылан изықәгыломызт.
Уи ус шакәу азы даҽа ҿырԥшык сазааҭгылоит.
Сеиҭарзыхынҳәуеит Аԥсны Жәлар Рсовет ахьӡала «Аԥсны абольшевикцәа ралцараҿы ақырҭцәа ацхыраара ҳашәҭ» ҳәа Қарҭ ицаны ашәҟәы шьҭазҵаз ҭауади-аамысҭеи рхаҭарнакцәа. Аха убри аамҭазы, дара убарҭ Қарҭҟа ицаз раасҭа аԥсуа жәлар ирзааигәаз, ибзиаӡаны ирдыруаз, зыбзарӡы мацара рҳәоз даҽа ҭауад дук, Аԥсни аԥсуа жәлари рзы зхы-зԥсы иамеигӡоз, Таташь Амаршьан Қарҭынтәи иааз ақырҭцәа рыр Аԥсны ралцаразы зықьҩык рҟынӡа аԥсуа мҳаџьырцәа Ҭырқәтәылантәи иааигеит. Рыцҳарас иҟалаз, ҳарҭ, аԥсуаа ҳаиқәгәыӷны лассы-лассы иҳахьлоу, уаҟагьы иҟалеит. Таташь заа дзацәажәан иҟаз дыржьеит, ажәлар еизакны, иааз ирыдгылан иқәгылартә аус рымуит. Аԥсны иааны иҟаз ақырҭцәа рыр зегьы, аӷба иааҭыҵыз аԥсуа-мҳаџьырцәа иҩарыжәлан Џьгьарда, Ҷлоу, Гәыԥ, Тҟәарчал, зҳәаз реиԥш ақыҭақәа рҿы аибашьра ӷәӷәа ҟалеит. Аԥсуа мҳаџьырцәа, аҭыԥантәи рашьцәа абџьар шьҭыхны ианрывамгыла, шьҭахьҟа ихьамҵыр ада ԥсыхәа рмоут, иҭахаз ҭахеит, иаанхаз аӡәык-ҩыџьак ракәымзар, егьырҭ еиҭа Ҭырқәтәылаҟа игьежьит. Убри аибашьраан иахьа уажәраанӡагьы ҭынч ҳазмыртәо ахҭыс ҟалеит Џьгьарда ақыҭан.
Қарҭынтәи адҵа злароуз ала, ақырҭцәа рырхәҭа ҷыдак Џьгьарда иҩеин Таташь иҩны амца ацраҵаны ирблит.
Убри аламҭалазы, изларҳәо ала, Аԥсны аҳәынҭқарцәа рҭоурыхи, хаҭала Аԥсҳацәа рҭоурыхи зныз аҩымҭақәа еиқәдырхарц Чачаа рхылҵышьҭра Таташь Амаршьан ирҭан, иман Џьгьардаҟа, иҩныҟа иганы иҵәахит ҳәа ажәабжь иахьа уажәраанӡагьы иаанханы иҟоуп. Ус акәымзар, ақырҭцәа хаҭала архәҭа ҷыда зырышьҭрыз Џьгьардаҟа? Насгьы, егьырҭ аԥсуа ҭауади-аамысҭеи рыҩнқәа ирыламкәысӡакәа Таташь Амаршьан иҩны мацара амца ацраҵаны изырбылрыз?
Сара машәыршақә еиҿсырԥшуеит ҳәа саҿӡам Таташь Амаршьани Қарҭҟа ицаз аҭауадцәеи. Арҭгьы егьырҭгьы аԥсуа ҭауади-аамсҭцәеи ирхаҭарнакцәоуп. Аха дара рхаҭақәа агеи ашьхеи реиԥш шаҟа еицәыхароузеи…
Абриаҟара сзаланагалаз, усҟантәи аамҭаз зҭыҵра ԥашәыркыз «Аԥсны» адаҟьақәа рҿы иаабаӡом 1918 инаркны 1921 шықәсанӡа Аԥсны змагәшьха иҭацалан изкыз ақырҭуа меншевикцәа рыӡбахә. Даараӡа иџьоушьартә иҟоуп, аха Аҟәа ақалақь аҿы ақырҭцәа зышә ыҵарҟаца иадыркыз Ашьхаруаа рышколгьы рымбеитеи, уи ҽҭрас ишыҟарҵаз атәы ма ирҳәарауаз…
Даҽа-ганкахьала ҳашьцәа ҳрыцхраауеит ҳәа Ҭырқәтәылантәи иӡхыҵыз ирыдгылатәӡамзи… Ажәлар ркьыԥхь – зегьы раԥхьа иргылан рыжәлар ирыдгылозароуп…
… «Аԥсны» актәи аномер аҭыҵра ԥшьынҩажәа шықәса аҵра аназгәаҳҭоз, сажәахә аҟны «1992–1993 шықәса рзтәи аԥсуаа ҳ-Џьынџьтәылатә еибашьраан, агазеҭ «Аԥсны» аредакциаа Гәдоуҭаҟа ҳамцакәа, Аҟәа ҳаангылан аԥсуа газеҭ ҭҳажьуазҭгьы хьӡыс иҳаурыз» – ҳәа зҭак ҟасымҵаз азҵаара ықәсыргылт. Усҟан зҭак сзыҟамҵаз, иахьа иҟасҵоит.
Аԥҳәыс ихылхуа ҩ-шәхак реиҩдыррара шуадаҩугьы, зынӡаск еиԥшыҵәҟьаны иҟамлаӡацзаап…
Акәтыҵәҟьа иаҵо зынӡаск еиԥшу ҩ-кәҭаӷьк ыҟамзаап…
Ф-миллиардк инареиҳаны зхыԥхьаӡара ыҟоу ауаатәыҩса рыҩнуҵҟа еиԥшуп, иузеиҩдырааӡом ҳәа ззырҳәо, абыки-аныки еицрыхшазҵәҟьа зынӡаск еиԥшны иҟамлацзаап…
Убасҵәҟьа акәхап, адунеи аҭоурых аҿы зынӡа еиԥшу ҩ-аамҭак, ҩ-ҭагылазаашьакгьы шыҟам…
Дырмит Гәлиа агазеҭ «Аԥсны» аҭыжьра напы аиркаанӡа, сара агәра згоит уи азҵаатәы акыраамҭа дшазхәыцхьаз, ахсаалақәа акымкәа-иҩбамкәа ишыҟаиҵахьаз, ишышьҭиххьаз-ишышьҭеиҵахьаз, ишеиҿиршәшәахьаз-ишеиԥишьхьаз… Акьаҿ иҟынӡа дымлаҟәыр шамуазгьы ибеит… ау иҟынӡагь дҩаӡар акәхеит…
Зегь раԥхьаӡагьы азҵаара ықәгылт: аргама иҭрыжьуа газеҭхозу, маӡала иҭрыжьуа газеҭхозу… Аԥсны Жәлар Рсовет аҿы иҟаз аԥсуаа ихы иаирхәо уааны иҟаиҵарызу, дызҿагылоу ракәхарызу…
Усҟан акәым, иара иахьагьы, ихьыԥшым ҳхатә ҳәынҭқарра шҳамоугьы, аинтеллигенциа рганахьала, еиуеиԥшым азанааҭқәа змоу ауаа рганахьала «иҳагуп», «иҳамам», «иҳазхом» ҳәа лассы-лассы иаҳҳәалоит. Ус анакәха, «иҳамоу еидгылароуп, еизыҵәароуп, хҭак еицҭаршәны аус руа иҟалароуп» ҳҳәоит.
Усҟантәи ҳинтеллигенциа нацәкьысла иуԥхьаӡар ауан.
Ус анакәха, Дырмит Гәлиа зҭыжьра напы аиркыз раԥхьаӡатәи ҳаԥсуа газеҭ аҿаԥхьа изҵаатәы хадоуп ҳәа ишьҭаз ҳмилаҭтә интеллигенциеи ҳажәлари реидкылареи реиларҵәареи азҵаатәы акәын.
Иара иахьагьы ҳмилаҭтә газеҭ-заҵә «Аԥсны» аҿаԥхьа иқәгылоу азҵаатәқәа рхада уи ауп.
Ҿырԥштәы-заҵәык.
Иаҳгәалаҳаршәап иаҳгәалаҳаршәарц иаҳҭахым, ҳазмыртәоз-ҳазмыргылоз, амца ҳацразҵоз, ҳажәлар – жәларык раҳасабала рыҟазаареи рыҟамзаареи ахықә аҟынӡа иназгаз Аԥсны Ахада иалхрақәа раан иаахтны иҟалаз аиҿагылара.
Шәара ижәдыруама Егры нырцә – Қырҭтәылан ҳара ҳҿы аиԥшҵәҟьа амца ркны ишыгәаҭеиуаз. Урҭгьы есышьыжь ишеизҵаауаз: «иабанӡанеихьеи, хыла-гәыла еиламлаӡаци» ҳәа. Знызаҵәык иадамхаргьы аԥсуаа еилалеит ҳәа раҳар (Америка Еиду Аштатқәеи НАТО-и усгьы дара ирыдгылон) «аԥсуаа бнауаауп, адемократиа азакәанқәа рыла инхо уаам, апориадок урҭ рҿы ҳара ҳауп иҟазҵарц зыхәҭоу Қырҭтәыла атерриториа излаҵанакуала» ҳәа ижәылон. Нас ҳшеилгашазгьы сеидроу?!
Аха аԥсуаа иаадырԥшит ақырҭцәа рыԥхыӡ иалашәар ирызхамҵаша аҟәыӷара ду: Аԥсны ахадарахьы еиндаҭлоз Сергеи Багаԥшьи Рауль Ҳаџьымбеи блокк аҿы еилаҵәаны – аԥхьатәи – Аԥсны Ахадас, аҩбатәи – уи Ихаҭыԥуаҩыс ҳәа аҭыԥқәа еизшаны алхра ҿыцқәа рахь еицнеит. Ари аҩыза аҟаҵара рылшеит, ажәытәан Кавказ зегь зырхыџхыџуаз Аԥсуа Ҳәынҭқарра аԥҵара зылшаз рыжәлар рбыргцәа рыхшыҩ ианазҵаа, насгьы урҭ ирҳәаз ианықәныҟәа. Изазҵаазгьы иразҵаазгьы аҟәышра ду аадырԥшит. Нас абри еиҳау адемократиа ҳәа иҟои?
Иара адемократиазгьы ажәақәак.
Адемократиа ажәа ахьцәырҵыз Римтәи аимпериа аҟны ауп. Иаанагогьы – ажәлар рымчра ауп.
Агладиаторцәа-атәцәа уаауп ҳәа изымшьоз, аихатә аанда зкәыршаз атеатр ахь инаганы, руаӡәк дҭахаанӡа еизырсуаз, насгьы урҭ агладиаторцәа рхала ракәӡамкәа, Римтәи аимпериа анҭыҵ иҟаз ауаатәыҩса зегьы бнауаауп (варвары) ҳәа зҳәоз, римаа рнаҩсан адунеи иқәынхоз егьырҭ зегьы уаауп ҳәа изымшьоз роуп «Ажәлар рымчра» ҳәа ахьӡҵаны адемократиа цәырызгаз. Адемократиа ацәырҵшьа абас иҟалеит, аха нас адунеиаҿы ажәлар рымчра аиааира азгаҵәҟьоушь? Адемократиа аиааира азгандаз – аҩажәатәи ашәышықәса актәи азыбжазы еиҿыркааз Амилаҭқәа Еидҵоу Реиҿкаара (ООН) ианыԥшрын…
Шәара шәазхәыцхьоу, Амилаҭқәа Еидҵоу Реиҿкаара иаанаго? Адунеи иқәынхо амилаҭқәа зегьы рхаҭарнакцәа еидызкыло аиҿкаара ҳәа ауп. Нас Амилаҭқәа Еидҵоу Реиҿкаараҟны адунеи иқәынхо амилаҭқәа рхаҭарнакцәа зегьы еидкылоума? Мап, уахь инарго, аиҳараӡак Америка Еидҵоу Аштатқәа знацәа зқәыркуа роуп. Знацәа зқәыркуагьы дара ирымҵақьақьоу, ирашьапкуа роуп. Иргәамԥхаз, аҭахызаргьы имилаҭ дузааит, аганахь иаанхоит. Ус акәымзар, ҩынҩажәа миллионҩык инарыцу акәырд жәлар, рыԥсадгьыл еиҩырсса-еихырсса х-ҳәынҭқаррак – Иран, Ҭырқәтәыла, Ирак – рмагәшьхәа иҭацалан иҟалозма? Ус анакәха, адемократиа иашаҵәҟьа иҿырԥшыганы иахьыҟалашаз Амилаҭқәа Еидҵоу Реиҿкаара ахаҭа ауасхыр анышьҭарҵоз ихәахәазаарын, уи ауп зхы изахәаз гәыԥҩык амилаҭқәа рхаҭарнакцәа рымацара ООН изыҩноу, зықьҩыла адунеи иқәынхо егьырҭ амилаҭқәа ааҵраҿы иааныжьны.
Нас абригь демократиоума?
… Ҳаиҭагьежьуеит ҳаԥсуа газеҭ ашҟа.
Ҳгазеҭ «Аԥсны ҟаԥшь» акультуреи абзазареи рыҟәшаҿы литературатә усзуҩыс аусура саналага, мчыбжьыкгьы
аабжьымсыцкәа аҽны агазеҭ ҭзыжьуаз рхыԥхьаӡараҿы сара сыхьӡгьы рҳәеит. Изласгәалашәо ала, раԥхьатәи сыҷаԥшьараан агазеҭ аномер ҭрыжьуан, мамзаргьы ҳредакциа аҩнуҵҟа ишрышьҭаз еиԥш, «иҷаԥшьаҩцәан»: ҳредактор Николаи Басиаҭ-иԥа Киут, уи ицхырааҩыс дыҟан Сандра Ламшьаҵә-иԥа Сангәлиа, хыцқьас – сара.
Агазеҭ аномер ҿыц ҭзыжьуаз аҷаԥшьаҩцәа ҳәа изрышьҭаз азы ҩбаҟа ажәа. Аҷаԥшьара ажәа зыдҳәалоу ачымазаҩ гәаҟ дахьышьҭаз агәыла-азла, ауа-аҭынха зҳәаз иеиԥш уахынла еизаны, идтәаланы изыршоз роуп. Ҳаԥсуа газеҭ-заҵә ачымазаҩ гәаҟ изидыркылаз сыздыруам, амала, аномер ҭзыжьуаз уарла-шәарлоуп акәымзар, усҟан иҟьаҟьаӡа иаадыршон. Адырҩаҽны ашьжьымҭан асааҭ жәба рзы егьырҭ усураҳәа аредакциахь ианаауаз, дара ргазеҭ ҭыжьны, аредакциа индәылҵны рыҩныҟақәа рахь ицон.
… Ахәылбыҽха Николаи Басиаҭ-иԥа дсыԥхьан, атипографиа аҿы ҿыц иаахыхны ихаргалаз зҭыжьра ҳаҿыз агазеҭ «Аԥсны ҟаԥшь» актәи адаҟьа аасиркит. Уаҟа Дырмит Гәлиа иажәеинраала анын.
– Дырмит Иосиф-иԥа дахьынхо удыруама? – дсызҵааит.
– Арҵаҩратә ҵараиурҭа ҳаналгоз Алықьса Нестор-иԥа Џьонуа сҩызаки сареи ҳнеигахьан иара иҿы, – сҳәеит.
– Ус акәзар, ҳгазеҭ абри актәи адаҟьа дазыԥшуп, иажәеинраала ибла ахимгакәа агазеҭ ҳазҭыжьуам, изугароуп, – иҳәеит.
Агазеҭ «Аԥсны ҟаԥшь» аредакциеи Дырмит Иосиф-иԥа дахьынхози дук рыбжьамызт, абырсааҭк исыма снеит.
Зықәра акырӡа инықәсхьаз, анцәа иеиԥш ҳазхәаԥшуаз ҳпатриарх, иҩны абарҵа дықәгыланы дысзыԥшын. Уахь саныҩхала, сас дахьк иеиԥш «бзиала уаабеит» ҳәа дысԥылт. Астол еицарса хәыҷы иадгылаз аҟәардә ахь инацәа неирххан, «ара уаатәа» – иҳәан, иназгаз ҳгазеҭ актәи адаҟьа иманы азал ахь дцарц данынагьыжьы, «Татусиа,
арахь бхал, асас даҳҭоуп» – ҳәа ибжьы наиргеит. Татусиа ҳәа зықәҿиҭыз, Аҟәатәи арҵаҩратә институт аҿы лекторс иҳамаз Татиана Дырмит-иԥҳа лакәын. Ибжьы дазыԥшызшәа ҵаҟантәи аҩбатәи аихагыла ашҟа иҩагаз амардуан ала дыҩхалан, аԥсшәа аасалҳәан, абырсааҭк астол еицарса хәыҷы араса, аџьынџьыхәа, аҩы, ауатка уҳәа рыла илырхиеит.
Дырмит Иосиф-иԥа иажәеинраала зныз ҳгазеҭ адаҟьа иманы дааины астол иадгылаз адес-ҟәардә даннықәтәа, даасҿаԥшын ҿааиҭит:
– Шықәсқәак рнаҩсан Алықьса Аџьапуа уицны иааиз уоуми, усгәалашәоит… Уаанҿас, уаанҿас, уажәы аабыкьа «Алашара» иануҵаз уажәеинраалақәагьы срыԥхьеит… Уцәгьам, уцәгьам, – сирҽхәозу, сирџьозу сзеилымкаауа, ҿааиҭит, – аинститут уалган агазеҭ аҿы аусура уалагама? – ҳәа дсазҵааит.
– Ааи, – сҳәеит сыԥхашьа-ԥхаҵо.
– Папа, ари иӡбахә сара иуасҳәахьан, иугәалашәозар? Зегь раԥхьаӡа ҳаинститут аҿы аԥсуа литературатә кружок еиҿызкааз иоуп, – лҳәеит Татиана Дырмит-иԥҳа лаб днаиҿаԥшын.
– Ааи, ааи, исгәалашәоит… ахынҭаҩынҭарақәагьы ахҟьеит ҳәа сыҟоуп… – иҳәеит.
– Ахынҭаҩынҭараҿы иҟоума, азҵаатәы аобком аҟынӡа инаӡеит, – лҳәеит лара.
– Аԥсуаа иҳаҵанакуа иаармарианы аӡбара ауӡом. Ԥыхьагьы ишыҟаз ус акәын. Уажәы изызҳазгьы уи шәналагылт, – иҳәеит деиԥхьхәыцаауа.
Нас, Татиана Дырмит-иԥҳа аҩы зҭалҭәаз аҵәца ҩышьҭихын, Аԥсынгьы, ҳажәларгьы, ҳлитературагьы, ҳкьыԥхьгьы, аԥсуаа еиҵагылазгьы, саргьы уахь снаԥшьны амыцхә дналамлацәакәа ҵәыцак ала аныҳәаҿа ааникылт, днаҿыхәашәа иун, иаҵәца нықәыргылан, – зажәымҭа шкәакәоуп ҳәа ззырҳәо, ныҳәаҿак аанкылара мацара акәымкәа, ажәрагьы илшозароуп, исылшагәышьом акәымзар, – ҳәагьы нациҵеит.
Саргьы саҵәца кны иара дысныҳәошәа сҟыжәбыжәуа ажәақәак сҳәан, снаҿыхәеит.
Татиана Дырмит-иԥҳа дысхыхәмаруа, аҵәы насылаҵашәа ҿаалҭит:
– Уара аинститут уалгеит, уажәшьҭа ухаҵоуп, арахь уԥхашьа-ԥхаҵо маҳәҵас ухы мҩаԥугоит, ма ус узеиҽырбаша ӡӷабк дҳамахындаз…
– Татусиа, аԥхашьа-ԥхаҵара аԥсуаа иаҳмилаҭ ҟазшьа ҷыдоуп. Уи анаҳцәыӡ – ҳаԥсуарагьы ыӡуеит, – иԥҳа ихы налықәкны ҿааиҭит, нас сара сахь даахьаҳәын, – аредакциаҿы шаҟаҩы агазеҭ аҭыжьра шәнапы алакузеи, – ҳәа дсазҵааит. Шаҟаҩ аус руҵәҟьоз макьаназ ишысзымдыруазгьы – «ҩажәижәаҩык раҟара ҳаҟоуп», – сҳәеит, инықәырԥшшәа.
– Ҳара хҩык ҳакәын иҟаз, – иҳәан, дзыԥхьаз агазеҭ аасиркит.
Аԥхашьара ҳмилаҭ ирҟазшьа ҷыдоуп ҳәа шиҳәазгьы, амыцхә ԥхашьара қьар алан иҟам. Изхысҳәаауа, агазеҭ «Аԥсны» актәи аномер анҭижьуаз атәы дшалацәажәоз еилыскааит, аха «егьырҭ аҩыџьа зусҭцәадаз» ҳәа сахьимазҵааз иахьагьы игәнызгоит.
