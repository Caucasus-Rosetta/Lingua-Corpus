Чаҵә Чагә еицырдыруаз жәлартә сатирикын, лафҳәаҩ дуун, жәабжьҳәаҩын, жәытә ҭоурых-ҳәаҩын, аиаша иашьҭаз уаҩын, Аԥсни аԥсуареи зыгәҭыхаз иакәын, быжь бызшәак идыруан.
«Чаҵә Чагә ихҭысқәа» – иара изкны жәлар ирҳәаз, иахьагьы еиҭарҳәо ажәабжьқәеи, анекдотқәеи, аиҭаҳәахәҭақәеи реизга шәҟәуп. Урҭ анҵаны еизган 1954 – 2005 шықәсқәа рыҩнуҵҟа. Хаз шәҟәны раԥхьа иҭыжьын 1983 шықәсазы, нас урысшәала, 1990 шықәсазыҳәан. Ари аиҭа-ҭыжьроуп, иацлақәазгьы маҷым, урҭ рыӡбахә ашәҟәы анҵәамҭан иара Чагәи уи ихҭысқәеи рыхцәажәараҿ иҳәоуп, дара зҳәамҭақәоугьы рыхьӡынҵа, акомментари аҟны иарбоуп.
Чаҵә Чагә изкны ирҳәо, абра иану ажәабжьқәа ирыԥхьо дааԥсаны дыҟазаргь, иԥсы идыршьоит, аччара шыхәшәу, уаҩ иқәра ишацнаҵо здыруа рзы, иззымдыруа рзгьы, ибзиоуп.
Аԥсшәа быжьџьараны иҭаӡуп, уи амаӡа ззаанартуа амҵәыжәҩа иоуеит.
Ажәала
Аҵыхәтәантәи аурыс ҳәынҭқар Николаи иуа апринц Ольденбургски Гагра дынхон. Абра уи ихазы иргылеит зеиԥшҭам ахан ду. Ахан ҿыц даныҩналоз ачара ду иуит. Абрахь ачарахь уи иааиԥхьеит аурыс малуаа, акыр зкыз аԥсуа ҭауад-аамсҭацәа, иара убас ажәлар рҿы унеишь-уааишь ҳәа зарҳәоз аӡәык-ҩыџьак анхацәагьы. Апрынц иҭахын аԥсуаагь ҳаҭыр иқәырҵалар, бзиа дырбалар.
Зны уск аҵыхәала Чаҵә Чагә апрынц Ольденбургски иҟны днеит. Ачара аҿҳәара ааигәаӡахахьан. Ачара усқәа еиладырхаз апрынц Чагә ишахәҭаз еиԥш дидимкылеит, уимоу, дзызнеиз аус аҵыхәанӡагьы дазымӡырҩит. Чагә иажәа цқьа далгаанӡа, апрынц имаҵуҩы дааиԥхьан аҽуардын хьча ишҟа ддәықәиҵеит ҽуардынла лассы дысзааиааит, џьаранӡа цатәыс исымоуп ҳәа.
Чагә ари аҩыза аниба, апрынц бзиала ҳәа наиеиҳәан, дласны ишьҭахьҟа иҿынеихеит. Ҵаҟа дахьнылбааз, Ольденбургски иаҳҭынра ахкаара аҭаларҭа иаҿаз агәашә дуқәа инарҭалан, хыхь аҳҭынрахьы ихаларц зҿыҩазхоз аҽуардын днадгылеит.
Чагә аҽуардын ашьҭахьтәи атәарҭаҿы ишьамхы еиқәыршәны дынҭатәан, ухынҳәны уцала ҳәа наидиҵеит. Афаетонхьчагьы иааирҵәиин Гәдоуҭа шыҟаз рхы рханы амҩа инықәлеит. Чагә аԥша ашәшәыҳәа исуа, иҭаҭынжәга даҿыхо Гәдоуҭа иабхәа а-Ӷыблеи дахьынхоз данааи: «Абра уаангыл, сааит!» – иҳәан, афаетон дналбааит.
Гәыҩбарак иоузар акәхап, афаетонхьча Чагә ихы наиқәикын:
– Апрынц имаҵуҩы џьара цатәуп иҳәеит, аха иахьцатәыз имҳәаӡеит, абрахь акәызма апрынц ихаҭа сааишьҭырц ахьиҭахыз? – иҳәан, дҵааит.
– Уи арахь даарц иҭахӡамызт, – иҳәеит Чагә. – Са сакәын изҭахыз!
– Ҳаи, ус акәзар, апрынц уажәыгь дысзыԥшны агәашә аҟны дыҟазар акәхап!.. Ҳаи, рацәа сыӡит!.. – иҳәеит афаетонхьча.
– Ушаҟәыҵра, – иҳәеит Чаҵә Чагә. – Атәыла бгама баша нхаҩык зны заҵәык апрынц иҽуардын даланыҟәазар! Уара упрынц ҳара ҳҵасқәа бзианы идыруеит. Иҩны, харантә, Очамчырантә асас данаа, ибзианы дидикылеит, иахьуҭаху лассы унанагап ҳәа, аҽуардын ииҭеит. Изхысҳәаауа, абас еиԥш сидикылеит. Уаныхынҳәлак, машәыр ҟамҵакәа дганы дынсыжьит, иҭабуп ҳәа иҳәеит ҳәа сызиаҳәа.
Аурыс ҳәынҭқар Алықьсандр III иԥҳәыси иԥа Николаи II иманы Аԥсны, Ԥсырӡха, Афон Ҿыц ҳәа хьӡыс изырҭаз ашҟа дааит. Абраҟа ахәаҿы инхоз иуацәак рҟны сасра дыҟан Чаҵә Чагәгьы. Уи агаҟа дахьналбааз, аҳәынҭқар иԥылоз ауаа дуқәа дҩарыдгылт. Ара иҟан аԥааҩцәа реиҳабацәа, иара убас аҭауад қәыԥш Гьаргь Чачбагьы. Уи ибзианы дидыруан Аԥсны иахьабалакь зыӡбахә неҩхьаз Чаҵә Чагә. Уажәы ара даниба, аҳәынҭқар иахьиԥылоз уҽҳалархә ҳәа днеиԥхьеит.
Аҳәынҭқар, уи иҭаацәа, нас иара иԥылоз зегьы хыхь зыргылара иаҿыз аԥааҩцәа рхан ашҟа рҿынархеит. Уа иааигәан, рацәак бжьамызт азы излахалоз амҩа уарҳалла ихҟьаны ирзыҟарҵеит. Ианхала, рацәак инымхакәа, рышьҭахьҟа илбааит.
Аҳәынҭқар иԥҳәыс Чагә ԥсуа маҭәала деилаҳәаны, дӷьазӷьазуа данылба, абри дызусҭада ҳәа Гьаргь Чачба диазҵааит. Ари Аԥсны анҭыҵгьы зыӡбахә неҩхьоу алафҳәаҩ ду, ажәабжьҳәаҩ, аурысшәагь здыруа Чагә Чаҵәба шиакәыз анлеиҳәа, аҳәынҭқар ԥҳәыс, илаҳаз лгәы иахәан, лхаҵа иалҳәеит.
Ас заҳаз аҳәынҭқар Чагә дааиԥхьан, ихшыҩҵарра ԥишәараз:
– Иуҭахызар ачын ду усҭап, абра Афон Ҿыц аԥааҩцәа рҟны уанааилакь, абас ауарҳалқәа узкаршәны иуԥылартә еиԥш, иахуҳәаауазеи? – иҳәан, диазҵааит.
– Иҭабуп, уххь згеит, аха ус аҟаҵара иаԥсам… Аԥааҩцәа ақәшаҳаҭымхар ҳәа сшәоит, – иҳәеит Чагә.
– Избан?! – дҵааит иџьашьаны аурыс ҳәынҭқар.
– Избанзар, сара уаҩ ӷарк соуп, ара сааицыԥхьаӡа аԥааҩцәа ауарҳалқәа каршәны ачеиџьыка сзыҟарҵо иалагар, лассы-ласс ааира самхалагоит. Ус лассы-ласс ааира салагар, ари ҳихәом, ачын ду зышәҭаз ҳуарҳалқәа ирхеит ҳәа шәышҟа инеины сзашшра иалагоит. Убри аҟынтә, уххь згеит, исымх, исықәнагом сара убри аҩыза ачын ду, еиҳа еиӷьуп, саԥсуа нхаҩны сшыҟоу сыҟазааит!
Чаҵә Чагә Џьгьарда ақыҭан ачара иаҳәан. Аҽны абра еизеит асасцәа дахьқәа – абжьуаа рыҟны унеишь-уааишь ҳәа зарҳәоз анхацәа нагақәа, ҭауад-аамсҭцәа.
Ачараҿы аҭамада акымкәа-ҩбамкәа еишьҭаргыланы жәа-ҵәыцак дрыхныҳәан ианижә, ивараҿ итәаз Чаҵә Чагә ииҭеит. Чагәгьы урҭ ажәаба анижә, иааигәа итәаз аҭауад Гәылрыԥшь-иԥа ишҟа диасит, жәҩахырла ицон.
– Кыр рықәуҵама, Чагә, арҭ аҵәцақәа, мамзаргь ус баша исуҭоу? – дҵааит аҭауад. Усҟантәи аамҭазы абас ачарақәа рыҟны анхаҩы иижәыз иаҵәцақәа ҭауадк ииҭозар, ақәҵа ҟаиҵар акәын. Ақәҵа ҳәа иҟарҵоз, шамахамзар, рахәҭиаан: аҽыкәаша, аԥсаса, ашьамаҟа бзиа уҳәа убас егьырҭгьы. Чагәгьы иҟаиҵаран дыҟааз, аҭауад ас аниҳәа:
– Абарҭ аҵәцақәа ирықәсҵоит зеиԥш уаҩы имбац акамбашьхьа бзиа! – иҳәеит.
– Ҳоҳ, убри аҩыза арахәҭиаа бзиа уара ианусҭа, уаҳаҭыр аҟынтә, ҽнакгьы иудмырхалакәа ауаа нашьҭны изгоит! –
дгәырӷьаҵәа даацәажәеит, Чагә игәырҩа дагозшәа, аҭауад ԥсыцәгьа.
Адырҩаҽны Чагә изымдыруаз шьоукы иашҭа иааҭалеит. Урҭ аҭауад Гәылрыԥшьиԥа акамбашьхьаз инаишьҭзаап.
– Сара сажәа ажәоуп, – иҳәеит Чагә. – Аха раԥхьа шәааи аҩныҟа, астол ахь, нас шәыззааизгьы жәгап…
Кранырфа-краныржә ашьҭахь, Чагә асасцәа днара-ԥгылан иҿынеихеит. Аҩны иахьааваҵәиз адәҳәыԥш ыҟан, убраҟа ҳәаса дук ашьаҭа ашаха акәыршан ҵәыгәагә дук иадҿаҳәалан.
– Абар скамбашьхьа ахьыҟоу! – иҳәеит Чагә.
– Ишԥа, уара, аҩы уашьума?! – иџьаршьеит асасцәа, рыгәгьы иалсит. Ари иаабац ҳәасоуп, џьаракыр иуцәцар ҳәа ушәома, аҵәыгәагә ыҵаҵан иадҿаҳәало! Анцәа иныс, ас ҟазҵаз уара ииашаҵәҟьаны аҩы ушашьыз!
– Ҳаи, шәара еснагь анцәа ԥыла зиҭалаша, аԥсуа қәра ду нызҵша сысасцәа!– иҽырхықәҵаны ҿааиҭит Чаҵә Чагә. – Иабажәбахьоу абри аҩыза аҳәаса бзиа! Дарбану абри аҩыза ахазына камбашьыжәк азын иузҭо? Ԥҳәы асҭом, ԥшы асҭом, арахь есышықәса ршык ҳәа снаржәуеит, кәахак ҳәа сҿанаҵоит, аха уи еиԥшу Аԥсны иузыԥшаарым! Уи амацара аума, изакәытә уарениоузеи иалҵуа – ҭаацәак ҳаилнаҳәоит! Мап, аҭауад иаабац акамбашьхьажә шԥаисҭо, абри аҩыза гәык-ԥсыкала исҭоит! Зеиԥш ҟамлац ҳәоуп саргьы ишиасҳәа. Ашаха аанкыланы шәырахәҭиаа жәга! Ус сҳәеит ҳәа, ишышәҭаху: шәҭахызар – ижәга, шәҭахымзар – иҟаз. Сара исусу сажәа анагӡароуп!
Ҽнак зны уск аҵыхәала Чаҵә Чагә Маршьан Дырмит иҩны днеит. Дырмит Чагә иӡбахә акырынтә иаҳахьан, убри аҟынтә дихыхәмарны лафк илихырц иӡбит.
Маҷк аабжьысхьан еиԥш, асас астол ашҟа днарԥхьеит, Дырмитгьы днеины днаидтәалеит. Ус Чагә иааган иааимҵадыргылеит џьам гәаҩа дук азна ахырҵәы, амҳаҵә аҭыԥан ачымсҟәыл хыршәланы.
Дырмити иҭаацәеи Чагә ииҳәарызеишь, иҟаиҵарызеишь ҳәа, ицәыҵаччар цәгьа ирымбо, изыԥшуан.
– Сара исыздырӡомызт, Дырмит, аҭауадцәа абриаҟара ажьы мыцхә дзыркуаз, – иҳәеит Чагә, зыхәда хырчаа иаԥхьа итәаз аҭауад дԥышәырччо днеизыԥшын. – Иҟалазеи ҳәа сыҟахын, егьи, аус зуа анхацәа дара ракәушәа, абас чамсҟәылла акрырфозаап! Сара сакәзар, ачамсҟәылқәа рҭыԥан амҳаҵә хәыҷқәа ракәын ирысҭоз, убарҭ рыла ирфалааит!..
Ари заҳаз аҭауад шәпа-жәпа ду Дырмитгьы даамхаччеит, иаҳаз игәы иамыхәазаргьы, дымгәаазшәа ҟаиҵеит, избанзар иара иакәын Чагә алаф илзхырц иалагаз.
Алма Ачба еицырдыруаз ҭауад гызмалын. Ҽнак зны абра Чаҵә Чагә дахьнеиз Алма ус иҳәеит:
– Қыжә жьык афара сгәаԥхоит, Чагә, иԥшааны исзааугондаз, уареи сареи ҳаидтәаланы иҳамфарыз!
– Уара иугәаԥхаз анагӡара сара акрахсырҵуама, аха сҽы ааԥсаны иҟоуп, уи уақәтәаны уажәы акгьы узашьҭалом, – иҳәеит Чагә аҭакс.
– Ибзиоуп, уҽы ус иааԥсазар, ара иҟаз. Ухынҳәаанӡа краҿарҵап, крадыржәып, аԥсы адыршьап, уара са сҽқәа иреиӷьу унацәа зқәукуа акы кәадырны иурҭоит, ақыжә уашьҭал. Амала абжьуаа рыҟны иреиӷьу ззырҳәаша ԥшаа. Ара сыҩны усасуп егьа умҳәан, иреиӷьу сасуп… Уара узоуп саргьы изысҭаху... – иҳәеит Алма.
…Чагә Алма иҽқәа иреиӷьыз дақәтәаны аҳҭынра ашҭа дынҭҟьеит. Мчыбжьыкгьы ихабар рымбаӡеит.
Абри аамҭала Чагә аҭауад иҽы дақәтәаны иҭынхацәа аӡәырҩы рбаразы дрылсит, ишыҟаз-ишаныз еиликааит, нас Гәыԥ Аԥсҭа игылаз Алма ихьшьцәа рыҟны дынкылсит.
– Алма сас дахьк диҭоуп, ҳаҭыргьы дуны иқәиҵарц иҭахуп. Уцаны иреиӷьу қыжәк рымхны иаага ҳәа сааишьҭит, сахьнеиз, ихашәымҵозар, аа, иҽгьы сахьақәтәоу! – иҳәеит Чагә.
Ахьшьцәа, ари аҩыза анраҳа, иҩалаԥшны иреиӷьыз қыжәк ирҭеит. Рыҭауад ду ус аниҭахха, дара уаҳа иҟарҵаран иҟааз.
Амра ҵлак ашәара иҩхалон еиԥш, абжьымш рыҽны, Чагә иқыжә иҽыхәда иқәкны Алма иашҭа дынҭалеит.
– …Абжьуаа зегьы сырхысит, аҵыхәтәан зегь реиҳа ажьы змаз ақыжә бзиа сақәшәеит! Изтәуи, измысхызи ара иабаҭаху. Аус злоу, иугәаԥхаз ҟасҵеит, нхаҩык иаҳасаб ала, суал насыгӡеит, – иҳәеит Чагә.
– Ақыжә замана уԥшаазаап, абжьуаа рыҟны моу, Аԥсны зегьы уахысыргьы ас ажьы змоу умԥыхьамшәар ҟалап!– иҳәеит Алмагьы игәы иаахәаны, Чагә иааигаз «аҳамҭа» илаԥш аҟәымго. – Изтәу, измухыз, ишимухыз абаҳҭаху, иара ара иҟазааит!
Ахәылԥаз амра аҭашәамҭаз изхара қыжә жьы ыфаны, аҭауад иҳардан ҩы ала иқьаф ӷәӷәала иҟаҵаны, иара аҭауад ихаҭа ихы изымдыруа аҩы даршьны, зыԥсы зшьахьаз иҽы дҩақәтәан, аҳҭны ашҭа цәӷәыхаа ашьҭақәа ланҵаны, дцеит Чаҵә Чагә.
Мышқәак аабжьысхьан, Алма Гәыԥ Аԥсҭаҟа ихьшьцәа рахь дцеит. Уа дахьнеиз еиликааит Чагәи иареи еицырфаз ақыжә иара ихаҭа итәы шакәыз.
Аҭауад Алма Ачба чара кьаҿк иман. Уи абрахь иааиԥхьеит Чаҵә Чагә иеиԥш унеишь-уааишь ҳәа зарҳәоз егьырҭ
анхацәагьы. Алма ас зыҟаиҵаз уи ҭауад-аамсҭа реиԥш анхацәагь ҳаҭыр рықәиҵоит ҳәа рҳәарц азоуп. Аҭауад – жәытәӡала ҭҳаӷәадад акәын, нас – ҭҳаӷәад.
Иандыртәа, аныҳәаҿақәа ахьныркылоз, Алма Чагә дныҳәауа, аҵәца шьҭыхны ус иҳәеит:
– Сара ҭауад-аамысҭеи нхаҩи ҳәа еилысхуам. Абзиа – дыбзиоуп. Иахьа абра дыҟоуп Чаҵә Чагә, иныҳәаҿа ныскылоит. – Нас Чагә иахь ихы наирхан: – Агәабзиареи амазареи анцәа иуиҭалааит! Аԥсны иқәынхо зегьы реиҳа амал уоуааит!..
– Уаа иҭабуп, Алма, амазара мап ацәыскратәы, аха сшәоит, усҟан… – Чагә иажәа неимыгӡеит.
– Усҟан узыцәшәо закәыз? – изеилымкааит Алма.
– Амазара ду соур, сӷьычҩы духар ҳәа сшәоит, – иҳәеит Чагә.
Ари зегьы арччеит, иара аҭауадгьы дналаҵан. Аха нас:
– Избан узӷьычыҩхо?! – дҵааит Алма.
– Аиеиҵәҟьа?!
– Избан иара?! – иҵааит егьырҭгьы.
– Саб ԥсаҭа шкәакәа, Абрагь, иҳәон зегь реиҳа ибеиоу, зегь реиҳа дӷьычҩуп ҳәа, – иҳәеит Чагә ирлафны. – Убри ауп сзыцәшәоугьы...
Итәаз амалуаа аӡәгьы игәамԥхазаргьы, ирындмырԥшит. Алаф азы астол аҟны игәаауа ажәладақәа роуп, иаԥсуарам азы.
Тамшь акәу сгәалашәом инхоз аҭауад Хабыгә Ачба зчеиџьыка бзиаз уаҩын, аха ацәаҩа бааԥсқәа иман. Уск аҵыхәала абри ишҟа анеира иқәшәеит Чаҵә Чагә.
Аишәа бзиа издырхиеит: акәац ӡны, ижәны, акәтыжь, аҳардан ҩы уҳәа иарбаныз иҟамыз.
Акрыфара ҳәа ианаатәа, Чагә иаԥхьа иқәгылаз асаан ижәыз жьыхәҭа бзиак аанихит, аха излаԥиҟоз ҳәызба имамызт. Ҟамала усгьы иԥырҟом.
Аҭауад Ачба ус ҵасс имазаап: ҳәызба зыҟәнымыз асас, акәац имҵхны аҟәыд имҵаиргылон. Убас изиуит Чагәгьы.
Чагә иҟәыд даахан ҿаҵақәак ифеит. Нас иаҵәца ҩышьҭихын, иҩхҭәаланы:
– Сгәы иалсгәышьеит, Хабыгә, узыниаз агәаҟра… – иҳәан, ижәит.
– Ари иаанагоузеи, Чагә?! Анцәа имҭала аҩны зегьы ҳаибгоуп!.. – иџьеишьеит аҭауад.
– Анцәа иџьшьоуп, ус акәзар! – ирхықәҵаны аҭак наииҭеит Чагә. – Ҳаԥсуа ҵасла, акәац аҭыԥан аҟәыд ахьумҵадыргыло аиныхраҿ ауп. Акәац сымҵхны аҟәыд ансымҵадыргыла, рыцҳарак ҟаланы аиныхраҿ сыҟоушәа збан, уи ауп изхысҭәалазгьы… Аиныхраҿ, ишудыруа еиԥш, ихумҭәалар ҵасым…
Абас Чагә Хабыгә аҭак изыҟаиҵеит.
Аҭауад Мырзаҟан Ачба Егрҭа дынхон. Уи анхаҩы Чаҵә Чагә иӡбахә ас ибзианы ианиаҳа, дааԥхьан лафла даҵаирхарц игәы иҭеикит.
Аҭауад уиҭахуп анырҳәа, Чагә дааит…
– Ажьҭаацәа сқәаҵа иҵоуп, аха рыцҳарас иҟалаз руаӡәк дахьықәлаз ишаха кьаҿцәахеит, изылаӡом, иҟоуҵалакгьы иаԥысшьыша ԥшааны исзааугароуп! – иҳәеит аҭауад, ишьамхы еиқәыршәны дахьтәаз.
– Ибзиоуп, уи уадаҩым… – аҭак ныҟаиҵеит Чагәгьы.
– Аха, умбои, ашаха ԥслымӡтәуп, уара иаауго аԥшьтәгьы ԥслымӡтәызароуп, – иҳәахт мырзаҟан гызмал. – Уара удагьы уаҩы изаагом... – ҳәа усгьы нациҵеит.
– Ибзиоуп, – иҳәеит Чагә, дааиԥхьхәыцаан. – Амала уи аҵла снаҵаԥшыроуп, икьаҿхаз аԥслымӡ шаха збароуп, ушьҭан заҟа ацҵатәу здыррацы. исшәап, иззап, уаҵәы ашьжьымҭан ирмазеины ара иусырбап!
Абас Мырзаҟан даҵахеит.
Чаҵә Чагә аеҳәа имамызт азы иҟаиҵарц иҭаххеит. Ианыҟасҵах, ачамҳаҵла иалсхып иӡбын, Ачамчыра ҳәа иахьашьҭаз, Аҳалӡга амшын иахьалало аҩадахьала иҟаз ачамҳа еилачырахь ихы наирхеит. Ачамҳақәа Аӡеиқәа аԥшаҳәаҿгьы иуԥылон.
Дышнеиуаз, Аҳалӡга ахықәанҵәҟьа чамҳа ҟаимаҭк, аеҳәагьы алҵуа, илаԥш наахеит. «Ачамчыранӡа сызцом, уатәи ачамҳақәа шьҭа иқәӡаауеит, иҟазааит», – иҳәан, иибаз ԥҟаны, ирыцқьаны аҭыцәаара далагеит.
Адырҩаҽны зыбжа ҭыцәааны инижьыз иеҳәаҿы дааизар, иабаҟоу, ауха ашьха ақәа ӷәӷәа аузаап, Аҳалӡга хыҵны иагахьан.
Издыруда џьаракыр ихықәнажьлан избозар ҳәа такәы дцахьан еиԥш, данынаԥш, изымдыруаз аӡәы иеиҳәа дадтәаланы аҳаҳаираҳәа гәамжьаҵәла аҭыцәаара даҿуп.
– Ари са стәоуп, – иҳәеит Чагә, – Аҳалӡга иаган абрахь ихықәнажьлеит.
– Уара иутәын… Уажәы са исыԥшааит, аӡы иамсхит, иахьантәи ашаракгьы аҭыцәаара саҿуп, уусс иалоузеи шьҭа?! – аҭак ныҟеиҵеит аҭыцәаара иаҿыз. Уи Еснаҭ захьӡыз уаҩ беиа каҷбеик иакәын.
Ажәакала, аеҳәа еимакхеит.
Еснаҭ дҩықәлан очамчыра дцан, иидыруаз ӡбаҩык аус иуан, Чагә ҳәа гәыԥтәык сиеҳәа сымеикит ҳәа дашшит, аусгьы ҟалартә иҟаиҵеит.
Рацәак мырҵыкәа Чагәгьы Еснаҭгьы Очамчыраҟа аӡбаҩ дрыԥхьеит – аус еилдыргон.
– Аеҳәа сара истәуп, избанзар Чагә аӡы ицәагеит, сара избан иамсхит! – иҳәеит Еснаҭ аӡбаҩ ишҟа. Аусгьы абриала ирӡбарц ргәы ишҭаз, аҵыхәтәантәи ажәак сҭахуп ҳәа, Чагә дҩагылан, аӡбаҩ ихы наиқәкны:
– Уххь згеит, аӡбаҩ, зҵаарак сымоуп, аҭак узыҟаҵар, нас сара аҵыхәтәантәи сажәа сҳәоит, – иҳәеит.
– Ахазына, усазҵаа! Зҵаарас иаауҭаху зҭак сзыҟамҵо ҳәа акгьы ыҟам! – дааҽхәеит аӡбаҩ, шьоукы-шьоук ӡбаҩцәақәак ишырдырло еиԥш.
– Ус акәзар, уххь згеит, аӡбаҩ, исаҳәа: аӡиас хыҵны уԥҳәыс дагеит, иаҳҳәап, ажәа аҟынтә. Аӡәы дамихит. Аҩныҟа дугоу, дамызхыз дизынужьуоу?! Дызтәхода? Иара иакәу, уара уакәу?
Аӡбарҭаҿ еизаз ауаа ааибарччеит, аӡбаҩгьы, ииҳәаша дақәымшәо, аҭак ныҟеиҵеит:
– Еилкаауп, сара дыстәуп, иара дышԥеитәу?!
– Ус акәзар, уххь згеит, сиеҳәагьы сара изгоит! Уԥҳәыс уара дутәызар, сиеҳәагьы сара истәуп! – иҳәеит Чагә.
Абас Чагә иеҳәа рымихит.
– Иабыкәу, дад, абра ашьалкасқәа ахьырҭиуа адәқьан ахьыҟоу? Сеимдан – избом, арахь маҷкгьы сыццакуеит… – иҳәан, Очамчыра аӡбаҩ дахьтәаз ашә ихы ныҩнакны дҵааит Чаҵә Чагә. Аӡбаҩ ишә амҩаду авсны ицон.
– Исыздыруам, сара схәаахәҭыҩӡам, сыӡбаҩуп! Акасқәа ахьырҭиуа сара издыруеит ҳәа угәы изаанагеи?!. – ихжәаны даацәажәеит уа итәаз ачынуаҩ-аӡбаҩ, ахаҵгылара усгьы иҽазимкит. Ари зуаҩхжәарала аӡәырҩы ирдыруаз ӡбаҩ-ҵарҭышагаҩын.
– Абра сшавсуаз уанызба, хәаахәҭҩык сихҩашьалан суазҵаан... Ахәаахәҭыҩцәа дара-дара еибадыруеит усгьы… Ҳаи, анцәа ишәиааит, заҟа ахәаахәҭҩы уиеиԥшузеи!.. – иҳәеит Чагә аҭакс.
Очамчыра инхоз аҭуџьар беиа Мысҭаф имаз-ихӡыз зегьы, ашәи ақәшәазшәа, илықәблаа ицеит.
Аҭуџьар игәы ԥжәо, ихы ԥжәо даанхеит. Наҟ-наҟ ишыҟаиҵашаз дазхәыцуа, итәы зқәу игәаларшәо дышнеиуаз, ихатәы крыфарҭаҿы зны уалла ҳәа Џьарнас захьӡыз нхаҩык хә-кәтаӷьк шиҿеиҵахьаз ааигәалашәеит.
– Арҭ ахәкәтаӷьк уи аахыс исымазар, ҩышә кәты рхылҵхьазаарын! – иааиԥхьаӡеит акаҷбеи-блы. Нас Џьарнас дахьынхозгьы идыруазаарын, ауаҩы диниҵеит, абас ауп, абриаҟара стәы сиҭааит, мамзар, аус дасҭоит ҳәа.
Џьарнас акәытқәа изанын, аха ҩышә изҭодаз, мап икит.
Очамчыра итәаз аӡбаҩи Мысҭафи еибадыруазаарын, иааицәажәан, ҩышә кәты Мысҭаф иоуратәы, убри ахьтә абжа ԥараны иара аӡбаҩ иго иҟаларатәы аусқәа шьҭырхит. Аха ари Џьарнас акры идыруама, ас ҟалап ҳәа игәгьы иаанагома.
Рацәак мырҵыкәа Џьарнас аӡбарҭахь иԥхьан иусқәа зеиԥшраз, иқәыз ауал заҟа анаӡын ҟанаҵаз, ишшәатәу уҳәа зегьы иарҳәеит.
Џьарнас иҟаиҵара изымдыруа дхынҳәит. Ихы кны дхәыцуа дыштәаз Чагә данааигәалашәа, инықәыршәны дцан иҟаз зегьы иеиҳәеит
– Сара сузықәгылоит дукатс, хьчаҩыс, – иҳәеит Чагә.
Аусӡбара аҽны аӡбаҩ убас имҩаԥигон, аҭуџьар итәы иагартә еиԥш. Ишьҭадаз ақыҭа нхаҩ – ҩышә кәты наган иқәырҵон.
Аҵыхәтәан Чагә ажәа иган Мысҭаф иахь ус днаҵааит:
– Ишуҳәара, уххь згеит, акәтаӷьқәа ус ижәны акәу, ихырпыҟҟаланы акәу ишиҿоуҵа? Мамзаргьы ажәра рыгзу?
– Ажәра шԥарыгыз, зынӡа ибзиаӡаны ижәын!
– Нас ус акәзар, сара иахьынӡаздыруа, ижәу акәтаӷьқәа акәҷар рхылҵуам, Џьарнас ҩышә кәты зишәарызеи?!
– Ус акәым, исҿыҵашәеит, акәтаӷьқәа мжәӡакәа ауп ишисҭа, ишаӡаз ифеит! – дааҳәит аҭуџьар.
Чагә аӡбаҩ ихы наиқәикын:
– Мысҭаф иашшыԥхьыӡ мап ацәкны, ахараԥса иршәатәуп. Раԥхьа акәтаӷьқәа зжәит иҳәеит, нас дааҳәын иаӡан иҳәеит. Азин изҭада икрыфарҭаҿы крызфарц инеиз акәтаӷь аӡа иҿаҵара? Ахәаахәҭра аԥҟарақәа еилеигеит, ахараԥса иқәҵатәуп!!.
Еизаны итәаз ауаа ааибарччеит. аӡбаҩгьы ҽырчча ныҟаиҵан ус иҳәеит:
– Ибзиоуп нас, Џьарнас иифаз ахәкәтаӷьк ишифаз еиԥш изтәу изирхынҳәааит, сара абриала аус асыркуеит.
Адунеи иқәу ауаа зегьы абзиақәеи ацәгьақәеи ҳәа ишоит. Аха иҟахуп зыцәгьеи зыбзиеи еиҟароу ҳәагьы. Абас иҟаз дреиуан Лыҟә ҳәа Чагә иидыруаз аӡәы. Уи Аҟәа аӡбарҭа аҟны маҵура шьахәк дахадыргылазаап.
Чагә аҟәа дыҟан, ари аниаҳа, дызбап игәахәын, дныдгылеит.
– Уаазцазеи? – дҵааит Лыҟә.
– Узбарацы, – иҳәеит Чагә.
– Сбара сыздырцәом, аха џьара акы уамыргәаҟуа уҟам, убри азы акәхап узаазгьы… – даацәажәеит амаҵура зырҭаз.
– Ҟоҳ, ишԥоуҳәоу, Лыҟәхеит, узбарц смаакәа, уздыруаз шьоукы деилаԥсеит ҳәа сарҳәан сааитеи! – иҳәеит Чагә, дындәылҵынгьы дцеит.
Ԥхны шоура мшык азы акәын. Чагә Аҳалӡга ахықәала амҩаду даныланы аҩныҟа дцон. Днаԥшызар, амҩаду зыҵгаз ачамҳа ашәшьыраҿы аӡә дыхәхәаӡа игәы ҩарханы дшышьҭаз илаԥш наиаахеит. «Дыцәоу, дыршьу?!.» – игәы иааҭиҳәаан, днеин днеихагылт.
Аҵла дыҵаиан дыцәан еицырдыруаз абаҩдан, аашьаҩ Маач ҳәа аӡәы. Уи аҵла амахәқәа иркылԥханы иҿаԥхоз амырхәага хьаасгьы имкыкәа, иԥынҵа ду иахаабыцуаз амҵқәа зынӡагьы имбаӡо, ихы хаҳә ҟьаԥсак иқәҵаны акәын дшыцәаз.
– Маач уоума?!. – ибжьы ааиргеит Чагә, аха ицәаз дмааԥшит.
– О, Маач, уааԥшы!.. – ибжьы еиҭанаиқәиргеит Чагә, аха Маач дааԥшуамызт.
Маач иаарԥшра шуадаҩыз здыруаз Чагә ихылԥа ааихихын, аԥсраҿы еиԥш ихы даасуа, ибжьы рдуны ишьҭаз иҵәуара далагеит.
Чагә ибжьы гәаҩа Маач ихәдабжьы аҵанарӡын, Маачгьы ацәа даалҵны, дгәааны Чагә дизыԥшуа, ҿааиҭит:
– Иууазеи, уара, Чагә, уеилагама?! Сыԥсы шҭоу умбаӡои?!
– Ҟоҳ!.. Уԥсы ҭоума, рыцҳа?! Ҳаи, анцәа иара иџьшьоуп! Абрагьцәа уршьыз џьысшьан… – иҽеиуатәны даацәажәеит Чагә. Нас ус нациҵеит: – Ухала заҵәык угәы ҩарха, арашәараамҭа ҟаимаҭха, абра ар рымҩан аҵла амҵан ушышьҭаз анызба, Анцәа иумҳәан,аха аӡәы уишьыз џьысшьан...
Хакәыцә даамысҭан. Уи иаҟара иауз ауаҩы иԥшаара уадаҩын. Убри акәын бзиарас ҳәа дызлаҟаӡазгьы. Ҽырхықәымҵак, уаҩ хжәак иакәын. «Хжәа» ҳәа иныҵакны анхацәа изырҳәон.
Хакәыцә данԥсы, аамсҭараҿы ишаԥыз еиԥш, аиныхра ду ҟарҵеит.
Аԥсыжра аҽны инеиуаз-иааиуаз рзы Чагә еилыргаҩыс ддыргылеит. Уи игәыла Ԥлыи Шьханыҟәа бӷакҩын. Еимҟьарак инақәыршәаны Шьханыҟәа, Чагә илаба кны дахьгылаз днаидгылан, даахәыҭхәыҭит:
– Усоуп, аха... – иҳәеит Чагәгьы.
– Ус акәзар, иахәҭоу акгьы ҳәатәӡами?
– Изҳәода?..
– Уара!
– Хәҷык иԥшӡамхар ҟалап, аха… – дааиԥхьхәыцит Чагә. Нас Шьханыҟәа илымҳа дынҭахәыҭхәыҭит. Шьханыҟәагьы ихы ааирҵысын, аҵәуацәа аазыдгылаз истол ахь иҿынеихеит. Урҭ хәҩык ыҟан. Убарҭ ирышьҭагыланы аҵәуаҩцәа рацәаҩны ашҭа иааҭалеит. Ишаԥу еиԥш, рызегьы астол ашҟа рҿаархеит.
– Чагә ауаа рацәаҩны иааиуеит, хәҩык насышьҭыр ҟалома?.. – ибжьы рдуны Чагә ихы наиқәикит Шьханыҟәа.
– Шьханыҟәахеит, ушԥаҵаауеи, ыы, Хакәыцә заҟа дауз ухашҭма?! – иҳәеит Чагә, ҽырџьашьа ҟаҵаны, – Иаашьҭы ишыхәҩыкугьы, ихагыларҭа рмоур ҳәа ушәома?!
Ари заҳаз, анхацәа, рқьышә ачча аақәххит.
АҲАШҲАТӘАРАҚӘ А РОУП ҾЫЗЫМҬУА
Ари ҟалеит Очамыра. Ақалақь агаҿала дышнеиуаз уаа ҽеилаҳәа-ҽеилацақәак днарывалт Чаҵә Чагә.
– Уа мшыбзиақәа! – иҳәан, иахьгылаз аԥсшәа нареиҳәеит. Аха урҭ башала еилаҳәаз Чагә иаԥсшәа аҭак ирымҭеит.
Маҷк днаскьан, дааҵәиин, деиҭанарыдгылан аԥсшәа еиҭа нареиҳәеит Чагә.
Аӡәгьы аҭак ҟаимҵеит.
Чагә ари игәы иалсит. Ус акәзар, иҳаибарбап шәареи сареи ҳәа, ахынтә раан даарыдгылан, аҩы дашьушәа ҟаҵаны, ӡык нкеиҭәаразы иҽирмазеиуашәа дналагеит.
– уеилагама?! – иџьеишьеит аӡәы.
– ауаа ҳахьгыло умбаӡои?! – игәы иалсит егьи.
– Ҳҳашҳатәарақәо џьушьома?! – иҳәеит инаҩстәи. Рыхҩыкгьы ҭуџьарцәан.
– Ҳо, уара, шәыԥсы ҭаҵәҟьома?! Шәҳашҳатәарақәаз џьысымшьаз анҿышәымҭӡа... – иҳәеит Чагә.
Елыр аԥаарҭахь ауаа маҷҩымкәа инеиуан. Убраҟа, ауахәама аҩнуҵҟа, зегьы иахьырбарҭаныз аԥара зҭарԥсоз сындыҟәрак гылан, хыхь ала аҭаԥҟарсҭа аманы. Убрахь акәын инеиуаз зегьы аԥараҿырп ахьҭарԥсоз.
Чагәгьы дмаҷын, абрахь днеит ҽнак зны. Ауаа дрылагыла, гәаран дықәгыланы дышнеиуаз, иԥарақәа асындыҟәра иҭамԥсакәа апап иџьыбахь рҿынаирхеит.
– Арахь акәым, – иҳәеит игәы иамыхәаӡо апап, – анцәа ирҭо аԥарақәа абни ашәындыҟәра, еиԥшны игыло аиқәаҵәа қәацә иҭарԥсоит, убрахь иҟаҵа!
– Сԥарақәа аиҭаҵра бзиа ирбаӡом, – аҭак ныҟаиҵеит Чагә. – Уажәазы уа иҭалоит, аха нас арахь ииасуеит. Иаҳа еиӷьӡами ишиашоу иҭалар?!
Аԥаарҭа инеин иҩнагылаз ауаа Чагә ари ииҳәаз анраҳа иааибарччеит, изгәамԥхазгьы дҟалазар акәхап, аха.
Чагә дмаҷын, аха иӡбахә гахьан. Ашықәсан ашьхашә рацәаны илбаарган, иман Очамчыраҟа аџьармыкьа ашҟа дцеит.
Ашә шиҭиуаз, ижакьа ҵаӷаӡа, харантә иидыруаз Кәымтыт ҳәа аӡәы днаидгылеит. Уи дыԥшҩын, убриалагьы ихы ныҟәигон. Дахьԥшуаз заҟа иуҭалакгьы игон. Жәабагь игон, шәкы иуҭаргьы, еилазар, иԥырганы исырхынҳәуеит ҳәа далагомызт, ишеибгаз игон. «Аԥырга зымго – џьанаҭ ицоит!» – иҳәон иара.
– Ашьхашә бзиа сҭахуп, заҟа ҳәа иуҭиуазеи? – дҵааит Кәымтыт.
– Шәхак х-ҟәрышьк, – иҳәеит Чагә.
– Ибзиоуп, иреиҳаӡоу ашәхак сзалх! – иҳәан, иқьаса-ԥараҭра аацәырган аҭаԥшра дналагеит Кәымтыт. Такәы
деимдон, аха дзышьҭаз ахҟәрышьк анимба, абазк ааҭиган игәы иамыхәаӡо Чагә иахь инаирххеит:
– Усҭ, ҟәрышьк сызурхынҳәуеит!
Чагә ашәхак Кәымтыт ииркын, уаҳа ԥыргагьы иимҭеит.
Кәымтыт иқьаса амыркӡакәа икны ԥыҭк дгылан, нас иџьашьаны, игәгьы иалсны, даацәажәеит:
– Еицырдыруа аԥшҩы сыргылан сумоуп, сырԥшны… Аҟәрышь умырхынҳәӡои?!
– Саргьы аԥшышьа сҵеит, саргьы сыԥшҩуп! – иҳәеит Чагә.
Кәымтыт иџьашьаны Чагә днеиҿаԥшит.
– Аԥшҩцәа усоуп ишыҟоу, – иажәа инациҵеит Чагә,– рнапаҿы инаддырклакь, иԥараз-ишьараз, ишеибго иргоит, иуқәнаго аԥырга урҭаӡом, ыы, уара уакәӡамыз аԥырга зымго, џьанаҭ дцоит ҳәа сазҳәоз?! Аԥырга усҭаӡом, уаргьы џьанаҭ уцарц сҭахуп!.. – иҳәеит Чагә.
Ааигәа игылаз, Кәымтыт гызмал-каҷбеи дыздыруаз, дыззымдыруазгьы, ари аҩыза анраҳа, иааибарччеит. Кәымтытгьы Чагә иӡбахә имаҳацкәа дыҟамызт, имакра аԥсам иӡбызар акәхап, ишәха ду иман дцеит.
Аҭырқәа Мамеҭ аӡлагара дахатәан. Уи иара ихатәы акәын. Убри адагьы муллак иаҳасаб ала дырдыруан. Абри амуллара уи аӡлагара аасҭагьы ахашәалахәы инаҭон.
Амулла Мамеҭ иӡбахә лаҳаит Чагә изааигәа инхоз Мсыгәда ҳәа ҭакәажәык. Убри иҟынӡа дцарцгьы лыӡбит, аха, иабаҟоу, аҭырқәшәа лара илыздыруамызт, иаргьы аԥсшәа изҳәомызт, изеилибамкаар ҳәа дацәшәеит.
Мсыгәда дышхәыцуаз Чагә аҭырқәшәа шидыруаз аалгәалашәеит. Днеин диҳәан, амулла Мамеҭ иахь длыман дцеит.
Мамеҭ аӡлагараҿ акәын дахьыҟаз. Абра ианнеи, Мсыгәда лхәырџьан аҿаҳәага амахәыҷ ааԥлыртлан, иҟаԥшьӡа иӡны
акәты ааҭганы амулла инаимҵалҵеит. Акакан, алаҳарҩа, араса уҳәа анцәа илирбаз зегьы изналгеит. Хазы аԥара илҭеит. Нас дызнеиз, дзыргәаҟыз иалҳәеит.
Амулла Мамеҭ, Мсыгәда данылзыӡырҩ ашьҭахь, иҟәырҟан ааиртын такәаамҭа дахәаԥшуан.
– Шәыҩны азааигәара аҩсҭаацәа амоуп, убарҭ роуп быԥхыӡ бааԥсқәеи баазыниоу агәаҟрақәеи зегьы зыхҟьо. Сара амулла-шәҟәы бзыҟасҵоит, уи быманаҵ аҳаҳаи акы бацәымшәан, зегьы ықәнацоит. Амала дара ибцәырӡарц иалагоит, ибыцәмыӡааит, еснагь быхәда иахаз! – иҳәан, амуллашәҟәы иҩит. Нас ацәашьаршь ҩакәыршаны, иреицарсаны иҭаӡахны илиҭеит, лыхәда ахаҵара ада ус амамкәа. Аҵыхәтәан, даҽа мызкы ашьҭахь баароуп, бшыҟалаз-бшанылаз сабҳәароуп, сназыцҳаша акы бзаагаргьы бзиоуп ҳәа леиҳәеит.
– Абри ҳара ҳдунеи аҟны аҩсҭаацәеи аџьнышцәеи рацәоуп, нарцәгьы иҟаларушь, ранаџьалбеит?.. – амулла днаиазҵааит Чагә.
– Нарцәгьы аҩсҭаацәа ыҟамкәа, џьанаҭҵәҟьа изҭалом, аха… Зны-зынла рҽырҩашьан ианҭалогьы ҟалоит, рҳәоит, – иҳәеит Мамеҭ, ари сзацәажәо ауаҩ гаӡа иоуп ҳәа игәы иаанаганы.
– Ус акәзар, нарцәгьы муллада уаҩы дхәарҭамзаап убама, џьанаҭгьы иҭаӡами амуллацәа? – дҵааит Чагә.
– Муллада џьанаҭ зхәарҭоузеи! – аҭак ныҟаиҵеит Мамеҭ, инацәа ажәҩан ахь ирххо. – Адгьыл мацара аҟны акәым, урҭ ажәҩан аҟынгьы ауаа рыхәшәтәуеит!
– Ассир, изуҭац иҭ ҳәа!.. – иҳәеит Чагә. – ус акәзар, нарцәгьы адгьыл аҟны еиԥш иҟоума? Убраҟагьы амуллацәа рхәы иаҵаланы ирызнаргоушь?!
Уи ашықәсан ачымазара ссақәа рацәахан Чагәгьы игәы бааԥсхеит. Иаргьы хьҭак сылалан сеицәахар аҵкыс иӡбын, дышьҭалеит. Усҟан дқәыԥшын.
Аԥшҩы Ҟрымса ари анлаҳа, дшашьцылахьаз еиԥш, сагьизаԥшып, аԥшраԥсагьы рымсхып ҳәа, ачымазаҩ усгьы днеин дылбар акәын, чмазаҩбараҳәа дцеит.
– Жәытә нышәынҭрак азааигәа аԥсы-лаԥш ӷьы иԥырхагахеит, убри ауп игәы зыбааԥсха… Дҿарҳасуоу? – ҽхырҵаа ҟалҵеит Ҟрымса дахьнеиз. – Сизаԥшышан, аха хьаҷаҷԥсада иауам, рҳәоит… Ааит, дҭарблааит аԥсцәаҳа!..
– Ааи, ус акәгәышьоуп, Ҟрымса, аха, иабаҟоу, багхеит: ахьаҷаҷԥса ҳәа бызҿу аҵарҭыш, иара аԥсцәаҳа ихаҭа исҭахьеит, – иҳәеит Чагә. – Шьҭа такәаамҭа сымԥын дықәло ббарым, усоуп ишеибаҳҳәаз. Амала, бара абас бхы ахьбырааԥсаз иҭабуп ҳәа басҳәоит.
Цхаԥшынк азы акәын.
Ахәаџьа Есыф диасны дышцоз Чагә ишьхымзаҭраҿ ашьхаԥшра дшаҿыз илаԥш наиаахеит. Есыф ари аниба, даҩсны дцозма, даамҩахыҵын Чагә иашҭа дынҭалеит – асаранџь цха, акыс бзиа ибон, ифарц иҭаххеит.
Есыф дзыниахьо-дзынԥахьо, нас арахь дзымҩахыҵыз ацха иԥшьарц иҭахын азы шакәу уҳәа ажәабжьқәа реиҳәеит. Жәытә ԥсуа ҵасла, ацха зыԥшьоз ҟәбарк азна асаранџь ирҭон. Уи акәын Есыфгьы ииҭахыз.
Ишаԥыз еиԥш, Есыф ацха иԥшьеит, изхара асаранџьгьы ифеит, дандәықәлагьы исаранџь мацараха аҟәбар азна ацха неидыркит.
Есыф иҟәбар иҩыҵракны агәашә аҟынӡа данынаскьарга, уаанӡа ииҳәахьаз азмырхакәа, абраҟагьы жәабжьҳәараха исит. Уи иҳәеит иара иҩыза ахәаџьа-мшы дышмаҷу, днымҩахыҵны абас зыцха иԥшьоу зегьы заҟа абарақьаҭра роуа, ишыманшәалахо. Уимоу, имԥсуа аӡәгьы дыҟам, ианԥслакгьы џьанаҭ гыларҭас ишроуа атәгьы реиҳәеит.
Чагә ахәаџьа гызмал изыӡырҩра игәы анԥнаҵәа, «Арахь исырбеи!» – иҳәан, иҟәбар ааимихит. «Ҳаи, рыцҳа, исҳәаз
игәы арԥшааӡазаап, еиҳау аҟәбар симҭо дыҟам!» – ааигәахәт ахәаџьагьы.
– Иҟоу удыруоу, Есыф, – иҳәеит Чагә, – уара уеиԥш ауаҩымш, ауаҩдыр ҟәбар хәҷык азна ацха абаианоушьари. Ҳацха уԥшьеит, сыԥшәмагьы саргьы џьанаҭ ҳцоит уеизгьы, ахәаџьацәагьы џьанаҭ ауп ирҭыԥу, убра ԥҳал дуӡӡак ацха усымҭозар саб сиԥам!.. Уажәазы ари аҟәбар сара исымаз, џьанаҭ уара иумаз!
Есыф игызмалрақәа шиҵыҵыз аниба, ииҳәара изымдыруа агәашә даалахеит.
Аҭара ақыҭан Быҭәы Тариал иԥсхәы руан. Абрахь иааз абыргцәа ашҭаҿы ашәшьыра иҵатәаны ажәытә жәабжьқәа рҳәон.
– Иҳалалу анцәагьы дибоит, аԥсынҵры дугьы ииҭоит, – иҳәеит ақыҭа папы Кәасҭа-Жакьаҵаӷа. Уи ус хьыӡшьарас, иара иахьимаҳауаз, изырҳәон, ижакьа ахьыҵаӷаз азы. Кәасҭа иҭахын, иара дышпапу еиԥш, абра итәаз акыр збахьаз, акыр заҳахьаз ауаа зырҟәышшаз, иџьыршьашаз ахшыҩ зҵаз акы иҳәар.
Кәасҭа ииҳәаз абра иҟаз Чаҵә Чагә иаҳаит. Уи идыруан Кәасҭа зынӡагьы дшыҳалалмыз, дшыгызмалыз, дышкаҷбеиз, амцҳәарагьы шидыруаз.
– Иуҳәаз сақәшаҳаҭуп, Кәасҭа, аха, – иҳәеит Чагә, – ҳалалрала иҟандаз Ас ду аан, цәгьара ҟазымҵаӡо, иҟәба-ҟәшәо адәы иқәыз ҳардәына ҳалалқәа зегьы ԥсит, ҳамхқәа зегьы еимызыҵәҵәоз ахьажь гызмалқәа акгьы рмыхьӡеит, абри зыхҟьазеи?
Ажәытәуаа изларҳәоз ала, жәҩангәашәԥхьара ҳәа ыҟан. Уи захьӡыз уи ауп, ажәҩан аҭаларҭа агәашәқәа ааимҟьаны еимгеимцарак иаанхон. Абри збаз ауаҩы хажәак дрықәиҭын, агәашәқәа акаанӡа дахьӡаны хажәак изҳәар, иҿаҳәатәы ҟалон. Усҟан ргәы излаанагоз ала, жәҩангәашәԥхьара уахынла акәын аиҳарак ианыҟалоз. Жәҩангәашәԥхьара рбаразы уахынла иҷаԥшьон аабыкьанӡагьы.
Чаҵә Чагә иуак, Наҟәоуԥсы нырцә инхоз, ашьҭахь, мҳаџьырра иагаз, Уазбак иҟны дыҟан. Ҽыла дшааиуаз амҩан ицәыхәло ианалагаӡа, Ӡҟыбыни Уарчеи рыԥшьан, амшын азааигәара иидыруаз Абыхә Гьадлач иҟны иԥхьара неигеит. Усҟан арҭ аҭыԥқәа зегьы рыҟны амилаҭ уаҩ дмаацызт, аԥсуаа нхон, рџьынџь иахыҵны мшын нырцә иамгацызт.
Абыхә Гьадлач нхаҩ наган, асасдкылашьа уажә ибазма, Чагә ҳаҭыр бзианы иқәиҵеит, акрыфо ажәабжьқәа ахьырҳәоз, уаха ргәылара аӡырҩра атәгьы иеиҳәеит. Чагә ари аниаҳа, ҳцап иҳәеит. Гьадлачгьы асас диҭан, аха, иара асас ихаҭа ас анигәаԥха, мап имҳәеит.
Чагәи Гьадлачи аӡырҩраҿы ианнеи, инеишаз неихьан, агәгәаҳәа амца еиқәҵаны гәарԥк иаваз адәҳәыԥш ԥшӡаҿы итәан. Аӡырҩра деиҳабын аҭыԥантәи аԥшҩы Ҟрымса. Арҭ инеизгьы урҭ рхы нарыладырхәт.
Акраамҭа итәеит, аха жәангәашәԥхьара аурбахуаз. Инеимыҵ-ааимыҵқәарц цәгьа изымбақәазгьы ҟалеит, аха Ҟрымса, ашьыжь шәаԥшь ҟалаанӡа ҳәа, илуамызт. «Шәлымҳа кыдыз, шәлымҳа, – лҳәон лара, – жәҩангәашә анаатуа, ахьхьаҳәа абжьы гоит!»
Шарԥазынӡа абас итәан. Ус, ишымгәыӷӡоз, аҭынчра еилаго, бжьык зегьы рлымҳа инҭасит… Уи ааигәа инхоз Гәҭар Аҳмаҭ иҽада аҟаабжьы акәын. Знык ианалага,
иааҟәымҵӡакәа такәаамҭа иаҳәон. Нас, шьҭа ишәызхоуп аҳәарашәа, аҽааиқәнакит.
– Аҳы, Ҟрымса,– иҳәеит Чагә, – уахантәиашарак ҳазбырҷаԥшьоз абжьы геит, раԥхьатәи хажәак брықәиҭуп!..
Аныхаԥааҩ Кәасҭа Мықә ақыҭан зегьы дырдыруан. Мықә амацароума, абжьуаа рыҟны дыздыруаз маҷҩымызт. Избан уҳәар, уи Мықәтәи абааных аҟны аныха амаа икын. Абра акәын аныхагьы атәарҭа ахьамаз. Жәытәнатә аахыс ус иаауан. Чагә ихаан абрахь ауаа рацәаҩны инеиуан. Араӡны ԥара назгоз дубарын, арахә назгоз дубарын. Иамҵарҵон.
Ҽнак зны аныха абжьааԥны аасҭа ауаа рацәаҩны иаҭааит, аԥарагьы абжьааԥны аасҭа нанагеит. Чаҵә Чагә, усҟан дмаҷын, убригьы абра аҵыхәтәан днеиит. Абааных дныҩналан, аныха иамҵарҵаз аԥарақәа еизганы Кәасҭа иахьықәиҵахьаз днадгылан, акгьы ҟамлаӡазшәа, иџьыба аҭаҵара дналагеит.
– Иҟоуҵоузеи, арԥыс, аныха иамҵарҵаз уалакьысыр ҟалома, уеиланамгои, ҳаӷеиҭа?! – иҳәеит Кәасҭа.
– Иҭабуп уахьсабжьо, – иҳәеит Чагә аҭакс, – аха абри уара аныха иамҵарҵоз аԥарақәа рыла абаатә шьаҟақәа аҵаҵаны акәаскьа ду ургылеит, ныхагь уамкит, ухгьы еиланамгеит, абри шԥаҟалеи?!
Лагә нхаҩ беиан, насгьы аҽхәарақәа илан, дызлаҟамыз абзиарақәа дрылаҟазшәа анаԥшцәа идирбарц дашьҭан.
Уск аҵыхәала Аҟәа дцеит Лагә. Уа маҷк данынха, амла дакын, кры ифаразы иреиӷьыз ҳәа иԥхьаӡаз крыфарҭак дныҩналан аишәа днахатәеит.
– Иузаазгара афатәқәа арбану? – иҳәеит ахәрыҭаҩ, Лагә ишьамхы еиқәыршә дахьахатәаз днаидгылан, иаԥхьа инаганы ихианы ирымаз афатәқәа рыхьӡқәа зныз ақьаад бӷьыцгьы нықәиҵеит.
Лагә аҵара имамызт, дагьзаԥхьомызт, аха итәаз ауаа аҵара змоу аӡәы иакәушәа ихы дирбарц иҭаххеит.
– Абри сзааг! – иҳәеит иара, абӷьыц ианыз раԥхьатәи ацәаҳәа инацәа нақәкны.
– Уаҳа? – дҵааит ахәыҭаҩ.
– Абригьы. Нас иазхоуп, – иҳәахт Лагә, аҩбатәи ацәаҳәа инацәа нақәкны.
Ахәрыҭаҩ рацәак дадымхалеит. Лагә иаԥхьа иааган иаақәиргылт иаабац аҟәыди аҟәыдцәала аӡы аҵакни.
Лагә инаҩсан даҽа столк гылан. Абра итәазаап Чаҵә Чагәи, Аргәын Махьали, Агр Кьагәеи. Урҭ иара ибарҭамызт, аԥарда аԥыраршәны еҩкаашәа иҟан. Дара аԥарда иавҵыԥшны Лагә иҟаиҵақәоз рбон, ииҳәозгьы раҳауан.
– Лагәхеит, – иҳәеит Чагә, аԥарда ааԥхьаршәҭны, – иудысныҳәалоит, аҵара уҵазаап!.. Амала, ԥаса, уанҵарадаз хҷаҭымзар акгьы уфомызт, уажәы, аҵара ануҵах, ара Аҟәа уааны ҟәыдымзар акгьы уфом, измаанахарызеишь?!
Каҷбеи ҳәа Гәыԥ ақыҭантәык Очамыраҟа уск аҵыхәала иԥхьан, дҭаркырц дныркылеит.
Аус ианахәаԥшуаз аҽны Чагә идырцәа ицырхырааны Каҷбеи ихы дақәиҭыртәыртә иҟаиҵеит, уи акгьы шихарамыз деилиркааит.
Ауаҩы ихьӡ деиԥшхоит рҳәоит, данеиԥшымхогьы ыҟазар акәхап, аха... Каҷбеигьы зыхьӡ еиԥшқәаз дреиуан, дуаҩкын. Ари Чагә имдыруаз, аус иалган ианаадәылҵ, Каҷбеи днаидгылан:
– Каҷбеи, абратәык итәы сықәуп, ишумоу здыруеит, исаҩумган, ҳаннеилак иусҭоит, аԥара сырԥсах!.. – иҳәеит.
«Исырԥсахыр еиҳагьы еиӷьуп, аҽыҵга соуеит, усгьы џьаргьы иназгарц сгәы иҭамызт, аха»… – иӡбын, заҟа иҳәаз иирԥсахт.
Рацәакгьы мҵит абри ашьҭахь, Чагәи уи ицыз иҩызцәеи Ҷаралаа рыкрыфарҭаҿы фатәы-жәтәыла иқәырҭәаа аишәа иахатәан.
– Изеиԥш чеиџьыка бзиоузеи, Чагә, иаҳзыҟоуҵаз, анцәа уиныҳәааит!
– ачеиџьыка амч аманаҵы ахьӡ анцәа иуиҭалааит! – абас рҳәон Чагә иҩызцәа.
– Сара шәысҟәаҵ, изыхәҭоу дышәныҳә, – иаарымеикит Чагә.
– Ассир уҳәоит, уара ҳашԥоуҟәаҵуеи?!
– Изыхәҭоу дарбану?! – инаиазҵааит.
– Аа дахьтәоу, ишәныҳәаша Каҷбеи иоуп, сара сабатәиу, – иҳәеит Чагә. – Иаԥхьан аԥара симырԥсахызҭгьы, амла ҳшакуаз ҳнымхоз!..
Шьмаф-шәпа даашьаҩын. Ахаан уи дыццакуа уаҩы димбацызт. Абри адагьы уи аӡигар еснагь иҿакын. Иԥаҵақәагьы аҭаҭын лҩа иашәын иҩеижьӡа, иԥынҵа ду аҵаҟа икыдчаԥалазшәа акәын ишыҟаз.
Уахык зны Лыхны чара дук руан. Ашьаԥаҿы Чаҵә Чагәи Шьмафи реидтәалара ақәшәеит. Аҩыџьагьы араҟа исасцәан, аха еибадыруан.
Шьмаф иҽырхықәҵан аишәа дахьахатәаз изхара анифа, раԥхьатәи аҵәцақәагьы жәабаҟа анижә, иӡигар мыжда усгьы ихаԥыц ибжьакызар акәын, иныҟеиҵан, амца наркны инеиҿыҵеикит. Абас қьафла дыштәаз, дагьамхацәеит.
Аӡигар акыр иаун, иаабақәац реиԥш акәымкәа, иҵегьы ироуны иҟеиҵеит. Дызбозгьы иџьашьаны иахәаԥшуан. Аха Шьмаф даныцәа, ибылуа-ибылуа инеин иқьышә иҩадгылеит. Иаргьы ижьицан, ауаҩы шәпа ду, дтәаӡамшәа дҩаҵҟьан, иахьихьыз шыҟаз ашырҳәа инапы аҿынаирхеит. Амца зкны иқьышә ибжьаҷабны иҟаз аҭаҭын инапы анааха, иԥынҵа аҵаҟа инадырҩазыланы, аҷышә дарганы, ацԥхьқәа картата иҩықәнаҵеит, иԥаҵақәа рбылфҩгьы лаҳа-лаҳауа иаагеит. Ихы ырҭрысны ианааиҟьа, Цәыхь ҩбагьы ихьт ҳәа, ихылԥарч ду леихҟьан, Чагә иаԥхьа аҩы зҭаны еиварԥшьыхаа иқәгылаз аҵәцақәа хыла-гәыла иааиланаҵеит.
– Чагә, уаҵәцақәа каужьт, уаҵәцақәа!.. – ҿааиҭит нырцә итәаз, цәажәарыла ргәы ԥызҵәахьаз аҭамада.
– Ҳаи, уара, иҟалазеи уа?! – нахьхьынтәгьы аӡәы ибжьы ааиргеит.
Чагә Шьмаф иеиԥш ҟазҵоз ауаа ҳаҭыр изрықәмызт, иара уахатәи рҭамадагьы иҽхырцәажәарақәа, иажәа роурақәа иҭахымызт азы, иҟалаз аниба, ибжьы ҩеиҵыхны ус иҳәеит:
– Акгьы ҟамлеит, шәыххь згеит. Шьмаф иӡигар ау ду аҭамада иныҳәаҿа аҵкыс икьаҿхеит!
Базрыҟәа Уатаԥтәын. Ҽнак дышнеиуаз Мықә дахьнырыз, Уатаԥҟа ицоз Чагә дааиԥылеит.
– Иухьзеи, Базрыҟәа, улахь еиқәышьшьы? – днаҵааит Чагә, аԥсшәа анеибырҳәа ашьҭахьы.
– Аԥҳәыс ҳәа иаазгаз дҽеимхеит… – иҳәеит Базрыҟәа, илахь иаҳагьы инеиқәҵаны.
– Дааугаанӡа дубар акәын…
– Дзымбакәа, аха абжьацәажәаҩ данирҽхәаӡа, акәыз џьысымшьеи…
– Аӡә иагьа иҳәап, – иҳәеит Чагә, – Базрыҟәахеит, абри сара иубо аччиагьы иуеиӷьу дыҟам ҳәа уасҳәар ихоуҵома?!
Чаҵә Чагә Анкьыса дыҟан. Дхынҳәны аҩныҟа дшаауаз, Баҭым иидыруаз дәқьанк аҟны аԥҳәыс еимаақәа шырҭиуаз ибеит. Аԥсныҟа сыԥшәма ԥҳәыс илызназгар лгәы ҟанаҵап игәахәын, ихәҳаит.
– Аимаа ахә иахашәалаз аԥарасса сзыргьежьра ухашҭит ҳәа сыҟоуп, иабазгеи избаӡоумеи?! – иџьыбақәа дырҭаԥшуа, ахәаахәҭҩы днаиазҵааит Чагә. Уи идыруан, ари адәқьан зхатәыз ахәаахәҭҩы Ҳасан аԥаразы даара зыԥсы цәгьаз аӡә шиакәыз, аахәаҩцәагьы амц ишижьалоз.
– Чагәхеит, исмыргьыжьыкәа шԥаҟалоз, саагылазар ахәаахәҭра саҿуп, уџьыбақәа цқьа урҭаԥши… – ҿааиҭит игәы намӡауа Ҳасангьы.
Чагә иџьыбақәа дшырҭаԥшуаз, ахә иахашәалаз аԥарасса ааҭигеит.
– Уџьыба ишҭаз иумырхынҳәӡеит ҳәа сыгәра угомызт, иубама уажәы сиашара?! – игәы иахәаӡаны даазыҽхәеит ахәаахәҭҩы.
– Ҳасанхеит, уаагылазар ахәаахәҭра уаҿуп, ҵабырг умҳәаӡацт, – иҳәеит чагә дахлафаашәа, – сара абыржәык амц сҳәазар атәыла бгама?!
Басил зеиԥш думбоз аашьаҩык иакәын. Дагьҽхырцәажәаҩын. Аҩыжәрагьы бзиа ибон. Анкьа зны иабду иргылаз ажәытә кәасқьа ахыб ақәбааны аарла аԥсы ҭан,
иԥацха еицаҟьахахьан. Иара иакәзар, иидыруаз-дыздыруаз иуа-иҭахы ҳәа ӡәыр дыҟазар, шәызбоит ҳәа ҽыҵгас иҟаҵаны, ҩыжәра дрылан. Абжьааԥны амшын ҿықә аҟны игылаз алакациа дуқәа дрымҵаианы, аԥша ашәшәаҳәа ирсуа, дыцәан. Абри инымха-хымҵәара аҵыхәала иԥҳәыси иареи егьараан аимак роухьан.
Хәылԥазык Чагә Басил имӡырха аҟны дынҽыжәҵит.
– Аԥхьа уца, Чагә, аԥхьа!.. – иҳәеит Басил, акәаскьа амардуан инеин ианнадгыла.
– Уара уаԥшәымоуп, уара ухал! – имуит Чагәгьы.
Басил данхала, Чагә уи дишьҭагыланы иҿынеихеит. Аха абжара дҩеиуаны, ицәылабаахьаз аӷәҭаса ҩаиҵаԥҵәан гәаҵаӷара, дцәыӷьӷьа-цәыԥԥы, дыҩҭабгеит.
– Унапы сыҭ Чагә, унапы!.. Уеибгома, абааԥсы? Арахь ухал!.. – иҳәеит Басил, Чагә инапы ииркырц дааханы.
– Ахалараз схалап, иалухузеи, аха, Басил, абри сара сеиԥш знырҳара дуу аабыкьа ӡәыр дуҭаахьома?
– Мамоу!..
– Ус акәзар, баша уагьсмыҳәагәышьан, уахь схалаӡом!
– Избан?!
– Уахь абарҵахь схаланы уҩны касыжьуама, иаҳа еиӷьуп, абра сахьыҟоунтәи сзааз аҵыхәала ҳаицәажәап.
Абас Чагә анымха-хымҵәа Басил дирԥхашьеит.
Кәыбраа Анҭика ԥҳәыс бзиан, акры еилызцоз ҳәа дрыԥхьаӡон, аха лыҷкәын Џарда ахшыҩ азы анцәа дрыцҳаитәгәышьеит. Илымҳақәагьы дуны аҟаб быӷьқәа реиԥш, данныҟәозгьы дҩацә-ҩацәуа акәын дшыҟаз.
Ҷлоу Ҵәыџь Данаҟеи чара иман. Ашьаԥахь инарԥхьаанӡа асас ҳәсақәа рацәаҩны акәаскьа абарҵа ацәарҭаӷәы хәхәа иқәтәан ицәажәон. Абра дыҟан Анҭицагьы.
Анҭица данынаԥш, агәашә аартны ашҭа инҭалаз Џарда лылаԥш наиқәшәеит. Лара цқьа дрыздыруамызт, насгьы ааигәа аҳәсахәыҷқәа гылан азы:
– Шәыԥшишь, бара, ани агәашә иааҭалаз арԥыс ацха-ԥшшәы сахҭан кьаҿ ишәу ицәа ишақәшәо, дышԥеинаало! – лҳәеит.
Абри лҳәони Чагә акәаскьа иаадәылҵымҭеи еиқәшәеит. Уи Анҭица дидыруан, илҳәаз лџьимшьазт, даацәажәеит:
– Уи саргьы дыздыруеит, Џарда ихьӡуп, даара иҟәыбҷо, ахшыҩ змоу арԥысуп, иан леиҳа деиӷьхеит…
Чаҵә Чагә Ҷоутәыла аԥсуаа ахьынхо Анкьыса дыҟан. Дхынҳәны Аԥсныҟа дандәықәлоз, Баҭым ахәҷы-мыҷқәа ахьырҭиуаз касы ԥшӡак ибеит.
Аҩны иназгар, сыԥшәма лгәы иахәап, кәтыжькгьы аласфап иӡбын акасы ааихәеит Чагә. Аха игәеиҭеит адәқьан иҵагылаз ахашәала аҿырпы анизиргьежьуаз абазк шагижьыз.
– Абазк агжьны исуҭеит, уахәаԥш… – иҳәеит Чагә.
– Ус шԥаҟалоз! Сара аԥышәа змоу жәытә хәаахәҭҩуп… Ибзианы иԥхьаӡеи! Маҷк исцәеилагазаргьы ауеит… – иҳәеит ахәаахәҭыҩ гызмал.
– Ҳасанхеит, уара узлажәытә хәаахәҭҩу ала, иуцәеилагаргьы ԥхашьароума, – иҳәеит Чагә. – Амала, абас, уара уеиԥш аԥышәа змоу ажәытә хәаахәҭҩцәа ианырцәеилаго, дара ирзыфеидахартә еиԥш ирцәеилагоит, абри зыхьҟо уалагар иузсаҳәару?
Ҳасангьы алафҳәарақәа илазаап, Чагә иабаз ааизирхынҳәын:
– Сара исхароузеи, иара хынҳәырц аҭахымзар? – иҳәеит.
– Ус аҳәазма?
– Аиеи!
– Уара, ус шәеицәажәоу шәыбжьы смаҳаӡеитеи?!. – иҳәеит Чагәгьы.
Агәабааду ақыҭа инхоз Арыш Қәасаџь иҩны ачара ыҟан. Ауха ианеилгақәа ашьҭахь, ахарантә иҟаз асасцәа, ишаԥу еиԥш, аԥшәмеи уи игәылацәеи рыҟны иша-шаны ишьҭарҵеит. Харантә дмааит, аха убарҭ дрылан Чаҵә Чагәгьы.
Зегьы цәамҭхаа ианалаз аамҭазы, Чагә бжьык даанарԥшит.
Агаз лампа ырҭаан иаркын. Убри днадибаалт иахьыҟаз аԥшәма игәыла, аӷьычра бзиа избоз Луман ҳәа аӡәы. Уи Чагә икәымжә ҿыц ишәиҵан, аибаркра даҿын, аха дызҭаӡомызт.
Луман ицәаҩақәа здыруаз Чагә иҟалаз еиликаан, ҽырцәамхьа ҟаҵаны ихы дааҩахан, ҿааиҭит:
– Ҳаи, Луманхеит, уахык ала заҟа иуцлазеи?!
Лумангьы акәымжәы ишәыхны наҟ инышьҭеиҵеит.
Чагә ӷәӷәала игәы бааԥсны дышьҭан. Ҽнак ачымазаҩбацәа шидтәалаз Бахәа захьӡыз аӡәы, уаҩыхԥарак, абраҟа чмазаҩбара ҳәа днеит. Ақыҭан уи Бахәажә ҳәа ишьҭан, иара иахьиаҳауаз ус рҳәомызт акәымзар.
Зқьаф ӷәӷәала иҟаҵаны иҟаз Бахәа, ачымазаҩ днеихагылан, ушԥаҟоу Чагә ҳәа, ибжьы хҵаӡаны ҿааиҭит, аха Чагә аҭак ҟаимҵеит. «Уиҟәаҵ, дҭанагалан дыҟоуп!..» – рҳәақәеит итәазгьы, аха Бахәа даҟәыҵуамызт.
– Чагә, ушԥаҟоу сымҳәеи?! Анцәа духәап!.. Цқьа уааԥши, судырма? – дҩеихаҟааит ҩаԥхьа, ибара дшааиз иирбаразы.
– Чагә аҭак ҟаҵара илшартә дыҟамызт, аха акы иҳәаанӡа Бахәа дшиҟәамҵуаз ибон азы, имч ааизиган:
– Узбартә сыҟам, аха, анцәа ииныҳәаз, Бахәажә уакәӡами?!. – наиеиҳәеит.
Бахәагьы ашьшьыҳәа дааҭынчхеит.
*Агъабааду – Агъыбеидыиа ажъытътъи ахьё6ъа, Агъабаадъы, Агъабаады щъагьы рщъон.
Ԥлыи Шьханыҟәа Чаҵәқыҭ аҳаблан Чаҵә Чагә дигәылан. Уи акры еилзыргоз аӡәы ҳәа дрыԥхьаӡон.Наҟ ажәытәӡан ԥлыи еиԥш ԥлеигьы рҳәон.
Ааԥнык азы, усҟан иара иарԥысымҭа дҭагылан, Шьханыҟәа Чагә иҟны днеин, Мықәынӡа усыцца ҳәа иеиҳәеит. Усҟан аԥҳәысҳәара ҳәа ыҟан. Арԥарцәа ҽыжәлан ицаны аҭыԥҳацәа рбон, ртәашьа, ргылашьа, рыцқьашьа гәарҭон. Иалырхыз, уашьҭан лҭаацәа ауаа рзышьҭны ажәа рнырҵон. Шьханыҟәагьы ииҭахыз, Сҳандыр ҳәа Мықәтәык иԥҳа дигәаԥхон, Чагә диирбарц, илхиҳәаауа иаҳарц акәын. Хьыбла лыхьӡын лара.
Чагә иҩыза бзиа ас аниҳәа мап икуа дыҟазма, иҩҽыжәлан Мықәҟа ицеит.
Мықә Сҳандыр дахьынхоз ашҭа агәашә аҟны ианнеи, Чагә ибжьы ааиргеит, алақәагьы аху-хуҳәа иаареишит. Иааиз анырба, Сҳандыр иԥшәма ԥҳәыси иареи нарԥылеит.
Хьыбла амаҵурҭаҿы абысҭоура даҿын. Алашбыжьқәеи асасцәа рышьҭыбжьи анлаҳа, ашьҭахь ала дыҩдәылҟьан, лҽеилаҳәараз акәаскьахь дыҩхаҵәрылт. Уа, луада хәыҷы аҟны, аԥенџьыр днадгылан, лыҩны-ҵкы лшәылхуа, аҳарџь ԥарда далԥшны, агәашәаҿ игылаз днарзыԥшит, лассы сҽысзеилаҳәандаз ҳәа. Дырбарц ишааиуаз аҟара агәҩарагьы лыман.
Чагәи Шьханыҟәеи агәашә аҟынтә аԥенџьыр аҟны зыҵкы зшәызхуаз аԥарда даалырбааит. Уи Хьыбла шлакәыз рдырит. Чагә аԥенџьыр ашҟа илаԥш наршәны, ихы рҵысуа Шьханыҟәа инаиирбеит. Уи иаанагоз ари уара уҩызара даԥсам акәын.
Асасцәа агәашә иҭаланы ашҭа ианаақәла, Хьыблагьы лыҵк ҿыц лышәҵаны акәаскьа дналбаан днарԥылеит.
– Рацәа иҵкы хазыноуп!.. – иҳәеит Чагә. – Ишыхазыназ аԥенџьыр аҟынтәи иаабон…
Чагә ииҳәаз иаанагоз Хьыбла еилылкаан амца налҿықәлеит…
– Ҳаи, абри агәҽанымзаара мыжда, – иҳәеит Чагә, аҩныҟа ихынҳәны ианцоз, – заҟаҩы анасыԥдара рзаанагахьоузеи!..
Шьханыҟәагьы уи днақәшаҳаҭхеит.
Базала уаҩы ишимбац ала дуаҩ шәаҩын. Уи, шықәсы ҩынҩажәижәаба дышреиҵамызгьы, ахаан абџьарк инапаҿы имкыцызт. Анапаҿы акра акәым, иара ус дагьахьымкьысцызт.
Хәылԥазык Чаҵә Чагә шәарыцарантә дхынҳәны аҩныҟа даауан. Днаԥшызар, нахьхьи амҩа даныланы Базала дшааиуаз илаԥш наиқәшәеит. Чагә Базала ибзианы дидыруан азы, иҟаиҵо збап игәахәын, ишәақь надаада амҩа инаниҵан, иара иҽыԥхьакны ҵлакы днавагылт.
Базала дшааиуаз ашәақь аниба, ҩ-метрак инаӡоз маҭ дук ибазшәа, дџыхӡа даангылт, нас ашәақь ашьхәала днавсын – аԥынҵала давсыр иеихсыр ҟамлози! – ус ҿааиҭит:
– Ыит, аҩсҭаа, ара иуусхәузеи?! Аџьныш, узыӡбызгьы уаргьы шәҭабгааит!..
Базала изыԥшуа игылаз Чагә абнара даалҵын, дԥышәырччо днаидгылеит.
– Уиашоуп, Базала, – иҳәеит уи, – адунеи иқәу зегьы абри уара уеиԥш абџьар бзиа ирбондаз, заҟа насыԥ роуаз убарын, ахаан еибашьра ҟаломызт!..
Мамсыр ҳәа Аҽгәара инхоз аӡәы Шьашькәа захьӡыз Гәыԥ ақыҭантә ԥҳәыск диман.
Абра, Аҽгәара, Ҳаџьмаҭ ҳәа Чагә иидыруаз аӡәы дыржуан аҽны. Иара Чагәгьы абра дыҟан.
Аԥсрахь иааз Чагә Шьашькәа данылба, дгәырӷьеит, днеин ижәҩахыр днагәӡит, нас, ишаԥу еиԥш, шәышԥаҟақәоу лҳәеит, уи ашьҭахь лара дызлыҵыз лыҩнра дазҵааит.
– Иацы шәыҩны сыҟан, зегьы хар рымам, ргәы бзиоуп,– иҳәеит Чагә.
– Зегьы хар рымамкәа ргәы бзиаҵәҟьома?.. – деиҭаҵааит аҽхырҵаара бзиа избоз Шьашькәа.
– Хар рымам, хар рымам!.. – налаҭеикит Чагә.
– …Ӡәыр игәы бааԥсу, ӡәыр кыр ихьу сеидру… – Чагә ииҳәаз агәра лымгошәа, даҟәымҵит Шьашькәа.
– Сыздырам, анцәа иныс, са стәала зегьы рыԥсқәа ҭоуп, рыгәгьы бзиоуп, – иҳәеит Чагә. – Абрахь санаауаз шәнышәынҭрақәа срывсит, аха иҿыцыз ҳәа акгьы ыҟамызт…
Усҟан злаԥш ӷьыз ауаа ыҟан. Ишакәым инаухәаԥшыр, цәгьарамзар бзиарак уаниомызт. Убас Ԥадгә дынхон Кәынҵал ҳәа аӡәы, уаҩаԥшьк, Кәынҵал-Ҟаԥшьы ҳәа изышьҭаз. Изларҳәоз ала, уи убриаҟара илаԥш цәгьан, ицәаӷәоз днаихәаԥшыр, иӷьатамақәа хыжәжәон, асаби днаихәаԥшыр – деиқәхомызт, ауҭра дынҭаԥшыр, – илықәҩаа ицон… Кәынҵал ицәшәаны акәын Ԥадгә инхоз рымхырҭақәа алаԥшхырԥагақәа зҭадыргылоз. Иара уаҩы каҷбеик иакәын.
Чагә Кьоу-чара дыҟан. Жәытәан Кәаучарагьы рҳәон, Кәачара еиԥш. Дхынҳәны дшаауаз Акәаскьа аџьраҿы дааихьан еиԥш, Кәынҵал иеигәышә иҩыҵрак дааиԥылеит.
– Ушԥаҟоу, Кәынҵал? – дҵааит Чагә.
– Сыҟоуп анцәа имҭаны!.. Сымхы шьаҭа-цыԥхьаӡа хԥа-ԥшьба лапҟьа аҿалара иаҿуп, ирылаз арашәацәа хынтә идсыррашәеит, алаԥшхырԥагаз алакәымҳа сашьҭоуп, ааигәа уаҩы имԥыхьашәом… – иҳәеит Кәынҵал, имхы даахыҽхәаны.
– Кәынҵалхеит, уара узоуп алаԥшхырԥагақәа заладыргыло, уара иззын иалаургылода? – ирлафны днаҵааит Чагә. Нас егьи дымгәаарц азы инациҵеит:
– Ҳаи, Кәынҵалхеит, ахшыҩ змаз аӡә уакәны усыԥхьаӡон, аха уаргьы иҟам-ианым хоуҵозаап…
– Абри шәара аҩны шәтәоуп ус шәымаӡамкәа, шьҭарнахыс аҩынԥҳәысра сара салагоит, бара «смаҵура» бысҭоит, ҽнак аҟара, ахаҵаус зеиԥшроугьы бымбари! – иԥшәмаԥҳәыс иналеиҳәеит Чагә зны.
Адырҩаҽны, ишырҳәахьаз еиԥш, Чагә аԥҳәыс ус дналагеит, иԥшәма – ахаҵа ус.
Ас ианеиса, Чагә иԥшәма, иара иҟаиҵалон еиԥш, агәашә дынҭыҵны агәылара дцеит. Агәылацәа рыҟны лызхара дцәажәан, ҳәсақәакгьы лыцны шьыбжьышьҭахьшәа ашҭа дааҭалеит.
– Бабаҟаз бара асҟаамҭа, арахь сара аҩны сыҩнаԥсуа сыҩноуп! – даалеиӷьит Чагә иԥҳәыс, зны-зынла ишылҳәалоз еиԥш ҟаҵаны.
– Ҳназыцҳаша ак аацәыргеишь, амарџьа! – ҿаалҭит лара, дшаатәаз еиԥшҵәҟьа, лыԥшәма иҳәашьала.
Чагә иара итәала аишәа ирхиан, аԥҳәыс ишлыхәҭаз еиԥш, дыԥҳәысушәа, иеирыӡ кны даархагылеит. Аҳәса тәан имыццакӡо, ажәеи-ажәеи неихҳәаало; амрагьы аҭашәарахьы ахы нархеит.
Ахаҵгылара игәы анԥнаҵәаӡа, агылара дамыхәаӡозшәа аниба, «Смаҵура сышәҭ, смаҵура!..» – ҿааиҭит Чагә, иеирыӡгьы аишәа инықәиргылан, иаргьы днарыдтәалеит.
– О-ҳо! Иубама аҩынԥҳәысра зеиԥшраз! Узтәозеи, ухаҵгыламзи?!. – ргәы иаахәеит аҳәсақәа.
– Ҽнак ауп ҿҳәарас ҳанеисо ҳәа иац шьыбжьон ишбасҳәаз, уи аахыс ҽнак иагьацлахьеит, саиааит! – акрыфара нап наиркит Чагә.
– Ди-ди, хса, даҳиааима, бара?! – иааџьаршьеит аҳәсақәа.
– Сымиааикәа, схаҵами, иҳаӷоу дыԥҳәысуп, ахаҵара зшаз анцәа диныҳәааит! – ҵәыцак ҩҭиркәкәеит Чагә.– Бнеишь, бара, асасцәа ҳҭоуп, бымбои!.. – дҵак налиҭеит иԥҳәысгьы.
Нестор аҭаҭын дахон, аха иџьыба иҭаҵаны иныҟәиго уаҩы имбацызт. «Иаагишь, лҩак науҳашьҭыпишь!..» – иҳәон иара уааибацыԥхьаӡа, иа итәала алаф наҳәаны.
Мықә Аџьажә ду еизарак рыман. Абра иҟан нестори Чаҵә Чагәи.
– Иаагишь, Чагә, лҩак насоуршьҭишь!.. – иҳәеит абраҟагь Нестор.
Чагә Нестор уажә дибазма, ишьыгрын ҭаҭынра аацәыриган Нестор иҭаҭынжәга ааимихит. Нас азна ныҟеиҵан, ҳаҭыр ақәҵаӡаны, инаииркит. Несторгьы амца наиркын, ишьамхы еиқәыршәны, сахаӡап ҳәа, ишилшоз алҩа нылбааидеит.
– Изакәызеи сызурхаз, иашаӡа?!. – ҿааиҭит Нестор, алҩа деихәланарсын илаӷырӡ хаҟәҟәала, деимҳәо. Иҭаҭынжәга иԥынҵа инадкылан даафҩит. – Ҳаи, алақәа ирфаша, албӷьы саирхеит! – ихы-иҿы ашара иареицакны дынкажьцәеит.
– Аҳәаркьира изаҟәымҵуа уи еиԥш иагьа гәаҟра дрықәшәап, макьана дабаҟоу!.. – иҳәеит Чагә, дцәыҵаччо. Егьи, Чагә Нестор ара дшыҟалоз идыруан, дсыҳәозар ҳәа, цас, албӷьы хыхны иҭаҵаны ҭаҭынҭрак шьҭихзаап…
Иҟалаз збаз зегьы рызхара иччеит. Нестор иакәзар, кажьцәараха исит.
Абри инаркны Нестор ихатә ҭаҭын аныҟәгара далагеит, аҳәаркьирагьы даҟәыҵит.
Паҷыл иеиԥш аҽхәаҩ дабоубоз. Амц аниҳәоз, инацәкьарақәа харҟәаланы, игәыбжьынацәа кьакьаӡа ирҟымҟымуа акра идыруан. Ииҳәо зегьы уазыӡырҩуашәа, агәра угошәа ибар, мцҳәарала днеины, ус иҟақәо ыҟами, ухы дықәтәон.
– Усыҵашьыцуеит ҳәа сыҟоуп, Чагә?.. Иубома изакә хҭарԥа хазыноу иаасхәа! Уачамчыра ҭуџьарк имсхит. Ҩ-мааҭк икуан, аха акы ҳәа ицәызгеит! – дааҽхәеит Паҷыл чарак аҟны, иххьа хҭарԥа даҵаҽырбан Чагә ирбо. Усҟан мааҭкгьы акыр ԥнаҟон. Ҩынҩажәижәаба-хынҩажәа ҳәа аҽыкәаша ааухәон, мааҭк ақьаад ԥареи мааҭк ахьи еиҩысуан.
Паҷыл иҽхәара заҳаз иргәамԥхеит.
– Сымшьыцкәа, Паҷылхеит, – иҳәеит ихәмаршьала Чагәгьы, – ҩ-мааҭк ирԥсоу аххьа хҭарԥа бзиа абазк иаԥсоу ахы ахаҵара «иаҵамшьыцуа» дарбану?!
Аԥсуаа абас рыжәла зырмаҷзеи ҳәа усазҵаар, ашьоура атәоуп раԥхьаӡа сызлацәажәо. Нас ауп Аԥсны ҭазырцәыз амҳаџьырра аӡбахә ануасҳәо. Уи еиԥш заҟа рыцҳара…
Абас, ашьа рыбжьалеит ҩ-жәлакы. Ашьа рыбжьалеит амашәыр иахҟьаны. Уи шыҟалазгьы абас ауп:
Ҩыџьа аиҩызцәа шәарыцара иахьеиццаз, ахәажәраҿы, дымшәыз џьшьа руаӡәк иҩыза диеихсын, дызгарыз ахы ицәиқәшәеит.
Иҭахаз изгәакьацәа ирурыз, амашәыр зыхьыз сышәшьы, шәанаџьалбеит, аниҳәа, амашәыр – машәыруп рҳәагәышьеит, изцәыҟалазгьы шықәсы наҟьак ашәы ишәын, дџьабон.
Шықәсык анҵы, уаҳа ишԥаҟаиҵарыз, ашәы ишәихит.
Абри инаркынгьы абыз цәгьақәа рыҭра иҭамгыло иалагеит, шәыҷкәын гәаӷшақә изыруит ҳәа. Ишнеи-шнеиуаз, агәаҟра иақәшәаз ус ауп ҳәа агәра ддыргеит, ҳшьа ҳамур ҟалом ҳәагьы иаақәгылт.
Абыз баҩ алаӡам рҳәон ажәытәуаа; уи алагар, ацәгьа рбзианы иунарбоит, абзиа ырцәгьаны иунарбоит, иаҭаххар,– абааԥсы зынӡа иарбааԥсӡоит. Абас ҟалагәышьеит абраҟагьы.
Амца мцала ишырҳәынҷо еиԥш, абыз бызла ирцәатәын, мап анакәха, аҩ-жәлак ықәибахыр алшон, ус иагьараан
иҟалахьан. Абри азы хар змамыз ауаа драԥгыланы алԥсаа дызмаз аҩнаҭа даҭааит Чаҵә Чагә.
Уи иҳәеит амашәыр шгәаӷшам, урҭ аҩыџьагьы рыԥсы шеилаз, ишеиҩызцәа бзиаз, иақәшәаз иеиԥш изцәыҟалазгьы агәаҟра ду дшаниаз, шықәсы наҟьак ашәы шишәыз, ацәгьа бжьазҳәо аҩ-жәлак ықәибахыр зҭаху шракәу, абри аҟынтә абра иааиз аҳәара шыҟарҵо ражәа рырҭаразы.
– Чагә, уара акыр збахьоу уаҩуп, акыргьы удыруеит, – иажәа дналагеит ажәлантәқәа иреиҳабыз Мазлоу. – Аха, ҳара иахьынӡеилаҳкааз ала, шьоурада ԥсыхәа ыҟам… Ҳаҷкәын дахьыҵоу егьи игәы дықәгыланы дныҟәозаарын… Ажәларгьы ҳара аҭынхацәагьы амашәыр шымашәыру, гәаӷшақә ишыҟамлаз агәра узҳаргар, усҟан иуасҳәозеи, ҳара ҳруамхозар ҳраӷахом. Ус анакәымха, ҳазҿқәоу зегьы баша цәажәарагәышьоуп, Чагә… – иҳәан, иажәа аахиркәшеит Мазлоу.
Чагә ԥыҭрак ҿымҭуа, дхәыцуа дтәан. Нас:
– Абри аҵыхәала абра имҩахыҵыз, ус аламала еилымкаакәа зҽалазымгало ауаа, рыгәра агара уцәуадаҩзар, хыла уареи сареи ибзианы ҳаибадыруеит, Мазлоу, ҳагәрагьы еибагоит, саргьы аҵабырг зымҳәо иеиԥш сыгәра агара уцәуадаҩхазар, абри ашәыра сшәырахааит убысҟан! – иҳәан, Чагә иҟама ааҭырҵәрааны инацәа дуи ирбага нацәеи рыбжьара дҩасын, аҽырҳәа ашьа гылан аҿыланахеит. – Убри аҷкәын иҽишәмыршьан!..
– Ҳаи, абааԥсы, исзуузеи?!. – дыҳәҳәеит Мазлоу дахьтәаз, дҩаҵҟьан, Чагә дҩеидыххылан, ахәра ичабра ду наҿеигәеит.
Абас, Чагә ҩ-жәларык еиниршәеит, ӡәыргьы аԥсра иахирԥеит.
Ашьҭахь, такә анҵы, изакә шәахсҭоузеи ари унапы иану, Чагә, ҳәа иззымдыруаз анизҵаалакь, дыхәмаруа аҭак риҭон:
– Ариу? Ари, абыз цәгьақәа ршәахсҭоуп.
Кәыҵныи Лапаӷә Аҭара ақыҭан дынхон. Уи анхаҩ бзиа ззырҳәоз иакәын, маллагьы дкәадамызт, ажәлар раԥхьа идыргылоз уаҩын. Ахшара рызгьы анцәа дизылԥхан, хҩы аԥацәеи хҩы аԥҳацәеи ииҭеит. Иԥҳа аиҳабы хаҵа дцахьан. Уи илышьҭанеиуаз дҭыԥҳаны, аизарақәа рахь днарга-ааргауа дыҟан.
Ҽнак, еизарак аҟны абри аԥҳәызбеи Мырцхәлаа арԥызбаки еибабан, еигәаԥхеибашьеит. А-Мырцхәлаа Гәыԥ ақыҭан дынхон, Ҭемраз ҳәа. Ас аныҟала, хар змамыз ауаа лҽыжәиҵан лаб ишҟа ишьҭит, абасоуп, ууара сгәаԥхеит, уԥҳа дсуҭароуп ҳәа.
А-Кәыҵныиқәа дара аиашьара надибагалан еилацәажәеит. А-Мырцхәлаагьы, аԥсуа нхаҩ ҷкәына, ак узивбо дыҟамызт, арҭ еиқәшаҳаҭхеит Лапаӷә иԥҳа Амырцхәлаа дирҭаразы.
Ара чарахеит, иааз асасцәа ирықәнагоз ауаа рыдыргалт, анапеимдахьа ааргарц аҿҳәара ԥырҵәеит, гәыԥаагьы рыҩныҟа ицеит.
Аха Лапаӷә иԥа, агәыбжьанытә, Махьал, иҭахымызт, аханатә инаркынгьы дақәшаҳаҭмызт, абри аус. Ари мес азоуп, лаҵарамзан.
Гәыԥаа ахьцаз ҩыџьа аҷкәынцәа ахәҷы-мыҷ рыҭаны иаарышьҭит, напеимдахьа ҟарҵеит, ҿҳәарасгьы ҭагалан шьҭахь азԥырҵәеит. Усҟан ус иҟан: аԥҳәыс дҳәаны ддыртәон шықәсыки бжаки, избанзар, ԥҳәыс дызгауа аҷкәын аҭаца мҳара ҿыц ҟаиҵар акәын. Хаҵа ицауа аԥҳәызба ампахьшьқәа, ахәымџьарқәа рацәаны илсыр акәын.
Ари ас ишыҟаз, нанҳәа мза азыҳәан ахәыҷқәа ашкол рҭалара аамҭа анааи, Аҭара ашкол ахь рҵаҩыс ҳәа даарышьҭит Уачамчыратәык. Абри арҵаҩы Лапаӷә иҩнаҿы уадак қьырала аамҭала дыҩналт. Махьалгьы иаақәырццакны иаҳәшьа абри арҵаҩы дииҭеит. Арҵаҩы ишкол ныжьны, иԥҳәыс дима Аҟәаҟа дцеит.
Абас еиԥш иҟалаз Ҭемраз ианиаҳа, аԥҳәызба лҟынтә имаз ахәыҷы-мыҷқәа аашьҭыхны иара ихала Лапаӷә иҩны дцан,
сара сызҭахым шәаргьы шәысҭахым ҳәа, рхәыҷы-мыҷқәа нарықәԥсан дааит. Ари заҳаз зегьы Ҭемраз иџьыршьеит, афырхаҵа, аиаша ҟаиҵеит, рҳәеит.
Ари ас иҟан. Шықәсыбжак аиҳа ааҵхьан, зны Гәыԥ чарак аҟны Ҭемраз иҩызцәа ҷкәынцәақәаки иареи ажәақәа ааимаркын, уара-сара ҳәа аиқәмақаррахь ианианага, аҷкәынцәа руаӡәк иаҳәшьа иара уа ачараҿ дыҟазаап, абригь лаҳауазаап, дахьгылаз: «Уара уи узиқәмақаруа, уԥҳәыс дуҵызхыз умшьуеи, уиаҟара ухаҵа ӷәӷәазар!..» – лҳәан, Ҭемраз аҽԥныҳәа наилҭеит.
«Ҟоҳ, ари ҽԥныҳәан исыдхалазаап…» – иҳәан, Ҭемраз аҩны дцан, абна дшылалара иҽазыҟаиҵан, Махьалгьы лара аԥҳәызба дызгазгьы, аҩыџьагьы, ишьразы ишәақь иуапа иҵакны дындәылҵуан, данынаԥш, Чаҵә Чагә агәашә дааҭалеит. Уи ачараҿы дыҟазаап, иҟалақәоз зегьы ибозаап, уажәы, Ҭемраз аҩныҟа данца, дишьҭалан дааит.
Ҭемраз дызлацашаз иҽы кәадырны ашҭаҿ игылан, иҽнаԥхьеикырц иҭаххазаргьы шьҭа иааиуаз иԥымлашьас имааз, дааласын, ишәақь наҟ инцәыҵеиргылан, Чагә днеиԥылт.
Чагә идыруан Ҭемраз дышнымгылоз, шьоура дышдәықәлоз. Убри аҟынтә ус даацәажәеит:
– Уа ачараҿ еибышәҳәоз саҳауан, ушьа умун ҳәа уасҳәарц акәу џьумшьан са сзаа…
Ҭемраз ҿимҭит.
– Ушьа ууроуп, мамзар, абас иагьараан ҽԥныҳәас иурҭап…
– Усоуп, уи еилкаауп… – иҳәеит Ҭемразгьы.
– Усоуп, аха уажәы уара уцаны ушьа ууп, егьырҭ ҩагылан уара уршьып, уара утәқәа аалаган урҭ ршьып, урҭ ртәқәагьы шьоура идәықәлап… Нас, қәӡааншьҭахь, шьоук тәымқәак, анҭ иаалац, аақәлан еиҭымхаз анышәынҭрақәа рыгәқәа агәам нарықәрыжьып… Ус ҟамлароуп… – Чагә уажәы даҽакала иааирҳәит.
Ҭемраз ҿимҭит.
– Уара сыҷкәын иқәлоу уоуп, хьымӡӷ угар сҭахым, ушьагьы умун ҳәа уасҳәаӡом, аха ишууша абас-абас ауп, – иҳәан, днаиртәан иеиҳәеит. Ус еиқәымшәар, абри ҳәа даҽакалагьы ишыҟаиҵашаз иеиҳәеит. Чагә абри адагьы иҵегь ажәабыжьқәа цәыриган, уажәраанӡа иимҳәацыз, Ҭырқәтәыла анкьа даныҟаз Мырцхәлаа рыҟны дахьнеиз иибаз-иаҳаз уҳәа илахьеиқәҵагаз, аха ԥхьаҟазы уаҩы дзырхәыцшаз акыр ҭоурых иеиҳәеит…
Адырҩаҽны ҽуаҩык, ишәақь иуапа кьаҿ иҵакны, Аҭара аҽцәа рымҩа ҳәа иахьашьҭоу данылан днеиуан. Уи иааиԥылаз абырг Кәыҵныи ҳабахә «Уабацои, дад?..» – иҳәан, днаиазҵааит, аха аҽуаҩ, дымцәажәакәа, днаивсит. Ҳабахә дшааиуаз иааиԥылаз Быҭә Таиеи Кәыҵныи Таиеи ааникылан: «Уара, абра аӡә дысԥылан, сиацәажәан, аҭак ҟаимҵеит, иуапа кьаҿ ихагьежьуа, ишәақь иуапа иҵакны, сахьихәаԥшуаз ацәгьа згәы иҭоу аӡә иоуп, шәгәышәҽаныз!..» ҳәа реиҳәеит. Арҭ Ҳабахә ихыччеит, дабаҟоу уи еиԥш ауаҩыцәгьа рҳәан, хырҩас иҟарымҵеит.
Амра ааҭашәоны, нахьхьи агәарабжьараҿтәи агәашә аҟынтә аӡә ҿиҭит: «Махьал уҟоума?!» ҳәа.
Аҳәса ракәын аҩны иҟаз, «Махьал уажә дыҟам, арахь умааиуеи?!. – рҳәан, рыбжьы надыргеит, гәыла ҷкәынак иакәыз џьыршьеит, ари ҭаҭынеиҭаҳан азы акәын, «Аракьаҽыҟа аҭаҭын еиҭаҳатә ааигарц дцеит, арахь уааи, уажә дааиуеит!..» – рҳәеит, аха ҿызҭуаз уаҳа ихабар рымбеит.
Ҭемраз иҿынеихан Махьал иҩныҟа дызлааишаз, Ԥшьақәа ҳәа ацҳа зыхны иҟаз аӡышьҭраҿы, иҽааникылеит. Махьал абра дықәымскәа аҩныҟа ааишьа имамызт.
Ҭемраз ацҳа зыдҟаҵалаз аарцәтәи ахьаца ду ашьапы дшавагылаз, Махьал калаҭк азна аҭаҭын еиҭаҳатә даҵалан даақәлеит. Даақәсуан еиԥш, Ҭемраз ишәақь неиӷреикит, «Умҵысын, уԥсит!!.» ҳәа ибжьгьы ааиргеит.
Махьал, имаз ахарагьы идыруан, ара ас аныҟала, уаҳа мҳәакәа, иҽмырҵысыкәа иҽникылт.
Ҭемраз Махьал итапанча ааимихын, «Усаԥыз!» ҳәа ишәақь шиқәкыз диман Кәыҵныи Шьаабан иҩны дцеит. Шьаабан ақыҭа раԥхьа идыргылоз уаҩын, иԥҳәыс д-Мырцхәлаа-ԥҳан, лара Гәыԥ а-Мырцхәлаақәа дырзааигәамызт, аха усгьы иара Ҭемраз дижәлантәын.
Ара дахьнеигаз Ҭемраз даацәажәан:
– Шьаабан, уара у-Кәыҵниоуп, аха усымаҳәуп, абри уара дузынсыжьуеит, уажәазы ԥсык дызлаиеиӷьу акгьы збом, иҟалаз ажәлар ираҳааит, амала иахьатәи ҳаиқәхара иара иоуп изџьашьо, иҽимырҵысит… Иабџьар сызныжьуам, – иҳәан, даахынҳәын дцеит.
Амҩан дахьцоз дхәыцуан зегь ҳаиқәзырхаз Чагә иоуп, абас симырҟаҵазҭгьы даҽакала сныҟәон ҳәа.
Абри еиԥш аныҟала, изаҳаз шьоукы Махьал дҟәышын, иҽмырҵысыкәа ихгьы еиқәирхеит, егьигь деиқәирхеит, рҳәеит. Даҽа шьоукых иабџьар иимҭар акәын, рҳәеит.
Абри ашьҭахь хар змамыз ауаа Чагә раԥхьа днагылан иныбжьалан, шьҭа шәеиҭоуп – хьымӡӷла шәеиҟароуп рҳәан, еиндраалеит.
Шьоукгьы ус рҳәоит, Чагә, Ҭемраз иҟынтә данца аухаҵәҟьа Лапаӷә иахь уаҩ дишьҭит, еибадыруазаап, абасоуп иҟоу, уаҳа уԥсы иахмырзаакәа, уахаҵәҟьа ахара зду уҷкәын иоуҳәароуп, иаарласӡаны Ҭемраз днеины амҩа изикырц дыҟоуп, иҽмырҵысыкәа иҽиҭан иахьиҳәонӡа, уи иара иԥырхагам, диццааит, настәи мариоуп, сара еинсраалоит ҳәа.
Абас Чагә ҩ-жәларак еиқәирхеит. Аинраалаҩцәа уажәыгь иаҳҭахуп. Абри азы ажәытәан аԥсуаа аԥеҳамбарцәа рҽырҩашьан ирылан рҳәоит.
Уачамчыра Аҽырҩырҭа ду усҟан амшын иамгаӡацызт. Абыржәы Аӡеиқәа амшын иахьалало, алакациа дуқәа гыланы, наҟ хымҭак иахьнанагоу аҟара набжьаны аҽырҩырҭа дуҵәҟьа ыҟан. Уи аҭыԥ Лоуны, Лоӷәны ҳәагьы иашьҭан.
Аҽны абраҟа абжьааԥны еиԥш аҽырҩра ду ыҟан. Аҽырҩрахь дааит Чаҵә Чагәгьы. Ианалга, уск аҵыхәала ихәлаанӡа дынхеит, нас, сҭынхацәа збап ҳәа, Мыркәылаҟа, Шьоунеи Елҟан иахь ихы ирхеит. Ажәытәӡан ари ажәла Шьоу-неи-жәа ҳәа иҟан, аӡ ду ҳәа ицәажәон...
Ҵхыбжьонын, дҽыжәланы «Ахаҳә мҩа» ҳәа иахьашьҭоу даннеиуаз. Абри аамҭазы «Еи, уарбану, узцом, уҽыжәҵ, уҽеилых?!!» – рҳәан, амҩа кны итәаз абрагьцәа рыбжьы наиқәдыргеит. Ахаҳә мҩа ауаа зыцәшәоз ҭыԥын, ҭшәарран, абараҟа абрагьцәа ауаа дырҳәлон.
– Ибзиоуп, уара, сеилышәхааит, аха иазыжәуазеи аӡәгьы ииҭахым?!! – нарықәҿиҭит Чагә, иҭаҭынжәга даҿыхо, дышҽыжәыз дахьгылаз.
– Избан изырҭахымхара?!
– Иахьзеи умҳәоишь?!
– Изырҭахым шәымбои, сара саҟара ауаҩы ҳарак шәара дабашәыԥшаауеи, ирыцәдуцәахоит. Убри адагьы, сара саҟара рхыҵуеит, иажәхьеит. Арҳәра ҳәа шәымтәар акәын, аха шәантәах, уара, шәанаџьалбеит, хар змам шәара ишәаҟароу аӡә дшәырҳәыр!.. – иҳәеит Чагә.
Абрагьцәа Чагә дырдырын ҳамҭас ҳәа аҟамачаԥа ирҭеит.
Аӡын ақәас-ӡысра ааигәахон.
Анхацәа гьежьуа рымхырсҭақәа ирҭан, рурақәа рыҭгара иахыццакуан.
Дыццакуан Чаҵә Чагәгьы иџьықәреи хәыҷы ҭигаразы, аха иаалырҟьан игәы бааԥсхеит.
Чагә игәы шыцәгьахаз заҳаз агәылацәа еизан ицхрааит: шьоукы иџьықәреи изҭаргалт, шьоук ижь изырҭааит, даҽаӡәых, аикәаӷа ахәы ԥҵәаны ианиба, арасатә хәы ԥшӡа ҟаҵаны иахеиҵан, инаган инықәиҵеит...
Ақыҭан дынхон Ушьангь ҳәа аӡәы. Убригьы, ишаԥу еиԥш, днеины ичмазаҩхаз дицхраар акәын. Аха Ушьангь уаҩы
ҳарамын, ибыз бааԥс азы имацәажәоз иқыҭауаагьы ыҟан. Уи Чагә иус-ҳәысқәа игәылацәа иҟарҵахьазаргь иҟарҵахьеит анигәахә, дызбоит ҳәа, дкылԥш-кылӡрҩуа дынкылсит.
Дхынҳәны данцоз, ашәхымс данаахыҵ, агәыла зхәы зхеиҵаз аикәаӷа ԥшӡаӡа иахьықәыз илаԥш наахеит.
– Чагәхеит, уара угәы бааԥсуп, ари уеикәаӷа ас ахәы ҿыц бзиа узахазҵада?! – даҵашьыцуа, ихы ырнааны, днаҵааит иара.
– Абыз хаа! – аҭак ҟаиҵеит Чагә.
Аҳалӡга уахьныруаз Елыр ақыҭан Хаџьыџь ҳәа хәаахәҭҩык дынхон. Усҟан Елыр аӡәык-ҩыџьак реиҳа нхомызт, уажә иқәу ажәлар ааны уаҟа анхара иаламгацызт.
Хаџьыџь зыԥсы цәгьаз уаҩы каҷбеин, Ҭырқәтәыла адырцәа иман, Ҭарбзана дцаны даауан. Иара хылҵ ҳәа ҷкәынаки ӡӷабки рыда имамызт. Абри аҟынтә иӡбит иҷкәын Сҭампыл ддәықәҵан амуллаҵара иирҵарц. Уа иуак дынхон, ус иагьыҟаиҵеит.
Шықәсык аума, шықәсыбжак аума заҟа ҵых здыруада, Хаџьыџь иҷкәын, Уаҳаид ихьӡын, амуллаҵара далганы дааит. Хаџьыџьгьы иуа-иҭахы даарыԥхьан ачара хпыҿ ҟаиҵеит. Ачара ҟаиҵеит, аха, иабаҟоу, иззыҟаиҵаз иԥа аԥсшәа схашҭит ҳәа, ҭырқәшәада уаҳа акы иҿы амкуа, даақәгылт. Аҭырқәшәа цәгьоума, аха ари ргәамԥхеит избаз, иҟарҵаран иҟааз акәымзар.
Хаџьыџь иԥа дыԥшҩы дууп, зеиԥш дыҟам муллоуп ҳәа иӡбахә геит.
Ҩымз раҟара ааҵхьан абри ашьҭахь Гәыԥ акәу, Баслахә акәу Аинарбақәа рыҟны ачымазаҩ ӷәӷәа дҟалеит.
Ашарԥазӡа Хаџьыџь дахьынхоз ҽырххыла ауаҩы дкылҟьа днеит, абасоуп, Гәыԥ абрагь-абрагь абас еиԥш ачымазаҩ
дыҟоуп ҳәа. Уаҳаидгьы дласны иҽааибиҭан, дынҽыжәлан инеиз диццеит.
Усҟан қыҭа-цыԥхьаӡа аԥшҩцәа ыҟан, гәыԥаагь убас аԥшҩы дрыман. Убри ахыхь Манча-ҳақьым ҳәа Гәыԥ иацәыхарамкәа Тҟәарчал ақыҭан ахәшәтәрақәа здыруаз ҟазакгьы дынхон. Аха Сҭампыл иҟаз иаҳа идыруеит рҳәан, уажә уахь уаҩ даарышьҭит.
Уаҳаид дахьнеиз ачымазаҩ данлыхәаԥш, идырит даршышны дшыҟаз. Усҟан аршышра ҳәа ыҟан. Аиҳарак изыхьуаз аҭыԥҳацәа ракәын, амцашоура иаанахәон, абаҩҷыда рылалон зны ишәаҳәаларын, алаԥшҵашәара роуан, аха нас рхала ибзиахон. Аршышра иаахырҟьан даҽак аԥнашьыр, усҟан агра ааннажьыргьы ауан.
Иқьҭаԥ длаԥхьа-ҩаԥхьан лхы илықәикша-ҩықәик-шеит, нас амулла шәҟәы лзиҩын, абри лханаҵы аҳаҳаи акы дацәымшәааит, шьҭа акгьы лыхьуам, амала ахьҭа лылашәымҵан, – иҳәеит Уаҳаид. Ҭырқәшәалоуп ишиҳәогьы.
Ари изаҳаз Чагә ианеиҭеига, «Ҳаи, дад, абри акгьы лмыхькәа деиқәхозар, сышьтәақәа иреиҳау акы ашаха нахаҵаны исҭоит, иаргьы абра игылоуп, убриаҟара ҳлыршәеит, убас сызиаҳәа!..» – иҳәеит ачымазаҩ лабгьы.
Чагә еиҭаганы иеиҳәеит.
– Дыбзиахаанӡа ҳәа уԥшыр ауандаз… Амуллацәа рыхәԥса иаразнак иумшәар ҟалаӡом, мамзар рыхәшә аус ауам ҳәа ирыԥхьаӡоит, саргьы акыр срыднагалақәахьеит… Уаҵәы иахымгакәа аҷкәынцәа ирыҭан идәықәуҵароуп, иааигәоуп ара, закәыхи, – иҳәеит Бӷажә Еқәыԥ дахьгылаз.
– Иара абыржәыҵәҟьагьы ирыҭан ицсымҵои, лара илыхәозар, иаргьы макьана игәарымҵыц, абна агәарбжьараҿ игылоуп, – иҳәеит аԥшәмагьы.
Чагә абригь еиҭаган амулла иеиҳәеит.
Амулла ари аниаҳа, уаҳа даанымгылакәа дцарц дындәылҵит, ачымазаҩгьы аԥшҩы данылба акәхап, иаҳа деиӷьхашәа дҟалеит.
Ашҭа аҵыхәан агәашә ахьаауртуа агәарбжьара ыҟан. Абра иааины гәыԥ-гәыԥ иԥшны игылан арахә: ажәқәа, акамбашьқәа, аџьмақәа.
Уаҳаид ари аниба, сышьтәагьы цқьа снахәаԥшып, иреиҳау арбангьы збап игәахәын, ашҭа дахьықәгылаз, сцаанӡа шәырахә снарылсны срылаԥшуеит, лаԥшы хаа иасырбоит ҳәа нареиҳәеит.
Ари Чагә ианеиҭеига, амулла илаԥш арахә аҩсҭаа дрыҟәнаблаауеит ҳәа рҳәо иаҳахьан азы, аԥшәма иаҳаз игәы иахәан, днеин агәарабжьарахь агәашә ааиртит.
Агәашә инҭыҵны арахә инарылагылт. Уаҳаид Чагә даахьеирԥшын, раԥхьа игылаз ажә ҿаша ду инацәа нақәкны ирбо, диазҵааит:
– , – иҳәеит Чагә.
–  – деиҭаҵааит Уаҳаид.
–  ажәхьара, – иҳәеит Чагә. – Гәыж-мыж…
–  – иҳәеит Уаҳаид инақәырццакны, ажә зынӡа инацәа наҿархахан.
Ахаан амҵ иазыҵымҟьацыз ажә, иабаз уара идыр, гәыж-мыж, саӷмақә зеиԥшроу сара иусырбап аҳәозшәа, игәиҽанӡамкәа дахьгылаз илеи илеизыҭрысын, дхыршәҭны деизҟьа дылканажьт. Дгылан дааиуазар ҳәа аҽырхиангьы еиҭаагылеит.
– Аа, сашьит, сашьит самшәх!.. – иҳәан, аԥсышәала дыҳәҳәеит Уаҳаид.
– Баҩԥҵәа улоума, уеиқәхама?! – рҳәан, саси ԥшәымеи леихеибаҳәеит.
– Акгьы смыхьит!.. – иҳәеит уи, иҷаԥшьӡа аԥсышәала, даныҩагыла.
– Ҳаи, Ҿаша, анцәа уиныҳәааит, заҟа уҟәышузеи, ҳмулла аԥсшәа шԥеиурҵеи!.. – иҳәеит Чагә. Игылазгьы рқьышә ачча аақәххит.
Уинахыс Уаҳаид аԥсшәа аҳәара далагеит.
Ҳаԥхьаҟа ажәкшақәа рацәаны иаҳҭаххар ҳәа сшәоит...
Чагә Ҵандрыԥшьынтә Уачамчыраҟа даауан. Аԥшьындәы днықәсын Гәдоуҭа даннеи, уаха ара сыԥхьап игәахәын, иидыруаз Чаабалырхәак иҟны днымҩахыҵит.
Аԥшәмацәа Чагә данырба даара иеигәырӷьеит, ацәҵыс лкажьны изыршьит, ҿык-бзык иаанагоз афатә ҟарҵеит.
Аҭамада Шаҷ Чыкәбар дҩагылан Чагә даниныҳәоз ус иҳәеит:
– Уаа Анцәа уиныҳәааит, Чагә. Уԥа, убри иԥа ԥҳәыс данааиго агәабзиара уман уаԥылааит!
Уаа анцәа исҟәырхуп! «Нан, нан!..» смырҳәакәа анцәа сшьы!.. – ҿааиҭит Чагә.
Аҭамада иватәаз Адгәыр Барцыц игәы иамыхәеит.
– Чагәхеит, гәык-ԥсык ала уиныҳәоит, уара иакәым иҳәазшәа угәы изаанагазеи, уиаҟара нуҵыр бааԥсума?!
– Уара, Кәыкәына рыцҳа иӡбахә уаҳахьазу? – дҵааит Чагә.
– Исмаҳаӡацт…
– Ус акәзар, уӡырҩла, – иҳәеит Чагә, – ажәабжьк шәасҳәап, иҟалахьоу ауп, рҳәоит, иара:
Мас ҳәа ҭаҳмадак убриаҟара ихыҵит, иԥа иԥа, убри иԥа иԥацәа рыҳәсақәа деимданы агара ду изыҟаҵаны дырҵысуа ддырцәон. Уаҳа дзыцәомызт. Дахьгараз Нарҭаа ражәабжь иҳәон.
Ҽнак зны дзырҵысуаз аҭаца еиҵбы, гызмалк лакәзаарын, агара рҵысуа, иныҵакны ашәа аацәырылгеит:
«Уаа, џьым, џьым, шәара ишәыхәҭаз агараҿ ацәароума, шәԥа иԥа, убри иԥа иԥа иԥа аиҵбы ԥҳәыс данааиго ачара агәҭа шәахатәаны ашәаҳәара акәымзи!..»
«Уаа рада ри, уаа рада шкәакәа!..» – ашәа аацәыригеит Мас.
«Уаа, џьым, џьым, – лҳәеит аҭаца уажәы, – ус шәеиханы ашәа шәымҳәан, шәеихәласыр шәыԥсуеит, аԥсра шәацәымшәаӡои?»
«Уаа нан, нан, нан!..» – иҳәеит Мас, иԥаҵақәа харшала агара дахьгараз, иашәаҳәара дааҟәыҵны.
Шьҭа еилышәкаауоу аҭамада иникылаз сныҳәаҿа сгәы зеихьнашьыз? «Уаа нан, нан, нан!..» сҳәаанӡа анцәа сшьы!.. – иҳәеит Чагә.
Аазеишәа иахатәаз зегь ааибарччеит, Адгәыргьы дақәшаҳаҭхеит.
Кьамсыс Аҳалӡга аԥшаҳәаҿы дынхон. Уи ахәаахәҭрақәагьы илан. Тҟәарчал ашыц ԥҟаны нахьхьи Ага иӡхгылаз англыз иӷбақәа рышҟа иганы аҭуџьарцәа идираахәон. Арахь уихәаԥшыр, игәылацәа дреиӷьны уеизгьы-уеизгьы нхарас имаз ҳәа рацәак акгьы ыҟамызт. Данцәажәоз уизыӡырҩыр, сара сеиԥш ахәаахәҭҩы дабаҟоу имшын.
Ҽнак Кьамсыс иеидара-ҽы, усҟан аҽқәа аидара рықәырҵо иалагахьан, наҟ-ааҟ ҩ-ааҵәак ашыц-хҵәахақәа ахшьны, уи ус акәын ишаархәоз, аԥхьа дгыланы дшааиуаз, днаԥшызар, аӡәы амҩа зывгоу аҵла ду агәаҩара ихы ҭакны аҭаԥшра даҿуп, ивараҿгьы ак шьҭоуп. Дшааиуаз днаидгылазар, абар, Чаҵә Чагә дахьыҟоу, ишьҭоугьы хәыԥшқоуп, уи анаҩсан шьацҳәакгьы амҩа иангылоуп.
– Ҳаи, рацәа ихәыԥшқоуп!.. – иҳәеит Кьамсыс, удырҩатә еиӷьхеит аҭыԥан. – Иабоуки?!
– Абри аҵла агәаҩараҿ искит!..
– Ассир, ара ҵлакы ада ааигәа-сигәа акгьы ыҟам, иара уигьы ар рымҩа иангылоуп, ахәыԥшқа ара ишԥааиуаз?! – иџьеишьеит Кьамсыс. – Излоуки?
– Аа иахьгылоу изласкызгьы, – Чагә ашьацҳәа инапы нақәирххеит. – Ари амацароума сынтәа заҟа скхьоу!
– Ҳаи, рацәа уеиқәшәеит, сара исыраахә!.. – иҳәеит Кьамсыс.
Чагә идыруан ахәыԥшқақәа рзы англыз ҭуџьарцәа Уачамчыра аԥара бзианы ишыршәоз, аҭырқә ҭуџьарцәагьы бзиа ибаны иаахәан ишыргоз.
– Ажәеиԥшьаа иуанеишьаз уҭиир, даҽазны иуиҭаӡом, – аҽыҵга ҟаиҵеит Чагә… – Иуҭахызар, уаргьы ашьацҳәа умыргылои, абри аҵлахь абастәиала ахәыԥшқақәа аара рдыруеит… – Кьамсыс дызлааз шыҟаз инапы ирххеит Чагә.
– Аиаша уҳәоума?! – дгәырӷьеит Кьамсыс.
– Аиаша сымҳәакәа! Амала аус злоу ашьацҳәа иаҿоуҵо афатә ауп. Ахәыԥшқақәагьы бзиа ирбо ҳәа фатәык ыҟоуп… Убри анудыр, нас уеиқәшәеит!
– Исоумҳәои нас!
– Аа, уи ус исызуаҳәом…
– Ыы, ара ус ахәыԥшқақәа аауазар, уаргьы саргьы иаҳзымхар ҳәа ушәоума, ма даҽаџьара исмыргылалои ашьацҳәа, – иҳәеит Кьамсыс; знык исызурҳәандаз, нас угәхьаа скызма ҳәа игәгьы дааҭахәыцит.
– Саргьы бзиа избо ҳәа фатәык ыҟоуп, Кьамсыс, уи уазымхәыцӡеи?
– Уи арбану, ахәыԥшқа аӡәы ифо убахьоума?
– Мамоу, уи акәым, ақыжә ауп ирфо избахьо… Қыжәк ушьыр нас…
– Ыы, ақыжә узысымшькәа исоумҳәаӡои?
– Уиоупеи иҟала ҳәа…
– Ибзиоуп нас, уаҵәы шьыбжьышьҭахьшәа аҩны унеи, – иҳәеит Кьамсыс, қыжәк закәыхи, ухәыԥшқақәа зегьы срылгап ҳәа дагьазхәыцит.
– Ақыжә анушьх, схала снеиуама, Шьханыҟәагьы дназгоит, угәыла Хәмаскьагьы днеиуеит, – иҳәеит Чагә.
– Уара, урҭ ишраҳауа исоуҳәар, нас уиаҟара хәыԥшқа абаагои, иаҳцәырымкуеи?
– Урҭ иахьраҳауа иуаҳәаны, уаҳа акгьы сзымдырӡои?!
– Ибзиоуп нас…
Кьамсыс иҽы дҩаҵаҟьан имҩахь иҿынеихеит. Дахьнеиуаз дхәыцуан: «Схынҳәны санаауа, ушьацҳәа иаҿоуҵаз закә фатәу сымбар иабацари, усҟан сқыжәгьы са исзынхап, қыжәфара ҳәа унеир, ушьацҳәа иаҿоуҵогьы сҭахым уара иумаз ҳәа, қыжә узымшькәа алаф улсхып!..» ҳәа.
Аха Кьамсыс дхынҳәны данаауаз шьацҳәагьы имбеит, иаҿазгьы имбеит. «Чагә гызмал схынҳәны санаауа изакәу шгәасҭоз идыруан, ишьацҳәа кыр аҿеиҵо дыҟахызма, уимоу, ахаҭагьы нимыжьт, игеит, – иҳәан, игәы дааҭахәыцит. – Иаууеи, ақыжә ашьра сықәшәоит».
Уаҵәы шьыбжьышьҭахьшәа захьӡыз азы Чагәи Шьханыҟәеи Кьамсыс иашҭа инҭалеит. Хәмаскьагьы днеихьан.
– Уажә исоуҳәоу, уашьҭан исоуҳәоу? – дҵааит Кьамсыс, инцәыҵакшәа.
– Ишеибаҳҳәаз ауп, – иҳәеит Чагә. – Уашьҭан иуасҳәоит, сызурццакуазеи, ақыжә анушьлак ашьҭахь…
Ақыжә иахдырҵуаз, иаразнак иааиҿырҟьҟьан иржәит. Нас илеидтәалеит, рқьафқәагьы ааҟарҵеит.
Абраҟагьы Кьамсыс еиҭацәыригахт иҽхәара: иара иеиԥш ахәаахәҭра иазҟазо Тҟәарчал дшумбо, Тҟәарчал моу иара Аҟәагьы дышмаҷу, аҭуџьарцәа рацәаҩны дшырдыруа, урҭ Сҭампыл ишынхо, Сҭампыл акәым идырцәа Англыз тәылагьы ишыҟоу.
– Урҭ зегь усоуп, аха... – иҳәеит Чагә.
– Нас?! – дҵааит Кьамсыс.
– Урҭ зегь усоуп, аха ахәаахәҭҩы бзиа амц дыржьар имуазароуп…
– Ыы, нас сызжьаны иубада!
– Мамоу, уара уакәым сызҿу, аха убас издыруаз хәаахәҭҩык, ҳшыцқәа зегь ыҵырҟаан аҭырқәцәеи англызқәеи
мариала ирызҭахьаз, сеиԥш хәаахәҭҩы ҟәыш дыҟам ҳәа зхы зыԥхьаӡоз аӡәы дыржьан, – иҳәан, уаҳа ацимҵеит Чагә.
– Дышԥаржьаз?! – дҵааит Кьамсыс.
– Дшыржьаз усоуп, ҽнак уи иԥиҟаз ашыц ааҵәақәа иҩарҭеиҵан ҽыла иманы Уачамчыраҟа дышцоз, амҩан аҵла иамҵатәаз аӡәы днаидгылт, шьацҳәакгьы ивараҿ амҩа иангылоуп. Уи итәаз абнаҿ ашьацҳәа иргылазаарын, ахәыԥшқа икын, ашьацҳәагьы иман дшааиуаз иԥсы неиҭеикразы днатәазаап. Иааиуаз ахәаахәҭҩы ари даниба, ахәыԥшқа абоуки ҳәа диазҵааит, исыраахә ҳәагьы иеиҳәеит, нас иара иганы хә-ҳаракыла аҭырқә ҭуџьарцәа идираахәарц. Аха ани итәаз дгаӡамзаап, ирхәҳара мап ацәикын, абри амҩаду иангылоу аҵла агәаҩараҿ сшьацҳәа иакит ҳәа иеиҳәеит.
– Нас, нас?! – иҳәеит Шьханыҟәа, Чагә дааиалацәҟәын.
– Нас, ахәаахәҭҩы иаҳаз иашаз џьишьан, дҵааит абра амҩа агәҭа имшәаӡакәа иааны ахәыԥшқа ушьацҳәа ишԥаҿалеи ҳәа. «Ишԥаҿалеи, урҭ бзиа ирбо абас фатәык здыруеит, ашьацҳәа инаҿоуҵеит – амҩа ианургыларгьы убра инеины иаҿалоит!..» – иҳәазаап аҵла иамҵатәаз.
– Ҳаи, абааԥсы, ус акәзар иарбан фатәу урҭ ахәыԥшқақәа бзиа ирбо, исоумҳәои!.. – иҳәазаап ахәаахәҭыҩгьы.
– ахәыԥшқақәа рыхә цәгьоуп, қыжәк ушьуазар иуасҳәап,– иҳәахзаап ани аҵла иамҵатәаны зыԥс зшьоз. Убас иагьеилаӡеит.
– Изишьма, уара, нас ақыжә?! – дҵааит Хәмаскьа.
– Изишьит.
– Ассир, уҭахызар! Уара, иара ахәаахәҭҩы ҳәа узҿу зынӡа дгаӡҳәыџьхеит акәымзар, ахәыԥшқа амҩаду иангыло ашьацҳәа инеин иаҿалеит ҳәа уаҳахьоума?! – иџьеишьеит Хәмаскьа.
– Шьҭа уара иумун, Хәмаскьа,– иҳәеит Чагә, – сара амҩа иансыргылаз ашьацҳәа ахәыԥшқа ааин иаҿалеит!
Кьамсыс иҟаз зегь еиликаан, иқыжә игәы иҵаланы ҿымҭӡо дӡырҩуа дтәан.
– Уара, Чагә, уи хәыԥшқамзар ҟаларын, иаԥшшәыз?! – дҵааит Хәмаскьа.
– Ҟоҳ, Хәмаскьахеит, хәыԥшқамкәа, ицәхаԥшьын... Изаҟараз удыруама!... Уимоу, ахьӡҵәҟьагьы аман…
– Иахьӡыз, уара, иахьӡ?! – иқьышә ачча ықәххуа, дҵааит Шьханыҟәа.
Кьамсыс ҿымҭӡо дахьтәаз, дара ирҳәар аҵкьыс игәахәын, дыччашәа уны, ҿааиҭит:
– Иахьӡыз умбои, Кьамсыс ахьӡын…
– Чагә, ҳзырччаша ҳәа уаҳа акры ҳоуҳәома? – иазҵааит зны, рччага жәабжьк анреиҳәа ашьҭахь.
– Даҽакгьы здыруан, аха… – иҳәеит.
– Уи арбану?
– Уи арбану уи ауп, уара иумоузеи сара исмоузеи ҳәа ашәҟәқәа ранҵара ианалага, хҩык, рсахҭан палта кьаҿқәа ирҭашьшьы, еиҳәҭагыланы Арсана ҳәа гәыԥтәык иашҭа иааҭалт. Иара уаҩ бзиан, хандеиҩын, уаҩы хәмарҩын.
– Уаа бзиала шәаабеит!.. – иҳәеит Арсана, днарԥылан.
– Бзиа ҳауба, цәгьа ҳауба ҳааит…
– Иумоу арахә ашәҟәы ианаҳҵоит.
– Иҭаҳаҩуеит, – рҳәеит.
– Ибзиоуп, – иҳәеит Арсанагьы.
Амаҵурҭаҟны инатәан арахә ранҵара иалагеит.
– Иумақәо ҳәала!.. – иҳәеит руаӡәк, аукы. Арсанагьы дналагеит.
– Ҩ-жәхьак сымоуп.
Ҩ-жәхьак ҳәа инанырҵеит.
– Аҳәарақәа умаӡами?
– Убарҭгьы ҩба ыҟоуп…
– Уаҳа?
– Ҩ-ӷааҵыск…
– Уаҳа иумоузеи?
– Ҩажәижәаба џьма…
– Зегь џьмахьақәоума?
– Жәаҩа џьмахьоуп, егьырҭ – ӡари-қыжәи.
– Уаҳа?
– Уаса сзаным.
– Аҳәақәа умаӡами?
– Аҳәақәа уажә ирацәахеит, ирзызуазеи...
– Уаҳа акгьы узанӡами нас?
– Ԥсаатәқәак ыҟоуп, кәытқәаки шәишәиқәаки, уи аҳәса роуп издыруа…
– Аҽы узанӡами, аҽы?.. – дҵааит ани ау.
– Исзанымкәа – ҳаи исхамышҭхьаз! – ҽыкгьы сымоуп.
– Аа, иубома, ашәахтә рацәахар ҳәа ушәаны, аҽы ҭоумҩырц угәы иҭан… – иҳәеит ани ау.
– Мамоу, џьоушьҭ, ус ахьԥоуҳәоу, исгәаламшәеит… – иҳәеит Арсана.
– Уаҳа акры узанума, камбашь егьи, ашәахтә уацәшәаны уигьы умҳәоу? – иҳәахт еиҭа ани ау.
Арсана дхәыцуа дахьтәаз даацәажәан:
– Усгьы ижәуам, махҽкгьы сзануп, ианышәҵа!.. – иҳәеит.
Арҭ ахҩык иџьаршьан, инеиҿаԥшы-ааиҿаԥшит.
Амахҽ ажәытәӡан акәын ҳәа, уажәы Аԥсны уаҩгьы изанымызт.
– Амахҽ узаныҵәҟьома?!
– Избандаз! – рҳәеит.
– Уара, аиаша уҳәаҵәҟьома?! Иабаҟоу?! – иџьеишьан, дҵааит ани аугьы.
– Иабаҟаху, абна шәахьындәылҵуа ацаҿы шәнеир ижәбап… – иҳәеит.
– Иахьтәаз амаҵурҭа ашьҭахь ашә аҿан, ацагьы уа иавагылан, иҩыҵибарҟьан инеит, аха акгьы рымбеит.
Ихынҳәны иааин амаҵурҭа ашьҭахьтәи ашә инылагылан, Арсана рхы наиқәыркын:
– Уара, Арсана, ара акгьы ыҟаӡамеи?!
– Амц умҳәазааит?! – рҳәеит.
– Иабыкәу, уара, ара умахҽ ахьыҟоу?!. – даацәажәеит егьи аугьы.
– Хыхь шәнаԥшы, уара, хыхь!.. Аца иҭамзааит?!. – иҳәеит Арсана, дахьтәаз дымгылаӡакәа.
Аца ҩбаны еихагылан, хыхь аԥш ҭаԥсан, еилалыршәшәозу здырхуада, Арсана иԥҳәыс убра дҭазаап. Лара аукы лакәын, ацәажәабыжьқәа анлаҳа, амахҽ еиԥш лыбӷа ырхәан, лхы аца иааҭлырҳәҳәеит.
Ари збаз рқьышә ачча аақәххит, ау ида, избанзар, аца иҭаз Арсана иԥҳәыс иара иаҳәшьа лакәын.
Уи аҽны Аиааира хәышықәса ахыҵра азгәарҭон. Ианеилга, уажәы Тыкәа иԥа Беслан Быҭәба исасааирҭа «Рыҵа» аҿаԥхьа амшынҿықә аҿтәи акаҳуажәырҭаҿ итәаны ицәажәон, аибашьра иалахәыз реиԥш иалахәқәамызгьы ыҟақәан.
– Ишыжәдыруа еиԥш, фышықәса уажәаԥхьа, 1992 шықәса нанҳәа мза 14 азы, ашьжьымҭан, Аԥсны Аџьынџьтәылатә еибашьра иалагеит, – иҳәан, иажәабжь дналагеит Гарри Аиба. Уи арахь дааны, урурҳәа иахьеило, рацәак дтәалаӡомызт, аха иахьа ус иақәшәеит. Уажәы иажәа иациҵон: – Абри аҽны, – иҳәеит, – Қырҭтәыла Аҳәынҭсовет ар, абахҭақәа ирҭакны контрақтла мызкы ҳәа иоурышьҭызгьы нарылаҵан, Аԥсны иақәлеит. Хыԥхьаӡарала 97 нызқьҩык иҟаз аԥсуаа ԥшьмиллионк инареиҳаз ақырҭцәа ирҿагылар акәхеит. Абри адагьы Иосик Џьуӷьашьвилии Лиаурент Бериеи 200 нызқьҩык инареиҳаны Аԥсны иааган иаландырхахьаз дара ртәқәагьы аԥсуаа ирҿагылт. Заанаҵ наҟынтәи маӡала абџьар рзааганы, аибашьра азы ҳәа, ирзырҵәаххьан. Қарҭынтә, егьырҭ аҭыԥқәа рҟынтәигьы, агитаторцәа ықәҳа маӡала ирзаауан, аԥсуаа шәырҿагыл, шәрабашь, ҳа ҳтәқәа аргьы аауеит ҳәа. Еқәырчаҟә адольльарқәа рзааргон…
ишәымдыруеи… Абри аамҭаз ара шьоукгьы априказ ҟаҵаны аԥсуаа рышәарыцага «ԥилҭақәа» рылган еизганы ирҵәахуан… Уи уажә иазаауазеи, раԥхьа убас шакәызгьы, нас, зегь ҳанеигәныҩ ашьҭахь, 1993 шықәса цәыббра мза 30 рзы ақырҭцәа-мпыҵахалаҩцәа рыргьы даргьы ԥхарсны, ирахәҿасны наҟ Аԥсны иалцан Егры ирцаны икацан. Аԥсуаа иҳацхраауан Нхыҵынтәи ҳашьцәеи ҳҩызцәеи, аҳәаанҭыҵ инхо аԥсуаа рыҷкәынцәеи… Абри аибашьраан иҭахеит хнызқь-ҩык аԥсуаа иреиӷьыз рҵеицәа, апатриотцәа… Аҟәеи, Гәылрыԥшьи, Уачамчыреи, Гали 1992 шықәса нанҳәа мза инаркны 1993 шықәса цәыббра мза азынӡа Шихварднаӡе иааишьҭыз ампыҵахалаҩцәа рхатәан. Цәыббра мза 27 рзы Аҟәа ахы иақәиҭтәын, абри амза 30 азы ампыҵахалаҩцәа хышәшәахқәа, ишысҳәахьоу еиԥш, Егры ирцан наҟ икацан. Аибашьра алагамҭазшәа Шихварднаӡе ир Гыртәылагьы ҩ-раионк мбатәы иҭаргылан ирыман…
Арҭ аамҭала изхатәаз Аԥсны ахәҭак аҟны, ар рымаҭәа зшәыз ақырҭуа ӷьычкәырцәа, ишәҭаху ҟашәҵала ҳәа абџьар зыркны иаарышьҭыз, иҟарҵоз оман: сиала, хьӡынҵала, аԥсуаа рышьрақәа, арҳәрақәа, акнаҳарақәа, рыԥсы шҭаз рыжрақәа, аԥсцәа рырҳәрақәа, ирҿашәоз аҳәса гәаранла рцәаԥҽрақәа, аҭынчуаа рыхқәа хыҵәҵәаны агарақәа… – рызегь узеиқәыԥхьаӡарым… Аԥсны амал алган агәақьҳәа агара иаҿын: ԥраалла, ӷбала, машьынала… Даҽа шьоукгьы – ашәанцәа – идырҳәыз амал Кәыдры ахахьы иганы ирҵәахуан, наҟ шәаныҟагьы ихаргалон…
Ари шәарҭ ишәыздырам ҳәа акәым, аха абас еиԥш арҭ ацәгьоурақәа уаҳа рҵыхәа анԥымҵәаӡа, Анцәа иԥеҳамбар дылбааишьҭит, уца, иҟоу гәаҭ, зегь цқьа еилкааны исзаага, нас Шьеварднаӡегьы Арӡынбагьы срыԥхьоит ҳәа иаҳәаны.
Ари Аԥеҳамбар дылбааны ахьара-хьараҳәа дҽыжәлан дшааиуаз, Тамшь Кәтоли Џьгьардеи рышҟа ицо
амҩахыҵырҭаҿ, уанааҵәилак, акаҭран мҩа аҿықә иаваҵан аазеишәа столқәа хәхәаӡа еиҿаԥшьны, фатәы-жәтәыла иқәырҭәаа ҟьарҟьарҳәа иахатәаз даарывалт. Арҭ ақырҭуа ир иреиуаз ракәын, «Кузмич» «аԥсшәа иазҳәахьаз» рыблақәа жьаржьалеиуа иахьтәаз иубон. Аԥеҳамбар дыԥшызар, ҷкәынак маҭәа шкәакәала деилаҳәаны, апапыч шкәакәақәа ишьаҵаны аханы дыштәаз аагәеиҭеит, аха дҵысуам, дқәацом, – дыԥсны, аишәа дахартәаны дрымоуп, аҩы имҵаргыланы… Ари сара схы иҭысҳәааӡом, иҟалаҵәҟьаз ауп, Аԥеҳамбар ус амҩан дақәшәеит ауп акәымзар. Изакәу уиоуп, аԥсуа ҷкәын имашьынала ҳпартизанцәа рхәы шигоз ампыҵахалаҩцәа алашәага реиԥш дрылашәеит. Дахьцоз анеилыркаа, ирзигоз рыхәгьы рымбоз, иааигәыдырҵан дыршьит, имашьынагьы ртәыртәит. Ишашьцылахьаз еиԥш, инацәа хҵәаны имацәазгьы ргеит, ихьтәы хаԥыцгьы ыҵырхит, иџьыба ианҭаԥшы, ипаспортгьы рбеит, сҭахар ҳәа ишьҭихзаарын… Уи уаҵәы 20 шықәса шихыҵуаз ранаҳәеит. Абра уажә «иазгәарҭон» уи имшира… Аха иац иршьыз иахьанӡа дхамҟәало, астол дырзахамыртәо даншәы, ааигәа ачаӡырҭа афрын ыҟан, ицәыршны, ихы-иҿы ҭаӡны, қәабшьҭу чуану акы ихы иҩахарԥаны, деилыхны дҭарҵан, данаршы, дхықәдыртәалартә иҟалеит… дхықәнартәалеит… Уажә уи дырныҳәон, аԥсуаа зегьы, ирҭаху-изҭахугьы налаҵан, Нхыҵ рашьцәагьы налаԥхьаӡан, абас рымширақәа абри итәы еиԥшны иазгәарҭаларц изеиӷьаршьон… Ԥҳәыскгьы, шьҭа быргк, ашәы лышәҵаны, даамҩахыҵны даарывалт, Аҟәантә Џьгьардаҟа шьапыла дцозаап, Сангәлиак. Џьгьардатә лдырк қырҭуак димазаап, убри лыҷкәын абра дрывагылан, даниба, дылԥылан дрывган ддәықәиҵеит… акәымзар иахьтәаз ус урывсны уцар ҟалаӡомызт… Насгьы ақырҭшәа удыруазар акәын… Уиоуп уи аԥҳәысгьы деиқәзырха, қырҭшәала длацәажәон…
Аԥеҳамбар атрассала даауан Аҟәаҟа ихы рханы, ани аҷкәын аԥҳәыс ддәықәызҵаз «деилыргаҩызаап»
Аԥеҳамбар ахаҵәирҭа данаавала, уабацои ҳәа днеиԥылт, аха аҭак аныҟеимҵа, иҭеиҭԥшгьы аниба, иааицәымыӷхан, днахынҳәит. Аԥеҳамбар убра рызегь шьҭеиҵон, анҭ зҿыз ани имбоу дыҟазма, аха уажәазы акгьы рамҳәакәа дцеит, Тамшь атурбазаҿ шәахьгылоу хаха-хымш ирхымгакәа абри ҟазҵо шәа шәакәзар, шәықәӡааит ҳәа дагьрықәшәины… Ашьҭахь ус иагьыҟалеит: ақыҭақәа рылалара, рыжәлара урҭ ирмаӡеит, Тамшьи Кындӷи усгьы иқәырххьан, аха – ҳдесант амшын иааӡхыҵын, иҟәаҟәан ицеит… Ашьҭахь избоз ирҳәон 500-ҩык раҟара алафеҭқәа ирныжьлан ианеизыргоз аабон ҳәа… Рыбаҩ ахьыҟоу, иахьыргаз рҭаацәагьы ирзымдыруазар акәхап, уахь ицәырыргозма, хабарда ибжьаӡит ҳәа рарҳәозар акәхарын, ҭаацәа рымазу уигьы сеидроу, аха рабаӡӡеи дыҟамыз, Едыкь Шихварднаӡе, амшьҭацәгьажә – иара иҵыхәала акәӡами урҭ шҭахаз? Арахь ирусхәыз, бџьарла еибыҭан, иқәшәх ҳәа иаазышьҭдаз?..
Астәи Аԥеҳамбар Аҟәаҟа дцеит. Уа даннеи еиликааит 1992 шықәса абҵарамза 22 азы, ҽнак ала, ақырҭуа мпыҵахалаҩцәа Аԥсны аҭоурых зегь, ауаа ишырбоз, аҽнышьыбжьон, ишырблыз – Аԥсауааҭҵаара Аинститути, уи архиви, Аԥсны Аҳәынҭқарратә архиви лықәццышәаа ишыргаз, днеингьы иблала ибеит. Ианырбылуаз аҽны асааҭ ԥшьба рышҟа аусура ианалагоз аамҭаз аҩбагьы амца еицрыцрарҵан ирыкәшан игылт, игәаӷьны изырцәарц инеиуаз аҟәҟәаҳәа втоматла ирыххысаауан... Аԥсны аҭоурых арӡра адагьы уи даҽакгьы ҟанаҵеит: Аԥаҵаду напыхьараџьи Абласаркьеи раамҭаз иааган индырхаз 200 нызқьҩык дара ртәқәа шааргаз, ианааргаз атәы документк иамҳәаӡо, жәытә-натә аахыс урҭ ара инхозшәа иааҟалеит… Абаҟақәа ракәзар, ахҭыԥ иарганы, рылақәа ҭыцҟьаан, рлымҳақәа ҿыжәжәаны, рԥынҵақәа амыжәжәан… арҩашьыга лаҵага гәырқәа ана-ара еиԥхьатта икаԥсаны… Ас еиԥш арҭ аниба, уаҳа ажәак мҳәаӡакәа Аԥеҳамбар Анцәа иахь дхынҳәит.
Ари Аҟармарала наҟ хыхь дцозаап, Гәыԥ даналсуаз аамҭаз жәытә баашәла ихкәыршаз ҳаҭгәынк, нышәынҭрак азааигәа дшавсуаз «Арахь уааи, ак уасҳәоит, арахь!..» ҳәа
аӡәы ибжьы ҭыҩны иаҳаит. Уахынлан, аха Аԥеҳамбар дшәара дыҟазма, «Уарбану?!» – иҳәан, дышҽыжәыз днеин даавагылан, иҽхырҳәҳәан дынҭаԥшит. Убра анышәынҭра агәы аӡә дкәеҩӡа дықәтәан, – иҳәан, аибашьра иалахәыз ажәабжьҳәаҩ Гарри ԥыҭрак дааҭгылт, иагьааҭынчрахеит.
– Нас, нас, Гарри?!. – иҳәеит аибашьра иалахәыз даҽаӡәы Витали Смыр. Гарригьы иажәа инациҵеит:
– Ҟоҳ, Чаҵә Чагә уоума?!. Уажә аччара иаамҭам… – иҳәеит Аԥеҳамбар ари даниба.
– Сара соуп, астәи ушаауаз здыруан, уҽы ашьапышьҭыбжь саҳаит… сгылар аӡәы сибар ҳәа сшәон… – наиаҭеикит Чагә.
– Иуҭахузеи?! – дҵааит Аԥеҳамбар.
– Соуушьҭроуп!.. Аԥеҳамбар иуҳәар, азин соуеит, сақәиҭхоит, уахаҵәҟьа сцоит!.. ара абысҭа ыфоу егьиуа, амш гоу сызҭатәом, сыжәлар аибашьра иалагылоуп… – иҳәеит Чагә.
– Уара уоума, ибналақәаз, Аԥсны иалҵны ицаз ауаа ҟәаз-мазқәагь ыҟоуп, уара убыргуп, ара аус умоуп, ара уҟаз!.. – иҳәеит Аԥеҳамбар.
– Мамоу, сцароуп!.. – иамеикит Чагә.
– Уара, уара арахь уанбеиаси? – дҵааит Аԥеҳамбар. – Исгәаларшәеи.
– 1930 шықәсазы, – иҳәеит Чагә, – убриаахыс абра сыҟоуп.
– Нас убриаахижьҭеи абра уҟазар, иреиӷьу ауаа рацәаҩны арахь иаахьеит, аԥсы абџьар азышьҭхуам, ҵасым рҳәоугьы умаҳаӡеи уахьыҟоу, узлоу ажәытәуаа рҟны?
– Ишԥасмаҳаи, аха ма Аҟәанӡа сцоит, Шихвардноӡе дааны Аҟәа дықәтәоуп, дшыцәоу сҩеихагылан, ак иаҳәан схынҳәуеит!.. Уаҩгьы симбакәа анеишьагь здыруеит!.. – иҳәеит Чагә, иагьнациҵеит: – Ма аԥхыӡ бааԥс исырбоит, данааԥшлак дҿаҳахартә, дзымцәажәо иҿы акыртә еиԥш…
– Џьаргьы уцаӡом, абра уҟоуп! Иаҭаху ҳара иҟаҳҵоит! 12-ҩык аԥеҳамбарцәа рахьтә сара саԥсуоуп, Аԥсны садуп!.. Амала Аҟәа зегь дырҳәуеит: автобусқәа, атақсиқәа, атроллеибусқәа, адәыӷбақәа рпаркқәа; ааглыхратә наплакқәа ртауари рхәырхьынқәеи; дәқьанс, универмагс иааҟоу ирыҩноу амал зегьы-зегь агара иаҿуп, иргоит… Иалҵны аамҭала изцаз аԥсуаа рмалгьы убас ахьуеит… Убас рзыруеит Гәылрыԥшьи, Уачамчыреи, Гал абжаки ақалақьқәагьы…
Аԥсахҩцәа шьоукы рхамқәеи рмашьынақәеи нхоит, ирзызыхьчо шьоукгьы ыҟоуп, аха урҭ ртәы нас ҳахәаԥ-шуеит… – иҳәеит Аԥеҳамбар.
– Аԥсуаа акгьы шырхарам, ақырҭуа-мпыҵахалаҩцәа иҟарҵо закәу ублала иумбеи? Ақалақь агәҭа Ефрем, Омар ҳәагьы иарҳәон, Ешба ду ибаҟа-хашҳатәара ахы шаҟантә еихсыз, шаҟа хҭыԥ анырҵазгьы гәоумҭеи?..
– 37, – иҳәеит Аԥеҳамбар.
– 39, – даҽа ҩба нациҵеит Чагә, – ихәда аҟынгьы ҩхҭык аными, уи ихәдоуп, аха. Ԥаса иаргьы харада дагьыршьуа, уажә ибаҟагьы аҟәҟәаҳәа еихсуа… уи амацара аума… дахьаԥсуаз азы ашәҟәыҩҩ ду Таиф Аџьба дыршьит, дахьаԥсуаз аз артист ду Мажара Зыхәба дыршьит, дахьаԥсуаз азы аҭоурыхҭҵааҩ ду Витали быҭәба илгеит,ус заҟаҩы...
– Уи аадыруеит, аха уажәы шәара ишәхароушәагьы иҟалаз ыҟоуп… – иҳәеит Аԥеҳамбар.
– Ишԥа, уи арбану?!. – иџьеишьеит Чагә.
– 1992 шықәса ԥхынгәы мза 23 азы ажәлар рхаҭарнакцәа реизараҿ – апарламент аҟны Аԥсны хазы ицеит ҳәа шәыдышәкылеит.
– Дара СССР аҟынтәи хазы ицар ҟало, ҳара дара рҟынтәи, ԥаса ҳшыҟаз еиԥш, хазы ҳцар амуа, уи закәхеи?!. Ҳара мчыла, еижьаралагьы, урҭ ҳрыдызҵаз р-Џьуӷашьвыли иоуп, аԥаҵа ду: Қырҭтәыла шәадлар – ареспублика шәысҭоит, Урыстәылахь шәцозар, аобласт ауп ишәауа аниҳәа, ареспублика еиӷьаршьазшәа ҟарҵеит, уаҳагьы ԥсыхәа рымамызт, избанзар Маскәа Кремль абаа иҽыҩнаижьхьан, амаа иара икын. Акәымзар ҳара хазы ҳаҟан, ҳҭоурыхқәа умдыруеи… 1931 шықәсазоуп арҭ уажә иҳабашьуа рышҟа, иҳазҵаауашәа ҟаҵаны, ҳанамадыргәагәа…
– Уигьы аадыруеит… – иҳәеит Аԥеҳамбар. – Уҭахызар, усыцаала! Аҟармара сызҭалоу аԥраа\л, арахәыхә – уи зыхьӡу жәдыруоу уажә шәара, ишәхашҭхьоу? – умшәакәа усыцҭал, нас ҳахьцо убап!
– Уи абыкәу?! – дҵааит Чагә…
– Ҽыла дыҟан уҳәеит, уажә аԥраал дышԥаҭало?!. – аҵәы налеиҵеит аӡәы, дхаҟәӡа дахьтәаз, ҽырчча ҟаиҵан.
– Иҽы  иеиҭеит, шәхы шәыхьча, шәыҽрышәҭ ҳәа реиҳәан... – аҭак ныҟеиҵеит Гарригьы. Егьигь дааиқәнакит, уи далазар акәхарын. Нас Гарри инациҵеит: – Иҽы урҭ ишԥариҭоз, ақырҭцәа инаган ирырымҭоз... Уи ирашьын, ианиҭахыз иахьиҭахыз иааин икаԥон, ианоуишьҭлакь иԥырны аҭыԥ ахь ицон, уажәгьы иоуишьҭуан, иԥырны аҭыԥ ашҟа ихалан ицон. Иара, Чагә иҭахызар дигарц, аԥраал изылбаарышьҭит… Мамзар диҽхьынҵаны дигозма, – иҳәеит.
– Нас, нас, Гарри, уажәабжь нагӡалеи! – иҳәеит Асланӡыи Денуар, Гарригьы еиҭа инациҵеит:
– Ҳаннеилакь иҟоу убап, уԥсы анҭаз еиԥш уааҟаҳҵоит, аха арахь Адгьыл ашҟа уааны ауаа рахь ацәырҵра уақәиҭым… Мап уҳәозар, – уҟаз, амала арахь уҳацмаалар умуазар, даҽа ҭеиҭԥшык уоуеит, – иҳәеит Аԥеҳамбар.
– Сыжәлар кажьны сызцом… Иҟалозар, абра уажә аказы суазҵаарц сҭахуп, аҭак ҟоуҵозар – суццоит, иузыҟамҵозар – акы суҳәоит, – иҳәеит Чагә, – уара уԥеҳамбаруп, зегь удыруеит, аха уи аҭак узыҟамҵаргьы ауеит, – ҳәа усгьы нациҵеит.
– Усазҵаа! – иҳәеит Аԥеҳамбар, иааџьеишьан.
– Уажә ааигәа Аҟәа араион Шәбаара ҳәа иахьашьҭо аҭыԥ иахьаҵанакуа кәарак аҟны рыԥсы ааиҭаркырц инатәеит аԥсуа рԥарцәа-аруаа 20-ҩык раҟара. Акәараҿ џьарак маҷк аҭаҽҽарҭа жәеиԥшь аман. Арҭ рԥыза дналкшәа, днаскьашәа
дахьынатәаз абнантәи ажәытә ԥсуа ашәак акаҩҳәа аҭыҩра иаалагеит. Ари Гәыма ахақәиҭтәра аламҭалазоуп, иааны Шьрома зыхьӡҵаны ирымаз…
– Изакә хьӡу уахәаԥш ари иара уара! Шьрома закәи, жәытә-натә аахыс Гәыма ауп, Қырҭтәылантә ақырҭцәа Аԥсны иааган инзырхаз убас ахьыӡҵан ирырҭеит акәымзар. Дара рбызшәала уи «аџьа», «аџьабаа», урысшәала иуҳәозар, «труд» ауп. Ари газеҭк, журналк, зауадк уҳәа иахьӡуҵар ауеит, акәымзар адунеи аҟны қыҭак абас ахьӡны уаҳахьоума?!. Ақырҭуа еиҳабыра шьоукы рхы иааҭашәалак ҟарҵон, аԥсуа хьӡы қырҭуала аԥсахра акәын изышьҭаз ҳәа, дара ртәала «аладәныцара» ҳәа убас аҳәозаргьы, ари ахьӡ Аԥсны иҟазааит ҳәа ус инрыжьуан, – ныбжьеигалеит Витали Смыр.
– Ажәытәан Гәыма Рион аӡиасгьы иахьӡын, Гәы-ма(жә)(а) – Гәымаду, Гәыма аӡы акәын. Уа уажәы ахахьшәа афымцастанциа ҭагылоуп, «Гәымаҭи ГЕС» ҳәа, ус акәымзар, ари ахьӡ уа ақырҭцәа иабантәааргоз? Гәымаҭ(ҳ)а, Гәымаҭа(ҳ) – абасгьы ахьӡын, Рҩана(жә) – убригьы ыҟан... Гәымсы, Гәымса – Гәым аӡы, Гәыма хәыҷы – уи ара Аԥсны, Аҟәа иҟоу ауп.
– Уара «Шьрома» ауп шәара иџьашәшьо, уи ааҩс, ара Баслаҭа, Бырцха зынӡа акаамеҭ ҟарҵеит. Зқьы шықәса ирзынаԥшуа Аԥсҳа-цҳа ҭархәа ахьху иаакылсын, иҩықәлан, шахала рҽадҿаҳәалан, маҟҿаҳәара ҩахыс рҽырҟьантазны, ҟыгала, жьаҳәала, ҟыгә-ҟыгә-ҟыгәҳәа, қырҭшәала ирдуны аҩыра анҵара ишаҿыз рбеит ҽыла иҟаз Адлеи Михеи быҭәа Едыгьеи аҭаратәқәа, – нареиҳәеит Денуар Асланӡыи. – Урҭ реиԥш даҽа ҩыџьагьы ирбеит, убарҭгьы аҭаратәқәа.
– Ари анбыкәу ианыҟалаз? – дҵааит уажәраанӡа ирзыӡырҩуа итәаз аинрал Сергеи Дбар.
– 1935 шықәсаз. Ацҳа ашьап аҟны иҭаԥҽны аҳашә кыларҭәон, убраҟагьы қырҭшәала акы анҵара иаҿын; избаз изларҳәоз ала, дара “аремонт” иаҿыз ааҩык ыҟан.
– Ус маҟҿаҳәаранӡа зҽеилызхуа, дара рахь ус иҟоуп, дықәԥаҩны, деибашьыҩны даԥхьаӡоит, дыргас ирымоуп, уи уахь иагьӷьычҵасуп... Арҭ узҿу ақырҭуа ҭоурых аԥҵаразы
еибашьыҩцәазаарын, «ибоевикцәан», абџьаргьы рымазар ҟаларын, ма измаз рхылаԥшуан сгәахәуеит, – иҳәеит Сергеи.
– Абџьар абарҭахыз, рыбзарбзан қәацәӡа инаҳәы-ааҳәуа, агәыцә алҩаҵә ахылбб, Кремль иҩнагылан...
– Маскәа... – ааибырҳәеит. Абри ашьҭахь: – Нас, нас, Гарри, шьҭа уажәабжь иацҵала, абжьагала ҳамхароуцәеит… – рҳәеит, иаргьы деиҭаналагеит:
– …Абас акәара ашәа шҭыҩуаз заҳаз арԥыза илымҳақәа рыгәра цқьа изымгазт, егьырҭ иҩызцәагьы кыр шәаҳауама ҳәа днаразҵааит, урҭгьы ааи рҳәеит, ашәагьы иҵегь иардууит… Дара руа иарбан ԥсуа ашәаз рзеилымкааит, жәытәтәын, уи аҩыза уажәада ирмаҳацызт… Ари ма доуҳак иҟанаҵеит, акы иазҳәан, ма џьарантә иарԥан ианыҩуан... Абри змааназ закәхарыз? – иҳәан, Чагә Аԥеҳамбар днаиазҵааит.
– Уаиааит ҳәа сыҟоуп, Чагә, – иҳәеит Аԥеҳамбар дԥышәырччо. – Ари мариоуп, аха сара аҭак аҟаҵара, уи аҳәара, ацәыргара сақәиҭым, дара изаҳаз рхала цқьа ииашан иазхәыцаанӡа… Иҟазҵоз ҳәа агәҩара роуан, уи азхоит, – иҳәеит Аԥеҳамбар. Нас: – Егьи иарбану узсыҳәарц иуҭахыз? – иҳәан, дҵааит.
– Аиааира! Аԥсуаа Аԥсны ахьчара рымч ақәхартә еиԥш адгылаҩцәа Анцәа ириҭааит! Ириҭалааит! Еидгылааит! Убриоуп сызуҳәарц исҭахыз, – иҳәеит Чагә.
Аԥеҳамбаргьы ус акәхоит ҳәа ихы ааирҵысын, дцеит. Чаҵә Чагәгьы «икабинет» ахь днеит, – иҳәан, иажәабжь даалгеит Гарри, аҵыхәтәан ииҳәазгьы иаарччеит.
– Уара, абри Чаҵә Чагә, иԥсхьо ауаҩы, уажәтәи аибашьрагьы далашәырхәыма? Ҳи-ҳи-ҳи… – иҳәан, дааччан дырҩегьых аҵәы налеиҵеит ани ақәылаҩцәа ирыдызцәылоз, илақәа ҭҟыҟӡа дтәаны днеин дахьырзыӡырҩуаз, ихаԥыцқәа еилыӷрааӡа, уи макьаназ иашьцәа раҳаҭыр даанагон.
– Аԥсы бзиа абза бааԥс диеиӷьуп… – иҳәеит Гарри уи аҭакс.
– Дыԥсхьеит, аха, умбои, уахьгьы иҟаиҵоз, наҟ иадцәыло дшәаны дцәыҵатәаз џьушьо… – нациҵеит Ака Арӡынбагьы.
– Џьапоу Рушьни иԥа Баҭал, Абжьуа амацәаз ианҭарк, аҽы шәар абла аш хылоит, егьабаӡом, алашәага иаразнак ирфоит ҳәа иеибашьцәа иреиҳәон, – наԥишьит Витали. Нас:
– Уара, ак уасҳәашан, Гарри… – иҳәан, деиҭаацәажәт. Уи дагьлафҳәаҩын.
– Изакәи?
– Абри ацәгьаҳәаҩи ашәыргәындеи злеиԥшыми, излеиҩудыраауеи?
– Ацәгьаҳәаҩ илақәа ҭқәуихоит, иԥсеи-ԥсеиуеит, ашәыргәында илақәа хҵәыжуп.
– Иҭҟыҟхоит.
– Ааи. Ихабаҟалоуп.
– Дагьцәгьаҳәаҩны дагьшәыргәындазар, усҟан изеиԥшрахои, ишԥаҟало? – деиҭаҵааит Витали.
– Апырвын амҟьоит, – иҳәеит Гарри.
Арҭ ирҳәоз закәыз еилызкааз егьигь, аҳампал кьакьа ҿаҵа ихәлахазшәа, илақәа ҭҟыҟӡа иччоз днарылаччеит.
Саб Бақа излеиҳәоз ала, уи аҽны Ԥақәашь инхоз Быҭәаа риешьараҿ Анцәарныҳәа рыман, иара хышықәса рахьтә знык имҩаԥыргалароуп Быҭәба зхылаҳәоу ахьынхозаалакгьы. Ара иҟан аиашьара зегьы: сабду Нарықь, саб Бақа, нас: Елызбар, Кьамшьышь, Бырдыӷә, Кауна, Гого, Грышьа, Ӷәото, Радион Бабышь… иреиҵбацәазгьы, ахәыҷқәагьы ирзаарыгӡа. Ари аныҳәа усоуп ишыҟоу, хәыҷи-дуи зегьы ыҟазароуп. Абри еиԥш иҟаз ныҳәарак аҽны иақәшәеит Мысҭафи Мыџьгәыри Герхьелыиаа Ӷәадатәқәа ажәабжьҳәаҩцәа дуқәагьы.
Ара аиҳабацәа ахьтәаз ажәытә жәабжьқәа рҳәон – аеҵәақәа, жәытәла иуҳәозар, ахақәа, аӷақәа, ажәҩан, аӷныжәҩан, жәҩангәашәԥхьара, Анцәа ҳазшаз уҳәа ирызкны, избанзар, егьоумҳәан, ари Нцәарныҳәан, Нцәарныҳәаран. Нарықь дахьтәаз Чаҵә Чагә иӡбахә аацәыриган, иажәабжь дналагеит:
«– Чагәи сареи ҳаиҩызцәан. Ара, закәи, иааигәоуп, ибжьоузеи, Ԥақәашьи Гәыԥи усгьы еивоуп, Чагәгьы ҽнак аҩны дааин, абыржәы ҳазлацәажәоу аҭоурыхқәа иреиԥшыз аацәыраагеит.
– Уара, Чагә, абри Еҵәаџьеи Еҵәаџьааи злеиԥшым ҳәа ирҳәоны иуаҳахьоузеи, аҩбагьы ак ракәу? – сҳәан, снаиазҵааит. – Са стәала арҭ хазы-хазуп, ишсаҳахьоу акәзар, – ҳәа усгьы нацысҵеит.
– Уи шыҟоу усоуп, Еҵәаџьаа, уажә иубама, быжьба ыҟоуп, еицуп, еилыџьџьаауа, еизааигәан, Еџәаџьаа зрыхьӡугьы убриоуп. Еҵәаџьа ҽакуп, – иҳәеит Чагә.
– Убарҭ абыжьба рахьтә ԥшьба ԥшьоуп рҳәон, убри закәыз ҳәа иудыруеи?
– Уи убарҭ аԥшьба рҟны аӡы ыҟоуп, егьырҭ ахԥа рҟны иҟам ҳәа убри акәзар ҟалап, – иҳәеит.
– Еҵәаџьаа рхәы, ма ахәы, ӡы амаӡам, рҳәон, убригь закәыз ҳәа иуаҳахьои, Чагә?
– Харантә Еҵәаџьаа акәапеи хырҟа иеиԥшны иубоит, ахәы аазҭарпалан. Аӡы ахьыҟало иара акәапеи аҿы аҟны ауп, ахәы иаман убахьоума, ара Адгьыл аҟны уи ҽакалагьы ҳазхәыцуеит, аха. Абригь зызҳәоу убарҭ ахеҵәак хәыс иаԥхьаӡоит, ӡы рымаӡам ҳәа акәзар ҟалап. Еҵәаџьаа, адуқәа Акәапеи, Аҟәапеи ҳәа рзызҳәозгьы жәытәан иҟан. Акәапеи, ма Аҟәапеи, ахәы ҩоуп – абасгьы рымҳәози жәытәан.
– Урҭ урҭ роуп, егьи, Еҵәаџьа?
– Егьи Еҵәаџь, Еҵәаџьа ауп, иҟәазуп, идууп ҳәоуп иаҳәоугьы, арантәи усҵәҟьа идуны иубом, аха. Уи ҽакуп.
– Уажә убра ҽакгьы сазҵаашан.
– Ыы?
– Игәаҩоуп ҳәа ззырҳәоз руа иарбану, Еҵәаџьа акәу Еҵәаџьаа ракәу? Сара ишсаҳахьоу Еҵәаџьа ҳәоуп.
– Саргьы убасоуп ирҳәоны ишсаҳахьоу. Игәаҩоуп, ахахьала аҩнуҵҟа иҭалон, убра иҭанхон, иаӷранхон, уаҳа иауамызт, аԥшацәгьа, афырҭын ықәын, уагон ҳәа ус рҳәон ажәытәуаа. Уа иҭанхоз, иагәыланхоз зусҭцәаз еимаркуан, ҳара уа ҳанхомызт зҳәозгьы дыҟан, иамазкуазгьы, урҭ аԥсуаа
ирзааигәан зҳәозгьы, ажәлар рацәаҩны иҭанхон зҳәозгьы… Амала аҭанхара уадаҩын рҳәон рызегьы. Аха уи анбыкәу, наҟ жәытәӡаӡатәуп, омажәӡа ҵуеит ҳәа усгьы ацырҵон.
– Амацәаз Зкәыршаз Аха ҳәа зыӡбахә рҳәоз уи арбаныз? Усгьы рҳәоны саҳахьеит.
– Усгьы зҳәоз ыҟан ажәытә ҭоурыхҳәаҩцәа дуқәа, ииашоуп. Убригь иара акәзар ҳәа сыҟоуп.
– Уара, Чагә, уи Иарцахә акәӡами изыхьӡу? Амацәаз Зкәыршоу ма амаҟа Зкәыршо ҳәа?
– Уигьы усоуп, аха ажәытәуаа анцәажәоз уи ара иҟаӡам, уахь уаҩгьы дызцом, аҿҳәара амоуп, убри ааиаанӡа уаҩгьы дызхалом, мышкызны днеиргьы днанашьҭуам, аԥша дагоит ҳәа абасгьы ацырҵон, умбои ишырҳәоз. Аҿҳәара ааиаанӡа зыхьӡузеи ҳәа абригь еимҵазкуаз ыҟан. Иарцахә Амаҟа зкәыршоу ҳәоуп иаҳа ишиашоу, жәытә ԥсуала амацәаз акәдыршаӡом, иамӷарҵоит.
– Рацәа сгәы иҭуҳәааит! Абарҵа змаз аха ҳәа убасгьы саҳахьан.
– Уиашоуп, усгьы зҳәаз ыҟан. Аха иахьыкәыз рцәеилаҩашьахьан.Атәыҩа Зхагылаз Ахагьы ыҟан ҳәа усгьы рҳәон, Ахаззеи азын акәзар ҳәа сыҟоуп...
– Убра даҽакгьы сҳәашан, аха…
– ыы?
– Абри Ашәы Ҭамшьыгәи Ашәы Шәарахи, иугәалашәозар, Еҵәаџьын ҳәа ирҳәоз наҟ жәытәӡан анҵәамҭаҿ џь ацызҭгьы иудыруеи? Еҵәаџь еиԥш Еҵәаџьынгьы рҳәон.
– Жәытә ԥсуала, ԥсуа-дыӷала, убыхәла џь, џьа ауаҩгьы ихьӡын, уажә ҩыџьа анаҳҳәоу еиԥш; џьын, џьына – гәаҩажәлоуп, ԥсҭажәлоуп, ҵыџьзаргьы ауеит; џьынџь, џьынџьа – убри иахылҿиаауеит, изакәу усгьы иудыруеит – аҵыџь, аҵыџьқәа змоу ԥшаҳәазар ауеит, ԥшаҳәа гәаҩажәлазар ҟалоит, амаӡашәаргьы ашьҭагылоуп сгәахәуеит. Жәытәӡан ус уара ишуҳәаз еиԥш џь ацны иаҵәахуазаргьы алшоит, уи маӡашәархахьазаргьы ауеит… Ус анакәха, уи аеҵәа ахьӡ ӷбак азна ажәытәӡатә ҭоурыхқәа цәырнагоит. Анцәа, ауаа рныс, ари анбатәиу…
– Еҵәаџьа ахы аҭаларҭа ҽа хьӡыкгьы Аман, ахьӡыҵәҟьа, аха иршьон, ҵасым ҳәа ирҳәомызт рҳәон. Ус кыр уаҳахьоума?
– Аҭоу акәын; аҭоура, иҵегь жәытәла – аҭоуры. Сабду Џьабас дыргәыбзыӷны исырҳәеит: ахәажәа быца ииҿаз изаазгеит. Ра, ры абаза-ԥсуала аду, идуӡӡоу ҳәа усалагьы ицәажәоит; аҭоу, аҭыу – жәытә гыларҭоуп, ҭагыларҭоуп.
– Ҭанхарҭоуп, ҵанхарҭоуп. Ауаа реиԥш аҭоу аӡгьы ҭазар ауеит.
– Усоуп. Ажәытәан Кәыдргьы аҭоу иҭан, иҵан рҳәон.
– «Ахажә аҭоу иҭан», «Ахажә аҭоура руан», «Ахажә ахаҿы игәаҩан», «Ахажә анаҟәа ахатәеит», «Ахажә ԥхасҭахеит», «Ахажә аԥшаршәаа ықәлеит», «Ахажә ашәшьы ихнаҩон» ҳәа абасгьы рҳәон, уи ара акәмызт ҳәа усгьы ацырҵон. Абри ззырҳәоз Еҵәаџьа акәзар сгәахәуеит, са сеиԥш убас згәахәқәозгьы ыҟан. Избан уҳәар, жәытәла аха, аӷа – убарҭгьы еҵәа хьыӡқәоуп, Ахажә – аеҵәа ду ҳәа ицәажәоит, ажәытәтәи ҳәагьы, жәытә ԥсуа-абазала, ԥсуа-шәыла.
– Акәзароуп. Аҭоурых, Аҭоурыха(жә) – убригьы иаракәзар ҳәа сыҟоуп, аҭоурыхқәа акым-ҩбам, аха аԥсуа иҭоурых ахьҭо, иахьыҟоу уаҩгьы дызнеиуам, аҿҳәаранӡа, зырҳәоз?
– Ԥсра-ӡра ақәым, мышкы ахы мышк аҵыхәан ирымбаргьы, имааԥшыргьы ҟалаӡом ҳәа усгьы ацырҵон. Аԥсуа иҭоурых Ахаҵәах иҭоуп ҳәа абасгьы рҳәон.
– Уиашоуп, – днақәшаҳаҭхеит Чагәгьы.
– Ахажәсас иҭан, Ахажәшәашә иҭан, иҭанхон ҳәа абасгьы рҳәон – Ахажә аҿы иҭалан иҭанхон ҳәа.
– Нас Ахасас, Ахашәашә ҳәа ус аҽаркьаҿит; жә аҵәахит, иныжә ԥҳа Инаԥҳа ҳәа ишыҟалаз еиԥш. Жәытәӡаӡан убра Ахажәан иҭанхон, уи ара акәмызт, иҳәон сабду Џьабасгьы. Асас, ашәашә с-и шә-и ирзеиԥшыз жәытә шьҭыбжьыла акәын ишырҳәозгьы. Џьгьардагьы убас ицәажәоз ажәытә Шармаҭқәа ыҟан, – иҳәеит Чагә, нас: – Ҳажәсас ҳәа рҳәоны уаҳахьазу? – ҳәа дҵааит.
– Усгьы рҳәон. Ҳажә, Хажә – аҩбагьы ак роуп. Ҳажәсастәа, Хажәсастәа – абасгьы ыҟан, иркьаҿынгьы Ҳасас, Хасас ҳәа, жә абраҟагьы иаӡоит. Ус аабыкьанӡагьы изҳәоз ыҟақәан, нас асас иахьгьы идырхо иалагеит, уантәи ӡәыр дзаауазар уигьы иара иакәымхози – асас дахь, асас даахь. Ҳажә, Хажә Мрагылара, Мрагыларатәи адгьылгьы иахьӡын; Ҳашәа, Ҳантыи – Мраҭашәара, Мраҭашәаратәи адгьыл.
– Еҵәажәҭоуба, Ахажәҭоуба, – (А)ҳажәҭоуба ҳәа абасгьы иқәуаз дыҟан анкьа, аха абраҟагьы нас жә аҵәахит.
– Ажәытәӡа абажә рнықәуан рҳәон, ус акыр уаҳахьоума? Шьоукгьы аббажә ашҟа идырхо иалагахьеит, аха? – сеиҭанаиазҵааит.
– Уи аббеижә, аббажә акәзар – ахаҳә ду, абахә ду, ашьха ду ҳәа ицәажәоит жәытә абаза-ԥсуала, ԥсуа-ашәыла… Ма Иарцахә ауп, ма Доумббеи ҳәа изҿу ауп, мамзаргь Ҟазбеқь ҳәа изышьҭоу ауп, жәытәан урҭ аԥсуаа-абазақәа, адыӷақәа ирыҵанакуан рҳәон. Аббеижәа, аббажәа акәзар, ашьҭахь а гылазар – ма шьхаӡыхьуп, ма ахаҳә дуқәа ирылсуа ӡуп, – иҳәеит Чагә.
– Уигьы уиоуп, аха жәытә ԥсуала абба иззуҳәаз рыдагьы Адгьылгьы иахьӡын рҳәон, Аҳаҳәа, Аҳаҳәы, Аҳашә шахьӡқәаз реиԥш. Ус ала уазхәыцыр, Аббажә, Ахажә, Аҳажә Еҵәаџьын акәзаргь алшоит...
– Аҳаҳәа – аӡаӡа еиԥш икәымпылны иаҳәоит, Злыԥха ҳаура ус зирҟаҵазгьы Амра акәзар сгәахәуеит. Аеҵәақәа, ахақәа зегьы убас иаҳәамашь анаџьалбеит… Аха урҭ зҳәаз уажә уареи сареи ара иабаадырхуеи, ус акы рҳәаны иҟазаргь иаҳмаҳацт…
– Ажәытәуаа ус рҳәон, ҿакы Мраҭашәарахь иҟоуп, егь аҿа Мрагыларахь иҟоуп, абарҭ еиқәшәараны иазҳәоуп, аҩбагьы ԥшааны еиқәзыршәо маӡа дук ааиртуеит, аартра ду ҟаиҵоит, Жәҩангәашәԥхьарагьы ааиртуеит, аҭоурыхгьы ааирԥшуеит, жәлар ирзеиӷьхаша ҟалоит ҳәа. Ҳара аҿа нцәахәык еиԥш иаҳԥхьаӡоит, жәытә ҳбираҟгьы ианын. Абарҭ аҿақәа ирыхҳәаау змааноу ҳәа иудыруеи? – сҳәан, сиазҵааит.
– Убри убасгьы ацырҵон, урҭ аҩҿак, џьаргьы умеим-дакәа, уштәоу иуԥшааргьы алшоит ҳәа. Аха ианеиқәшәалак, ак удырбоит, убригь аилкаашьа уақәшәароуп ҳәа.
– Ииашоуп, усгьы ацырҵон. Нас?
– Изызҳәоу ҭоурыхзар ҟалап. Убригьы еилызкааша, Анцәа, дҟаҵа! Анцәа, дҳаҭ! Амала исҳәоу уиоуп, уаҿақәа аҩбагьы ааидкылан иҭоургәаҩар аоԥсҵәы, ауаԥсҵәа ами иахьӡу, ҩаԥсҵәагьы ыҟан, аха убас рҳәон уи иахьӡыҵәҟьоу ҽакуп, убри еилызкаауа маӡа дук ааиртуеит ҳәа. Убри зызҳәоугьы ҭоурыхзар ҟалап. Жәытәан иара анапгьы ҽа хьӡыкгьы аман рымҳәози – амаа, ама(а)хцә, амаха, аха, аӷа… – абасгьы ыҟан рҳәон. Уимкәа ахәы, аӷәы ҳәа абсгьы ахьӡын, аихахәы, аиҳаӷәы шаҳҳәоу еиԥш. Иара анапсыргәыҵагьы ҽа хьӡыкгьы аман, убригь еилызкаауа маӡак ааиртуеит рҳәон, усгьы ацырҵон убри иааирԥшуа даҽакгьы авагылоуп, убригьы изеилкаар, амаӡа ду инарбоит ҳәа. Убригь ҭоурыхын изызкыз, изызҳәаз… «Ахаззеи ахы ануп» ма «Ахаӡӡеи ахы ануп», «Ахажә ахәҿа ануп» ҳәа абасгьы рҳәон жәытәан…»
саб Бақа излеиҳәоз ала, абри аҩыза ацәажәара, ажәабыжь нас уаҳа уаҩгьы иҳәоны имаҳаит, Џьгьарда инхоз Ашәы Ҳабыџьи Кәтол инхоз Бебеа Кәаҭеи рыда. Урҭгьы жәабжьҳәаҩ, ҭоурыхҳәаҩ дуқәан, Еҵәаџьа, Еҵәаџьын, Ахажә, Аҳажә ҳәа убас убарҭгьы еиҭарҳәон. Сабду Нарықь ари анырзеиҭеиҳәоз ҳаешьаратәқәа зегь ыҟамзи, аха саб Бақа иеиԥш иҭкааны ус иргәалашәомызт Елызбар ида. Уиаахыс иҵӡозеи, аха ари аӡәгьы иасмыҳәацызт, шьҭа уара шәҟәык иануҵозар акәхап, агәра зымгацәо ҟаларгьы, акәзааит. Ус шакәугьы, уажә ицәырган изуасҳәоу уиоуп, Ҳаҭла, Ҳатла – иахьатәила иуҳәозар, Америка, Еидҵоу Аштатқәа рҳәынҭқарра – ажәҩан ашҟа, аӷныжәҩан ахь идәықәнаҵаз амҩаныза шнеиуаз, Сатурн ҳәа изышьҭоу адунеи, апланета, жәытәла иуҳәозар, аха, аӷа ианахыԥраауаз уи ахы шәы, ԥҭа ахымызт, иаартын, ишгәаҩаз, аҭоуеиҳәҭда дуӡӡа шамаз гәанаҭеит, ахыха амоуп.
– Хыха, Хыха(жә) ҳәа ажәытә хьыӡгьы ыҟами… Амала жә аҵәахроуп – абазақәа, ашәқәа рҟны ибзиахәуп, аха аԥсуаа ҳҟны уаҩ даргәааргьы ауеит…
– Изхысҳәаауа, убри техника ӷәӷәала анџьнырцәа иҟарҵазшәа, наҟ аҩнуҵҟа уалаҭало, уалаӷрало, иҭылашьцааӡа, харантәи атрапециа дуӡӡахәара иеиԥшны иҟаҵаны иҟоуп, убас аҭшеиқәа амоуп. Иахьгәаҩоу атрапециа аҩнуҵҟа, агәыцә акәым, ихәхәа-хәхәаӡа аганқәа роуп ижу, итшеины, иҭшеины иҟаҵоуп, каналҵас, жраҵас…
– Жәытәла иуҳәозар – иҭӷәаауп; аҭӷәы, аҭӷәоу – аҭоугьы иароуп… Атрапециагьы хәганк, хәшьаҭак амами, ахәшьадгьы иароуп, хәыџьаран исоуп, иҿоуп; ԥсуа-шәыла ашьаҭ(а) ашьада(а) ауп...
– Ус анакәха, ажәытәуаа Еҵәаџьын, Ахажә, Ахаџьын ҳәа зыӡбахә рымаз аеҵәа абри Сатурн акәзароуп. Ари Ахаззеи, Ахаӡӡеи, егьыс ала иуҳәозар, Марс анаҩстәи анаҩс ауп иахьыҟоу, дунеи дууп, аха дууп, Ҳадгьыл аасҭа акыр еиҳауп. Аха иџьашьатәыҵәҟьоу аԥсуаа абри абас ишыҟаз иалырдыраауаз? Иабананагеи, ианбананагеи, иабантә?!.
Ари уажә сара иуасымҳәар ҟаларын, иара амҩаныза ишгәанаҭаз апатреҭ ҭыхны ҳаҭыр зқәу газеҭ дук ианны исымбазҭгьы… Ибзиоуп, Ахажә, Еҵәаџьа атәы ҳаҟәыҵыргьы, Ахаззеи, Ахаӡӡеи ахы ануп ҳәа ажәытәуаа ирҳәозгьы ииашахеитеи – убригь Американтәи даҽа мҩанызак игәанаҭеит, ихцәы ихагәҭа наҟ-ааҟ еиҩшаны ижәҩахыр аҟынӡа инықәԥсо, исахьа дуӡӡан ишаныз. Жәытәӡан аԥсуаа убас ахцәы ныҟәыргон рҳәон, иара уажәыгь иҟақәоуп, аха. Баша ирымҳәозар ҟаларын ажәытәӡан аԥсшәа амҵәыжәҩа аман ҳәа… Ҳадгьыл аҟынгьы убри ахы асахьа ҩыџьаран иануп ҳәа усгьы ацырҵон. Ари омажә, мбатәа зылшоз аҵара-дырра дуӡӡа змаз иакәзароуп, дызусҭадаз?..
...Игәоуҭахьазар, уоԥсҵәа ааҭаргәаҩан, нас иаартны унапсыргәыҵақәа унрыхәаԥшыр, атрапециа асахьа удырбоит; атрапециа жәытә ԥсуа-ашәыла ахәҿа, ахәшьад(а), ахәсад (а) ахьӡымзи, урҭ иҵегь аҵакқәа рымоуп, аха... Аоԥсҵәа Ахажә ахы унарбоит зырҳәозгьы абри акәзар ҟаларын... Аҿақәа реиныриараз џьара умцаргьы ауеит зырҳәозгьы... Абарҭқәа рыдагьы ахәнацәкьарак еишьцәоуп, еиҿыҵхьеит, хазы-хаз ицахьеит рҳәон, аха мышкы зны еиқәшәарангьы иҟоуп ҳәа
усгьы ацырҵон. Ус анакәха, жәытәӡан Ахажә ианыҵыз, иқәҵыз аԥсуаа-адыӷаа хәшьҭра дук ыҟан, иахьа – ԥшьба – егьи абаҟоу? Хаҭҭаа ракәызҭгьы? Ани аҩбатәи аҿа атәқәагьы ацаҳҵар – жәаҩык аешьцәа, жәашьҭрак. Абри адагьы фба-фба нацәа змазгьы ыҟан рҳәон, ус ала иухәшьадыр – жәаҩа шьаҭар, егьырҭ ааба абацеи?.. Аҿақәа еиқәзыршәаран иҟаз иҿы ҩада ма лада ирханы дыздыргылоз? Уцанапык Мрагылара, егьи Мраҭашәара иреиархан уангыла, уҿы ма алда ма аҩда ихоит. Убригь маана дук аҵоуп... Амҵәыжәа ззыӡбаны иҟазҵаз, убас ала ихы рханы ддәықәларц азы акәзаргьы ауеит изызҳәоу, ма иара усала иаҳа еиӷьны иубарҭануп.
– Дианы, ажәҩан ахь дыԥшуа, иҩмаҿак еидкылан инапсыргәыҵақәа дрыхәаԥшыр, атрапециа – ҽакала иуҳәозар – ахәшьад(а), ахьырныз имбоз, иҽгьы ҵәҩанҵәы ихон, усгьы уахь ами цатәыс иахьыҟо, ус зырымҳәеи?
Ҵәҩанҵәы акәымкәа ирнаан удәықәла ҳәа акәзар ҟалап измаано. Уи ус иаҳа ишеиӷьу иахьатәи астронавтцәа, акосмонавтцәа ирдырхьеит…
– Еснагь, ианаауҭаххо уахь удәықәларгьы амуазар акәхап, убригь аамҭак амазар ами, уи азы аԥсшәа акгьы аныҵәахлаӡами?
– Уи аамҭа нанҳәамза акәзар ҟалап, жәытәла нанҳә. Ари иҵегь аҵакқәа амоуп, аха н анапгьы иахьӡын, ус ала уазхәыцыр, нанҳә, ныҳә – аоԥсҵәы ҳәа ицәажәаргьы алшоит, уи иану ахәшьад абара амза, аамҭа ҳәагьы уанаҳәоит...
– Ажәытәӡа Амза ыҟамызт рҳәон, ианаагьы иҭашәомызт, калаҭк иаҟараны игьагьаӡа икыдын, Адгьыл иавамлакәа иахагьежьаауан, иахыкәшон рҳәон, усҟан уажә иаҳҳәо амзар – амзақәа рҿатә хьыӡқәагьы ыҟамзар акәхарын; акалендар, амзар шԥартәаз ҳәа иуаҳахьоу крыҟоума?
– Усҟан уи хала иртәан рҳәон, ашықәса аха, аӷа рыла ишон, амзақәа зегьы уажә еиԥш еиҟарамызт рҳәон, урҭ рышьҭахь ӷа ма ха гылазар акәын. Убарҭ рахьтә иаӡазгьы ыҟоуп, ра ашҟа иианагазгьы, иаҳҳәап, лаҵара – лаҵаӷа – лаҵараӷа; лаҵаха – лаҵараха ракәын. Ха, ӷа ы ала ианынҵәозгьы ыҟан, иамырԥшӡо ианалага ры, ра ашҟа ииаргеит. Уажә
амзақәа ржәытә хьыӡқәа еиҭахьшьақәдыргылаз аԥсуа-ашәы ажәытәӡатә ҭоурыхқәа рыцәаара аанарԥшит. Иззеилымкаазгьы ҟалеит, аха…
– Ирзеилымкаазар егьамам, егьоурым, цасҳәа аҵәалаҵаҩцәа ҟамлааит. Амала урҭ рыхьӡқәа иҵегь ыҟоуп, цқьа уаҩ дрылаԥшыр, еиӷьу ҳәа ҽа акык-ҩбак рылиԥшааргьы ҟалап… Иара усгьы ажәытәуаа аамҭа аха иануп, Адунеи агьаргьаласа иануп рымҳәози; ахац иануп ҳәа убригьы ыҟан.
Абарҭ амза хьыӡқәа рҵыхәала, Чагә ихаангьы ацәажәарақәа ыҟан. Ҽнак уи Аҟәа дахьааиз Дырмит Гәлыиа дҵааит абри ушԥахәаԥшуеи жәытә ԥсуала иҟазару ҽакала ирҿатәны абас декабр егьи ҳәа иҟазару, иреиӷьхари ҳәа. «Уара, Дырмит, сыҩны унеир, декабр са исымаӡам, иузцәырызгоузеи?» ҳәа иеиҳәеит. «Нарықь, уара иахуҳәаауазеи?» – иҳәан, Дырмит сабдугьы диазҵааит, Чагәи иареи еицызаарын. «Сеидроума, Дырмит, ари аӡәгьы иҳамаӡам, иабааухәеи?!» – ҳәа аҭак ииҭеит. «Уара, ари макьана иаасымхәаӡац, исыдыргалан исдырхәҳарц иаҿуп, аха шьҭа исшәысҵаргьы ишсзыбзиамхо аҟара збоит», – иҳәеит Дырмитгьы дааԥышәырччан.
– Амала абыржә иуҳәаз ажәытә ҭоурыхқәа здыруаз абыргцәа ҳацәцахьеит, аҿар иразҳәо ҳәа шьҭа, шамахаӡак акәымзар, аӡәгьы дыҟам, акгьы ыҟам, иӡрашәагьы збоит, иаҳцәыӡыр алшоит…
– Убри ануҳәа, аабыкьа студентк сиазҵааит абри Ҳадгьыл шаҟа иҭбаау удыруама ҳәа. «Мамоу», – иҳәеит. «Амза аҟынӡа шаҟа бжьоу удыруама?» – сҳәан, «Мамоу», иҳәеит, «Абри ҳ-Амра заҟа иҭбаау ҳәа кыр уаҳахьоума?» – «Мамоу», «Ахаӡӡеи ма Ахаззеи зыхьӡу удыруама?» – «Мамоу», «Аӡӡеи зыхьӡу удыруама?» – «Мамоу», «Уара ашкол аҟны акгьы шәыдмырҵаӡозеи уаҳа?!» – сҳәан, сгәы иалсны снеизыԥшит. «Мамоу», – иҳәеит, «Астрономиа шәахымсӡои?» – сҳәан, «Изыхьӡузеи, уи уажә ашколаҿ иҟаӡам», – иҳәеит. Ус сышиацәажәоз, ари астудент, даалҟьан: «урҭ узҵаарақәа зегь са издыруеит: Адгьыл 12 нызқь километра иҭбаауп, Амза
аҟынӡа 280 нызқь километра бжьоуп, Амра 1,5 миллион километра иҭбаауп… Аха абарҭ зегь саб исеиҳәеит, сангьы, уаҳа иуазҳәоу ҳәа аӡәгьы дыҟам, уиоуп исыздырам ҳәа зуасҳәазгьы, ашкол аҟны ирҳәом, ауниверситет аҿы ирҳәом, ԥсуа шәҟәы иара аным. Абысҟатәи аҵарауааи шәҟәыҩҩцәеи иҳамоу абас еиԥш иҟоу рҩымҭақәа рҟны изалами?» – иҳәеит. Аурыс енциклопедиақәа рҿы иҟами анысҳәа, са саԥсуоуп, аԥсуала исшәырба иҳәеит, Ахәаџа инхо аенциклопедиа изҭода, иҳәеит. «Уара, ус акәзар егьырҭ аеҵәақәагьы рыхьӡ удыруама, Жәгараа зыхьӡуи?» – ҳәа сиазҵааит. «Урҭ хԥа ыҟоуп, ԥхынгәазы, кәыркәазы жәҩангәы ихалоит, аӡқәа анҭабо, ианрыгхо иақәшәоит, Жәгараа зрыхьӡу убриоуп, жәытәла жә аӡгьы иахьӡын», – имҳәеи уара!
– Уи ак илҵыр ҟалап. ихьӡи?
– Арноу. Уимоу сагьирччеит.
– Ишԥа?
– Саныхәыҷыз, ацәажәара салагахьан, саб акамфеҭқәа сзааиган, ауаџьаҟ амца дыҽҳәатәаны ишьамхы сықәыртәан исиҭеит, иҳәеит. Арҭ ирыхьӡузеи анысҳәа, ажәабжьқәа рыхьӡуп, иф ҳәа сеиҳәеит, сангьы дааччеит, иҳәеит. Акамфеҭқәа анааимгалак, баба, иахәа, уанаауа ажәабыжьқәа сзаагала, исфоит ҳәа иасҳәон. Еилыскаауа саналага, ус зыҟоуҵоз анысҳәа, ажәабжьқәа зфахьоу ажәабжь бзиақәа иҩуа дҟалоит ҳәа иҳәеит иҳәеит. Иабгьы дышәҟәыҩҩын.
– Уи ак илҵуеит, хымԥада, дыхьӡырҳәагахо, Анцәа, дҟаҵа! – иҳәеит Бақа иԥа Заур, иагьнациҵеит: – Абри зегь зхаҳҳәааз Еҵәаџь, Еҵәаџьын; Ахажә, Аҳаџьын ауп, убра дцаны иаҳзибартә анагӡара, Анцәа, иҭ!
– Анцәа иҳәааит! – сҳәеит саргьы.
– Сан ус лҳәон, Ашәы Ҳабыџь иҳәамҭан ҳәа, уи омакала джәабжьҳәаҩ дуун, ҭоурыхҳәаҩ дуун – ажәытәӡан Ҳашәа ҳанынхозгьы ыҟан, Мыссырҳәы ҳанынхозгьы ыҟан ҳәа… Убра аҳәаҵас ирхәаны иҵар-ҵарӡа, иҵҳәҳәо ац дуқәа ззыҵагылаз, ҽадак иаҟарахоз, абжьас омагақәа рацәахеит, ипланы иқәылт, ҳармыхәо ҳаналага, ҳахҵәаны ҩадала ҳахыкәшаны ҳааит ҳәа… Аԥан ҳаныр, гаҿала, усҟан ус
акәын ишныҟәоз, ҳаҽша-ҽшаны ҳдәықәлеит ҳәа. Ҳахьаауаз иӷыӷны ашәа зҳәоз рҟны ҳнанагеит, тәыҩак зхашыгә иқәиаауаз ҽа шьоук рҟынгьы ҳнанагеит… амҩа иԥнашәан ашьха тыи наа ҟьаҟьара дуаҿ иаангылазгьы ҟалеит ҳәа… Аԥсны ҳанааи аԥсуа-абазқәа, аԥсуа-ашәқәа рацәаҩны инхон, ҳаргьы ԥшьык ҳарҭеит. Ара ажәытәан иқәыз аӡы-мшын ҭыкәкәахьан, нас еиҭаҭалт, лҳәеит… Ҳашәа абыкәыз анысҳәа, Мраҭашәара Аҳа, Адгьыл тлеит, еиҩрит, иантны ицеит, иашәан наҟ иагеит… Аха ҳара ҳахьынхоз Ахахьы акәын ҳәа иҳәон Ашәы Ҳабыџь, лҳәеит… Абри хасҵомызт, жәабаҟа шықәса уажәаԥхьа телехәаԥшрала тәыҩак зхашыгә иқәиааз ауаҩы даҳдмырбазҭгьы – уи Бирма акәу, Непал акәу, Тҳаиланд акәу уажә исгәалашәом… Иӷыӷны ашәа ахьырҳәо Саха Иакәытиеи уи аладахьҟеи роуп, убригь Тыва (тыжәа) тәыла налаҵан, ҳдырбеит. Зыӡбахә лҳәоз агыгшәыг дуқәа – иахьатәи абжьасқәа зхылҵыз роуп, рыхьӡ лыздырам, ашәырҳа акәзар ҟаларын лҳәеит… Урҭ, иахьатәи шәҟәыла, Канада акәын иахьыҟаз, ажәытәӡан… Ус анакәха, иахьатәи Ашәбақәа рытәрыкгьы убра инхон, ари ажәла зынӡа хәтәрык амоуп хәа иҳәон, лҳәеит.
– Ушцәажәо апач уҳәар, иумҳәан лҳәон сан, убригь д-Ашәԥҳан, жәытәӡан уа инхоз апачааи дареи еизуаамзар ҟаларын… Аԥшыцаагьы нхон, аԥшыц еиԥш ахаԥыц ԥаҟьақәа змаз. Урҭ ҩ-тәрыкны иҟоуп…
– А/ҳәахаԥыц «саблезубый» ҳәа изышьҭаз ацқәа змаз абжьас Мыссури аӡиас ду аԥшаҳәаны џьара абаҩ ааԥшит, миллион шықәсала иахыҵуеит. Шьҭа уара уазхәыц ари анбатәи ҭоурыху... Мыссырҳәы – абаза-ԥсуала Мыссырҳы – Мыссырҳа-нажә ҳәа изҿыз абыкәыз?
– Мыссыр агыларҭа, агыларҭақәа рыӡҭатәа ду ма рымшын ҿықә; нажә, нажәа – ӡҭатәа дууп, ма мшынуп; ҳәы, ҳәа – ашәыла ҳы, ҳа, – ажәытә гыларҭагьы иахьӡын.
– Насгьы Мысра, Мыссыр(ыи) – арҭ шеиқәҿырҭуагьы убоит. Абригь уаҩы иџьеишьартә иҟоуп. Мыссысыпы(жә) ҳәа абригь рҳәон иҳәеит Бақа иԥа Заур.
– Аԥсуа-абазақәа, аԥсуа-ашәқәа, адыӷақәа рҭоурых аҟны аџьашьахәтәқәа рацәоуп, урҭ зегьы ааԥшаанӡа иџьазшьаша дзынхар, дзыҟалар… Убригь, Анцәа, дҟаҵа! – сҳәеит саргьы.
Кәтол аусҳәарҭаҿ еизарак ыҟан, абра Чагәи сареи ҳақәшәеит. Ашәы Ҳабыџьгьы дыҟоуп, Кәыҵныи Кыҷагьы дыҟоуп. Иахьцәажәоз уара ужәла,сара сыжәла рҳәан, ажәытәан ишыҟаз, иахьа ишыҟо, иаашьҭны иҟаз апапцәа ирхәанчан, рынҵәамҭақәа еицакны ишанырҵаз уҳәа аацәырыргеит.
– Ҳара ҳажәла зхылҿиааз ӡуп, уи ԥшьтәрык амоуп, рызегь акоуп, аха маҷк еивысуеит, ажәытәан Кәоуӷәаныи, Кәоуӷоуныи, Кәаӷоуныи, Кәаӷәаныи ҳәа иҟан, неи ала инҵәозгьы – аӡы закәу, иахьамоу зеиԥшроу еиԥш. Кәоуӷә, кәаӷа – ӡызар ауеит, аӡқәа зҵыҵуа дәызар ауеит. Абарҭ ныжәа, нажәа ҳәа зыцқәазгьы ыҟан, жәа аҵәахуеит. Кәоӷәуа ҳәа убасгьы ажәла ыҟоуп, абри иатәруп. Иара сыхьӡгьы иаҳәоу ӡуп Кәасҭа ҳәа; жәытәла кәы, кәа ӡыми, «кәаԥ» аҟынтә ауп убри ацәыкәбаршьҭыбжь иахылҿиааит. Егьыс, ани иаашьҭны, иазкны иҟаз апап гызмалцәа рбызшәала аҵыхә дырҵәиит, идырхәанчеит Коӷониа ҳәа. Ари гыруала, қырҭуала кәыбруп изыхьӡу, аха ҳара ҳкәыбырқәаӡам, аԥсуа кәыбры дыҟаӡам. Аԥсны ажәытәан џьамтәыланӡа, Каспыжәынӡа инаӡон, уахь инхоз аԥсуаа-ашәқәа иаан ирыланхаз атәым рацәаҩхан, ирыларыӡҩеит, рыхьӡқәагьы рыжәлақәагьы дырхәанчеит, еицаркит – иҳәеит Кәаӷәаныи Кәасҭа Хәыҷы.
– Уара, Кәасҭа, Кәыбраа ҳәагьы ажәла ыҟоупеи?.. – иҳәеит Қьача дахьтәаз.
– Кәы ӡуп, бра хаҳәыжәлоуп, аҩбагь еицуҵар, аҵаа ҳәа ицәажәоит жәытәла, ма анаҟәоу ҳәа. Кәыбры-жәа – изыхҵаалоз ӡын, жәа убригь зыхьӡуп, аха иаҵәахуеит, ма в
ала иаԥсахуеит, жә в иазынаԥшуа изҳәоз ыҟан. Абри ажәла зхылҿиаауагьы убриоуп. Аҵыхәан жә мацара гылазҭгьы, анаҟәоу ду, ажәытә наҟәоу ҳәа абас иарцәажәаргьы алшон, мамзаргьы изыхҵаало аӡҭатәа ҳәагьы. Сы-бра, сыи-бра… – убригь аӡы ахьҵаауа, иахьрыхҵаало ҳәоуп иаҳәо; сы, сыи – убарҭгьы жәытәла ӡын изыхьӡыз. ари уажә ҽакала иуҳәозар: Сыибра Ӡыишәна ауп, Ӡыишәынажә – уи изыхҵаало мшынзароуп, жә аҵәахуеит. Ма убас иҟоу аӡқәа змоу дгьыл дузароуп. Ӡышәнаҟа, Ӡыишәнаҟа ҳәагьы рымҳәои.
– Кәыпраа уи иаҳәои?
– «Ихәрит-иприт» зырҳәои? Иӡит, импыҵабеит, импыҵышшеит… ҳәа? Кәыпра-жәа иҵалоу ма ишнеиуа иҵабо ӡуп, иҵегь аҵанакқәоит, аха. Мнеи ҳәа ажәытә жәла зыҟазгьы убриоуп, Мнеи-жәа акәын, убригь убас иҟаз ӡын, иахьа Маниоуп, иҵегь аҵанакқәоит, аха, – иҳәеит Кәасҭа Хәыҷ, иагьнациҵеит: – Ари Кәтол ахьӡ уахәаԥшыр, кәы-тоу-л, кәы-та-аул, усгьы рҳәон, кәы-т-оул – аӡқәа атоит, аӡқәа ықәтәоуп ҳәоуп иаҳәо. Ажәытәан Кәтоул – абри абас аҳәара иаҳа ииашоуп – ҽа хьӡыкгьы аман рҳәон, убри Кәоуӷәны, Кәаӷәны акәзар ҳәа сыҟоуп, избанзар убригь убасала ицәажәар алшоит. Абри адагьы абра идыртәу убриоуп жәытәла адәы аԥсуа-шәыла ады, адәы, убригь ҽа хьӡык аман рымҳәоз, ӷәы акәын – адәы, аҟьаҟьара, ашьаҟьасҭа ҳәа, иҵегь аҵанакқәоит, аха…
– Иагьиашоуп, иаҳҳәап, ӷәыблы – дәышьхоуп, дәышьха дууп, мамзаргьы ҳа-шьхоуп, – днақәшаҳаҭхеит Чагәгьы. – Адәышьха ҳәа рымҳәои, ӷәы – адәҟьаҟьа иахьӡзаргьы ауеит.
– Усоуп. Ӷоу ҳәа атәрык иалоугьы ӷӷоу акәын, ишу, ишуп ҳәоуп иаҳәогьы, ажәытәан абра аӡыршқәа аныҵыҵуазгьы ыҟазаарын умбои, ахьӡ тәрык абри цәырнагоит. Аӡыршқәа нас ихьшәашәеит, ма иҵалеит, иӷӷаны иқәзаргь ҟалон. – Иуҳәаз иацсҵарц исҭаху уиоуп, Кәасҭа, иузымдыруа исҳәоузеи, аха кәоуӷә аҟны у кьаҿӡоуп, ари, уара иуҳәан еиԥш, ӡхы хьӡызаргьы ауеит, аӡқәа ыҵыҵны иахьҭатәоу, иахьықәтәоу, иахалҵуа акәзаргьы алшоит… Аха Бзана жәытәӡан ҽа хьӡыкгьы аман рымҳәози, иахьыҵыҵуа иара ара Кәтол
ауп, Џьгьарда аԥшьан, идуны, ишәпаны иаауеит. Кәаӷа ма кәоуӷәа, кәаӷә ма кәоуӷә убри иахьӡызаргь ҟалон. Ажәытәан ус рҳәон аӡиас ҽа хьӡыкгьы аман, убри аҵыздыраауа маӡак ааирԥшуеит ҳәа. Уи неижәа акәын, инеиуа, иныҟәо аӡы ҳәа; ныижәагьы рҳәон. Аҵыхәтәантәи жәа аҵәахуеит. Ас ала уахәаԥшыр, Кәоуӷәаниеи, Кәаӷәанеии Бзана ажәытә хьыӡ аформақәа ракәзар ауеит. Кәаӷәаныи, Кәоуӷәаныи убригь убри иавагылоит. Мықәгьы Мықәжәа, Мықәажә(а) ҳәа акәмыз ишыҟаз. Жә мцахәмыцәа бзиоуп, ӡуп изыхьӡу, аха ашьҭахь иангылалакь аҵәы алазҵо мшгаҩык дҟалоит, уиоуп аҽзаӡо. Егьыс, ныжәа ма аӡышьҭра, ма аӡқәа ахьҭанартәаз, ма аԥшаҳәа ауп, Бзана аӡышьҭра ҳәа усгьы ицәажәоит, жәа аӡоит. Жәытәӡан Кәаӷәаныиаа Бзана аԥшаҳәаҿы инхозҭгьы атәрқәа ҩба-хԥа абри иахылҿиаауеит, – наԥишьит Чагә.
– Саԥхьа рахә уоухьеит, – иҳәеит Кәасҭа Хәыҷы, иагьнациҵеит: – Кәаӷәаныиы, Кәаӷәанеиы ҳәа абасгьы рҳәон, убра ианиааз, ииз ҳәа акәхап. Уи Кәасҭа Ду иакәын аҭоурых бзиан изҳәоз, ашьҭахь Кәаӷәаныи убригь убас аҵанакуа иҟалеит. Уи ус иҳәон, Кәтол аӡы аҵоуп, икәаны ихалан иҭатәа-ҭатәаны иҟалоит. Акыр шықәса, уи заҟа сеидроу, анҵлак иҵалоит. Убриаҟара анҵлак еиҭаҵыҵуеит, насх еиҭаҵалоит. Убас акырынтә иҟанаҵоит, жәытәла абригь икәоууеит ахьӡуп. Аҵыхәтәаны иҭабга-ҭабганы аӡҭатәа ду ҟанаҵоит – уи анакәхоу сеидроума, аха. Аӡы аҵыҵшьала: икәоууеит, икәеиуеит, икәоит, икәкәоит – арҭ злеиԥшым, еиҩырго уажә ижәбама. Адәгьы убасала ахьӡ тәар алшоит, иамоу аӡы, аӡқәа рҟазшьала, изеиԥшроу еиԥш… Бзана иахьатәи ахьӡ иахылҿиаауазар сгәахәуеит Бзаркалгьы, изыхьӡугьы ахы ахьыҵнагоу акәзар ҟалап.
– Кәоу ҳәа иуҳәаз иацсҵарц исҭаху уиоуп, – иҳәеит Чагә, – иагьаџьара иаабахьеит асып ҿаҟьақәа, асып наарақәа, аҿыцәаарақәа рҟны аҽыртаӷаны, аҽмырҭбаацәакәа, ацәқәырԥ хәыҷқәа еишьҭагыланы, ахцә еиԥш ишьқәыруа, аӡы ахьылбаауа, иахьаҿыкәкәоу. Ас иҟоу аӡазы жәытәла ишьқәыруеит рҳәон, аԥсуа-ашәыла – исқьыруеит рҳәон. Аха ари ас зыҟанаҵо ахыхь ахәхәаҳәа акәымкәа иҵхәраа-ыҵхәраауеит ма иҭыҽҽа-ҭыҽҽоит, хрыжь-хрыжь, иааҭгыла-ҭгыло иҵыҵуеит, жәытәла иуҳәозар, икәоу-кәоууеит, ацәқәырԥ хәыҷқәагьы убриоуп иҟазҵо. Ас иҟоу аӡы кәоу-кәоушьқьыр, кәоу-кәоусқьыр ауп. Икәеиуазар – иаҳа имаҷны убас ҟаҵо иаауазар – кәеи-кәеишьқьыр, кәеи-кәеисқьыр ауп. Убасала икәозар, иҵегь еиҵаны иаауазар – кәа-кәашьқьыр, кәа-кәасқьыр ауп... Арҭ жәытәӡатәи ԥсуа-ашәыла ӡыхьқәоуп, ергь ӡқәоуп, ицқьақәоуп, иԥшьақәоуп, ажәытә аԥсуа-ашәы жәлақәагьы рхылҿиаауеит, ажәытәан заԥхьа ҳа гылазгьы ыҟан, усаҟан апапгьы дыҟамызт, адикәангьы, рԥацәагьы. Уажәы арҭ ҳгәылацәа шьоукы рбызшәақәа рҟны кәоукәоу, кәеикәеи, кәакәа – аԥшьа\ ҳәа ицәажәоит, уи зхылҿиаазгьы аԥсуа-база ажәытә ӡыхьқәа роуп. Арҭ ахьӡқәа, ажәлақәа иахьа, нас иқәнагалаз шьоукы идырҵәизшәа рбоит, аха, зегь дара роуп, аӡы ахьхьышьҭрахь ихынҳәуеит, арҭ рынҵәамҭаҿ амаӡашәарқәа змазгьы ыҟан, – иҳәеит Чагә.
– Аӡы кәоит шырҳәо еиԥш, иҵәоитгьы рҳәоит; адәы, аԥшаҳәа, ашьха зҳәаз еиԥш, убас ҟарҵаргьы ауеит, иҵәоит, аӡы рылҵуеит. Аҵәарсҭақәа ахьамоу ҵәаны ауп, уи адгьыл ду аҵанакуазар – ҵәаны-жә, имаҷны иаҵанакуазар – ҵәаны-са, иҵәаны, имаҷны иҭанартәозар, ма ԥшаҳәажәлазар – ҵәа-ныжә, идуны иҭанартәозар – ҵәа-нажә, аԥшаҳәа ӷәӷәала ицәаакызар – убригь ҵәа-ныжә. Аха арҭ рҵыхә жә рҵәахуеит. Ари иахьатәи ԥсуала, аха жәытә ԥсуа-ашәыла ҵә  ала ма  ала изҳәоз ыҟан. Жәытәла адәы, арха – аиа ҳәагьы иашьҭамыз, уи аергь иҭнацо, иқәшәуа асаҭлашьгьы иахьӡуп, аха… Ҵәа-ныжә-аиа аҟны жә аӡоит, Ҵәаныиа ҳәа ицәажәар алшоит. Ҵәаныиеи аԥшьдәныи еизааигәоуп, Ҷаныиа атәрыкгьы иароуп, Кәтолгьы убри еиԥшу дгьылуп. Иахьа иа ҳәа инҵәоу ҳажәлақәа рӷьырак ашьаҟьасҭаа, архаа, аҟьаҟьараа,аиаа ҳәа ус унарбоит, жәытәла. Ас ала инҵәоу ҳажәлақәа анҭ иаашьҭыз ауаа-хышәшәахқәа, апап гызмалцәа идырҵәиз реиԥш, ус иаԥсуа-базаны Анцәа иишазгьы ыҟоуп, реиҩдыраашьа омак аҭахӡам, ахала иунарбоит. Изхысҳәаауа, Ҷан аԥхьа иангыла, аҵыхәақәа апапцәа идырҵәизаргь, зегьы аԥсуа-база, еиҳарак абаза, иатәуп, – иҳәеит Ҷаныи Қьаламаҭ
иԥа Аслан, иагьациҵеит: – Ҷанаа, лбаа, аԥсҭаа, архаа ҳәа ицәажәоит, иахьыҟазаалак, рызегь шьаҭак, ҩ-шьаҭак иртәуп, атәрқәа акымкәа-ҩбамкәа ирымоуп, аха… Абри адагьы жәытәан, «ақәа ауит» аҭыԥан «иҵәеит» зҳәоз ыҟан, ақәа рацәаны иахьадыруаз, ацәаакыра ӷәӷәаны иахьыҟаз адгьыл убригь ҵәаны, ҵаны, ҷаны акәын.
– Уажә убри ануҳәа, ажәытәӡан Аԥсны аҟьаҟьа ҳәа изышьҭаз убригь Ҷҷаны, Ҷаны, Ҷаныӷәа, ҷоӷә акәын сгәахәуеит, нас ҷоу ҳәа итәеит... ӷә-и у-и ахьеиҭнаԥсахлаз ыҟоуп... – иҳәеит Чагә.
– Ак уасҳәашан, Аслан, ҷан-ҷана рыхәдцәа еибакит ҳәа иаҳҳәоу зызҳәоу ҳәа иудыруеи? – дҵааит Кәасҭа.
– Ма рсҭа-рсҭала ма ԥсҭа-ԥсҭала – ҷан-ҷаны – еицәгәышит, ма ҵәа-нҵәаны – ҷа-нҷаны – рӡы анҵәарахьы ахы анарха, ирибамҭо иалагеит; ауп иҵегь аҵанакқәоит, аха. Ажәытәан аԥсуа-ашәқәа рҟәыҵәақәак ахьынхоз ара еиԥш аӡы меигӡарахда иҟамызт...
– аҷан аҷан аҳәоит, уи?.. – дҵааит уажә Кыҷа. Абри иашан еилзырго маӡак ааирԥшуеит ҳәа усгьы рҳәон, – иҳәеит нас.
– Убригь ӡуп изыхҳәаау, амал – аҟәарџ-марџ акәӡам… Жәытәӡан уаҩ мал рацәак анимамыз зегь реиҳа ҳаҭыр, пату зықәны имаз ӡын, ламысгьы иароуп, дыԥсыргьы ихьӡ зҳәоз, иҭынхоз уиакәын. «Ах иӡыхь» ҳәа ахьӡқәа шынхаз еиԥш... Аҷан аҷан аҳәоит – аӡы аӡы аанагоит, иханагалоит, ма аӡ аӡы агоит аҩба руак ауп. Аха руа иарбану: ҷа-ныжәа ҷа-нажәа аҳәоу, ҷа-нажәа ҷа-ныжәа аҳәозу убриоуп еилкаатәу, мамзаргьы нажә, ныжә ракәу иацу. Насоуп амаана, амаӡа анцәырнаго. Ара уажәраанӡа Кәасҭа иҳәон Кәтол аӡы иҵало-иҵыҵуа ус ҟанаҵоит, иахьҭабгақәоугьы ҟалараны иҟоуп ҳәа – ҷа-ныжәа ҷа-нажәа аҳәоит, ма иаанагоит зыхьӡу убри акәзаргь алшоит, – иҳәеит Аслан.
– Кәаӷәанеи, Кәаӷәаныи кры рыцуҵома? – дҵааит Кәасҭа Хәыҷ. – Лак иамбо, лакы иабоит.
– Ара ишәымҳәаз иацсҵоузеи, аха, егьырҭ атәырқәа инарываргылан, Бзана Кәаӷәанеи ахьӡызаргь алшон, избанзар
неижәа жәытәла ӡыиасми. Ара зыӡбахә шәҳәаз Мнеигьы убригь жәытәан ԥшьтәрык аман рҳәон: Мнеи, Манеи, Мныи, Маныи; Мыни ҳәагьы ахьӡ ыҟоуп – рызегь рынҵәамҭақәа рҿы жәа рҵәахуеит, ак роуп, ӡиасқәоуп, излеиԥшым ртәашьалеи шәагаалеи роуп, амаӡашәарақәагьы рымоуп.
Манеи уахәаԥшуазар – Мҳажә-неижәа аҟынтә акәзароуп, жә-қәа аӡоит, иаҵәахуеит; мҳажә – амҳажә – амҳацә ду ауп, ҳ-гьы аӡоит, Аззанҭха аҟны Азанҭа ҳәа ишаӡо еиԥш. Манеи – аӡыршьҭра, акәкәарсҭа амҳацә ду ауп, иалалақәоу зегь еиднакылоит, иреиҳауп, уа иҽԥынхалогьы Манеиаа ма Мнеиаа ракәхоит, – иаахиркәшеит Аслан.
– Ара, ишышәҳәаз еиԥш, ҷа – ԥсуа-ашәыла, дыӷала – лбаауп, ԥсҭазаргь, хәҵазаргь ауеит, ҷаны зыхьӡугьы иароуп, уа инхогьы ҷанаа роуп, Аҭара лбаагьы адгьыл усоуп ишыҟо. Абра аӡиас амазар – ҷанеижәа ауп, уа инхогьы ҷанеиаа роуп; адә аман иҟазар, уа инхо ҷаны аиаа – ҷаныиаа роуп; аӡҭатәа ду амазар – ҷа-нажәа – уа инхо убарҭгьы ҷанаа ракәхоит; аҟәара, аԥшаҳәа амазар – ҷа-ныжә(а) – убарҭгьы Чаныиаа ракәхоит. Ара иахьабалакь жә, жәа аӡоит... Убас ицо иҵегь рыла иҟоуп... Амшын иҟанаҵо аҵатәа жәытәла аҷҷа ауп – асҟатәи ӡыхәашь иалало, аҽарыцқьоит, жәытәла иуҳәозар – аҽарҷҷоит. Амшын наскьар – аҷҷа хтуеит. Арҭ аҩҷык акны иартәахьеит, – иҳәеит Аҭарантә ирыхҭыгәлаз Ҷан Кәагә дырзыӡырҩуа дахьтәаз.
– Ҳа ҳтәы шыҟалаз усоуп ҳәоуп ирҳәо, – дналагеит Кыҷа, – аӡҵәҵәа, аӡҵәҵәы аҟнытә ауп, аӡҵәҵәаа ҳауп. Жәытәла аӡы кәы, кәа… ахьӡымзи, уажәраанӡагьы ишәҳәон, ҵҵы ашәы-ԥсуала ҵәҵәы ауп, кәы-ҵҵы – ажәытә ус акәын, ҩҵыкны иҟан – рҳәон, аӡҵәҵәы ҳәа ицәажәоит. Нас Кәыҵныи, Кәыҵныиы ҳәа ишьақәгылт – убра ииз, иалиааз, ианыиааз ҳәа. Кәыҵнеи ҳәа зҳәозгьы ыҟан. Ари неижәа аҟынтә ауп, абраҟагьы анҵәамҭа аҵәахуеит, уи избан – ара ишәҳәахьеит. Арҭ аӡҵәҵәқәа ахьыҟаз, уажәгьы иахьыҟоу Кәыдры аԥсҭоуп. Абри абасоуп рҳәон ҳаиашьара иатәыз аҭоурыхҳәаҩцәа ҳыџьмаҭ, Арухан, Шьоуа, Исҳаҟ, Естат уҳәа.
– Арухан ахьӡ иҳанаҳәои, уара Кыҷа? – дҵааит Кәасҭа Хәыҷ.
– Рыӷә-ха-нажәа ма, Рыӷә-ха-ныжәа ауп, ӷә у акәушәа унарбоит, жәа аҵәахуеит, аԥхьа ҳа гылазаргьы ҟалон, изакә ӡу иара иаҳәоит. Ари иҵегь ахуҳәаар ауеит, аха аригь азхоит.
Егьыс, Кәыдр Хәыҷы жәытәан Кәыҵныи, кәыҵнеи ахьӡын, убасала иҟалаз атәыргьы алазар ҟалап ҳәа ациҵон Исҳаҟ. Аха Кәыдры амшын иацәыхарамкәа акәын иштәыруаз, ҳара ҩада ахахьы ҳаҟан… Уи сҳәеит ҳәа, ажәытәан иҩаханы итәыруазаргьы алшон… Ара уажә иуҳәозар, аӡҵәҵәқәа ирхылҿиааз аԥсуа жәлақәа арымӡаа ыҟоуп, иқәнагазгьы иаҳцәыӡхьоугьы налоуҵар. Изхысҳәаауа, Кәыдры аханы иаан инхаз шәануак иамеикыргьы цәгьа имбеит Квициани аҟнытә ауп ҳәа. Уара, уи мырхәацу қьақәоу акы иахьӡуп, уахь усс иҳамеи ҳара уара, ҳаӡҵәҵәқәа иахьагьы Анцәа иҟынтә иҿаҿаӡа иаауазар?! Уимоу, сгәы аннирха, иасҳәеит ажәытә аԥсуа-абазаа иреиуоу ҩтәрык адуқәа иахьа дара рахь иаганы ишыҟоу, урҭ зхылҵыз, изусҭцәоу рҳәар шыҟамло, ирацәаҩны иаан ирыланхаз атәымуаа ақәԥаҩцәа азыҟаҵан ишрымоу, ак рҳәар – ишреидырсуа… Ари уа иумҳәар, са исымҳәар, иаҷыҩуеит, – иҳәеит Кыҷа. – Аԥсуаа мҳаџьырра ацара, ахҵәара заҟантә ирықәшәахьоузеи, жәытәан убра Кәыдры аԥсуаа-ашәуаа анхҵәа, иӷар-ԥшарны ианаанха, егьырҭ агәырқьҳәа илбааны ирыланхан, ирылаӡҩеит, убриоуп иҟала. Ҳаӡҵәыҵәқәа рхаҭақәаҵәҟьагьы ҳамаркуан, рыхьӡқәа уҳәахт. Акәымзар, ҳара жәытәӡала аԥсуа-абазақәоуп, аԥсуа-ашәуақәоуп, ҳаиҿыҵаанӡа усуп, ари анбатәиу, – иҳәан, дааҭгылан еиҭанациҵеит: – Абарҭ ҳажәлақәа ырхәанчан дара ртәала рҭаҩра аҵыхәала саҳәшьа ду лԥа Быҭә Шьааби сареи Аҭара ауахәамаҿ ҳнеит, уа аҟамахарагьы ҟалеит, апапгьы идикәангьы дәылҟьҟьеит… Убас сыдын, иҟасымҵар сыршьуан, уажә ишәҳәаргьы егьалҵуам, Аҟәагьы шәымцан, Қәҭешьҟа ирышьҭхьеит, саргьы исеигӡом арҭ зааушьҭи ҳәа… Мышкы зны ишәзыриашозар жәбап ҳәа ҳаиҳәеит, иаргьы идикәан диман дықәҵны дцеит. Ара уажәы ажәеи ажәеи
еихысҳәаалоит, аха Аҭара ауахәамаҿ иаашьҭны иҟаз апап ашкол аҟны днеит, «Закон бож» риҭон. Ашкол ԥшькласск ракәын, иҭақәазгьы хәыҷқәан, ажыцәқәагь ыҟан, аха.
– Аҭара зыхьӡу жәдыруама? – иҳәан, ахәыҷқәа дразҵааит апап.
– Мап.
– Мамоу… – рҳәеит.
– Уи зыхьӡу уиоуп, – иҳәеит, – абра қырҭуак дышнеиуаз аӡәы аҽада дақәтәан дааиԥылеит.
– Аҭа? – иҳәан, ҿааиҭит, дҵааит аҽада иақәтәаз.
– Ара!.. – иҳәеит егьи.
Абас ала Аҭара ҳәа ахьӡ ҟалазаап убо-о. Аҭа зыхьӡу ҭырқәшәала ҽадоуп иҳәеит, иҵаауаз даҭырқәан. Ара зыхьӡу уи мап ауп, қырҭшәала, исзеилымкааит ҳәа ауп… Абри аҩыза аџьашьатәы саҳаит ҳәа ҳаиҳәон усҟан ишколхәыҷыз Кәыҵныи Ҷыӷьыц иԥа Фама Кәыҵныи Ормаҭ-иԥа Ӡыкәыри сареи… Уара, арҭ ара инеины еизҵаахуа ас ахьӡ анарҭоз, ара уаанӡа аԥсуаа нымхаӡоз, убри ииҳәаз шиашоу ус гәабзиара Анцәа ииҭааит уи апап гызмал, уажә дахьыҟазаалак… Ешбеи Лакәабеи ангыла, дықәҵны дыбналан дахьааз дцеит, ҿааҳәыра Анцәа иумҭан.
– Иара Аҭара зыхьӡыҵәҟьоузеи? – дҵааит Ҳабыџь.
– Уи зыхьӡу уиоуп, иахьа Аӡҩыбжьа аҩада аԥшь инаркны Наа лбаа агәаҩанӡа, ари 15-20-ҟа километр бжьоуп, 70-ҟа метра иҵаулан бгарра ҭакнаҳаны, ҵәыцараны, ҭыӡны, ахықә дәраны, мрагыларатәи Кәыдырхықә гоуп, Кәыдры аха, ма жәытәла а/хы, ма аӷа ақә. Ари аҳаракыра ақә, аҟьаҟьара жәытәӡан Ҳаҭара ҳәа иашьҭан. Ҳаҭа ду ма Ҳаҭа, Ҳаҭ аӷа, аха ҳәа ицәажәоит, аԥхьа игылоу ҳ аӡоит, иаҵәахуеит, Аҭара ҳәа иартәоит. Ҳаҭа, Ҳаҭ ҳаракыроуп, иҵегь аҵанакқәоит, жәытәла аҳҭны ҳәа ицәажәаргьы алшоит. Ҳаҭаҳра акәзаргь ҟалоит, ахықә ҳарак ҳәа, ҳ-қәа аӡоит... Абаа хыжәжәахагьы хықәгылоуп, Аҭара Ашҭа ҳәагьы иашьҭоуп...
Жәытәан абри абгарра ҵәҵәаны, ҵәаны – ҷҷаны, ҷаны ҳәагьы иашьҭан, аԥсуа-ашәыла, акаҵәараз акаҷара зҳәоз шыҟаз еиԥш, уи абаза-ԥсуала, нас ҷ-қәа акны иартәеит. Абра абри абгарра ақә ашьаҟьасҭа ахәҭак жәытә-натә аахыс Ҷҷаны, Ҷаны акәын, Ҷанаа нхон, Ҷанқыҭ ахьӡын, иахьанӡагь инхоит. Ара иазынасҭхаран мрагыларахь хәроуп, иҵегь ҳаракыроуп, иара лаҟәыран иаԥхьаӡоит, усалагьы ҷаны ауп... Са ишыздыруа абас ауп. Иахьа Кәыдры аҵәҵәаԥшь(а), аҵәаԥшь(а) ҳәа абасгьы иашьҭоуп… Иара уажәгьы абри ақә аҟьаҟьара аиҳарак ҵәарсҭоуп, абна гыланы, ккараны, адгьыл акырџьара акыц аҵаны, ақәаӡы зыҵамло, узыламло уахьыҵашьшьқәоу ыҟоуп… Жәытәан ианџьразгьы ыҟан рҳәон, хбарраны, акык-ҩбак адуқәа саргьы сырхаануп, ажәытә ар рчаӡырҭа афрын-ҳәаԥ хәыҷқәа бга-бганы иҵыҳәҳәо акырџьара иубоит… Уа ӡыржәтә амаӡам, ажәытәгьы ус акәызҭгьы, ар Кәыдрынтә аӡы харгалозар акәхарын. Усҟан иҟаҵәҟьаз здыруада, аха… – иҳәеит Кыҷа.
– Аҭара Аҭарба аҟынтә акәӡами, уа Аҭарба Иҳәсҭа ҳәагьы аҳабла ыҟоуп – нахиҳәааит Қьача.
– Уи уажә уара ишуҳәаз аҟнытә ауп зҳәозгьы дыҟан, аха аҭоурыхҳәаҩцәа ддыриашон. Урҭ изларҳәоз ала, ари абаза-ԥсуала Аҭарбеихәысҭа ҳәа ауп, жәытәӡан ус акәын, ҳә хә ала изҳәоз ыҟан. Аха иара абригь акәӡам – Ҳаҭа рбеи ихәыхәсҭа, Ҳаҭа рбыи, рби ихәыхәсҭа ауп, беи, бы, би даҳан, ари маӡа дууп, иахьахьӡугьы еиҭагоуп, иара иҵегь ладоуп иахьыҟоу, адгьыл еиқәԥсаны ахәы аҵыхә аҭоуп, шьхапаҿҵасгьы еиқәԥсаны мраҭашәарахь ала идуны иавартәоуп, жәытәан абри ашьамхқәагьы аман, иаан иқәынхаз мхырҭас иҟаиҵан даныцәаӷәоз хәыҷы-хәыҷ иамнахит, иеимаирҩызт акәымзар. Ари хәыхәсҭоуп, ҽакала иуҳәозар, дахьыцәоу ауп, иахьатәиала – дахьжу. Уа азааигәа саҳәшьа ду Арухан лԥа Шьааб дынхоит. Амҳаџьырра ашьҭахь дхынҳәны даан дынхеит. Ари гәыла-ааигәада данынха, Кәыҵныи Пина-иԥа Лапаӷә днеиԥхьан дынирхеит. Ара иааиз, иазылаҟәшәа иахьыҟаз, иашҭа аҵыхәан аҵыџь шижуаз 10-ҟа метра дцахьан еиԥш, абаагәара аҭӡы ахьыҵаз ибеит, иадырххылан иақәшәеит,
иавагылаз ахәы ашҟа ирханы убрахь иҵалозшәа иҟан. Хаҳә дук аамихин, хыхь ихагалан иқәиҵан ижуан. Крыфара ҳәа данҭыҵ иқәиҵаз ахаҳә еиқәаҵәа абаҟаз ихәашхәаша ицахьан – Амра азымчҳаит. Ари заҟа нызқь шықәса ахыҵуаз шьҭа шәа шәазхәыц. Уа адгьыл ус ицәаакырамызт, аӡы аԥырхагахартә еиԥш… Еимарԥсан, нас наҟ инаскьаган иржит, – иҳәеит Кыҷа.
– Аҭоурых ҳауҳәеит, Кыҷа. Абаза-ԥсуақәа, ашәы-ԥсуақәа аӡиас аҟәыҵәа кәыҵ, кәыҵын ҳәа иашьҭоуп. Убасала тәрык ыҟазаргь ауеит. ҳарҭ ҳаԥсацәоуп, аха ҳаззегь абазақәа ҳауп. Егьыс, иацсҵар исҭаху уиоуп, Ҷанқыҭ жәытәан ҷҷаныҳ(а) акәын, ари Ҷанаа рықә, раҳаракыра ҳәа ицәажәоит, ргыларҭа ҳәагьы; ҳә ҳ ала изҳәоз ыҟан, жәытәӡала ҳә(ы) агыларҭа ҳәагьы ицәажәоит. Убра аҳәаагьы нхоит ҳа-ҳәы – ақә агыларҭоуп, абри ажәла атәрык жәытәан аԥхьа ҳ гылан, нас иаҵәахит, уи иҵегь аҵанакқәоит, аха. Анаҩсан, жәытәан аҭӡы ҽа хьӡыкгьы аман, убри еилызкаауа маӡак ааиртуеит рымҳәоз – уи ҭҳы акәын, ҭҳагьы зҳәоз дыҟан, аха. Ихәыҷызар – ҭҳыӡӡ, идузар – ҭҳыра; уи ақә – ҭҳы аӷа, аха акәын, нас ианеилала ҭҳары, ҭҳара ҳәа иартәеит. Аха ҳ маӡашәаруп, иаҵәахуеит. Абри аԥхьа ҳа гылазар аҭыӡ ду, аҭӡы-бжьында, аҭӡыха, аҭӡыӷа ҳәа иарцәажәоит. Ари Аӡҩыбжьа алаҟәыреи Наа алаҟәыреи ирыбжьдоуп, ханы, ӷаны иаԥхьаӡоит, ахәра, аӷәра адагьы, аҩлаҟәырак, жәытәла иуҳәозар, иаҳауеит. Уажәы абра ашҭаҿ амбашьаҟа ҩарсны нас ашҭа унҭыҵны ҽакгьы ларсны ашаха бжьудар иахьӡузеи – иуҳауеит, иуҳаит, еимоудеит, ами, ҳа абри аҵакгьы амоуп. Изхысҳәаауа уиоуп, жәытәан Ҳаҭҳара ҳәа абасалагьы тәрык аман ҳәа цәырнагоит, уи зхылҿиаауагьы ҭӡуп, абас ахьӡ азҭазгьы Кәыдыр нырцәаа роуп. Устәи ҭыӡноуп ари абгарра шубо, Дранда ахахьала, иазҭазгьы ма абаза-ԥсуақәа роуп ма адӷақәа роуп, ҳ-қәа аҩбагьы аҵәахуеит, маӡашәархахьеит… Иара Дранда ахьӡгьы жәытәан Дӷанда, Дӷьанда акәзар сгәахәуеит, – иҳәеит Чагә…
…Абраҟа Чагә абас ииҳәаз сара абри анызҵогьы ак ацысҵарц сҭахуп, ус иаԥымзаргьы: Аҟәантә сышцоз
Дранда аихамҩа станциаҿ ҳфымцадәыӷба кьаҿ ҩсааҭк аангылара ақәшәеит. Астанциа сахьыныҩналаз, газеҭкгьы еиҩырҿан искуп, хаҵа бзиак ихала акы дазхәыцуа дтәан. Даасацәажәеит.
– Уаԥсуоума?
– Аиеи.
– Иужәлоузеи?
– Быҭәбоуп.
– Ԥаса саргьы саԥсуан, – иҳәеит даанаԥшы-ааԥшын.
– Уара иужәлоузеи?
– Кәарацхьелыиоуп.
– Аригьы аԥсуоуп, кәара – ӡиасуп, цхьхьеи – уи иалалоу ауп, идузар – лыи ма леи ҳәагьы ацлоит; Кәарцхаа – убригь Кәарцха-жәа аҟнытә ауп, иаԥсуоуп, амала Кәарацхьхьелыи иаҳа еиҳауп, – сҳәеит.
– Ажәытәан абра инхоз Кьоуџьаа ҳакәын, апап Дранда ауахәамаҿ, дымҵааӡакәа, зегьы Кәарацхьелыиа ҳәа ҳаниҵеит, иаргьы д-Кәарацхьелыиан, – иҳәеит. – Усҟан уи ақәҿыҭрагьы ауамызт, уажәгьы наҟынтә акылԥшыҩцәа, акылӡырҩцәа ыҟоуп… Абри сгәы иалоуп, џьара иузанҵозар ианҵа, ирдыруазааит, мамзар зынӡа ҳабжьаӡуеит, – иҳәан, илахь еиқәны дындәылҵит, урысшәалоуп излеиҳәогьы.
Кьоуџьаа аԥсҭаа ҳәа ицәажәоит, мамзаргьы аџьма ззану ҳәа, арҭ ауаа иаҳзааигәоу ҳашьцәа адӷақәа роуп, ашәуа-ԥсуақәа ракәзаргьы ҟалон. Ус анакәха, Дранда Дӷанда ма Дӷьанда акәын, Ҵҟыбын, Ӡҟыбын – уи ҵаҟоуп, аԥшьоуп. Адӷақәа рыхьӡ зху аҭыԥқәа Аԥсны џьарамкәа-ҩыџьарамкәа иҟоуп, абри ҳамҳәар, Анцәа игәы иахәом, урҭ ҳашьцәа заҟа, рхы ҳақәырҵахьоу уазхәыцыр… Уимкәа, иара Аԥсны ҳәа иаҳҳәозгьы ҳаиҿыҵаанӡатәи усуп, жәытәан Абсны, Аԥшьны, Амсны, Абзны… ҳәа абасгьы ыҟан рҳәон; Ҳәоубызны, Ҳоубызны ҳәагьы рҳәозаарын – аӡқәа ахьаҳәо, аӡқәа рацәаны иахьаанагоу, иахьамоу ҳәа; ҳә ҳ ала изҳәозгьы ыҟан, аха аҩбагьы аҵәахуеит, маӡашәархахьеит… Абри абжьагала абра иахьалазгалаз иалкьны, иалҳәҳәо иҟалазар ҟалап, аха ҳаԥсуа шәҟәыҩҩ, аҵарауаҩ Гәыргәлыи Алмасхан
иԥа Борис аԥсуараз иахәҭамк, иакәымк аӡәы иҳәоу иаҳар, иаразнак, иҽнымкылакәа, иҿаирхьуеит, нас уибар иҳәоит еиԥш, исымҳәар акәын, аха исҳәазааит… Уи иацсҵоугьы уиоуп, жәытәан аԥсҭҳәа анаҟәа, ажәҩан ҽа хьӡык-хьӡыкгьы рыман, убри рыҵыздыраауа рымаӡақәа изаадыртуеит рҳәон, ицәырырго ажәақәагьы ыҟоуп, уажә салалом, иоуцәахоит, ҷан еиԥш иҟақәо роуп… Шьҭа ҳажәабжь аиҭаҳәаҩ Бақа иԥа Заур ҳаизыӡырҩып, ирҳәоз ҳәа иациҵо аабап…
– Уажәы, нас, Кыҷа, иахьатәи ажәла Кәыҵныи, Кәыҵниа шаҟа тәры аман иуԥхьаӡои? – дҵааит Чагә.
– Акы – аӡҵәҵәқәа рыҟнытә. Дара ахьамоу – кәыҵны. Ҩба – Кәыдр Хәыҷы, Кәыҵ, Кәыҵнеи аҟынтә. Хԥа – Кәыдры аҟәыҵәак, ус аӡиас аҟәыҵәак аҟнытә – ԥсуа-ашәыла уи кәыҵ, кәыҵын, ма кәыҵнеи, кәыҵныи роуп. Абарҭ рызегь адәы, ашьаҟьасҭа иамазар, иа ҳәа рыцларгьы алшоит аиа – адәы аҟынтә. Уи – ԥшьба. Ара иацҵатәу иҵегь ыҟоуп, аха уажә аригь азхап. Егьыс, иа ҳәа инҵәо аԥсуа жәлақәа рацәоуп, урҭ иаҳтәым џьшьа шьоукы ирылаҳмырҩашьароуп… Анҭ рылаӡҩара злахьынҵахаз раԥхьа рыжәлала иҟан, нас Куҵиани ҳәа, уи ашьҭахь аҵыхәтәаны Квициани ҳәа зынӡа еиларгеит – мырхәацу қьақәоу змоу ҳәа. Уажәы анаԥшҩы изеилыргом, аха досу рхы рдыруеит, уа изусҭцәо аҳәара азин рымамзаргь… Ажәытә абас еиԥш дақәшәазшәа аԥшыхәаҩ даашьҭны дахьҳаландырхазгьы ҟалахьеит… Ԥаса урысла Куцениа ҳәа ананырҵозгьы ыҟан. Иахьатәиала Кәыҵнеи, Кәыҵныи – абас иаҳа еиӷьушәа збоит, ажәытәуаагьы усоуп ишырҳәоз, Кәыҵниа – убригь иароуп, аҵыхәа хәанчошәа азныказ иубаргьы, – иҳәан, иажәа аахиркәшеит Кыҷа.
– Қәаҭа, уара зҿумҭуеи? – иҳәеит Чагә.
– Ҳабыџь сизыԥшуп.
– Уара сара аабыкьа Мықә ашҭан аҽырыҩраан ҳҭоурых сҳәахьеит, уа шәаргьы шәыҟан, уажә сеиҭалалом, – иҳәеит Ҳабыџь. – Амала иацсҵоу уиоуп, Ашәбақәа, Ашәаа ԥшьтәрык ыҟоуп, сара исаҳахьаны ишыздыруа. Ҳара Ҳашәаа, Ҳашәшәаа ҳауп, аԥхьатәи ҳ аҵәахуеит, аха. Ҳашәа, Ҳашәшәа ҳәа ыҟан, адгьыл ду, аҳа ду, аҵысра – ашәшәара адыруан амшын
иахьӡаагылаз. Нас аӡы иашәан наҟ уахьзымаара иагеит. Ҳашәшәа, ма Ҳашәа, ухы убааит зырҳәогьы убриоуп, ҽа ҵакыкгьы амоуп, аха. Уа ҳзықәҵыз афрангь ҳәа еиԥш ац рхәа дуқәа ззыԥагылаз абжьас жәла дуқәа уаҩ дырмыхәо ипит, иҳажәлеит… Ҳазлааз, ҳшааз сҳәахьеит. Амала Ҳәалыжә аԥан арра шықәсыбжак ҳазыԥшны ҳтәан, аҵаа хшәылаанӡа, мамзар иауамызт, убас иҟан, ианхымҵаалаозгьы ҟалон рҳәон ажәытәуаа. Ҳәалыжә абаза-ԥсуала, ашәы-ԥсуала Ҳалыжә, Ҳалиаскәа акәын, – абас иркьаҿны иаахиркәшеит аҭоурыхҳәаҩ ду Ашәы Ҳабыџь.
– Шәа шәтәқәа раҟара са стәы аилкаара уадаҩым, – ҳәа дналагеит Бебеа Қәаҭа. – Жәытәан ч – чач, сым – сым-сым, ҭам – ҭам-ҭам ҳәа ишыртәаз еиԥш, Беигьы Беи-беи, Бе-быи ҳәа ыҟан. Ари жәытәӡатә ԥсуа-абазоуп, Беиа, Беа ҳәа иахьа ишыҟоу еиԥш.
– Аамысҭазар ҟалап, ма ашьхаруаа дреиуоуп, беи ма быи, би ирҳәо уиоуп.
– Уи атәы салалом... Абри шааиуаз Беибеи, Бебеи нас Бебеа ҳәа ишьақәгылт. Жәытә ԥсуа-ашәыла Шьхаблы ҳәа ицәажәаргьы алшоит. Абриаҟароуп. Иахьатәи уахәаԥшуазар, Бебиа ҳәа иҟоу уи иаашьҭыз анҭ апап гызмалқәа роуп изхароу, ишахәҭоу Бебеа, Бебеиа ҳәоуп.
– Уажә Лакәаба дҳазгылт, изҭаху ишәыриаша, азин са ишәысҭоит иҳәеит, Анцәа иҳәозар, акахьы ҳкылсып, – иҳәеит Чагәгьы. – Абыриԥцәа ирхылҵызгьы шәылоуп.
– Са сахьымӡазаргьы сыҷкәын Хәамԥа дыҟоуп, уи дахьамӡар, уи иԥа дҟалап, уи дахьамӡар, уи иԥа дгылап, шәаргьы убас.
– Амала уи омак аҭаху џьушьома, уаԥхьа инықәҵан чффу ҳәа унаҭәҳәар, и лалыршәан е наган аҭыԥ аҟны иныҟанаҵоит. Ани апапгьы ихәҵәы аақәнахуеит, илаԥш акны иахьыҟоу иаамнахуеит, – иҳәеит Чагә дԥышәырччо.
– Аҭәҳәа алаԥш азын иагьхәшәуп, илаԥшгьы аабылуеит, – иҳәеит Қәаҭагьы дааԥышәырччан, иагьнациҵеит: – Ссасуп ҳәа ҽырсас иаҳзаауа зегьы сасцәоу џьаҳшьоит, сас дахьцәоушәа, ҳажәсасцәоушәа пату, ҳаҭыр рықәҳҵоит, нас иааҳәны иҳамакуа, ҳара ҳаԥшәымацәоуп ҳәа иаақәгылоит.
– Уи ҳаагылазаргьы рыцҳаран иҳамазар ҟалап, – днақәшаҳаҭхеит Чагәгьы.
– Уиоупеи, – иҳәеит Қәаҭагьы.
– Ус ҳажәсас ҳәа смаҳац, асас уилгеит, – иҳәеит Кьача дахьтәаз дааԥышәырччашәа иун.
– Уара уи жәытәӡан Ҳажә, Хажә Мрагылара акәын, убри аҩыза адгьыл ду, аҳа ду убас ахьӡын, ари убрантәи иаауаз сасын, – иҳәеит Ашәы Ҳабыџь. – Ҳажә, Хажә зыхьӡқәоу иҵегь ыҟоуп, аха.
– Қьача, уи ҳажәсас иоуп, ажь ақәӡам, – иҳәеит Қәаҭагьы дԥышәырччан.
– Қәаҭа, уи арбану, исзеилымкааит? – дазҵааит Ҳабыџь.
– Усҟан аусҳәарҭаҿ стәан, амҳәыргьы сыман, – иҳәеит Қәаҭа. – Ҽнак Дырмит Гәлыиа ашә даалагылт. Қьачеи даҽа лафҳәаҩыкигьы ыҟоуп са сҟны. Дырмит ҳаиԥылан данаатәа, изниҵоз ааҭиган, Кәтол ахьӡ иаҳәоу ижәдыруазеи ҳәа днаҳазҵааит. Иааҳамраӡакәа, Кәыт ил аҟынтә ауп ҳәа ҿааиҭит Қьача. Ҳаԥхьа изҳәаз ҳәа иара ихьӡ ашәҟәы ианиҵон, уи акәхап ас дагьзырццак. “Уара, убри Кәыт ил ажь ақәӡамзи?”, иҳәан, дҵааит ани алафҳәаҩ. Дырмитгьы дааԥышәырччеит. Убриаахыс иашамк, мцык аӡәы иҳәоны, ма иамхаҳәоны, ирбар – ажь ақәӡамзи ҳәа иазҵаауеит.
Ҳабыџьгьы дааԥышәырччеит, егьырҭгьы.
– Ус анакәха, Ҳабыџь, ҳажәсас закәу ҳәа ишуҳәаз бӷьыцк идуны иланҵаны Қәаҭа иаҳҭап. Уи имҳәыр мыӡыцзар, илаархан Қьача илеиҳаркып. Иҿаҿаӡа иахьану даԥхьар, иаҳа агәра игоит, уашьҭан азгьы ихәарҭоуп, – иҳәеит Чагә.
– Ус иауӡом, – иҳәеит Қәаҭа.
– Избан?!
– Кьача ахы ларханоуп дшаԥхьо. Ус ала амҳәыргьы ахы лахоит. Уи ибар, иану иашанда умҳәыр ахы ларханы иақәуҵозма ҳәа сеиҳәоит, – иҳәеит Қәаҭа.
Қьачагьы днарыцыччеит.
Саб Бақа Быҭәба иҳәамҭаны абри сара иуасҳәеит, иаргьы иаб Нарықь иҳәамҭаноуп ишсеиҳәа. Уаргьы изуҭаху аӡәы изеиҭаҳәа. Иахьа нанҳәамза 15-уп, 2005 шықәса. Аҟәа.
Чаҵә Чагә игәы бааԥсхеит. Убас еиԥш игәы бааԥсхеит, иҭынхацәа еизаны идтәалан, дзалымҵыр ҳәа ишәон. Аха Чагә ӷәӷәак иакәын, ичымазара даиааин, хәыҷы-хәыҷла далҵуа, хар имамкуан дҟалеит.
Чагә иҩны, аԥсуа ҩнаҭаҿ ишаԥу еиԥш, арыжәтә бзиа еснагь иҟан, абри аҟынтә аҩыжәцәагьы агхомызт. Аҵыхәтәан Чагә хар имамкәа даныҟала, ачымазаҩ дыҟоуп, чмазаҩбара ҳааит ҳәа аҽыҵга усгьы ирыман, арыжәтә бзиа избоз лассы-ласс абрахь инеиуа иалагеит.
Ҽнак зны абас инеиз шьоукы рызхара аныржә, рцамҭаз ачымазаҩ агәабзиара уоуааит ҳәа ишаҳәатәыз ргәалашәеит. Аууы рыхга Чагә дахьышьҭаз иныҩналеит, аха иара, дабаҟоу, дубар даахә. Данырымба, изҿырҭуа иалагеит.
– Еи, Чагә, уабаҟоу?
– Уабацеи, мшәан?!
– Ара сыҟоуп! Арахь шәааи зегьы!.. – ибжьы аагеит Чагә.
Абжьы ахьгаз инеизар… аҩцара иныҩнагылеит. Уаҟа, аҳаԥшьақәа дрылаӷӷа, икҿачаԥаз ацәарҭаӷә аҟны дышьҭан Чагә.
– Чагәхеит, ара узышьҭоу иауазеи? Ароума ачымазаҩ иахьиҭыԥу?! – иазҵааит.
– Арахь сзиас, зыххь згаша сысасцәа, шәаргьы саргьы ҳзы иаҳа иманшәалоуп азоуп! – иҳәеит Чагә. – Шәдәықәламҭаз сымбакәа шәшымцоз усгьы издыруан, ҩынтә ус шәысҭома, сҳаԥшьақәагьы саргьы ҳажәбап, сҳәан… Шәара ишәԥырхагам, сара, ачымазаҩ, сгәы иахәоит!
Чаҵә Чагә Агәабааду дыҟан. Амҩан дхынҳәны дахьаауаз амла данакы, аԥсуараҿ ишаԥу еиԥш, ӡык снахәап, мазеик ыҟазаргьы мап рцәысымкып игәахәын, Тҟәарчал ҩнаҭак аҟны днымҩахыҵит.
Аԥшәма дыҟамызт. Аԥшәма ԥҳәыс, дшеиԥшызгьы, лысас акры изцәыргара аҭыԥан, цәажәараха дыхҭалкит. Уи зчеиџьыка бзиамыз дреиуазаарын. Чагәгьы иҟалҵо збап акры цәырылгозар ҳәа, дымцакәа дтәан.
Аԥшәма ԥҳәыс лысас ус аламала ицоз шиакәмыз анылба, ахышә дындәылԥшын:
– Аԥсҭҳәақәа еизоит, қәак амуандаз! Ақәа анау, ацҳа агоит, аҩнынӡагьы шәызцом, – лҳәеит.
Чагәгьы ахышә дындәылԥшын, аҭакс ус налеиҳәеит:
– Ҳаи, аԥсра сауандаз, заа бнаԥшырауааз! Ашьха ақәаршаҩы ӷәӷәа аузаап, ацҳагьы агахьеит, аӡы хыҵынгьы абрахь имаауа иҟам. Сашьырц сыҟазар, абра сашьгәышьааит, аӡы сыҵалаанӡа сгылаӡом!
Аиҩызцәа Чаҵә Чагәи Ашәы Ҭамшьыгәи Баслахә ақыҭан Камҷыҷ ҳәа аӡәы иҩнаҭа инеизаап. Аԥшәма дыҟамызт, аԥшәма ԥҳәыс ачеиџьыка иазрыцҳаз аӡә лакәзаарын, абысҭа хьшәашәеи ахырҵәи аӡы алаҭәан, ирымҵалыргылеит, ишԥардырри ҳәа лгәы иаанаган.
– Уара, Ҭамшьыгә, – иҳәан, иҩыза днеизыԥшит Чагә, аишәа иахьахатәаз даалацәҟәын.
– Ыы?
– Уара, уара уганахь убрахь ақәа амуӡеи аабыкьа?..
– Зынӡа атәыла мбгеи, Чагә! – иҳәеит Ҭамшьыгә.
– Ди, бҳаргәамҵит, аха абрахьгьы иауу ақәа, Баслахә ақәақәа ас иаздырамызт, аха?.. – аԥшәма ԥҳәысгьы длазҵааит Чагә.
– Иацынтәиашарак ишауаз иамуаз, зынӡа ақәаршҩы еимагылан иауан, иԥжәаша!..
– Ус ак шыҟалаз ҩашьом, – иҳәеит Чагә, ахарҵәы зныз иџьам имҳаҵә ланшьыла-ҩаншьыло. – Зынӡа иԥжәазар акәхап, умбои, Ҭамшьыгә, ажә аҟәаҟәа иазнымкылазт икылсын, ахшгьы аӡы алалеит!..
Гахә бзиа дыҟан. Арахә иман, ашәахә иман, ихьатә кәаскьа ықәԥраа ицон, ихәажәа ԥацха, зыҽны иҟарҵаз аҽны еиԥш, еиқәҷаб игылан; ибора, инаныра, иҩцара зҳәаз еиԥш, аамысҭак дзимацлабрыз. Аха абас дшыҟазгьы зхарамфа ҳәа иныҵакны изырҳәон. Избан уҳәар, крыфара дантәоз, аиқәҵа рацәашьаны, аҿахра дадтәалон. Сасык днеиргьы, убас акәын ишыҟаиҵоз. Ажәакала, ибеиахацыԥхьаӡа иаҳа икаҷбеихоз ауаа дреиуан.
Ҽнак зны Чаҵә Чагәи Қап Тачиеи абра Гахә иҩны инҽыжәҵит.
Гахәгьы аԥсауараҿ иаԥу ҟаимҵар ҟалозма, инеиз рхәы аадырхиан инадыртәеит. Идыртәеит, аха аԥшәма ԥҳәыс, лхаҵа акаҷбеира иҿылҵаахьазар акәхарын, аҿахрақәа роуп ирымпыҵалыргыла. Ашәсақәагьы, иҵаӷа-ҵаӷаӡа, рыцԥхьаӡа ҩба-ҩба са ракәын асаан ианыз, аҟәыдгьы рмаҷ-маҷны ианҭәалан. Абарҭ рылоуп леишәа злалырԥшӡазгьы.
Абарҭ реиԥш еихбаала инхоз абас еиԥш рыкаҷбеира ргәы иамыхәеит инеиз.
Акрыфаны ианыҩагылоз Чагә, ихәмаршьала, ихазы иҳәошәа, идуны ус ҿааиҭит:
– Гахә изхара ифеит, Чагә какал икит!
Тачиагьы даамхаччеит.
Чагә сасра ԥҳәысеибак дылҭааит. Амлагьы дакуан. Аԥҳәысеиба деиԥшмызт азы, лҟәарҭ заҵәы нкагәаны асас изылшьит.
Чагә акрыфан дцаразы дахьындәылҵыз, акәҷарақәа еиҭымха, еибархьусууа иахьтәаз илаԥш нарықәшәеит.
– Ҳаи, сара сыԥсызаап!.. – иҳәеит иара, иҟалаз еилкааны.
– Ишԥа, џьушьҭ, анцәа ишәҟәырхуп! – иааџьалшьеит аԥҳәысеиба. – Ӡибнаҟа…
– Сышԥаԥсым, акәҷарақәа Чагә-сагә, Чагә-сагә, Чагә-сагә... ҳәа сырҵәуеит!.. – аҭак налиҭеит Чагә.
Ашьҭахь Чагә абри аԥҳәысеиба аџьмахьақәа ҩба лзааиҭиит.
Чаҵә Чагәи Ҷан Кәагәи зеиԥш уск аҵыхәала Уачамчырантәи қыҭак ахь еиццон.
– Кры ҳфар цәгьамызт, – иҳәеит Кәагә, – уааи, џьара ҳныдгылап!
– Крык ыфазаргьы цәгьам, – иҳәеит Чагәгьы, – аха, иҟалаз умбои: ҳахьнеиуа мазеи ыҟамзар, акрура иалагап, ҳара уиаҟара ҳзыԥшӡом, крымфакәа ус ҳцар, аԥшәма игәы иалсуеит.
Абас еицәажәо ақыҭа аԥшьан инеиуан, ҩны ҟаимаҭк ашҭа инавалеит. Ианынаԥш, аҩны ашә цәывҵрааны иҟоуп, ла дукгьы ашәхымс ахы ықәҵаны наҟ иҩнаԥшуа, ашьапқәа аҵаԥсаны ҿыцха ихәхәаӡа ишьҭоуп, аҵыхәа қамыз уажәы-уажә иршәшәо, игәыбзыӷны ишьҭанакшоит.
– Уԥши, – иҳәеит Чагә, – ала ашә илатәаны иҵыхәаршәшәоит, хымԥада абра амазеи ыҟоуп, уааи, ҳнеип, ҳахьхәуам!
Чагәи Кәагәи агәашә аҟны инҽыжәҵит. Ала дугьы реишуа дара рахь аҿаанахеит.
Иахьгылаз ианынаԥш, ашә ахьцәывҵрааз хаҵак ицәаара ааҩнырбааит, аха нас аҽнаҵәахит. Даргьы рыбжьы надырган, аԥшәма дааиуазар ҳәа, иԥшны иаагылт. Аҵыхәтәан аԥшәма ԥҳәыс ддәылҵны даарԥылан, ишаԥу еиԥш, аҩныҟа иналԥхьеит.
Асасцәа аҩны ианыныҩнала, ажьҵааӡи аҟәыди рыфҩы лаҳа-лаҳауа рԥынҵа инҭасит, аха астол ықәкка иҟан, иқәхан иқәыршәыз хәаша дук атәы умҳәозар. иҟалаз уи ауп, акрыфара ишаҿыз, асасцәа рыхҭыгәлеит. Аԥшәма иҽԥхьеикит, аԥшәма ԥҳәыс лоуп ирԥыла.
– Саб, ԥсаҭа бзиа Абрагь, ииҳәоз иашаӡамзаарын, Кәагә… – иҳәеит Чагә, ианаатәа.
– Избан?! – дҵааит аԥшәма ԥҳәыс, асас ицәажәашьа џьашьо.
– Изхуҳәааи?.. – иҳәеит Кәагәгьы.
– Изхысҳәаауаз уи ауп, – дналагеит Чагә, – саб ус иҳәон: «Дад, ала ашәхымс илатәан иҵхәаршәшәо убар, уи иаанаго аԥшәмацәа акрыфара иаҿуп ауп. Убасҟан, мҩакы ушықәу амла уакны уҟазар, унеи уԥхамшьакәан убрахь, акры уҿарҵап, акры удыржәып… Уԥсы анеиҭоуклакь, умҩагьы инацуҵап. Аҽхәжәара уаҩы анарха инаҭом…» – ҳәа, абас иҳәон. Уажәы ара, иџьоушьаша, ашәгьы убас ицәывҵраан иҟан, алагьы убас ашәхымс илатәан иҩнаԥшуа иҵхәаршәшәон, арахь аԥшәмацәа акрыфара иаҿӡамзаарын… ҳажьазаап, ала аҵыхәа амц аҳәом рҳәон, аха… – иҳәан, астол ахәаша наҟ инықәиршәеит.
Асасдкылара аҵас еилазгаз аԥшәма каҷбеиқәа абас Чагә ирԥхашьеит.
Ҽнак зны Чагә Агәыбедыиантә аҩныҟа даауан. Амҩан акы снацҳап анигәахә, даамҩахыҵын наскьа иидыруаз аӡәы иҩнаҭа днеиит.
Чагә дахьнеиз аԥшәма дыҟамызт, шәарыцара дцазаап. Аԥшәма ԥҳәыс, арымӡаа кәты ашҭа ишылзықәызгьы, акәтаӷьқәа лжәын аҳәаса кәаха рыҵаҭәаны лысас имҵалҵеит.
Акәаха убриаҟара иҵәыҵәын, изымчҳакәа афара даҟәыҵит Чагә. Нас:
– Хәҩык аишьцәа ҳаҟан, аха… – иҳәан, даацәажәеит.
– Изхышәҳәаазеи?.. – дҵааит аԥшәма ԥҳәыс.
– Хәҩык аишьцәа ҳаҟагәышьан, аха руаӡәк акәаха ҵәҵәы дашьын дыԥсит… – иҳәеит Чагә. Нас ашҭа ықәырҭәаа акәытқәа ахьықәыз ирылагылаз арбаӷь ика ҟаԥшь дуқәа
рышҟа дындәылԥшын, лаԥшыла аԥшәма ԥҳәыс илырбо, ибшьыргьы ауан аанарго, инациҵеит: – Даҽаӡә сасра дахьнеиз, абни иаҟараз арбаӷьк дафеит.
Ишырҳәо еиԥш, асас бзиа быжь-насыԥк ицуп, быжь-насыԥдарак узаазго аӡәгьы дубап, аха… Ус иҟоу дсасӡам, дыџьнышуп – аџьнышқәагь рҽырҩашьан сасра ианцо ыҟами… Нас ҳаԥшәымацәоуп ҳәа иамаркуа егьиуа...
Аԥшәма бзиагьы дҩашьаӡом. Аџьыка ҵәаҵәа ада акгьы имамзаргьы, убри ацәыргашьа дақәшәоит, инапы иқәыргылан, илакҭа ччо дуԥылоит. Ари уажә ижәбама.
Аха иҟахуп убас, рлакҭа шԥаччои ҳәа ззырҳәарц зҭаху аԥшәмацәа, арахь рлакҭа арччара дара ирҭахӡамкәа. Убас иҟаз аԥшәма ԥҳәыс, лыҟны исасра неигеит Чаҵә Чагәгьы. Амлагьы дакуан.
Аԥшәма ԥҳәыс акәты лкын, ирҿыжуа абжьы лыргеит, еиҭалыргеит, илцәгазшәа ҟаҵаны, асас ишԥасиршьри ҳәа. Аха Чагә акгьы имаҳаӡозшәа ҿымҭӡакәа дтәан.
Лысас ҿимҭӡозшәа анылба, аԥшәма ԥҳәыс гызмал днеин днаидгылан, лыкәтгьы лкуп, диазҵааит:
– Сызкәыхшаша сысас, ишԥоуҭаху: иӡны акәу, ижәны акәу?.. – ҳәа; ибымшьын, иоушьҭ ҳәа иҳәап ҳәа лгәы иаанагеит.
– Баналагах, усгьы ибугәышьом, ак жәы, егьи амца иҽҳәаҵаны хаа-хаа исызӡы!.. – иҳәеит Чагә.
Асас дзыҳәоз ҟоумҵар ԥхашьаран, аԥшәма ԥҳәыс гызмал ҩ-кәтык лшьыр акәхеит.
Чаҵә Чагә абысҭа ԥха ашәырҩа алаҵаны бзиа ибон. Ари аҩыза афатә, аԥсынҵр ду уаҩы изҭо, изҭахымда!
Мархьаул ақыҭан усҟан зегьы аԥсацәан, аҿыцынхацәа уи аамҭаз уа иҟамызт, абра сасра џьара днеит Чаҵә Чагә.
Аԥшәма ԥҳәыс абысҭа изылуит, аха ашәсақәа ҩба заҵәык изақәылҵазгьы лырҵаӷацәеит.
– Сыԥсра шәымбеи, сеиԥҟьамҭа шәақәшәеит… – лҳәеит лара.
Чагә акрахьифоз даныҩаԥш, иҿаԥхьа наҟтәирахь хыхь икыдкнаҳалаз ахәырҭа илаԥш наахеит. Абри инақәыршәаны, цас иҟанаҵазшәа, адгьыл ҵысит. Аԥацха аҭӡы анааҭрыс, ахәырҭа лкынҟьан ҵаҟа инкаҳаит, ахҩагьы лахҟьан ашәхаҩақәа иҭаз кәыркәыруа иааҩналеит.
– Иаууеи… – ҿааиҭит Чагә, ашәхаҩақәа дрыхәаԥшуа, – баргьы са сеиԥш агәхашҭра бымазаап!.. Анцәагьы ибеит.
Уачамчыраа асасдкылараз иузырџьом, аха зегьы ауеиԥшыху.
Абас иахьыҟаз џьара Чагә ахь-мыхьк изцәырыргеит. Абри аамҭаз аԥшәма ԥҳәыс ларбаӷьқәа руакы ашәхымс инықәгылан, асас аишәа дахьахатәаз ахы наиқәкны, абжьы ҵарыхәҵәаӡа, ишалшоз ҿаанаҭит.
– Унан, уҟаԥшьӡа уӡны ҳасас уимҵошәа уҟандаз, ишԥаунааларыз!.. Қшьшьы! – лҳәан, ларбаӷь днаҵаҟьеит аԥшәма ԥҳәыс.
– Иҭабуп, сызҭахызгьы ба бакәзаарын!.. – иҳәеит Чагә аҭакс. – Абри баргьы иацы Ҭар Еқәыԥ идәқьан аҟны избаз ашьалкас ду ааган бҟәаҟә иқәыршәзар, заҟа ибнааларыз!..
Ҽнак зны Чагә ҩнарҭак аҟны дахьнеиз ацәажәара бзиа избоз аԥшәма ԥҳәыск дыҟан. Уи акыр дцәажәеит-дцәажәеит, аха лысас данымца, аԥсуа ҵас илыднаҵоз ҟалымҵаргьы
ауамызт, ахьурӡы кналҳаит. Икналҳаит, аха иҳаракны, амцабз аарла ачуан иаҵасыртә еиԥш. Асас дыццакуазар, ари ҟалаанӡа усгьы дыԥшрым ҳәа лгәы иаанагеит.
Ус иагьыҟалеит.
Чагә дшыԥшыз игәы анԥҵәа, дцаразы дҩагылеит. Ашәхымс аҟынӡа днеихьан, даахьаҳәын:
– Ди, Гәыԥ саннеилакь, сыԥшәма ԥҳәыс рыхнышьнак лымоуп, ҳамҭас ибзаасҭиуеит, – иҳәан, даацәажәеит.
– Унан, иазызуазеи уԥҳәыс лырхнышьна!.. – иџьалшьеит аԥшәма ԥҳәыс.
– Уи иаҳа иаууп, амца иахакнабҳауа ахьурӡқәа ланарҟәлап… Ари шәа шәтәы кьаҿзаап!.. – иҳәеит.
Чаҵә Чагә Атшаду инхоз Кәакә ҳәа аӡәы иҩны днеит.
Аҭаца, аҩнарҭа бзиа иалҵыз аӡә шлакәыз ҩашьомызт, даагьагьан, иаразнак ахьурӡы кеикеиуа икналҳаит. Чагәгьы, нас аԥсуараҿ ишаԥу еиԥш, амла дшакуазгьы, иаҭахым егьим ҳәа, ажәаҟынтә даацәажәеит.
– Баша икнабымҳагәышьан, нан, бымбои, ҳасас ииҳәо! – ҿаалҭит деигӡаны анхәа гызмал. Нас Чагә дахьтәаз лхы наиқәылкын, хырқьиагас: – Амла уакуаны иумҳәозар, умгәа агәнаҳа уара иуқәшәагәышьааит!.. – лҳәеит.
– Схала исықәшәаргьы иабаргәузеи, аха акырзуаз илызмырузи сареи еиҩшаны иҳақәшәааит! – аҭакс иналеиҳәеит Чагә.
Аҭара ақыҭан инхоз анхаҩ нага Кәыҵныи Бидаҿ ӡәырҩы дырдыруан. Иқәра ыфаны иахраҭ ахь данца, аиныхра ду ҟарҵеит.
Аҽны аџьар рацәан. Чаҵә Чагәгьы абра дыҟан. Еиҵҳәан игылаз ашьаԥа ду иҵақь азна ауаа тәан. Аҭакаргьы кацеиуан.
Аҩи аҭакари анырзеилала ирылсызар акәхап, ашьаԥаҿ итәаз шьоукы иахырҟьацәаны рыбжьы духо иалагеит, ажәа ааимаркыргьы цәгьа ирымбо аҟынӡа инеит. Усҟан аԥсраҿы, ма аԥсхәраҿы аҩымцхә ыжәны урбар иухыччон, ԥхашьара дуун. Уажәыгь иҟоуп ари аҵас, аха усҟан иаҳа иӷәӷәан.
Зыбжьы дуцәахаз рыбжьқәа анымлаҟә игәамԥхазт, шәнеишь-шәааишь ҳәа зарҳәоз Быҭә Шьааби Кәыҵныи Кәакәанеи ахьиватәаз, урҭ уатәқәан, аӡрҩра ҟарҵарцаз рлымҳа инҭеиҳәеит Чагә. Нас, ианааҭынчраха, иаҵәца аашьҭыхны дҩагылан, зегьы ираҳаратәы дааныҳәеит:
– Уԥсы анҭазгьы учеиџьыкауаҩын, ауаа аҩы иоуршьуан, уажәы, унарцә ахь уанцагьы, зынӡа уаарылгаӡеит, уахраҭ бзиахааит, Бидаҿ!
Апрынц Ольденбургски Чаҵә Чагә днаԥхьаны ҳамҭас ҳәа аграммафон ииҭеит. Ари аныҟала иара апрынц иҽуардын, ифаетон ала Чагә Гәдоуҭаҟа данаа ашьҭахь ауп.
Чагә иоуз аҳамҭа аашьҭыхны иҩныҟа Гәыԥҟа игеит. Уа дахьнеиз иааирхиан аҳәара иналаиргеит. Иаҳәон, аха ишԥаҳәоз, зеиԥш рмаҳац ашәа бзиақәа, уаҩԥсы ишизымҳәара еиԥш!
Абас ашәақәа шаҳәоз, ашҭаҿы ала ду ашра иалагеит. Иамаҳацыз атәым бжьқәа анаҳа ашра иалагазар акәхап игәахәт Чагә, аха аӡәы ишиеишуаз аҟара анидыр, дындәылҵит. Днаԥшызар, игәыла беиа каҷбеи Хапара, данаргәаҟуаз ашьтәа изымҭаз, нахьхьи ашҭа агәашә дқәацәӡа дадгылоуп, арахь дызҭалом, ала дацәшәоит.
– Чагә, изусҭцәада иуҭоу, иабантәааи арҭ асасцәа?! Уааи ҳәа соуҳәар, сгәылоуп, асасцәа рымаҵ аура аҭахуп, сумыцхраауаз!.. – иҳәеит Хапара. Уи ҩы ҵәыцаки ӡыс жьыки цәгьа ибомызт, урҭ ракәын дзышьҭаз; ақыҭан асасцәа ахьааилакь ихы ақәиршәон.
– Закәу удыруама, Хапара, ушысҭахыҵәҟьаз узбеит!.. – иҳәеит Чагә. – Иҟоуҵаша убриоуп: асасцәа дахьқәа сҭоуп, харатәқәоуп. Убарҭ рыгәҭа абазак, ашәуакгьы дыҟоуп, Ашәынтәи. Ибзиангьы уидыруеит, ушҟа днеирцгьы иҭахуп… – Чагә ари иҳәон Хапара ашәуа уакы дышимаз дырны.
– Ҳаҭажәыҟәа иакәхарушь, даазгазеи?! – иџьеишьеит Хапара.
– Усоуп ҳәа сыҟоуп ишихьӡу… Ҳара ҳҵасқәа умдыруеи, Хапара, уцаны, умԥшыкәа, ани зны исумырхәҳаз хынхьаа уџьма-шьтәа бзиа шьы, хә-ԥҳалк зкуа иумоу иреиӷьу уҳаԥшьа мгәлыҿ хыртла. Нас уааины инаԥхь… Уи ани ууа ашәуа изгьы гәадуроуп, дахьнеиуа ҳаҭыр шсықәырҵаз, иҟарҵаз ҳәа далаҽхәоит, еилукаауоу!.. Уатәи алафҳәацәа рыгәҭа Аԥснытәи суа Хапара исзыҟаиҵаз ҳәа далаҽхәалап. Урҭ шьҭа уа уҟны рацәак рзымжәыр ҟалап, ара иасыршьхьеит, – иҳәеит Чагә, – макьана арахь дара асасцәа рахь уцәырымҵыр еиӷьзар ҟалап, иреиӷьу умаҭәа ҿыцқәа ушәуҵароуп. Уҽырхианы нас уааи. Ус сҳәеит ҳәа, уара ишуҭаху: уҭаххап уажә уааи дара рахь, уҭахызар уашьҭан уааи…
Хапара иҽеилаҳәамкәа ашәа ҳәо итәаз асасцәа рахь дцәырҵуазма, дыццакуа иҩныҟа иҿынеихеит.
Такә аабжьысхьан еиԥш, зегьрыла иҽеиқәыршәа-иҽырмазеи, иҽеилаҳәа-иҽеилаца Чагә иҟны дынкылсит Хапара каҷбеи. Алафҳәаҩ Барганџьеи Мысагьы дыҟоуп.
– Аҳы, уажәшьҭа усасцәа рахь ҳхажьыл! – иҳәеит Хапара, Чагә агәашәаҿ даниԥыла.
– Уаала шьҭа сысасцәа рахь!.. – иҳәеит Чагәгьы. Аҩыџьагьы еивагыла ашәаҳәабжьы ахьыҩныҩуаз акәас-қьахь рҿынархеит.
– Ҳаи, Чагәхеит, ари ашәа зҳәо ашәындыҟәра ахыгьежь тәыҩа ду зхагылоу закәызеи?! Иабаҟоу, уара, асасцәа?! – иџьеишьеит Хапара.
– Иҟалаз уи ауп, Хапара, – иҳәеит Чагә, – сысасцәеи сареи аҩы ааимаҳкын, иансмыхәа, абри ашәындыҟәра хәыҷы, аграммафон ҳәа изышьҭоу, иҭалаз дубап, иахагылоу атәыҩа
хыргьежь иҭалаз дубап, рҽырӡеит. Уажәы уа иҭатәаны ашәаҳәара иаҿуп… Иуқәымҿиеит, Хапара, уааиаанӡа сысасцәа рҽырӡеит. Аха, рцасҳәагьы, уаала шьҭа шәа шәахь, иурмазеиз нҳажьуазаргь рбап!
Ашьҭахь, алафҳәаҩцәа ахьеизоз, Чагә исасцәа рыӡбахә цәырганы Хапара каҷбеи алаф илырхуан.
Чаҵә Чагә мҩакы дықәын, данааԥса, иԥсы неиҭеикразы ԥшәымарҭанык днымҩахыҵит.
Аԥшәма ԥҳәыс лысас ихәы иагымкәа ицәырылгеит. Аха астол мҳаҵәк ыҵаршәзаарын, иаашьҭылхын, ампахьшьы нахьшьны, имыӡәӡәаӡакәа, ахарҵәы зынны асас изы иқәлыргылаз асаан инхылҵеит.
Чагә амҳаҵә зхыршәлаз ахырҵәы даламкьысӡеит. Ашәи абысҭеи аазирхан, иҭабуп ҳәа ахҳәаауа дҩагылеит. Нас амҳаҵә аанихын, ичабра нахьшьшәа иааирыцқьан, астол аҵаҟа иахьыҵаршәыз инаган инышьҭеиҵеит.
Иџьашьо, лыгәгьы иаалсны, аха акгьы мҳәакәа лысас днеизыԥшит аԥшәма ԥҳәыс.
– Ҩнаҭацыԥхьаӡа уахьнеилакь улаԥш иҵашәо зегьы ҭыԥк-ҭыԥк рыҭоуп. Абраҟагьы убас акәхап. Амҳаҵә абра ишьҭан, аҭыԥ аҟны ишьҭасҵеит, – иҳәеит.
АМҲАҴӘ ИАЗКУ ДАҼА АЖӘАБЖЬК
Аԥсуаа жәытәнатә аахыс ус рҳәоит аӡы ураанӡа аҵа гәаҭ ҳәа. Абри ажәаԥҟа имаҳацкәа дауҟахыз Чаҵә Чагәгьы. Уи усҟан ҭаацәара даламлацызт, ԥҳәызбак лыӡбахә иаҳан, иҩыза Ԥлеи* Шьханыҟәеи иареи, усҟан ишаԥыз еиԥш, лтәашьа-лгылашьа, лымаҵушьа уҳәа рбаразы ицеит.
*Ажәлақәа дасу ишсеиҳәаз, жәытәла, иныжьуп.
Уа иахьнеиз изышьҭазгьы дыҟан. Уи ахшчуан ахькнаҳаз дахагылан нацәала ахҷаҭ хыхны аҵәцахь еизылгауа рбеит.
Аиҩызцәа хынҳәны аҩныҟа ианцоз Чагә ус даацәажәеит:
– Насыԥ иоуеит уи дзыццо ауаҩы. Амҳаҵәҵәҟьагьы аахәара иқәшәаӡом...
Аха иара Чагә лара длышьҭамлаӡеит.
Ашьжьымҭан шаанӡа Кәымпыли Кәакәалеи, ишашьцылахьаз еиԥш, аҭыӡшәа иалагеит. Урҭ есышьыжь ус акәын, арахә-ашәахә ахьеилдыргоз акы ааимарымкыр руамызт. Аҭыӡшәа усоуп ишыҟоу, знык уаналага, нас ахы ԥытланы идәықәлоит. Ус акәу, анс акәу – аҩны аӷьалпал ҟалеит.
Аԥшәмацәа рыбжьқәа андуха, исасны ирҭаз Чаҵә Чагә даанарԥшит. Иаргьы, аԥшәмацәа рҟазшьа идыруан, дҩагылан иҽеилеиҳәан, ашьшьыҳәа днеин амца дныҽҳәатәеит.
Аԥшәмацәа рыбжьқәа духан ирхашҭыз рысас данырба, асасдкылараҿ ишаԥу еиԥш, иҿаԥха-ҿаччо, акгьы ҟамлаӡазшәа, иааицәажәеит:
– Макьана ушьҭандаз, Чагә!
– Ас заа узгылазеи? – рҳәан.
– Аҟармаҵар рыбжьы сарҿыхеит, – нареиҳәеит Чагә. – Акыс уажәы ирдуны ашәа рҳәоит… – ҳәа усгьы нациҵеит.
Ҽнак зны Чаҵә Чагә иԥсы неиҭеикразы бзиа иҟаз аԥшәымарҭанык днымҩахыҵит, ашорагьы бааԥсын.
Асас дызҭааз аԥшәма ԥҳәыс лылахь еиҵыхны дихәамԥшит, уара уда ус сымамкәан сыҟоушәа лҳәара-шәа, бысҭа хьшәашәак ааизхлыршьшьан, аӡы алаҭәоу
алаҭәаму узымдырратәы еиԥш иҵаӷаз иацтәи харҵәык наимҵалыргылеит.
Чагә ихарҵәы днахәаԥшит. Аҵаӷара адагьы, асас иааиаҭәоумшьаратәы имаҷны ианҭәалан. Ари аниба, иџьам аашьҭыхны маҷк ианааирнаа, аҵа кеикеиуа иааԥшит. Нас аԥшәма ԥҳәыс ихы налықәикын, иџьам аҵа лбаратәы, ус ҿааиҭит:
– «Аԥшәма игәы асас исаан иануп!..» – абас иҳәон сабду Џьабас. Ҳаи, заҟа диашаз, џьанаҭ гыларҭас анцәа иҭ!
Аӡҩыбжьа инхоз Маан Кампета ԥҳәыс данааига, Чаҵә Чагәгьы ачара иаҳәан. Уи абрахь иҽы заҵә дақәтәан дааит. Ҽы бзиак акәын иаргьы. Уахыки-ҽнаки фаран-жәран. Ианеилга ашьҭахь ауаа рыҩныҟақәа идәықәлеит, ҽыла ицоз дубап, шьапыла ицоз дубап.
Чагәгьы шьҭа сцалап игәахәын дандәықәла, иҽы абаҟоу – иҟаӡам! Аԥшәма иҽгәара иахьҭаз иааҭганы, дыхәмарны акәу ииашаҵәҟьану здырхуада, аӡәы игеит. Егьырҭ аҽқәа зегьы уа иҭан, Чагә итәы ахала иҭыҵны цашьа амамызт.
– Ахьымӡӷ згеит, Чагә, уҿаԥхьа… Аха ацынхәра сара иусҭоит, акәадырра иаҿуп, уалаца! – иҳәеит аԥшәма.
Аԥшәма абри аниҳәоз, изаҳауаз рыгәҭа Чагә зыгәра имгоз дыҟан. Уи иацы, абра Чагә ҽыла ашҭа данааҭала, акалашәа иҽы дахәаԥшуан.
– Сҽы ахьааҭигаз аҭыԥ аҟны инаган ианыҟаимҵа, сызшаз иныс, иахьа абра саб иҟаиҵаз шыҟасҵо! Са дсарҳәахьеит ианигоз дызбаз! Маҷк сиԥеиԥшуеит, имырхынҳәыр, абра иҟоу ишәаҳауеит, сара акгьы схарам, иааихьша зегьы ихы иахареитәлааит!.. – иҳәан, уаҳагь дрыламцәажәакәа, акәасқьахь дыҩхалеит Чагә.
Ари аҩыза заҳаз аӷьыч дацәшәан, маӡала дцаны, ааигәа иԥхьакны иман, аҽы аушьҭны аҽгәарахь даҵаҟьеит. Иаргьы ҽ-ҟәышк акәын, ихынҳәын аҽгәара иаадгылт…
– Шьҭа уаб иҟаиҵаз атәы шуҳәара, Чагә, удин аныс! – даацәажәт аԥшәма изыҟаз алафҳәаҩ Агәхаа Кәасҭа, Чагә дцаразы данҽыжәла.
– Уи уаҩыцәгьан рҳәоит, ииашоума? – дҵааит аҽы зӷьычуаз ихаҭа.
– Саб ԥсаҭа бзиагьы чарак аҟны абас иҽы рӡан, икәадыр иазқәынҵа аҩныҟа дцеит, – иҳәеит Чагә дԥышәырччо, иҽгьы ишьхәа наирбан агәашәгьы дынҭҟьеит.
Емхаа Кан шәи ҩажәа шықәса ихыҵуан. Данԥсы еихбаала инхоз иҷкәынцәа аиныхра ду ҟарҵарц аԥсыжра аҿҳәара ԥырҵәеит. Руа-рҭынха рышҟа ашәаџьҳәаҩцәагьы дәықәырҵеит.
Чаҵә Чагә Егрҭаҟа шәаџьҳәара идын, иаргьы дыҩҽыжәлан дцеит. Уа дахьнеиз иахьабалак адырра рыҭан даналга, аҵыхәтәанӡа иҳәараны дахьыҟаз ажәлантәқәа рымӡырха агәашә днадгылеит.
Аԥшәма ԥҳәыс инеиз аҽуаҩ дгәалҭан лассы днеиԥылт. Чагәгьы абас акәгәышьоуп иҟалаз ҳәа ашәаџь налызнеигеит. Абри ашьҭахь, дааԥсаны дыҟамзи, ҵәыцак азна аӡы хьшәашәа сзаабгондаз ҳәа дналыҳәеит.
Ажәытә ԥсуа ҵасла, шәаџьҳәара ицоз ауаҩы дахьнеиуаз аҩнаҭаҿы акәаци ахш-харҵәи ифар иқәнагам ҳәа иԥхьаӡан. Дахьнеиуаз изцәырыргаргьы, дара рзыҳәан иԥшӡамызт. Абри дақәгәыӷит аԥшәма ԥҳәысгьы. Уи ҽхәаҩык лакәзаарын.
– Аҩныҟагьы унасымгашази, аха ҳара аҵаара рацәак ҳҿы акуам, еснагь еиԥш ҩ-кәтык ӡны адулаԥ амгәа исызҭагылоуп, шьҭа изхәарҭоузеи акәымзар, – лҳәан, дааҽхәеит.
Абри лцәажәашьақәа рыла амц дшылжьоз аҟара идырит Чагә.
– Ҳаи, дихеит, ажәлар еицырдыруаз Чырг Қьаламаҭ акәты ӡны адулаԥ ишузҭагыло ашәаџьҳәаҩ дузнеир,
иҿамҵакәа думышьҭын, аԥсы изы исабаԥуп, иҳәон. Иахраҭ бзиахааит, Кан рыцҳа сабаԥ иоуазар схы сеигӡома!.. – иҳәан, дынҽыжәҵит.
Мысҭаабе Аӡҩыбжьа дынхон. Чаҵә Чагә сасра даниҭаа, ишилшоз ҳаҭыр иқәиҵарц иҭаххеит. Иԥшәма ԥҳәысгьы дааццакын, агәгәаҳәа еиқәыз амца ахьыруа-чуан наган инахакналҳаит.
Чагә, дахьтәазынтә ибарҭан, ачуан дынҭаԥшызар, аԥшәма ԥҳәыс дыццакны акәу, цқьа ишылмыӷьӷьаз аагәеиҭеит. Аҵыӷьӷьара ана-ара икыдхалан иҟан.
– Ауадаҩ шәаламлан, икнашәымҳан! Даара сыццакуеит… Шәгәы иалымсын, аха сзыԥшуам. Имазеиу ҳамамкәа иагьараан иҟалахьеит, уи ԥхашьароума!.. – ддәықәлеит Чагә.
– Унан, акы шәнамыцҳакәа ҳаҩнынтәи шәцоитеи?! – илгәамԥхеит аԥшәма ԥҳәыс.
– Чагәхеит, асас ҿымырҵысы удәықәҳҵома?.. Ус шԥаҳзууеи, зегьы лассы иҟалоит! Ҳурԥхашьома? – иҳәеит аԥшәмагьы.
– Ари аҩыза аԥхашьара, ԥхашьарам. Са сыццакуазар, уара иухароузеи! Аԥхашьара захьӡу, сара иацуха сзыниаз ауп…
– Ишԥа, џьоушьҭ?! – иџьеишьеит Мысҭаабе.
– Иацуха сасцәақәак аҩны исызнеит. Аԥшәма ԥҳәыс ачуан дацклаԥшны ибзианы иаалыӡәӡәан амца иахакналҳаит. Сыԥшызар, сысасцәа ачуан аҭаԥшра иаҿуп. Саргьы сынҭаԥшит, иагьаасцәымӷхеит: ачхәар кыдтатала цқьа иӡәӡәамкәа иҟан. Асасцәа ари анырба, ҳаццакуеит ҳәа ицеит. Сара сыԥхашьан, схы ахьызгара сыздырамызт, сыԥшәма ԥҳәысгьы акыр слызгәааит… Аха иагьа ус акәзаргьы, сынасыԥ иаҵанакит, избан уҳәар, абри ишәасҳәаз ԥхыӡлоуп ишызбаз!..
Чагә иажәа даналга, уаҳа дымԥшыкәа бзиала ҳәа нараҳәан имҩахь дцеит.
Аԥшәмацәа Чагә иԥхыӡ змааназ амца иахакнаҳаз рчуан ианынҭаԥш еилыркааит.
Арасаӡыхь Чаҵә Чагә иуак дрыман. Иаргьы ҽнак зны дибарц убрахь дцеит.
Зҭынха дызбаз аԥҳәыс дгәырӷьаҵәа дҟалеит, лыҷкәын Гьадлачгьы аҩны дыҟан, лҭацагьы.
Гьадлач уаҩ ԥсыҽк иакәын. Иԥҳәыс лҳәатәы дацныҟәон. Иԥҳәыс лакәзар, ланхәа Камаҷыҷ ҳаҭыр лықәылҵомызт, ҭаца хԥаран. Ари иаҳахьан Чаҵә Чагәгьы.
Аҭаца рхәы аалырхиан крыфара инатәеит. Чагә Камаҷыҷ лхәы днахәаԥшызар, иҵаӷа-ҵаӷаӡа ҩ-шәса заҵәык ақәын. Гьадлачи иареи ирымҵаз ус иҟамызт.
Издыруада уаҳа уажәазы еиԥшымкәа, амамзаара акәзар уажәы ари зыхҟьаз игәахәын, аҭӡы икыдкнаҳалаз ахәырҭа дназыԥшит. Аха уа ашәхаҩақәа цәыҟаԥшь-цәыҟаԥшьӡа иҭыԥшуан.
Чагә ас аниба, Камаҷыҷ лхәы иара иахь даахан, иара итәы наган иналымҵаиргылеит. Нас аҵыршьы еиԥш иҵаӷаз ашәсақәа руак аашьҭихын, ирҟыҵымыҵуа дахәаԥшуа, Гьадлачгьы ирбо, ибжьы рдуны, ус дҵааит:
– Уара, Гьадлач, ари гәыԥаа ҳаимааӡахҩы ҭаҳмада Захар Арасаӡыхьҟа данбаиаси?
– Дмиасӡеитеи?! – иџьеишьеит Гьадлач.
– Нас ара, ас, аимааҵыршьыԥҟара шәзырҵада?!.
Гьадлач дааицрашәан, иагьараан исычҳахьазаргь шьҭа ибызхоуп аанарго, игәы ԥжәо иԥҳәыс дналзыԥшит.
Еинышәарак иазкны Ашҭаду аизара ыҟан аҽны. Абрахь иааит даҽа қыҭақәак рҟынтәгьы унеишь-уааишь ҳәа зарҳәоз абыргцәа.
Иманшәалаханы аус ианалга ашьҭахь, ашьоура аԥыхразы еиҿкааз акомиссиа ахы Чаҵә Чагәи, алафҳәаҩ Кәасҭа Хәыҷи, Тагә ҳәа Мыдиԥаки еицны Кәаӷәаныи Аслан иахь, уа иааигәаны дынхон, сасра инеиит.
– Аҳы, Ҳабиба, сҩыза Кәаӷәаныи Аслан иԥҳәыс бакәзар, бааҳзықәгьежьаа! – иҳәеит Чагә.
Рацәак дадымхалакәа ҿык-бзык иаанагарыз афатә ықәҵаны асасеишәа инахалыртәеит Ҳабиба.
– Арыжәтә азы сӷаруп, ԥҳалбжак аҟароуп инхаз… Арахь аԥшәма дыҟам… Ари ишәыцу, Тагә, уажәада дмааицт, дсасуп, шәара са стәқәа шәоуп, аха… – лҳәан, Чагәи Кәасҭеи рлымҳа инҭылшьит Ҳабиба, Тагә иахьимаҳауаз.
– Хьаас иҟабымҵан, Ҳабиба, сара ара сыҟоуп, уи са избап! – нахиҳәааит Чагә.
Кәасҭа Хәыҷы д-Кәаӷәаниан, Аслани иареи еизааигәан. Убри аҟынтә аҭамадарагьы иара иқәшәеит. Уи раԥхьатәи аныҳәаҿа анникыла, Тагә иахь диасит.
Тагә уаҩыцәгьамызт, аха арыжәтә мыцхәы бзиа ибон, зны-зынла иааиаҭәоумшьартәы еиԥш дашьуан, зны-зынлагьы аишәаҿ ауҟьан-чаҟьан аныҟаиҵозгьы ыҟан. Абарҭқәа иуаҩра ԥхасҭартәуан. Чагәгьы уи бзианы идыруан, ус иҳәеит:
– Кәасҭа, уажәы уара уи ыжәны баша Тагә иахь уиасгәышьоит. Иашоуп, уи ара дсасуп, аха иареи сареи ԥасаахыс ҳаибадыруеит, ҳаиҩызцәоуп, дхәыҷаахыс аҵәыцакгьы иҿахьы инеимгац, аҩы ижәӡом…
– Иашану?! – дҵааит Кәасҭа Хәыҷы.
– Ишәымжәуаҵәҟьану?! – налҳәеит Ҳабибагьы.
Тагә дыԥхашьан аҩы зжәуеит изымҳәеит:
– Мап, изжәыҵәҟьом, схәыҷаахысгьы исымжәыц… – иҳәеит, гәаныла Чагә дизааигәаны. Аҩы ԥхеи-ԥхеи изҭаны иаԥхьа иқәгылаз аҵәцагьы, наҟ днахан инықәиргылт.
Ашьҭахь Чагә, дахлафаауа, Тагә данибалакь иҳәон аҩыжәра иаҟәыҵырц зҭаху аҩыжәҩцәа Кәаӷәаныи Аслан иахь шәсыцаала, шәаҟәысхуеит ҳәа.
Аиаша аԥсы даргылоит рҳәон ажәытәуаа, абзагьы данашьуа убап, аха… Иара убри абза дзашьуагьы, аиаша цқьа иахьизымдыруа акәзар ҟалап.
Изхысҳәаауа, џьара дахьнеиз аҟәыд имҵадыргылт Чаҵә Чагә. Иара убригьы аџьыка агын.
– Бсыргәамҵуеит, аха џьыка хәыҷык!.. – иҳәеит Чагә, аҟәыд ангәеиҭа.
– Сҟәыд аџьыка шагу здыргәышьоит, аха ҳадәқьанхьча Қәыџьмахан мыжда џьыка ҳзааимгеижьҭеи анбыкәу… Џьыкхышда џьыкҵәаҵә усгьы излоухгәышьоузеи… – лхы дахашшааит аԥшәма ԥҳәыс.
Ҳаи, рыцҳа иакәымкәан исҳәеит, дсырԥхашьеит ҳәа игәы иаанагеит Чагәгьы. Аха данынаԥш, асаркьа зҭасаз ашькаԥ аҩнуҵҟа аҵәца азна аџьыкҵәаҵә егьырҭ аҵәца ҭацәқәа иахьрылагылаз ацәаара илаԥш наахеит. Аԥшәма ԥҳәыс ахырқьиаразы амц дшылжьозгьы идырит. Уи ма аџьыка деигӡеит, ма ианылчаԥа зынӡагьы иамҭаӡакәа илхашҭит.
– Ибаргәым, аҟәыд аџьыка амамзаргьы, џьара ԥсыхәак асҭап, – даацәажәеит Чагә.
– Ԥсыхәас иамахи ани шьҭа…
– Иамамкәа, аҟәыд ара исфап. Аџьыка, нахьхьи Ешқыҭ иҟоуп, уа сышнеиуа иаахәан исфап! – иҳәеит Чагә. Нас дааҭгылашәа инациҵеит: – Ииашаӡами исҳәо? Аиаша аԥсы даргылоит, абзагьы дашьуеит… аџьыка шимоу ихашҭыр…
Чаҵә Чагә иҽы иаақәшәан иԥсит. Адырҩаҽныҵәҟьа иԥшәма ԥҳәыс лҭынхацәа рахь Бзыԥынҟа, Лыхныҟа дымцар ада хәшәы имамкәа дынҭагылт. Ҽыда дызхәарҭаз, ишьапыдаз диҩызан. Инықәиршәын, омаӡакгьы ицәыхарамкәа инхоз, Абдал ҳәа бзиа иҟаз, рқыҭантә уаҩ беиак иҟны днеин, уара, уанаџьалбеит, абас абасоуп исыхьыз, суацәа абзыԥқәа рахь сымцар ада ԥсыхәа сымам, ҩба-хԥа мшы уҽы сыруаа ҳәа диҳәеит.
Чагә, уара узы сара сҽы сышԥеигӡо, аха абӷа акәадыр ицәнаҟьан цәгьала иҟоуп, иузкәадыруам, имжьыжькуп… – иҳәеит Абдал.
Ара усгьы сеиқәымшәеит ҳәа, Абдал иашҭа дынҭыҵын, амхырҭа ду иакәыршаз аанда даваланы иҿынеихеит Чагә. Ураҭагаланын. Аԥшгьы ҭаргалахьан. Ус дышнеиуаз днаԥшызар, Абдал иҽы аҳәысҭа аҩнуҵҟа аанда иавалан иахьҳәуаз аагәеиҭеит. Ааигәара днеин абӷа шыцәҟьоу гәеиҭарц днахәаԥшит. Аха аҽы, абыржәы ашьха илбаазшәа икәымпылӡа, акәтаӷь ақәҵәраан ицаратәы игылан.
Чагә аҽуаара даҽаӡәы имихын дахьцашаз далацеит.
Абри ашьҭахь ҩбаҟа мчыбжьы рҟынӡагьы ааҵит. Ҽнак Чагә иҩны ашҭа иқәтәаз ала аху-хуҳәа ишуа, даамфар ҟамлошәа, иааиуаз аӡә дакит. Алаҵәҟьагьы аҳарам дадыруеит рҳәоит, заҟа ииашоу сеидроу, аха… Чагәгьы дындәылххны иааиуаз днеиԥылеит. Днаԥшызар, агәашә аҟны Абдал илаба кны дқәацәӡа дгылоуп.
– Умааиуеи арахь?! – иҳәеит Чагә.
– Уахь снеиуама, абааԥс, сасцәа дахьқәак сҭааит, усызрыдтәалароуп, рызхарагьы исызурччап, рызхарагьы аҩы сыздуржәып, ҭамадас ухы схумбаароуп, уҽеибыҭ! – даацәажәеит Абдал.
– Уара узы, Абдал, сара схы сеигӡом, ҩба-хԥа мшгьы усасцәа сузрыдтәаларын, аха… – иажәа неимыгӡеит Чагә.
– Иухьи, угәы еиҟарами?
– Ишԥауасҳәари, Абдал?! – иҳәеит Чагә, иҽеиԥштәны. – Тәашьажәлак сыман ҳәа сыҟаӡам!.. – ҳәа усгьы нациҵеит.
Абдал изакәыз изеилымкааит.
– ?!
– Харчлаа Ламшьаҵә иҽ леишәацәгьа имхны Лыхныҟа салацан, амҩан исзаанацаз иудыруеи, сахьаҟьоз, стәарҭа зегь цәнаҟьеит, сызтәаӡом, имжьыжькны иҟоуп, – иҳәеит Чагә. – Иумугәышьозар, уаҳаҭыр азы, суццап, амала стәар ауам, сықәиаргьы. Уҭахызар ҿыцха сианы иуздсыржәлап…
Абас Чагә Абдал каҷбеи дахьирхәит.
Хапаш уаҩаԥшьк иакәын. Абри азы шьоукгьы «Ҟаԥшьы» ҳәа иарҳәон. Иара ацәгьаҳәара зцәа иалаз уаҩын.
Аҽны Уачамчыра аҽырҩра ыҟан. Абраҟа, ишаԥу еиԥш, аԥхьахәқәа згоу ралкааразы, ирықәнаго аҳамҭақәа рыҭаразы аӡбаҩцәа алырхит. Урҭ хантәаҩыс Чаҵә Чагә дрырҭеит.
Аҽырҩра ианалга, аиааира згаз аҳамҭақәа анрырҭа, ажәлар рыҩныҟақәа рахь идәықәлеит.
– Чагә днаган хантәаҩыс дҟарҵан, аиааира згақәаз иуацәа гәыԥаа иреиӷьыз аҳамҭақәа далаԥшны ириҭеит, егьырҭ аиааира згақәаз абаша-маша ҳамҭақәа риҭеит… – иҳәеит Хапаш, Бигәаа Хабыгә дахьиацәажәоз, рааигәа игылақәаз рыгәҭа Чагә дшыҟаз гәамҭаӡакәа.
– Ууа даԥсахар, дсуоуп ҳәа, дзыԥсоу иумҭар иашома?.. – Хапаш ииҳәаз иаамеикит Хабыгә.
– Дызусҭзаалакь иаԥсахаз дзыԥсоу даԥсоуп, – иҳәеит Аҭарантәи иҟаз бигәаа Исагьы дахьгылаз.
Чагә Хапаш ииҳәаз аниаҳа, днеин днарыдгылан шәышԥаҟақәоу ҳәа нареиҳәеит.
– Иахьа иаԥызгаз аҽыбӷаҟазаҩцәа ирыхәҭаҵәҟьаз аҳамҭақәа рзышәшеит! – уажә дааҳәит Хапаш.
– Уара, Хабыгә, акы суазҵаашан… – иҳәеит Чагә, Хапаш ииҳәаз имаҳаӡазшәа.
– Ыы?
– Уара, абри Гәадал Агрба ҳәа зыхьӡ рҳәоз уихаанызу?
– Сихааным, аха… Мқан Манчеи иареи лафҳәаҩцәа дуқәамзи, узиазҵааи?
– Сызиазҵааз уи ауп, сыцәгьа бзиан изҳәо дызбар, цқьа ибзианы изҳәандаз, ианаџьалбеит, ҳәа сизыӡырҩуеит иҳәон, иԥсаҭа бзиахааит. Ибзианы ацәгьаҳәара убригь ҟазароуп, ус акәӡами, Хабыгә?
– Усоуп, аха ус еиԥш ацәгьаҳәаҩ бзиа уажә дабаҟаху, – иҳәан, Хабыгәгьы дааԥышәырччеит.
– Убри ауп иуҳәаша, – иҳәеит Чагә, – уажәтәиқәа наҳәы-ааҳәуеит.
Џьгьарда ахәҵа Чагьам инхоз Жан Ҳаҭ ԥҳәыс дааигеит. – Иуа-иҭынха, идыр ираҳәаны чара ду иуит.
Ачара ашьҭахь мызк аҟара ааҵхьан Ҳаҭи Чагәи бзиарак аҟны еиқәшәеит, уаанӡагьы еибадыруан. Ҳаҭ ичара Чагә иахьеимҳәаз даацәыԥхашьан, хырқьиагас ҳәа ус неиҳәеит:
– Угәы иалымсын, Чагә, счара ахьуасымҳәаз. Уажә чараӡам, ус кампаниашәа хәҷык ҟасҵеит, уашьҭан, ачара ду анызуа, хымԥада иуасҳәоит!..
Чагә иаҳахьан Ҳаҭ ачара ду шиуз, уажә цас хырқьиагас ишиҳәоз идыруан.
– Иҭабуп, уалагәырӷьааит!.. – иҳәеит. Нас иаргьы цас даацәажәеит:
– Уара ак уасҳәашан, Ҳаҭ.
– Ыы?
– Шаҭ-иԥа Данаҟаи думдыруаз?
– Мап, иззуҳәеи?
– Уаҩ иҟаимҵацыз ҟаимҵеи?!
– Избан?!
– Ԥҳәыс данааига, еиқәырццакны ҩынтә чара ду лзиуит!
– Ишԥа уара?!
– Раԥхьа ачара анылзиуаз, ачара иамҳәаӡакәа идырк дихашҭзаап. Ашьҭахь ианеилгақәа, мызк аҟара ааҵхьан, даниба, дааԥхашьан, исмуӡацт ҳәа днаԥхьаны, ачара ду еиҭеиуит. Убас ҳаҭыр иқәиҵон…
Чагә иажәақәа Ҳаҭ ианеиликаа, исҳәаз сымҳәаӡакәа ахы сҿашәандаз ааигәахәт.
Ҭаб ззымдыруа уҭаб иумҭан рҳәон анкьа. Аӡәы дыҟоуп убас, бзиара хәҷык изуур, ахаан ихашҭуам, ацкгьы узиуеит. Даҽаӡәы, ацк иуртә деиԥшымзар, изууз абзиара аӡбахә еснагь ицәырган иҳәоит, игәалашәоит. Егьи, убзиара ацкы иуртә илшозаргьы, ацынхәра ҟасҵоит ҳәа далагом. Даҽаӡәых, ишыжәдыруа, абарҭ зегьы ухаиршҭуеит: уаԥхьа дургылар – “дуқәхысуеит”, ушьҭахь дургылар – шьапҿаршә узиуеит…
Чагә усҟан дқәыԥшын. Рқыҭан Хьына ҳәа ԥҳәысеибак дынхон. Уи ахаа-мыхаақәа, аҵәах-махқәа еснагь илыман. Аџьынџьыхәа, алаҳарҩа, араса, акакан уҳәа убас арымӡаа. Аха урҭ ус аламала ицәырылгомызт. Заҟантә усыцхраа ҳәа Чагә длыцлырхраахьаз, цәаӷәарома, рашәароума зҳәаз еиԥш. Аха иара зегь реиҳа бзиа иибоз аџьынџьыхәа усасым ҳәа знызаҵәыкгьы изцәырлымгеит. Абриаҟара слыцхраахьеит, ҭаб лыздырӡом ҳәа игәы иалсит Чагәгьы, дахьирхәырцгьы иӡбит.
– Абааԥс, Хьына, алыӷәрахьы сҵәахы, сыршьырц исышьҭаланы иаауеит!.. – иҳәеит Чагә ҽнак, абарҵа дныҵаххын.
– Дызусҭада узшьуа?! – иааџьалшьеит Хьына.
– Саб Абрагь илаба ду кны дсышьҭоуп, сибмыршьын!..
– Иҟоуҵазеи, уара, цәгьарас, ус уздырӡомызтеи?!
– иҟасҵахуаз… уи нас ибасҳәап, абааԥсы, уажә сҵәахы!..
– Абна унеины алыӷәра уқәла, уа аҭуан уқәтәа дцаанӡа, иԥхьакырҭоуп!
Чагәгьы уи акәын ииҭахыз, дахьықәлаз аџьынџьыхәақәа ахьыҵәахыз ибеит, изхарагьы ифеит.
– Дабаҟоу, уара, Абрагь душьҭалан дмааӡеитеи? Улбаа! – лҳәеит Хьына ҵаҟантә.
– Дмааӡаҵәҟьеи? Дахьхәны дхынҳәызар ҟалап. Уиоума, ара аџьынџьыхәақәа збан… Абриаҟара сааны сбыцхраахьеит, аха бсыздырӡомзаарын, заҟа бҵәахҩы бзиоузеи, ҳаи, анцәа биныҳәааит, сышԥабырҭхаџьи!.. – иҳәан, Чагә дҩалбааԥеит.
Ашьҭахь такә анҵы, лара Хьына ишлаҳауазгьы, Чагә дыхәмаруа алаф лылихуан, узыцхраауа ҭабуп изымдыруазар, илыӷәра уқәланы ҭабуп ҵәахны иахьимо иф ҳәа.
Ҷоутәыла, Баҭым азааигәа, аԥсуа қыҭа Анкьыса инхоз а-Ҵанбақәа ачара ду рыман. Абра Аԥснытәи Чаҵә Чагәгьы дақәшәеит.
Артәарахьы инарԥхьаанӡа асасцәа ажәабжьқәа рҳәон. Урҭ руаӡәк, рыгәҭа ишьамхы еиқәыршә дтәаны, иара иеиԥш ашәарыцаҩ дшыҟам атәы далацәажәон. Ари араҟа еицырдыруаз аҽхәаҩ Кьыџь иакәын. Уи Баҭым ӡбаҩы-еиныршәаҩыс дыҟан.
Кьыџь еиҭеиҳәеит иара иеиԥш аԥсуа шәарыцаҩ ду Ҷоутәыла уаҟәыҵ иара Аԥсынгьы дшузымԥшаауа, агыгшәыг зегьы дшырдыруа, ихԥша иацәшәаны абна дуқәа рахь ицаны рыҽшырҵәахуа…
Иӡырҩуаз аӡәырҩгьы ирдыруан аиашазы Кьыџь дшышәарыцаҩ цәгьам, аха уажәы ишахирҟьацәо, иҽхәашьала дшыҽхәо, аха изыӡырҩуан…
– Уара уажәабыжь иџьоушьаша хҭыск сгәаланаршәеит, аабыкьоуп иара аныҟалагьы, – иҳәеит Чагә, Кьыџь иҽхәара данаалга. – Хәылԥазык сҽы сазеимдо сыԥшаауа сынҭыҵит. Аԥсноуп ари ахьыҟалаз. Сышнеиуаз, абна агәҭаны,
зышьҭахьтәи зшьапқәа ирықәгыланы иааиуаз мшәы қамса дуки сареи ҳааиҿаҳаит. Аиаша уасҳәап, садырсызшәа саанхеит. Чагә рыцҳа уҵыхәтәы ԥҵәеит аасгәахәт.
– Абџьар умаӡамыз?.. – дҵааит аӡәы.
– Еигәышәгьы скымызт…
– Ассир иҳәоит, уара!
– Нас, нас!.. – иџьаршьеит иӡрыҩуаз.
– Нас, аӡ иаго аҭәыцгьы дахьынҳалоит шырҳәо еиԥш, сахьгылаз сыҳәҳәеит ааит, ақамсажә, усылакьысырц игәаӷьны уааины сымҩа ушԥангылои, унаскьа акәымзар, абыржәыҵәҟьа сцаны уцәгьа Кьыџь иасҳәоит ҳәа… Уаанӡа уӡбахә саҳахьан сара, Кьыџь.
– Аа, уанаџьалбеит, иоумҳәан, иоумҳәан мамзар сишьуеит! – аҳәан, илеизҟәҿын ибыбит сымшә, иагьҩышьамхнышгылеит. Нас иҩаҵҟьан хыла абна иласны ицеит. Изхысҳәаауа, Кьыџь иеиԥш ашәарыцаҩ дабаҟоу, иара иҳәан еиԥш, Аԥснытәи агыгшәыгқәагьы дырдыруеит… – иҳәеит Чагә.
Ари заҳаз неибарччеит.
Ас еиԥш иҟоу алафҳәаҩ имакра аԥсам игәахәзар акәхап, Кьыџьгьы иччоз днарылаччеит.
Ҷаралаа ҭуџьарцәан, Уачамчыра рхатә крыфарҭагьы рыман.
Чагә Уачамчыра дахьааз такәы данаанха, абри акрыфарҭахь иҿынеихеит.
– Иахьа убра сасык дсыман снеин, – иҳәеит Чагә иааиԥылаз Амҷы Шҳангьари, – иахәҭаз аҟара адыргылан исцәигеит, уи а-Ҷарал. Исҳәооз, асас дсыцын, сыԥхашьан ҿысымҭит, исзымдырыз џьишьазаргьы ҟалап, аха…
Чагә ибжьы рмаҷны Ашҳангьари акы наиеиҳәан, аҩыџьагьы уахь акрыфарҭахь еиццеит. Уа иахьнеиз афатә-ажәтә аарган астол инахатәеит.
– Уаа иҭабуп, Ашҳангьери, Амҷаа чеиџьыкауаауп, сурчеит, учеиџьыка азҳалааит!.. – ибжьы рдуны, а-Ҷарал иаҳартә еиԥш, даацәажәеит Чагә, иҩагылан, ԥара мшәаӡакәа, ицарц рҿанынарха.
– Изшәода, уара, ари?! Узхиаҭабуазеи аӡәгьы имшәаӡеитеи? Ус иауама?!. – иџьеишьеит а-Ҷарал.
– Ус иамуазар, иахьа ари ауаҩ ара асас диман дануҭаз, дынхаҩуп, издыррым ҳәа, аҩынтә хәы ицәугеит, ус иауазар, ас замуазеи?!. – иҳәеит Чагә.
Чагә дыздырыз, насгьы Ашҳангьари изиуз замхацәгьахаз а-Ҷарал ҿимҭӡеит.
– Тәамба узызуз, тәамба изыҟаҵа, – иҳәеит Чагә амҩан.
– Убри аҟаҵашьоуп аус злоу, – иҳәеит Ашҳангьаригьы.
Гәлыи Есыф иааиқәшәан дыԥсит. Даныржуаз аҽны, хар змамыз уаҩын, ажәлар рацәаҩны еизеит.
Аԥсуараҿы ишаԥу еиԥш, ҵәуара иааиуаз неины иԥсыз иҭаацәа, изгәакьацәа ирыдашшылон…
Иԥсыз игәакьацәа руаӡәы ақалақь аҟны амаҵура бзиа дахагылан, дуаҩ дуун. Убри иакәын аиҳарак ҵәуара иааиуаз амаҵурауаа здашшылоз. Баӷыр ҳәа иҵәуаны иаақәҵыз сасык абри днаидгылан, иреиӷьу жәа ҟәандала сидашшылап иӡбызар акәхап, ус иҳәеит:
– …Иаха шәыҩны сеиԥхыӡуан, ибааԥсыз ԥхыӡк збан… анцәа иџьшьоуп уи ахьыҟамлаз, еицәаз ҟалар ауан…
Баӷыр ицәажәашьа ус аанагон Есыф иԥсра уиаҟара игәаҟрам, избанзар, иара иаха ԥхыӡ абри аҩнаҭа иадибалаз егьи агәаҟра ду ҟамлаӡеит ҳәа. Ари аҩыза ԥхыӡ ҳәа акгьы имбаӡеит Баӷыр, аҩнаҭа, ишырҳәо еиԥш, агәырҩагьы дагаӡомызт уиаҟара, аха абас дызцәажәоз даҽакын – ауаа дуқәа рҿаԥхьа амҵақьақьара мыжда идыруан.
Чаҵә Чагә абра аԥсраҿы дыҟан, аиуара рыман. Ҷан Кәагәи иареи ахьеидгылаз, шьҭа исабимыз Баӷыр ииҳәаз аниаҳа, даацәажәан:
– Уажәы ҭагалануп, быӷькаԥсан аԥхыӡ акгьы аздырам, рҳәоит. Мшәан, Баӷыр, уара уакәмыз абри жәаха ҽнак исазҳәоз?! ишԥауханаршҭи, агәырҩагьы ушԥанаргеи, угәнаҳа ақәшәааит уи аԥхыӡ!.. Сгәы уалоуп, – иҳәеит.
Бираҟ Кьаҿ Ҭхьынатәын. Уи дӷарны дынхомызт, уалгьы идирхалартә еиԥш дыҟамызт, аха ашәара ицәымӷын.
Ҽнак зны зуал иқәыз аӡәы иара иҟны днеит. Уи ахәшҭаара дхаҟәӡа длыҽҳәатәан, ишәықәу стәы аасышәымҭакәа џьаргьы сцом, иҳәеит. Ишамуаз аниба, Бираҟ Кьаҿгьы даахәыцит, нас, имаз аԥарақәа дрыламкьыскәа, инықәыршәны бзиа иидыруаз Чаҵә Чагә иахь дцеит.
– Суҳәоит, Чагә, жәа-мааҭк сырԥсах! Исымамкәа аҩныҟа хынҳәышьа сымам… суҳәоит!.. Мызкы аҿҳәара сыҭ, заа исырхынҳәыргьы ауеит. Схаҭа снапала иузаазгоит… абра, абри аҽны!.. – иҳәеит.
Чагә идыруан Бираҟ Кьаҿ ауалшәара бзиа ишимбоз, аха, дааԥхашьан, аҵыхәтәантәи ижәамааҭк наган инаииркит.
Мызк ҵит, даҽакгьы ҵит, даҽакгьы, аха Бираҟ Кьаҿ дыҟамызт. Хәымз ианырҭала, Чагә ихаҭа амҩа иланиршәлан хар змаӡамкәа инхоз Бираҟ Кьаҿ иҟны дынкылсит.
Бираҟ Кьаҿ, ашҭа иааҭалаз Чагә даниба, ашьҭахьтәи ашә ала ддәылҵны иҽиҵәахит. Иԥҳәыс Чагә днеиԥылеит.
– Бираҟ аҩны дыҟами? – дҵааит Чагә.
– Аԥшәма дыҟаӡам, жәлаагара дцеит…
– Ҭагалан ҳҭалеит шьҭа, ажәла иазиуазеи?!
– Ҳҭалазаргьы… абысҭа лаҳҵарцноуп, нас аҽаҩра ду ҳауп, иаҳҭиип, иаҭнаҳхуа иаахыхны утәгьы науаҳҭап! Ҳара ҳхаҭа уҩны иузнаагоит!.. – лҳәеит.
«Лхаҵа иаасҭагьы даҩысҭаауп…» – игәы иааҭиҳәааит Чагә, дагьамхаччеит.
Аԥшәма ԥҳәыс гызмал, Чагә дзырччаз шылдырыз аҟарагьы, ҽырзымдыр ҟаҵаны, узырччазеи ҳәа днаиазҵааит.
– Уажәы шәара абысҭа лашәҵоит, аҽаҩра ду аашәрыхуеит, ишәҭиуеит, уи ашьҭахь иаҭнышәхуа аҷҷаҳәа ицәажәо жәа-мааҭк аахыхны сџьыба инаганы инҭашәҵоит!.. Абарҭ зегьы заҟа лассы иҟалоз анаасгәалашәа, сгәы иахәан сарччеит… Иҭабуп! Амала уажәы уахь снеины быԥшәма дааиаанӡа сизыԥшуеит, стәы соуаанӡа сахьтәоу сгылаӡом ҳәагьы иасҳәоит! – Чагә дыԥшразы аҩныҟа днеиуа ус нациҵеит: – Мамзаргьы абри илашәҵо шәбысҭа ҟалаанӡа џьаргьы сцаӡом, ссасны сышәҭазаауеит!
Бираҟ Кьаҿ иуал ишәар акәхеит.
«Ууал ылухырц уҭахызар, Бираҟ Кьаҿ иумҭан», – иҳәеит Чаҵә Чагә.
Чаҵә Чагә данқәыԥшыз Маан Хәыршьыҭ иԥҳа Тыта ҳәа аӡә дигәаԥхеит. Урҭ а-Маанқәа Гәдаҟәа инхон. Иаргьы абрахьтәи аган ашҟа аҽыҵгақәа ҟаҵаны дцақәеит, аха ус длацәажәаратәы еиԥш дзыҟамлеит.
Ҽнак Чагә аҽы дашьҭоушәа Гәдаҟәа дцеит. Тытараа рааигәа даннеи, аҽы дашьҭоушәа днаԥшы-ааԥшуа, лара лыда аҩны аӡәгьы дшыҟамыз аҟара еилиргеит.
Тыта илдыруан Чагә дшигәаԥхоз, аха нхаҩык иԥа иццара лхы иаҭәалшьомызт, лҭаацәагьы ирурымызт.
Чагә аанда давалан дшааиуаз, ашҭа иқәгылаз аҵла ду ашәшьыра иҵатәан зыԥсы зшьоз Тыта данаалымаиашаха, иҽы аӷәра наҿеикшан, даангылеит.
– Уа мшыбзиақәа!
– Бзиа убааит, Чагә-ҩацә! – лҳәеит аҭакс. – Иуцәыӡзеи арахь ҳара ҳашҟа умҳәои?
– Абзиара ианиалаша, Тыта-лаша! Ҽан мырхәац хәыҷык сцәыӡын, сашьҭан, цәгьалаҵәҟьа ихамаԥагьоуп, абга ирфар ауеит, избом. Исԥылаз ҽуаҩык абра шҭак ашәшьыраҿ иахьыҵагыло убоит иҳәан… Издыруада са стәакәзар ҳәа убри акәын сзышьҭаз… – иҳәеит Чагә аҭакс.
Чаҵә Чагә сасцәак иҭааит. Еснагь дара рышҟа дцозма, иара иахьгьы имаауаз. Днарԥылан аҩныҟа ианнеига, шьтәак рзишьразы иӡбит. Аха ашьтәа игәыла Суҟадла иакәын измаз, иара имамызт.
– Исасцәа анард иасуанаҵы, иара Суҟадла иҟынӡа днабжьыҵәраан, абас абасоуп, аԥаразгьы уажә сеиԥшым, нас иусҭап ҳәа наиеиҳәеит.
Суҟадла уаҩ беиан, аԥсаса рацәаны изанын. Аха Чагә ииҳәаз игәамԥхазт, аҽыҵгақәа ҟаҵаны, мап ицәикит. «Мап сцәумкындаз, ҩымш рыла аҩынтә хәы усҭон…», – иҳәеит Чагә, аха Суҟадла имап дахымԥеит.
Чагә ишԥаҟаиҵоз, даахынҳәын, Лыхнынтәи асасцәа иҭааз, ицәҵыс лкажьны ирзишьит.
Ианааилга, адырҩаҽны Чагә иҽааибиҭан, Кьынтрышә ҳәа иидыруаз аӡә иахь дцеит. Уи омак, ихарамызт даҽа қыҭак аҟны дынхон. Чагә дахьнеиз Суҟадла изиуз аҭоурых иеиҳәеит. Кьынтрышә ӷьычҩ дуун, изцәигозгьы ауаа беиа каҷбеиқәа ракәын.
– Ибзиоуп, Чагә, – иҳәеит Кьынтрышә, – Суҟадла дахьырхәхоит…
Абри аҩыза ацәажәара ашьҭахь мышқәак иреиҳамкәа ицахьан еиԥш, ҽнак Чагә ила аху-хуҳәа ишуа аӡәы даакит. Чагәгьы агәашә аҟны днеизар, Суҟадла деихашәы дгылоуп.
– Иусмыраахәоз сышьтәа ыӡит, иугәалашәома?.. Џьара бгақәак иргазар сҳәан, абна зегь еимыздеит. Аха иреицәа-иреиҳаны шьҭак сымбеит. Ирӡеит ауп иаанаго… Издыруада, уара, Чагә, џьаракыр иубазар?
– Исымбаӡеит… – иҳәеит Чагә. – Исураахәазҭгьы ус ҟалозма, уфеидамхоз… Ыы, уџьмақәа ухьча дрыцми, ас шԥаҟалеи?! Хьча бзиоупеи, имбаӡеи?!
– Уи сыздырам, аха сышьтәа ашьҭа ахьыҟоу уара иудыруашәоуп сшыҟоу. Уара уакәмыз изҳәоз, исумыраахәар, атәымуаа иртәхап, иухаҳарым ҳәа?..
– Ҩынтә исыҭ ҳәа ануасҳәа, мап аҩынтәгьы ианук, сгәы ԥжәан исҳәеит, уҭахызар Аныха ҳҳәап…
– Ахәмарра – хәмарроуп, аха Аныхахь ацара уқәшәаҵәҟьоит сышьтәа ашьҭа ҳәа акгьы шузымдыруала… Уиазы угәы иалымсын!.. – иҳәан, дҩахынҳәын аҩныҟа дцеит Суҟадла.
Адырҩаҽны ахәылԥаз Суҟадла ҩыџьа ауаа Чагә изааишьҭит Аныхахь днеины, ишсаҳауа, сышьтәа згаз ҳәа аӡәгьы дшизымдыруала дқәыроуп ҳәа. Иааз ирҳәеит уаҵәы Суҟадла Елырҟа дышцоз, абригь абригь аамҭазы Чагәгьы днеиааит шиҳәаз, даргьы шаҳаҭцәас уахь иццараны ишыҟо.
Чагә дақәшаҳаҭхеит.
Адырҩаҽны, абригь абригь аамҭа захьӡыз азы, Чагә игәыла Ԥлыи Шьханыҟәа дицны Елыр днеит. Суҟадлагьы иара итәқәа ицны уа днеины дыԥшын.
– Уаа зегь зылшо, Аныха! – дналагеит Чагә ақәра, ишаԥыз еиԥш Аныха аҿаԥхьа ишьамхы арсны, – Суҟадла ишьтәа сара изгаз, мамзаргьы изгаз ӡәыр дыздыруа џьишьоит. Иаҳҳәап, изгаз ҳәа ӡәыр дыздырӡозаргьы, абри игеит ҳәа иара иеиԥш иҟоу аҳарам иаҳәатәума? Асасдкылара ҳара ҳзы иуалԥшьоуп, асасцәа ансзааи ишьтәа симҭеит, уи аҩыза иҵегь шимазгьы. Сара аҩынтә хәы исҭон. Абри азы дахьырхәтәӡами, сара исанажьтәӡами, изгаз дыздырӡозаргьы?
– Жәбома ииҳәо!!! – дыҳәҳәеит Суҟадла.
– Ԥшьала, уара, уи нас иуҳәап, иара даналгалак! Уажәы зегь зылшо Аныха дацәажәоит… Ус умҳәан, ҵасым!.. Ара
дыҟоуп, дабацои, ҳаизыӡырҩлапи!.. – иҳәеит адикәан, Суҟадлагьы иҽааникылеит.
Чагә Аныхахь ихы рханы деиҭаналагеит:
– Исхарам ахара ахьсхареитәуазы, суҳәоит, зегь зылшо Аныха, ицәыӡыз еиԥш иҟоу ҩажәижәаба хы аасимҭар, мызк ахала-аҵыхәала уихарахаразы! Сара уара уҿаԥхьа сықәуеит ишьтәа шысымгаз, изгаз дарбанугьы шысзымдыруа… Иара иакәын егьырҭ рышьтәақәа зӡоз! Амц сҳәозар – усхарахааит, сиашазар – улахь иоуны, деилаԥсааит!
Ари аҩыза анраҳа, Суҟадла ицқәази иареи шәеит:
– Уара ари иакәӡамеи изгаз!..
– Изӡаз ҳәа ӷьычҩгьы диздырам!..
– Чагә ус шԥаҟеиҵоз, џьоушьҭ!.. Уеилагеит!..
– Акыр здыруоу, ус акәзар амызк нҵәаанӡа ҩажәижәаба хы сықәшәеит, мамзар ихәарҭахом… – иҳәеит Суҟадла ҳарам дшәаны, ихәижьгьы қақаӡа иҩеилагылт.
Абри ашьҭахь, хԥаҟа мчыбжьы ааҵхьан еиԥш, суҟадла ишакәым ихы ибо далагеит. Адырҩаҽны, ҩажәижәаба шьтәа раԥцаны, хҩык Чагә иашҭа иааҭалеит. Урҭ шааиз еиԥш, Чагә иаԥхьа аҳәара шьҭарҵеит амызк нҵәаанӡа Елыр дцаны Суҟадла Аныха дамихразы. Мамзар, рҳәеит дара, деилаԥсар ҳәа ҳшәоит…
– Шәара шәаҳаҭыр аҟынтә сцоит, – иҳәеит Чагә, – мамзар сақәшаҳаҭхомызт… Арҭ Суҟадла итәқәа роума?
– Арҭ ҳамҭас иузааиҭиит, ара ҩажәижәаба хы ыҟоуп, рызегь рыцқьоуп…
– Жәаба шәырхынҳә, уахь изыжәга. Хәба шәара ишәымаз, уажә ижәга, ишәысҭоит. Иаанхаз сара исызхоуп, – иҳәеит Чагә.
Убарҭ иаанхаз ажәохә хы рахьтә хәба роуп иара иникылаз, егьырҭ ажәаба ананамгацәа ириҭеит.
Кьамтыт аҩысҭаак иакәын. Ахӡыргара, аҽхәара бзиа ибон. Акаҷбеирагьы ицәыхарамызт.
Чаҵә Чагә абас иҟақәаз алаф анрылихуаз игәы иахәон. Уажәы Кьамтыт иҟны даннеи, акгьы мҳәаӡакәа дцозма.
Ишаԥу еиԥш, аԥшәма ԥҳәыс днықәгьежьаан рхәы ҟалҵеит, рыԥхь ҟалҵеит, даргьы акрыфо инеидтәалеит.
Бзиа рхәы ааԥырҽхьан еиԥш, Кьамтыт ус ҿааиҭит:
– Ҟаҳ, Чагә, камбашьк аҟараҵәҟьа сфеит!.. – иҳәан.
Ас заҳаз Чагә иауимдырхуаз уи иаанагоз. Акры бзиан иуҿасҵеит, иубома сара сзакә уаҩу ҳәа акәын. Шьҭа акрыфара уалгаргьы цәгьам, иумҵо ажьҵаа зегьы умфаргьы ауеит ҳәа абригьы аанагон.
– Кьамтытхеит, шәа шәахь акамбашьқәа хәыҷызаап! – иҳәеит Чагә аҭакс. – Сара батк аҟароуп исфахьо, макьана сабаҟоу!
Чагә Уачамчыра аџьармыкьа аҟны аԥш иҭиуан. Рацәак дымхәаахәҭыцкәа, изымдыруаз ԥҳәыск дааин дааидгылт.
– Џьара узбахьоушәоуп сшыҟоу, узԥада? Иухьӡузеи? – дҵааит лара.
– Абрагь Чаҵәба сиԥоуп, Чагә сыхьӡуп… иҳәеит.
– Аҩны шәышԥаҟақәоу?
– Хара ҳамам, ҳаԥсқәа ҭоуп, иҭабуп.
– Ҳаи, заҟа Абрагь уиеиԥшузеи, дышԥаҟоу, уара, иара? Аабыкьа дызбон, асалам сызиҭан сыӡбахә иаҳәа.
– Асаламгьы исҭап… Аабыкьа дыббаҵәҟьозма?!.
– Аиеи дызбон.
– Нас дышԥаҟаз?..
– Хара имаӡамкәан дыҟан!..
– Дихеит, сара саб дызжижьҭеи ԥшьышықәса ҵуеит, аабыкьа дыббозҭгьы нарцәынтә баазар акәхап? – налеиҳәеит
Чагә, ҽыргәыцхә ҟаҵаны хә-мариала аԥш имзыхәҳарц зҭахыз аԥҳәыс гызмал.
Ари заҳаз ажәлар ааибарччеит, аԥҳәыс ҩысҭаагьы наҟ днарылашәкәеит.
«Нарцәынтә иааз дубарц уҭахызар, аҭитә уман аџьармыкьахь уца», – иҳәеит Чаҵә Чагә.
Ацәаҩа ҷыда рҳәоит. Уи ацәгьарахь ирханы иуҳәаргьы ауеит, абзиарахьгьы. Аха ацәгьара иаҳа иатәуп.
Убас ацәаҩа ҷыда, ашьцылара ҷыда змаз Мыдиԥа Едгьац ҳәа аӡәи Чаҵә Чагәи ашьха еицыҟан ашықәсан. Зны шәарыцарантә ихынҳәны Шьоудыд Ахаҳә ду ҳәа иахьашьҭоу ианааи, ихарамкәа ҭыԥк гыланы рбеит. Акы инацҳаргьы рҭахын, аҭыԥ ашҟа инеит.
Аҭыԥ ҩыџьа абырзен еишьцәа иртәын. Урҭгьы арахә рыман ашьха ихалан игылан.
Арҭ аннеи, руаӡәк аҭыԥ дахын, аха аԥсшәа изҳәомызт, хар амамкәа аԥсшәа здыруаз егьи иашьа арахә иман дгәарҵхьан.
Аԥсуаа реиԥш ичеиџьыка бзиан ари абырзенгьы. Исасцәа ҳаҭыр рықәиҵеит, ашьхашә, рзиххит, џьам дук џьам дук рызна аџьма хырҵәы рымҵаиргылт.
Акрыфара иантәа, абраҟагьы Едгьац иҟазшьа аацәыригеит: уи сасра дахьнеилакгьы, ахырҵәы анимҵадыргылалак, иаахырымхкәа ифаӡомызт, уиаҟара сзыфом, ирацәацәоуп ҳәа ирадхирхуан, уаҳа иуамызт. Ари иҟазшьа иара иуаҩра ҳаранакуазшәа, иаҳа дуаҩаԥсуазшәа дҟанаҵоз џьишьон. Уаҟәыҵ, абри ҽеим ҳәа Чагәгьы иҳәахьан, аха Едгьац уи дазыӡырҩуамызт.
– Ариаҟара ахырҵәы сзыфом, Чагә, хәыҷык иахсырхроуп, ишԥаиасҳәари? – дҵааит Едгьац. Чагә абырзен бызшәа цәгьамкәа идыруан, Бырзентәылагьы дцахьан.
– Валеме қиало қсигала ҳәа иаҳәа!.. – илымҳа дынҭахәыҭхәыҭит Чагә аҭакс.
– Валеме қиало… қсигала!.. – иҳәан Едгьац, иџьам ду аԥшәма иахь инаирххеит. Абырзен ари аниаҳа, дааццакын иџьам ааимихын, даҽа кәапеи дук лахеиҭәан уаҳа назымкыхуа иааган Едгьац иааимҵаиргылт.
– Ҳаи, сышԥоушьи, Чагә, аҩсҭаа уихәхааит!.. Ариаҟара џьма-харҵәы сфар нас сышԥаҟанаҵои?! – иҳәеит Едгьац, джьаны исзахаҭәа ҳәа ахьиирҳәаз азы дизгәааны. – Исзымфозаргь убап!..
Знык исзахаҭәа аниҳәа, иахых ҳәа шьҭа аҳәара хьымӡӷишьеит Едгьац. Аԥсуа ҵасла ишаԥу еиԥш, ахырҵә хәыцхагьы аныжьра ԥхеишьеит. Убри аҟынтә иџьам ду ҭарцәны, аккаҳәа абжьы го инықәиргылеит, деихеигәогьы дҩагылеит.
Ҳашәарыцаҳәаҩцәа хынҳәны Силаҳ иԥсҭа игылаз рҭыԥ аҟны ианнеи, Едгьац убас еиԥш мгәала ист, ахааназ ихамышҭратә еиԥш. Убри инаркынгьы абри ицәаҩа ҷыда каижьит.
Чагә аџьармыкьа аҟны асаранџь цха иҭиуан. Ус ҩыџьа уаа ҽеилаҳәақәак неины инаидгылт.
– Ари ацха абантәиу?
– Гәыԥ Аԥсҭантәи иаазгеит, саргьы убрахьтәиуп, Чаҵәқыҭ сынхоит.
– Иухьӡузеи?
– Чагә сыхьӡуп, с-Чаҵәбоуп.
– Уара, Чагә ҳәа зыхьӡ рҳәо алафҳәаҩ-ахьӡыртәҩы уара уоума?..
– Сеидроу…
– Ҳаи, ауаа урдыруеит, ара аџьармыкьаҿ ацха шԥоуҭиуеи, узбо рҟынтәигьы ԥхашьарами!.. – рҳәеит, иааилацәҟәын. – Ҳара иҳаархә, еидкылан! – ахә ырмариан иааиарҳәеит.
Чагә арҭ иацәажәоз, реилацәҟәра иара изгәамҭо дыҟазма, рцәажәашьақәа рыла, ишыбжьахәаахәҭыҩцәаз идырит. Урҭ абра абас мариала иаахәан, нас иацҵаны ирҭиуан.
– Уара, уа шәиашоуп, аха абри сара ак сзеилымкааит… – иҳәеит Чагә.
– Ыы?
– Ара иузеилымкаауа ҳәа крыҟахума!.. – рҳәеит.
– Абри, сара бзиа, ацхаҭира саҭәашәымшьозар, шәара хазынақәа шәааины ацхаахәара шәхы излаҭәашәшьазеи?! Нас иацҵаны иагьзлашәҭиуазеи?! Убри ауп исзеилымкаауа.
Абжьахәаахәҭыҩцәа ргәы иҭаз шрыҵидырааз анырба, иҩықәгьежьаан ицеит.
Лыхны иуацәа баны Чаҵә Чагә аҩныҟа даауан.
Амҩан шьҭа крысфандаз анигәахә, имҩаԥыхьа игылаз аԥацхахь дымҩахыҵит.
Аԥшәма ԥҳәыс, аиҿамсқәа дреиуамызт, дмыццакӡо, лысас аӷаџҳәа диацәажәо акәын ихәы дшаҿыз.
– Иџьашьатәымыз, еилкаазар!.. – ибжьы рдуны даацәажәеит Чагә, дыԥшны дыштәаз игәы анԥҵәа.
– Иарбану еилышәкаауа, иџьашьатәу?!
– Абра сыԥшны стәазаахыс адунеиаҿ заҟаҩы амла иаганы иԥсхьадашь, анаџьалбеит? – иҳәеит. Нас, ус нациҵеит: – Амла иамкуа ӡәыр дҟаларушь абыржәы?!. – ҳәа.
Асас ииҳәаз еилызкааз аԥшәма ԥҳәыс дыццакыр акәхеит.
Чаҵә Чагәи Ашәы Ҭамшьыгәи еиҩызцәа бзиан, еицныҟәон, иаиааиуа ҳәа еизгәдуны алаф еибырҳәон, ихәмаруан.
Ҽнак зны Џьгьарда Ашәы Ҭамшьыгә иҟны Чаҵә Чагә дынҽыжәҵит.
– Ҭамшьыгә дгәырӷьаҵәа иҩыза диԥылан, аҩныҟа днаган асасеишәа изирхиеит: гәыблаа жыцәк азна акәац жәны абысҭа ашәхаҩасақәа алаҵаны иааган иаақәиргылт, ԥҳалк азна акаҷыҷ ҩгьы аарываиргылт. Нас хәаҵәцак дрыхныҳәан иааижәын, Чагә иаԥхьа иқәыргыло, ус иҳәеит:
– Саб сиԥам сара, Чагә, уасмыршьуазар!.. абра сасцәакгьы сҭан, аха, иццакуазаарын, маҷкоуп иржәыз. Иаԥсаз ҳәа рацәак акгьы сзыдмыржәит, жәабаҟа роуп, ишубо иагьсылымсит…
– Уаламгандаз, Ҭамшьыгә, абри аҩыза, иаҳа еиӷьын, Чагә ихала ԥҳалк ижәуеит! Ҩыжәрала уи узииааирым, уи адагьы уара асасцәа ирыцужәуан. Иаҳа еиӷьуп даҽак ухәыцыр, лафҳәарала, хәмаррала усас сиааиуеит ҳәа уалагар! – иҳәеит Чагә, нас, ацхарпа ижәуашәа, инеишьҭаргыланы аҵәцақәа рыхәбагь акараҳәа иааҭарцәны инықәиргылт.
– Аиаша уҳәозаргь ҟалап… – маҷк даахәыцшәа днақә-шаҳаҭхеит Ҭамшьыгә, нас даҽа хәба ижәын ииҭеит. – Уара умыццакын, Чагә, арҭ ыжәла… Иԥшӡам, ус иаԥым умала аишәа уахьадсыжьло, аха агәыларнӡа снабжьҟьоит, сыԥшәма уа дыҟоуп, аа, аброуп. Даазгоит, аҩы уалмыршьуазаргь убап!.. Дузаршьыр, уфырхаҵоуп! – иҳәан, Ҭамшьыгә дындәылҟьеит.
Чагә, ихала аҩыжәра далагозма, иаҵәцақәа иаԥхьа иқәыргыла, дыԥшны даатәеит. Дтәоуп, дтәоуп, дтәоуп, аха Ҭамшьыгә дыҟам! Дыштәаз игәы анԥҵәа, насгьы Ҭамшьыгә сжьаны џьара цәиккрак ихәыцзар ҟалап ҳәа игәы ианҭашәа, дыҩдәылҵын ибжьы рдуны ҿиҭит, аха аӡәгьы дыҟам!
«Иусырбап сара, Ҭамшьыгә, асас ихала аишәа даджьылан абналара зеиԥшроу!..» – игәы иааҭиҳәааит Чагә. Нас ашәшьыраҿ ацәа зҽаҭан ииаз ала-мура дуқәа, уажә дырбазма, даарыԥхьан, Ҭамшьыгәи иареи асасеишәа иахьахатәаз,
иныҩнаҵаны ашә лаиркит. Иаргьы дыҩҽыжәлан имҩахь, ақыҭа агәы шыҟаз иҿынеихеит.
Маҷк данынаскьа днаԥшызар, ицырцыруа кәалаԥк амҩа агәҭаҵәҟьа ианыршәлоуп! Дааҽыжәҵын иаашьҭихит. Нас иҽы аӷәра убраҵәҟьа амҩа иаҽԥынгылаз ҵла хачақьак амахә инахаиршәын, иара наҟ абнарахь днылалеит…
Даалҵызар, ассир, иҽы аӡәы дақәтәаны ацара даҿуп!
– Ҳаи, уара, уарбану аҽны шьыбжьон сҽы зго! Анцәа иныс, уанаанымгыла, убӷа ишаласырҟацо! – ҿааиҭит Чагә.
– Шьапыла усышьҭал, Чагә, шьапыла! – иҳәеит аҽы иақәтәан инеиуаз, даахьаҳәын. – Аусҳәарҭаҿ ҳаннеилакь, иумаскуама, наҟ иусҭоит, – Чагә Ҭамшьыгә дидырит. Уи, иакәзаарын амҩа акәалаԥ аныршәлан зыҽӡаны итәаз. Ҭамшьыгә идыруан Чагә, аԥшра игәы анԥнаҵәалакь, аҩныҟа дышдәықәлоз, апортсигар анибалакь дышҽыжәҵуаз, данҽыжәҵлакь, жәаҵәыцак зыжәхьаз наҟ днылаларгьы цәгьа имбо дшыҟалоз, акыс ара иманшәаларҭан…
Ҭамшьыгә дҽыжәланы, Чагә уи дишьҭаххны, уаангыл ҳәа ибжьы иқәырго ицонаҵы, нахьхьи Чагә иҩнеикыз ала дуқәа акәац ааимаркын еибафеит. Аишәа хдыршәҭит, асаанқәеи аԥҳали ԥырҽит; аҩы икаҭәази алақәа ахьеибафоз ршьапхыц иҵдырппыз анышәи аҭлаҩа ҭырҟьан аҭыӡқәа дырхәашеит… Ҭамшьыгә иакәзар уи иалидыраауаз, Чагә иҽы дақәтәаны саиааит ҳәа, дгәырӷьаҵәа днеиуан.
Абас арҭ аҩыџьа еишьҭагыла аусҳәарҭаҿ ианнеи, ара ду игылаз иамҵатәаз рҿаԥхьа Ҭамшьыгә дааҽыжәҵын, иааира дук згаз аӡә иеиԥш дгәырӷьаҵәа, ишьҭалан шьапыла иааиуаз Чагә ус наиеиҳәеит:
– Аа, Чагә, уҽы, анцәа иугимырхааит! Ҩыжәрала узсиааиуам, лафла, хәмаррала усацлаб умҳәаз?! Суахәмарын суацлабит. Сануацлаб уаҵахеит, усышьҭалан шьапылагь уааит. Шьҭарнахыс, Ашәы Ҭамшьыгә дахьтәоу, убжьы рдуны сцәажәоит, лафк сҳәоит егьиуеит ҳәа уаламган. Мамзар иара уҽы дақәтәан уара шьапыла аусҳәарҭахь ушааигаз атәы реиҳәо далагоит…
– Ашәы Ҭамшьыгә сара дшысиааиз, дзакәытә хаҵа бзиоу иҩны дхынҳәны днеир ила-мурақәа иарҳәап! – иҳәеит Чагә дыччо. – Урҭ уаҟа данбааришь ҳәа изыԥшуп!
Ашәы Ҭамшьыгә иқыҭатә лафҳәаҩцәак иҭан.
Рхәы андырхиа, крыфо-крыжәуа амаҵурҭаҿы инеидтәалт. Абри аамҭазы Ҭамшьыгә ахышә дкылԥшны нахьхьи ашҭаҵыхәан агәашә иаадгылаз аҽуаҩ Чаҵә Чагә даагәеиҭеит.
– Биԥылишь, бара, иааз дбымбои?! Ҳара ҳаиԥылаӡом!.. – иԥҳәыс иналеиҳәеит Ҭамшьыгә. Аԥшәма дызсԥымлазеи ҳәа Чагә игәы иалсыр, алаф илырхразы рыӡбит итәаз.
Чагә дааҽыжәҵит. Дааҽыжәҵит, аха Ҭамшьыгә аҩны дыҟаны диԥымлазшәа аниба, игәы иамыхәеит, ари џьара гызмалрак ишамааназгьы идырит.
Ус акәзар ибзиоуп иҳәан, ихҭарԥа ааихыхны иааиԥылаз иналиркын, уаауа Ҭамшьыгә, уаауа Ҭамшьыгә, рыцҳа, ушԥаԥси ҳәа ибжьы рдуны, ихы даасуа, акәаскьа абарҵа дыҩхалеит. Нас дышҵәуоз наҟ дныҩналан, Ҭамшьыгә дахьышьҭалоз акаруаҭ днахагылан, ааҳиҳи ҳәа изхара дҵәуеит.
Чагә иҵәуабжьы заҳаз ааигәа инхоз агәылацәа, Ҭамшьыгә дыԥсит ҳәа, еибарҩны ашҭа иааҭеибаҳәеит…
Чагә изхара дҵәуан данаақәҵ, Ҭамшьыгә иԥҳәыс днеин дналыдгылан ус иҳәеит:
– Акы еиԥшымкәа сгәы иалст, ди, еснагь зчеиџьыка знапы иқәыргылан асас агәашәаҿ иԥылоз, сааицыԥхьаӡа исԥылан сҽыжәзхуаз, абжьуаа рҟны еицырдыруаз сҩыза бзиа Ашәы Ҭамшьыгә дахьԥсыз… Иахраҭ бзиахааит, иеиԥш ахаҵа дабаҟаз!..
Иара Ҭамшьыгә ихаҭагьы абри акраамҭа игәалашәон.
Џьгьарда инхоз Ашәы Уанка ԥҳәыс данааига ачара ду руан, ауаагьы рацәаҩны еизеит.
Артәара иалагаанӡа алафҳәаҩцәа аисара мҩаԥыргарц рыӡбеит. Усҟан ус иҟан. Иреиӷьны алаф зҳәо, иреиӷьны аҭакқәа ҟазҵо, иреиӷьу ажәабжьқәа разҳәо ҳәа ҩ-гәыԥкны рыҽшаны еисон. Аиндаҭлара анымҩаԥыргоз ачарақәа, аныҳәақәа, агәырӷьарақәа раан акәын. Ус акәымкәа уи аӡәы ихала имҩаԥигаргьы ауан. Еизаз ирзымдыруаз, изырҟәышшаз хшыҩк, жәабыжь дук, ҭоурыхк реиҳәон. Ари ажәытәӡаахысгьы иҟан.
Аиндаҭлара иалагеит.
Ҩ-гәыԥкны рыҽшаны реиҳа арччагақәа зҳәо ҳәа аӡәаӡәала еисо иааиуан. Ус аҵыхәтәаны гәаран ааин агәыԥқәа реиҳабацәа Чаҵә Чагәи Ашәы Ҭамшьыгәи иаарыдгылт. Урҭгьы еисаны арччагақәа рҳәар акәын. Нас ихдыркәшон...
– Сара стәала, Ҭамшьыгәи Чагәи реисараҿы Ҭамшьыгә даиааит, – иҳәеит аисара аӡбаҩ еиҳабыс иарҭаз Ашәы Ҳабыџь. – Ҭамшьыгә ииҳәаз иаҳа иарччеит.
– Сара стәала, уххь згеит, Ҳабыџь, сара саиааит!.. иҳәеит Чаҵә Чагә.
– Избан?! – иџьеишьеит Ҳабыџь.
– Избанзар, – иҳәеит Чагә, – Ҭамшьыгә Џьгьардатәуп, ара итәоу шәеиҳараҩӡак, иара уаргьы уналаҵан, шә-Џьгьардатәқәоуп, Ҭамшьыгә даиааир шәҭахын, ииҳәаз иаҳа шәазыччеит. Ус акәымзар, Гәыԥ аиндаҭлараҿ днаган дсеирсеи, нас заҟаҩ ирччо убап!
Ари заҳаз, иара Ҳабыџьгьы дналаҵан, зегь ааибарччеит. Алафҳәаҩцәа аҩгәыԥкгьы еиҭахеит ҳәа азырԥхьаӡеит.
Чаҵә Чагәи Кәасҭа Хәыҷи еиҩызцәан.
Ҽнак Мықә еизарак аҟны алафҳәаҩцәа Аџьажә ду иамҵатәан ицәажәон.
– Иухьзеи, Чагә, алаба укупеи?! – дҵааит Аҭәмаа Алмасхан. – Ажәрахь макьана уҟаӡам, – ҳәагьы нациҵеит.
– Машәыршәа абаска ҵәымаӷ сахаԥалан… – иҳәеит Чагә.
– Абаска ҵәымаӷ дахамԥалт, аха, – даацәажәеит Кәасҭа Хәыҷы, Чагә лафк илсхып ҳәа, – иҟалаз аиаша абри ауп:
Аабыкьа Чагә сасра дысҭан. Уаххьа ыфаны, ҳқьафқәагьы ӷәӷәала иҟаҵаны ашьҭаларахь ҳаниас, Чагә дахьышьҭаҳҵарыз ҳмоуит, ҳкаруаҭқәа зегьы кьаҽцәахеит. Избан шәҳәар, ари Чагә дзаҟароу усгьы ижәбоит, дырнымӡалт, доуцәахеит. Ишԥаҟаҳҵоз, Чагә изыбзиахоз акаруаҭ сара иабасԥшаауаз, ишьапқәа харҟәалан иааиҵаршәны дышьҭаҳҵеит.
Аухантәиашарак абас дышьҭан. Даныцәа, сшьапқәа еиҵысхуеит ҳәа деихеигәеит, аха акаруаҭ дашьҭуазма. Шаанӡа абас акаруаҭи иареи шеиқәԥоз ашарԥаз ишьапқәа чын, аԥсразы дҟалеит. Уиаахыс лабада дызныҟәаӡом, иара дыԥхашьаны ихьыз изҳәом, аха… – Кәасҭа Хәыҷы абас Чагә дихлафаауа инацәа иқәкны ишыц лабашьа кны дахьтәаз днадирбеит. Изаҳазгьы ааибарччеит.
– Ииашоуп, уи ауха ҳанышьҭалоз, – иҳәеит Чаҵә Чагә аҭакс, – акаруаҭқәа зегьы кьаҿхеит. Избан шәҳәар, Кәасҭа Хәыҷы иаргьы дхәыҷуп, икаруаҭқәагьы кьаҿуп. Ишԥаҟасҵоз, иаԥхьан иара Кәасҭа Хәыҷы иҳәан еиԥш, сшьапқәа аасыҵаршәны сышьҭалеит. Сышьҭалеит, аха акаруаҭ аҟны акәӡам, акаруаҭ абасыхәоз, ацәарҭаӷә аҟноуп. Уи иаҳа иаушәа аҭӡы икҿаҟаҵан. Саныцәа, сшьапқәа еиҵагалан инхар руа иҟазма, аҭӡы иҩеи иҩасын, икылжәан, адәахьы иаакылҳәҳәеит. Аҵх бзиан, икаххаа иҟаз амза сшьапқәа ианаарықәҷҷа, Кәасҭа Хәыҷы иԥацха наа аҭӡы еиқәара иҟәашӡа иаавлашеит.
Кәасҭа ижәқәа ахкаара иҭазаап, иҟәашӡа, ирымбацыз анырба, изакәхарызеишь ҳәа иааин иаадгылт. Нас идырбзазаргь акәхап. Ишыҵааз анырба, рыбз џьаџьақәа рыла рырбзара иалагеит. Ари збоу дабаҟоу, Кәасҭагьы деиҵыхны дышьҭоуп, саргьы сҽанеиҵысх, саазырԥшуада…
Ашарԥаз сааԥшызар, шьоукы сшьапқәа ирыдтәаланы аԥшхәынҵә рыхьшьра иаҿуп! Ԥшахькгьы рысуеит! Мшәан,
еиҵыхны сышьҭамлаӡазтеи аасгәахәын, иааиҵазгалт. – Адәахьы ажәқәа рыӷызбжьы аагеит, сшьапсыргәыҵақәа рҟны хьаа ӷәӷәакгьы бызбызуа иааснырит. Ас анызба, сахьықәиаз сҩаҵҟьеит, аха, сшьапқәа сызрықәымгылакәан, ихышәҭыз ахџыџ еиԥш сааҳәны сиарҭа сҩылаҳаит, сшьапсыргәыҵақәа рхьаа убас еиԥш иҩасцралт, исзымчҳартә аҟынӡа. Убасҟан ауп исыхьыз закәыз анеилыскаа – џьыкадара иаргәаҟуаз Кәасҭа Хәыҷы ижәқәа сшьапсыргәыҵқәа шырфаз аныздыр. Абас ауп абри шыҟала, абриазоуп алабагьы зыску, зыҟны исыхьыз аԥшәма изы иԥшӡам ҳәа исҳәарц сҭахымызт, аха…
Абри зегь зхароу, шьҭа шәаргьы ижәдырхьеит, саналага исҳәоит, Кәасҭа Хәыҷы иоуп. Избан уҳәар, еснагь дрылоуп: ачарақәа иара дрыгым, аԥсрақәа иара дрыгым, аԥсхәрақәа ихы рыгирхом – ижәқәаҵәҟьа аџьыка рыҭаха имам, аџьыкадара иагоит. Иԥацха акәзар, иабду рыцҳа иргылаз акоуп, ишынкаԥсара, уаҳа наламкәаны игылоуп, аҩы иашьны инышьҭалаз асас ишьапы надыргылан еиҵихыр, инызкылаша аҭӡы ани иазҭада… Уаҳа ацсҵарыма, сҩыза Кәасҭа?! – иҳәан, Чагә Кәасҭа Хәыҷы днеизыԥшит.
Чаҵә Чагә сасра дыҟан, ӷәӷәалагь иқьаф ҟаиҵеит. Шьҭа ддәықәларц даныҩагыла, идтәалаз алафҳәаҩцәа Багаԥшь Саиди Ешы Арнауҭи рҽыргызмалны изҵааит:
– Уара, Чагә, адунеи аҟны зегь реиҳа ихьанҭоу иарбан ԥстәу ҳауҳәозар?..
Алафҳәаҩцәа ирҭахын, Чагә аҩы ыжәны дызлаҟаз ала, ииашамкәан ишакәым ҭакк риҭар, аҩы уашьит ҳәа ихыччара иалагарц, ҿимҭыр, акгьы уздырам ҳәа ихлафаарц. Ус акәу анс акәу, ихыхәмарны аҵәы илырхырц рҭахын.
Чагә дымлакҩаккәа иаразнак аҭак ҟаиҵеит:
– Сара!
– Уароу?! – иааџьаршьеит алафҳәаҩцәа. – Изла?! Акамбашь аасҭагь, адумбеи дуӡӡа аиҳагьы ухьанҭахама?!
– Схьанҭахеит! Схьанҭамындаз, адунеи зегь гьежьуа, исыҵагазҽазуа аарла сшыннакыло шәымбаӡои, уара, уаҳа?! – дыччо инапы неиҟьан, иззамуз алафҳәаҩцәа днарԥырҵит Чагә.
Ажәытәан Аԥсны абаҩҷыда злаз ауаа рацәан. Ажәытәуаа изларҳәоз ала, аҽыҩқәа ираԥызгоз ауаа ыҟан. Имааԥсаӡоз ауаа алашьамх рыҵоуп ҳәа рыҽхәаԥхьыӡ рҳәон. Убас иҟақәаз иреиуан: Џьгьарда инхақәоз Ашәы Едрыси Багаԥшь Раџьаби, Кәтол инхоз Асаӡба Цыгә, Дал инхоз Быҭә Еқәыԥ, Ҭхьына инхоз а-Воуба Ҳанашә, Аҭара инхоз Кәыҵныи Ҳыџьмаҭ. Аабыкьанӡагьы абас иџьоушьашаз ашьамхы џьбара зырҵысуаз ауаа уаҩы иԥылон. Бзыԥынгьы убас иҟан.
Чаҵә Чагәгьы, имч анҭаз, данмаҷыз, ашьамхы џьбара иҵан, аисарақәа раан аӡәырҩы ираԥигахьан.
Ҽнак Мамсыр ҳәа ҽхәаҩык, Чагә даҵархан салаихлафаап иӡбын, сара ҽыла, уара шьапыла ҳаиԥхныҩлап, усаԥысыр архәҭиаа усҭоит ҳәа дыхҭеикит. Ари Дәҩан аԥшаҳәаҿы ныҳәак аҵыхәала аисарақәа анымҩаԥыргоз азоуп.
Чагә дааиԥхьхәыцын дақәшаҳаҭхеит.
Адә ду аҟны аисарақәа рыӡбаҩцәа Чагәи Мамсыри ишыҵҟьара рҽырхианы инеивадыргылеит. Мамсыр иҽы дақәтәоуп, Чагә – шьапыла.
Акьарахә шынҭҟьаз еиԥш Чагәи Мамсыри еивасны рҿынархеит. Чагә даун, ишьаҿақәагьы ҭбаан, дласӡаны ианеихига, Мамсыр иҽы иамариашаны днеиуан. Дызбозгьы дџьашьо изыԥшуан.
Адәы агәҭа еиҟараны инеиуаны, Чагә даангылан ашьшьыҳәа дныҟәо иҿынеихеит. Мамсыр дгәырӷьаҵәа, саԥысит ҳәа, иҽы даасын адә нахьхьи аҵыхәан иҟаз ацәаҳәаҿы даннеи даангылт.
Аӡбаҩцәа ргәы иамыхәеит Чагә иҟаиҵаз.
– Ибзианы ушнеиуаз узынгылазеи?! Мамсыр даԥысит… – рҳәеит.
– Сара соуп иаԥысыз, – иҳәеит Чагә, – Мамсыр даҵахеит!
– Изла?! – иџьаршьеит аӡбаҩцәа.
– Уара, аказы сшәызҵаашан?
– Ыы?
– Абри сара абжара саннеиуаз, иара дабанӡацахьаз, аҵыхәан днеихьазма?
– Мап...
– Нас ус акәзар, Мамсыр ԥшьшьапык иҵан, ԥшьба рыла дыҩуан, сара ҩба рыла. Ҩынтә рыла дсеиҳан. Абжара саныҟаз, аҵыхәан днаӡахьазар акәын. Абжала абжа сахысит, азнала азна дахысаанӡа! Нас иаиааида?!
Чаҵә Чагәи, Шьақариԥа Рашьыҭи, Абыхә Есыфи Чагә иашҭа иқәгылаз аԥсуа лаҳа ашәшьыра иҵатәан ажәабжьқәа рҳәон. Ҵабыргны, аԥсацәа рашҭақәа рҟны рацәак алаҳақәа ықәдыргылом, ашәшьыра ҳшыҵатәоу иаҿшәаны иҳақәшәар ҳаҟьашьуеит ҳәа. Аха ари алаҳа, иахьа ажәла ыӡхьоу сыздырам, ус аҿшәара аздырӡомызт. Ирзымфакәа иаҿахозгьы, лаҳарҩаҵас ихьахьхьала иаҿаҩон. Нас аӡын аԥшеи ақәеи икарԥсон. Чагә иашҭа ажагьы ҭагылан.
– Уара, ак уасҳәап, Чагә, – иҳәеит алафҳәаҩ Рашьыҭ, мыртаӷа дахьтәаз.
– Ыы?
– Уааи ҳаисап!
– Иззы?
– Абыржәы абра ҳахьтәоу ажәак ала абри алаҳа сықәуцалозар, иеиԥш зыхшыҩ ҵару дыҟам ҳәа срылалоит, аҩныҟа уганы ақыжә узысшьуеит.
– Уансзықәымцала?
– Санузықәымцала, уара иаҳзушьуеит. Уақәшаҳаҭума?
– Сақәшаҳаҭуп! – иҳәеит Чагә, маҷк даахәыцын.
– Есыфгьы дшаҳаҭуп! – даагәырӷьеит Рашьыҭ, Чагә иқыжә сфап ҳәа. – Аҳы, сықәцал, иулшо збап!..
Чагә абри аамҭаз дҩаҵҟьан, ааигәа зхы ықәҵан итәаны ицәоушәа-ицәамшәа ирзыԥшуаз илацәгьа ду инацәа Рашьыҭ иқәырххан дарбауа, ишилшоз “Да-мшә!..” ҳәа ҩыҭирҟьеит:
Абгақәа дызлареишәарыцоз алацәгьа ҟаимаҭ, цәамхьарагьы агымзар акәхарын, аԥшәма ас даныҳәҳәа, иҩаҵууан Рашьыҭ иҩаижәлеит.
Рашьыҭгьы, ауаҩы дшәар абыҩҷыда илалоит рҳәоит, дахьтәаз дакӡамызшәа дҩаҵҟьан, аҟәардә ишьапы ықәрс дууаӡа дыԥан ихаҟны иҟаз амахә дҩахьынҳалт. Ишьапқәагьы дҩарыхан наҟ амахә хыхь ианаҿаиршә, дкәалкәало даакынхалт. Дамшәгьы аԥхьатәи ашьапқәа аҟәардә инықәнаргылан, икнаҳаз икалҭ иацрасырц аҩаԥамҭаз:
“Иазхоуп!” – длақәҵәҟьеит Чагә. Алагьы аахынҳәит.
– Уаа нар улбааит, Рашьыҭ!.. – иҳәан ,Чагә икьатеиах ԥҵәо Рашьыҭ днаизыԥшит. – Афырхаҵа, Дамшә! Аҵла иқәуцалаз Рашьыҭ ӷьеҩ иқыжә аԥылгыды уара иутәуп!
Чаҵә Чагә Бзыԥҟа дцон. Уа Иналиԥацәа рбаа иацәыхарамкәа инхоз Ҳагәышьк иҟны уск аҵыхәала днеираны дыҟан. Ари април акы азоуп, мшаԥ акы азы.
Чагә дызжьап, нас алафҳәаҩцәа рҟны салаҽхәалап ҳәа иӡбит Пашәиԥа Саҳаҭқьари. Харантә еибадыруан.
– Уаа, Чагә, ушысҭахыз узбеит, амҩан ауп иахьуасҳәо, аха абыржәтәи асабша ашәны аҩнынӡа усызнеи, ачара сымоуп!.. – ҳәа наиеиҳәеит.
– Ҳаи, уалагәырӷьааит, изакә чароузеи?!
– Ԥҳәыс даазгоит.
– Уаа, Анаҭ, Анымираҳ дузылԥхааит, дабатәиу?!
– Гәыматәуп, лан Абжьаҟәатәуп. Аҿҳәара ԥҵәоуп, абаақәа, умнеикәа умун, ҭамадасгьы усзыҟалароуп, суқәгәыӷуеит!..
– Уара, уа сара саԥшәымам, ҭамадас сҟалар иԥшӡахарым…
– Уи аԥырхагаӡам, уареи сареи еибаҭаху ҳауп, ус иагьаџьара иҟарҵахьеит…
– Иҭабуп! – иҳәеит Чагә. Аха Саҳаҭқьари иҳәашьақәа акалашәа ибан, насгьы иахьа април, мшаԥымза акы шакәыз анигәалашәа, дԥишәарц днаиазҵааит.
– Ҳаи, шәеидажәлааит, дызусҭада иааугаз?!.
– Аиы Ҳаџьмаҭ диԥҳауп, Гәында лыхьӡуп, Ԥсырҭхара датәуп. Ҳаџьмаҭ думдыруеи? – Чагә Ҳаџьмаҭ илидыраауазеи ҳәа игәы иаанагон Саҳаҭқьари.
– Дсыздырам... аха иӡбахәқәа саҳахьеит, хаҵа бзиоуп рҳәоит… Иҟоу уасҳәап, Саҳаҭқьари, ԥҳәысаагараан умыццакыроуп. Гәындагьы ԥшӡак лакәхап, аха абыржәы абна инасԥылеит, иааурццакыр урыхьӡоит, ԥҳәызбак хҩык арԥарцәа лыцны инеиуеит, аха, уара уныс, убри лҩыза анцәахша дшысымбац!.. Ҳаи, убри лҩыза дааугазшәа уҟандаз!..
Чагә иажәа алгахагь цқьа имҭакәа, Саҳаҭқьари, иҽы даасын дыҭҟьаны иҿынеихеит. Инеиуаз днарыхьӡазар, алыцәҳа дҩарылагылт. Хлаба қамса дуқәак, лаҵаӷа еиқәаҵәак раԥхьа игылан иацрыԥсса, иқәасқәасуа инеиуан…
Саҳаҭқьари ихьыз аниба, ихаҭагьы даамхаччеит, Чагә мцахәмыцәа исзиуз аӡәгьы иеимҳәандаз ааигәахәт.
Чагә арыцҳара даниеит: машәырны аҵәы исын ӷәӷәала дыхәны дышьҭан. Иқыҭауаа, дыздыруаз, иҩызцәа уҳәа ари заҳаз иаан дбаны ицон. Ицон рыхқәа рҵысуа, ӷәӷәала дахьхәыз, ахьаацәгьа ахьимаз аҟынтә.
Уахык, игәылацәеи иҭахцәеи идтәалан, ишгәаҟыз аниба, ргәы ирҿыхарц иӡбит Чагә, усгьы днарыҳәеит:
– Уара, шәанаџьалбеит, ԥҳәыс шәлыхшаны абри адунеи шәықәзар, аказы сшәыҳәоит, исзыҟашәҵа!..
– Умшәан, Чагә, зегь бзиахоит!.. – иҳәеит ачымазаҩ иаԥхьаҵәҟьа итәаз Манча-ҳақьым. – Ҳаузыӡырҩуеит…
– Сымԥсыр амуазар, – иҳәеит Чагә, – санԥслакь хҿык змоу акәыба ду сҭаҵаны сыжәжы!
– Анцәа иумҳәан, Чагә, уԥсратәы, аха изуҭаххазеи х-ҿык змоу акәыба?!. – дҵааит Манча-ҳақьым иватәаз Ашәы Ҭамшьыгә.
– Абзиара ззыҟалаша, Ҭамшьыгә, акгьы шԥаузеи-лымкаауеи! – дааԥышәырччеит Чагә, имч ааизганы. – Уара, абра ҳдунеи ныжьны наҟ аԥхьатәи сыԥшәма лахь сцар ари уажәтәи ашьҭахьтәи сыԥшәмагьы, ахыбаара лдыруеит акыс, дсышьҭалан днеир, иабашьҭасҵои? Хҿык змоу сымазар, ҳахҩыкгьы ҳкәаԥӡа ҳамкуеи! Уахынла даргьы мшәап, саргьы сгәы ӷәӷәахап!
Зегь ааибарччақәеит.
– Чча хәшәтәыгоуп, – иҳәеит Манча-ҳақьымгьы.
– Иагьхырҿыгәгоуп, – иҳәеит Чагәгьы.
Қап Еқәыԥ Арасаӡыхь дынхон. Чагә уи дизыҟан. Ҽнак абра дахьнеиз аҭаацәа аишәа рхианы акрыфара ишаҿыз дрыхҭыгәлеит. Еқәыԥ дыҟамызт, аха аҷкәынцәа иԥылеит. Ргәылакгьы, Џьоџьа ҳәа, дырҭан. Уигьы д-Қапбан, уаҩы хәмарҩын.
– Чагә, аишәахь уааи! – рҳәеит аԥшәмацәа. – Аҵәыцақәак ҳзынкыл!
– Ара сас дыҟам, шәысҟәаҵ, исҭахым, – иҳәан, мап икит Чагә.
– Арахь умааит усгьы, аха абри нумкылар ҟалом! – иҳәан, аешьа еиҳабы, Ӡаӡ, Чагә ҵәыцак азна аҩы неииркит.
Исҭахым шиҳәоз, идыржәит Чагә.
Маҷкгьы ааҵит. Ус дтәоуп.
– Абригьы умжәыр сгәы иалсуеит! – иҳәан, аешьа еиҵбы, Хәанеигьы, даҽа ҵәыцак неииркит.
Исҭахым шиҳәоз, абригь ижәит Чагә.
Даҽа маҷкгьы ааҵит. Ус дтәоуп.
– Абри аҵәцагьы умжәыр зуам! – иҳәеит Џьоџьагьы, Чагә даҽа ҵәыцак неиркуа.
Уара, абригьы сҭахым шиҳәоз, убригь ижәит Чагә.
Даҽа маҷк ааҵит. Ус дтәоуп.
– Чагә, аиаша ҳаҳәа, уаҳа уҭахума?! – даахлафааит Џьоџьа.
– Уажәшьҭоуп аиаша анысҳәо! – иҳәан, днаскьан днарыдтәалт Чагә. – Ак ужәыр – амц уҳәоит, ҩба ужәыргьы – мцуп иуҳәо, хԥа анужә – аиаша уҳәоит! Уаах арахь!
Ҳаџьымаа аеҳәшьцәа абжьуаа рҟны еицырдыруаз лафҳәаҩцәан, хьӡыртәыҩцәан. Дара хҩык ыҟан. Рыхҩыкгьы хаҵа имцацызт. Урҭ алафҳәаразы, ахьӡыртәразы ираԥызгоз ҳәа абжьуаа рҟны уаҩ дҟамлацызт.
Ҽнак зны абарҭ аеҳәшьцәа рҟны Чаҵә Чагәи, Џьынџьал Ҭемыри ҽыжәланы инеит. Ҽыла, ҽуардынла акәын усгьы усҟан ишныҟәоз, амашьынақәа уажә еиԥш иабаҟаз. Арҭ инеиз ццакуан, аԥсааиҭакрагь, какалкрагь цәгьа ирбомызт.
Ҳаџьымаа аеҳәшьцәа асасдкылашьа уажә ирбазма, абысҭа ҵәиуа ирун рысасцәа надыртәеит. Усҟан ажьҵаа анырӡлакь, асас ибысҭа иақәҵаны имҵадыргылон, хазы асаан ианырымҵаргьы ҟалон. Ус зыҟарҵоз, асас ихәы иақәу иаҳа дацәыԥхамшьакәа ирацәаны ифоит, азеила саан иану ианганы аасҭа ҳәа иԥхьаӡан. Уи жәытәӡатәи ҵасын.
…Чагә ихәы днахәаԥшызар, маҿак иаадымҩыло, иҟатароу ихәадыроу узеилымкаауа, кәац ҽыҭ дук ақәуп! Иаҳәызба ааҭиган, иҟанаҵо збап ҳәа, маҷк аамсан иҿы инҭеиҵеит. Аха, ассир, иуфара уҟоуп – акәалаа! Ҳаи, арҭ цас исзыруазаап, аҟатара ҩа ӡны исымҵарҵеит, фашьа амам ҳәа игәы иааҭиҳәааит Чагә. Ифар – изымфо, икаиршәыр-изкамыршәуа иҿы иааҭахеит! Усҟан алафҳәаҩцәа абас иахьеиқәшәоз еихәмарны иҵәылибахуан, иаиааиуаз ихьӡ цон. Уиоуп уажәы арҭ а-Ҳаџьымԥҳацәагьы иҟарҵа.
– Чагә, излазбо ала ҳусқәа ҽеим, цхыраара уҭахызар ара сыҟоуп! – иҳәеит алафҳәаҩ Ҭемыр акрыфара дахьаҿыз. Аиҳәшьцәагьы Чагә ихьыз анырба, ргәы иахәан ицәыҵаччо изыԥшуан.
– Лафҳәарала Чаҵә Чагә зегьы дыриааиуеит, иӡу аҟатара ада! – лҳәеит аӡәы.
– Ҳаџьымаа аеҳәшьцәа залабымҵои, урҭгьы дзыриааиуам! – лҳәеит егьи, Чагә изакәызаалак акы иҳәарц, дцәажәарц лҭахны.
Чагә дцәажәар ҟалозма, аишәа уахатәаны уҿаҵа уҿы ишҭоу уцәажәар ԥхашьаран. Убри аҟынтә ҿымҭӡо, сзықәшәаз ауп ҳәа, иҟатара аҟаҟара даҿын. Анцәа иҟынтә аҳәаццышә иаҩызаз ахаԥыцқәа изыҵагылан.
Аҵыхәтәан ииулакгьы иҿаҵа даиааит Чагә. Нас дмыццакӡо, акгьы ҟамлаӡазшәа, егьырҭ ацыфақәа ифеит. Иангылоз, ичабра ааҭиган имҵарҵаз аҟатара нылаҳәан, ари са исымаз ҳәа, иџьыба инҭеиҵеит.
Аҩныҟа ицарц аԥацха иахьаадәылҵыз, Чагә даахьаҳәын аиҳабы длазҵааит:
– Шәара шәышҟа асасцәа лассы-лаас иааило? – иҳәан.
– Имаакәан!.. – лҳәеит.
– Ҟаҳ, нас ус акәзар, абри абра иҟасҵоит, даҽаӡәгьы далажәбап, шәыхьӡгьы ҭнагап!.. – иҳәан, иҟатара ааҭганы аԥацха ашә аханы ашыш иҩцәывҵаирҟацеит. – Шәеинҟьашьа сыкәашашьоуп!.. – ҳәа усгьы нациҵеит.
Уажә абри сажәабжь заҳауа ак шәабжьызгоит: иаазқәылаз крыфарҭақәак рҟны абас алафқәа рҳәо иалагеит, урҭ
Ҳаџьымаа аеҳәшьцәа иахьа иҟамзаргьы. Издыруада убас ишәхлафаарц иалагар – Чагә иҟаиҵаз ҟашәҵа!
Убас, аабыкьа ресторан хәҷык аҟны абысҭа ҵәиуа иуны аҟатара ақәҵан исырҭеит, лафҳәаҩцәазар акәхарын. Сара сҩагылан Чагә иҟаиҵаз ҟасҵеит, даҽа ԥыҭ-чыҭкгьы лацҵаны. Уи аресторан хәыҷы аҟны уажәгьы сыхьӡ ргәалашәоит.
Чаҵә Чагәи Киут Ҳәымпыли Ҳаџьымаа ахҩеиҳәшьцәа ирҭааит.
Аеҳәшьцәа рысасцәа рдыруан, иҵәылхны ирыхлафаарц рыӡбит – акәаскьа азал ахь инарԥхьан, кыршәфа ҳәа, аазеишәа, асасеишәа ду ықәкка иахадыртәеит. Иқәгылаз саани, ҵәыцеи, чанахи зегь ҭацәын.
– Ҳаи, ҳлафҳәаҩцәа ҳасасеишәа ҭацәы иамбар заҟа иԥсуазеи, ишԥанаало! Унан, крырҿазҵо ҭынха дрымазар ирфаргьы ҟаларын, бара! Аха кранырфо ианаалаӡом!.. – лҳәеит аиҳабы, Чагәи Ҳәымпали лхы нарықәкны егьырҭ лаҳәшьцәа идырбо, иагьааибарччеит.
– Ҳәымпыл, иҟаҳҵаша убама, аԥхашьара иақәшәаз абарҭ асаанқәеи ачанахқәеи абра инаҳмыжьып, рыхьымӡӷ рхыхразы аҩныҟа иаагап… Шәаала, рыцҳа, арахь!.. – иҳәан, Чагә аҭакс, – асаанқәа леихаиргылан, игәыдкылашәа илеиҩыҵраикын, ддәылҵуа ус нациҵеит: – Зыххь згаша ҳаԥшәма лафҳәаҩцәа, ахьӡы рныршаны изакәытә саан-чанахқәоузеи асасцәа рҿаԥхьа хьымӡыӷ зшәыргаз! Шәнеи сыҩныҟа, Гәыԥҟа, сасра, изакәытә фатәқәоу ирылашәымҵасыргылақәо жәбап!
Хымсад Ԥырсал данԥҳәызбаз лаҟара иеинаалаз, иԥшӡаз дабаҟаз. Заҟаҩгьы лышьҭалахьадаз, аха мап рыцәкуа, длаԥшуа дааиуан. Абас дшылаԥшуаз аԥҳәызбатәахьарахь
дагеит. Иара абыржәгьы, дышԥҳәызбатәахьазгьы, ҩынҩажәа дшырҭысхьазгьы, ԥаса еиԥш длаԥшуан.
Уачамчыра Гәын Кәымҷыҷ ичараҿы Хымсад Чаҵә Чагә дылбеит. Уи уаанӡагьы дылбахьан, дылдыруан азы лафк илсхып лгәахәт:
– Чагәхеит, заа ушԥеиаси! Ушыԥшқаз ԥҳәыс дааумгар акәын… Усзымдырырц акгьы сыгымхеит… – лҳәеит.
– Ааи шьҭа… Уи уиоуп, аха бара хаҵа банцо ҩызас исабымҳәаӡои, баша ҳаибадыруама? – дҵааит Чагә.
– Ишԥауасымҳәои!
– Исабҳәозар, уалырк азна аӡы ҳамҭас исыманы снеиуеит!
– изысҭахузеи?! – иџьалшьеит Хымсад.
– Ибҭахымкәа, Хымсадхеит, аиаша ҳҳәозар, баргьы бажәит, бҩеит… ауалыр азна аӡы бхаҵа исҭар, илабықәиҭәар, бамырԥсаауеи?!.
Абри Чагә илаф Уачамчыра краамҭа ирхашҭуамызт.
Ахәылԥаз Чаҵә Чагә ицәҵыс гәарымлеит. Чагәгьы илаба аакыдхны ииасуаз акәара хәыҷы аԥсҭахьы иҿынеихеит, зны-зынлагьы ицәҵыс ахьӡ ҳәаны даԥхьо.
Абриаамҭаз алра-ахьацара шыҟазынтә иеидара амҿы даҵаланы дааиуан Чагә игәыла наскьа Суҟадла. Уи Чагә ибжьы аниаҳа, ахьӡ ҟасҵап, дызжьап, нас алафҳәаҩцәарҿ салаҽхәалап ҳәа, имҿы зымҩа иԥхьакны инышьҭаҵан, ачықьра днылатәеит, цәҵыс ҵасгьы знык-ҩынтә ибжьы ааиргеит. Суҟадла анхаҩра аҵкыс ихы еиҳаны иԥхьаӡон, аамсҭа-кьаҿ рахь ишьапы кыдиргылон, ахыччарақәагь илан.
Чагә раԥхьа ицәҵыс акәҵәҟьаз џьишьеит. Аха ашьҭахь Суҟадла шиакәыз идырит.
– Ҳаит, уабаӡи, абга ирыхәхаша, Патагәа! Аҩныҟа агәарлара ухашҭма?!. – иҳәеит Чагә. Нас ашьшьыҳәа абжьы ахьгоз ачықьра дазааигәахан, илаба иикыз ҩажәиҵеит.
– Ҳаи, сара соуп, уара, сара!.. Сушьуама?!. – ихы акақәчаа амазза, иаахаз ачықьра дҩылнарҟьеит Суҟадла. – Уеилагама?!
– Ҳоуп, Суҟадлахеит, усымшьуаз!.. Ара уабаанагеи?! Ҳаи заҟа сыцәҵыс уеиԥшхазеи! – иҳәеит Чагә, аччара даманакуа.
Абас Суҟадла Чагә алаф илихит.
Чаҵә Чагәи Басарыи Маҳаиди Ҷаҷалҟа шәарыцара иҟан. Жәеиԥшьаа дырхьымӡакәа ихынҳәны мҩапала абнара илаланы иааиуан.
– Напҭацәыла аҩныҟа ҳхынҳәуеит… Ҳаит, абыржәы ҳаԥхьа абна иаалҟьаны қәасабк аагылондаз, Маҳаид, зныкхысрала ишышьҭасҵоз убарын!.. – иҳәеит Чагә, даахлафаашәа.
– Абыржәыҵәҟьа абна қәасабк аалԥар, уара ушанхашт, ухыԥсаанӡа иара ҩеиҭаԥан ицоит, – иҳәеит Маҳаид, дазыхәмарны.
– Сшанханы убри мшьыкәа идәықәсҵозар, абри ашәақь, сшәарыцаҩуп ҳәа, уаҳа саҵалом, ҳамҭас уара иусҭоит…
Абри аамҭаз абна иаалԥан аҽыҩҳәа раԥхьаҵәҟьа амҩапа инанԥалт шьабсҭа дук. Нас ишанхалаз аҩыџьагьы шаагәанаҭаз еиԥш, али-ԥси рыбжьара абна инылапҟеит.
– Иубама, Чагә, иаҳҳәаз Ажәеиԥшьаа иаҳауан, изумшьи? Иааг арахь ушәақь!.. – даахлафааит Маҳаид.
– Маҳаидхеит, саҵамхаӡеит!.. – иҳәеит Чагә дԥышәарччо. – Абас ауп шәара, аҵарауаа шәшыҟоу, зны-зынла шәҩашьоит: сара сызҿыз қәасабын, ари шьабысҭоуп!
Чаҵә Чагәи Ашәы Ҭамшьыгәи Ҳаџьымаа ахҩеиҳәшьцәа рҟны инеит. Усҟан ачаижәра раԥхьа иангәарлаз акәын. Иҿыцбарахын. Измазгьы маҷҩын.
Аеҳәшьцәа рысасцәа акры рфеит, аха аҩы рымжәит, уажәы ԥшәыма хаҵа дыҟам, аҩы аажәыр ииашам ҳәа ирԥхьаӡеит. Ус акәын анкьа ишҵасызгьы. Дарбан сасыз ԥшәыма хаҵа дахьыҟамыз инеин итәаны зхала аҩы зжәуаз. Џьарак-ҩыџьарак ус ҟалахьазаргьы, уаҳа ԥсыхәа амамкәан иҟазар акәхарын акәымзар.
Асасцәа аҩы анырымжә, крыфаншьҭахь ҳәа, ачаи рызцәырыргеит, ачеи ҳәа акәын усҟан ишырҳәоз, уажә аабыкьанӡагьы, иара уажәгьы ус рҳәақәоит. Ҭамшьыгә ашьақарҭра еишәамашьала акыԥқәа ааҭиган ичаи инеиҭеит. Чагә инапала иҭигеит.
Ҳаџьымаа аеҳәшьцәа Чагә имариа анырбалакь, алаф илырхырц ихәмаруа дҵәылырхуан, аха иаҵархара рзеиԥшымтәыцызт, иԥызҟаша аҭак риҭон.
Уажәы аеҳәшьцәа реиҳабы асасцәа ирымҵагылаз ашьақьарҭра аақәылхын, илыман, ахышә днадгылан «Тытышә, Тытышә!» – лҳәан, ала дрыԥхьеит. Нас иҭаз зегьы нарымҵалыԥсан, «Чагә иҟьашьит, шьҭа шәа ишәымаз!..» ҳәа ҿаалҭит. Уи иаанагоз «Чагә, уаргьы Ҭамшьыгә иеиԥш акыԥқәа еишәамашьала, чқыԥла иҭугар акәын» ауп.
– Ҳаи, Чагә, абри аҭак аныҟоумҵа, уаҳа ҩызас суцныҟәозар, абарҭ сԥаҵақәа сҩарыҵасны исаны икасыжьуеит!.. – иҳәеит дԥышәырччо Ҭамшьыгәгьы.
Аеҳәшьцәа реиҳабы ашьақарҭра азна рҭәны еиҭа инарзықәлыргылеит.
Чагә, акгьы ҟамлаӡазшәа, ашьшьыҳәа ачаижәра даҿын. Данаалга, дҩагылан, ачаи злеижәыз иаҵәцеи имҳаҵәи иман ахышә днадгылан адәахьы иршәны даахынҳәит. Иџьашьо изыԥшуаз аеҳәшьцәа «Чагә иҟьашьит…» – ҳәа нареиҳәеит. Нас, аиҳаб ихы налықәикын инациҵеит: – Уажәшьҭа аӡәгьы ҳгәааӡом, ҳаиҭахеит, акака! Ус акәӡами Ҭамшьыгә? Шьҭа уԥаҵақәагь еиқәхеит, уара иутәуп!
Ҽнак Чаҵә Чагә ҽа қыҭак аҟынтәи ҩыџьа асасцәа иҭааит: Кәыр-иԥа Ӷаӷеи Кьача-иԥа Хахеи. Арҭ акәты рзыршьын, аишәа инахатәеит, аԥшәма ԥҳәысгьы рымаҵ уа дааин даархагылт.
– Уара, Чагә, абри ҳхаҵгыла илыгуп, ашьха душьҭырауазеи!.. – иҳәеит Кьача-иԥа Хаха, даахлафаан.
Чагә алаҿимҭит.
Ԥыҭк ааҵуаны:
– Чагә, уԥшәма ԥҳәыс иуцәлыгхацәеит, Ламкац ма Аҳарҩа ддәықәҵа изуасҳәазаалак!.. – дырҩегьых алаф иҳәеит, иара итәала Кьача-иԥа Хаха.
– Ҳи-ҳи-ҳи!.. – иҳәан, дааччеит Кәыр-иԥа Ӷаӷа, Ҷаӷаӷа имаҭа – иԥылҵ.
Чагә дырҩегьых алаҿимҭит.
Аныҳәаҿақәа шнеиуаз, аԥшәма ԥҳәыс лтәы анааныркылоз:
– Чагәхеит, ма мызкы аҟара Соуиԥсара дышьҭы, аԥҳәыс илыцны дыҟазароуп улаҿ данааиуа, ари зынӡа дуцәабаахеит!.. – иҳәеит еиҭах Кьача-иԥа Хаха.
– иҟоу удыруама, Кьача-иԥа Хаха! – иҳәеит, Чагә, игәы анԥҵәа.
– Ыы, иҟои?
– Уа утәы дзеиԥшрои, уаҩ илаҿ дааиртә дыҟоума, илыцушь?
– Лықәчама узавсуам, убас дыҟоуп!
– Ус акәзар, Соуиԥсараҟа са стәы мызкы ԥсшьара дсышьҭуеит, абриаҟара ануҳәах, уаҳаҭыраз. Аха схала сықәумырхан, лхаҭыԥан уа утәы, ус илыцзар, дысзаашьҭ, саҳаҭыраз, схәы анықәлыргыло слыхәаԥшлоит!.. – иҳәеит Чагәа аҭакс.
Чаҵә Чагә изку ажәабжьқәеи анекдотқәеи хаз шәҟәны раԥхьа ианҭыҵ, ари 1983 шықәсазоуп, иҷкәын Жора иҟны лафҳәаҩык абри ашәҟәы иман днеит, Аҟәа. Жора шьҭа иқәрахь дыҟан.
– Ари убоума, Жора, абри аҩыза ашәҟәы ҭыҵит, Абыҭәба ишәызҭижьит, аха ҵарауаҩык цқьа игәамԥхеит... – иҳәеит инеиз.
– Избан?! – дҵааит Жора.
– Чаҵә Чагә аҽадагьы иман, дақәтәаны дрылан, даланыҟәон, аџьымшьгьы рацәаны ифон, ианифалакь нас илаӷырӡгьы аанагон, убас ицаз џьымшьыжәлан, аха урҭ ари ашәҟәы ҭзыжьыз иаимырбаӡеит, иагижьит, са сакәызҭгьы ус ҟасҵомызт ҳәа абас иҳәеит, – иҳәеит.
Ари Жора даргәааит, игәы иалсит, аԥсуа аҽада дақәтәан ианбыкәыз данныҟәоз, ажәлар данрылаз, ҽын акәымзар, аҽада еидарамҩангаган, ақәтәарагь хьымӡӷыршьон, насгьы Чагә иеиԥш иҟаз иакәызма аҽада иақәиртәоз, аха инимырԥшыкәан:
– Дарбан ҵарауаҩу ус уазҳәаз?!. – иҳәан, дҵааит, иагьнациҵеит: – Иара ихаҭа, убри зҳәаз, аҽада дақәтәан сасра дцарызушь, уара?!. – ҳәа.
– Ихьӡ абаҭаху… нас иуасҳәоит, – иҳәеит инеиз. – Уи аҽада дақәтәаӡом, амашьына имоуп, ацаԥха инацәа иахаирҵәиуеит дануацәажәоугьы, – ҳәа усгьы нациҵеит.
– Уаҳа иагуп зиҳәеи?.. – деиҭаҵааит Жора.
– Чагә ишьацәкьарақәагь еиҟараӡамызт, убригь агижьт ҳәа иҳәеит, – иҳәеит инеиз.
– дызусҭу уҳәом усгьы?..
– Уажәы ҟаи, нас иуасҳәоит. Иаргьы жәлар рҳәамҭақәа еизигошәа даҿуп, апартиа аган ахьгьы аус иуеит, аҩбагь еилеигӡоит. «Командировочные», «суточные» ҳәа аԥара амхны џьара дцазшәа ҟаҵаны игоит, абри ашәҟәы иану ажәабыжьқәа зҳәамҭақәоу абыргцәа рыхьӡқәагьы, иара убрахь дцаны дыҟазшәа, ихиҩылааит…
– Иара ишьацәкьарақәа еиҟароу, уара, убри уазҳәаз?!. – иҳәан, днаҵааит Жора.
– Еиҟаразар акәхап, амзар анс иҳәозма, саргьы убас иԥаҟьаӡа, ишьацәкьарақәа еиҟараӡа, измаз аӡә дызбахьан… Уи шарамшароуп иҟазҵо…
– Уара, саб ишьацәкьарақәа са саҟара убри уазҳәаз ибахьазма?!. Насгьы аџьымшь ца ҳәа ыҟоуп, аха уи аҩыза ҳаман са исгәалашәом… аҽадақәагьы абаҳамаз… Бзиоуп нас, дызусҭоу уажә иумҳәозаргь, егьоурым, уашьҭан исоуҳәап... иара аҵарауаҩ ҳәа узҿу, иарбан ҵароу имоу сыздырам, аха шәагаала, нырҳарала аҽада иақәиртәоз саб гәышьа Чагә диаҟарахарушь?!. – иҳәан, дҵааит Жора, иагьнациҵеит: – Уара у-Анқәабуп, убриак ма исаҳәа, уаԥсуазар?
– Мамоу, џьоушьҭ, Чагәи ании абеидукылоу, исазҳәаз шәагаала ауаҩасара дазынаԥшуеит, ауаҩасарахь дыҟоуп, – аҭак ныҟеиҵеит инеиз.
– Нас, ус анакәха, иаргьы сгәы зызҩаз иакәзар, Гәыԥ аҽадақәа Ахаҟа аӡәы имоуп, аӡлагара азыҳәан, Чагә иеиԥш ауҩ нырҳа ду дзақәтәаӡом, ишьапқәа шьҭасуеит, дазышьҭыхӡом, абӷагьы ԥиҵәар ауеит, ихаҭыԥан уара иаҳа уазыбзиахоит ҳәа наиаҳәан, убрахь дганы акы дақәҳартәап!.. – иҳәеит Жора.
– Имур, хароуп ҳәа мап икыр?!. – назгәеиҭеит инеиз алафҳәаҩ дԥышәырччо.
– Ус хараны иҭахымзар, Гәыԥынӡа ҳцаӡом, ара Иашыра издырқәоу шьоукы аҽадақәа рымоуп, даргьы аҽадахьарҭаҿ инхоит азы, инарасҳәар, днаган акы ашьшьыҳәа днақәҳартәап!.. – иҳәеит Жора.
– Мап икыр, убраҟагь дақәымтәар?!.
– Дақәымтәозар, дақәҳарԥап!..
– Уара, уи аҽада зтәу иуама?!. Иақәшәыртәарц исзаажәга дызусҭада ҳәа игәы иалымсуеи?!.
– Уи са избап! Урҭ са исуацәоуп!..
– Иара аҵарауаҩ ихаҭа иуама ани, уара?!. Иаҿаршәны мап имкуеи?!.
– Қарҭынтә убас узҿырҭит ҳәа иаҳҳәап, нас акгьы иҳәаӡом!.. Ус здырҟаҵақәоу ҳалоуп…
Инеиз алафҳәаҩгьы дааԥышәарччеит.
Сара усазҵаауазар, инацәа иахаирҵәиуаз имашьына ацаԥха ҳәа дызҿызгьы убрахьынтә акәымзааитишь…
Аԥсацәа уаа шкәакәақәоуп, аха Ҳабашь Шьрын иааџьушьаратә деиқәаҵәан. Шьоукгьы уи хылҵшьҭрала драԥ еиқәаҵәоуп, анкьа зны ишьҭра иреиуаз аӡәы Мсырҵыхәынтәи даанагеит рҳәон. Абри аҟынтә Шьрын дыздыруаз рацәаҩын. Иара лафҳәаҩык иакәын, дуаҩ бзиан.
Ҽнак Чагә Аблысҭара дылсны днеиуан. Ари аҭыԥ аҟны абна бзиа аман, адыдгьы адыруан. Уи иахҟьаны абна амца анакуазгьы ҟалалон. Убри акәын Аблысҭара захьӡызгьы. Аабыкьагь убас абна амца акын, ахџыџқәа цәыббыл-цәыббылӡа ана-ара амҩа ихықәгылан.
Чагә дышнеиуаз ҽуаҩык дааиԥылт, уи Ашәы Шәарах иакәын.
– Ҳаит, иабадихәа, Чагә, – иҳәеит Шәарах ицәажәашьала, – угәы иалсзаргь, усзымбеит, ушьҭан… Анцәа иџьшьоуп, угылазаап!
– Иуазҳәада?! – иџьеишьеит Чагә.
– Ҭамшьыгә иҟны Ҳабашь Шьрын дызбан, Чагә аԥсразы дышьҭоуп имҳәази, хԥаҟа мшы ҵуеит… Узбарц саауан…
– Ҳаи, уижьеит, алақәа ирфаша Шьрын! Уи ус ахәмаррақәа идырлоит… Умаалои нас аҩныҟа?!
– Иара амц иҳәазаргь, уара угәы бзиазааит!.. Угәы иалымсын, Чагә, шьҭа шәышҟа сызцом, иара ихаҭа иахь сдәықәлоит, абра џьара ааигәа дынхоит, амҩа сықәуҵар…
– Уара, Шәарах, џьара иакәымк иҵоумгалааит, уи усоуп алаф шиҳәо!.. – иҳәеит Шәарах ихәыжәла закәыз здыруаз Чагә.
– Мап, џьушьҭ, сыжәладоума, ахәмарра хәмарроуп… ҽыҩ ҭитәыкгьы сымоуп иҳәан, убригь мцызар гәасҭоит…
– Ус акәзар, иара иахь узлацаша амҩа са иусырбоит: абри ушану ушиашо уцала, уахь уагоит, игәашә унадгылоит, шьҭа иааигәоуп. Аха, издыруада, иара дынҭыҵны абри амҩала абрахь даауазар ауеит, – иҳәеит Чагә. – Аҽыҩ ҭитә азынгьы амц иҳәазар, уанибалакь, симбанда ҳәа, даамҩахыҵшәа ҿымҭӡо дааҭгылар, дузгәаҭаӡом. Убри аҟынтә амҩа ихықәгылан узвысуа ахџыџ цәыббылқәа зегь напыла игәаҭо уцала. Итатан иубаз – Шьрын иоуп!
Шәарахгьы дааччеит.
Алоу даамсҭан, Мархьаул дынхон. Абрахь уск аҵыхәала дааит Чаҵә Чагә.
Аҳалӡгантә инеиз асас Алоу иԥҳацәа аҩыџьагьы иԥылеит, аҩнгьы уаҳа уаҩ иҟамзаара ақәшәеит.
Усҟан Чагә дмаҷын, аха ихьӡ гахьан. Ԥагьарагь згымыз аҳәса хәыҷқәа, ирҭааз Чаҵә Чагә ихаҭа шиакәыз анырба, ҳзашьҭоузеи, дынхаҩуп, алаф илхны ҳаихыхәмарп ргәахәит.
Крыфара ҳәа Чагә ихәы рхианы дандыртәа, кәтаӷь заҵәык ичанах ианын.
Чагә икәтаӷь заҵә аашьҭихын, иара убригьы хәҷын, ишеибгаз иҿы инҭеиҵеит, аԥсуа сасдкылара аҵас еилажәгеит, шәкаҷбеиқәоуп ҳәа аанарган идырбо.
– Унан, ари ҳасас икрыфарҭеи ҳакәтаӷь зҵаз ҳакәтаҵарҭеи заҟа еинышәалоузеи, ди, ди! Нан, нан!
– Знык ала кәтаӷьк зфаз, ҩынтә рыла иифарызеишь, џьым, џьым?!
– Ҳаи, рацәа ибзианы ишәхәыцит, акгьы сызшәаҳәом, афырԥҳәызбақәа! – иҳәеит Чагә. – Усгьы, шәуа дарбану ари зыӡбаз?
– Аиҳаб лоуп! – лҳәеит иаҳа еиҵбшәа, иҭынчшәа иҟаз.
– Шәара шәеиԥш ахшыҩ ҵар змоу дмаҷуп! Уажәшьҭа шәара шәеиԥш ачеиџьыка змоу дышмаҷугьы сшәырба! Нхаҩык
соуп, аха акырџьара снеиуеит, аӡәырҩы ирзеиҭасҳәап, – иҳәеит Чагә ажәла Чаҵәба анхаҩра ишеиҳаугьы.
Ас заҳаз аҳәсахәыҷқәа ықәгьежьаан убас еиԥш рысас ихәы дырхиеит, ачамчамыт иазаарыгӡа иҟамыз арбаныз.
– Схала стәом, – иҳәеит Чагә. – Ара быргк дыҟам, саргьы сбыргым макьана, аиҳабы бааи бсыдтәал, аиҵбы дгылазар азхоит!
Чагә ианимуӡа, аеҳәшьа еиҳабы днеин иаҵалырхаз ллафҳәаҩ днаидтәалеит. Акрыфара нап надыркуангьы, акәтыжь ӡны изынны аазеишәа агәҭа иқәгылаз асаан иара ишҟа даахан, апыхә змаз ажьыхәҭа аанихит Чагә. Нас:
– Абри сымбхуандаз абырсааҭк!.. – иҳәан, инапқәа ицәеилахазшәа идтәалаз лышҟа инаирххеит. Ларгьы, илзеилымкаазт, иикыз ааимылхт.
– Иаҵаз акәтаӷь сара исфеит, аха шьҭа иаанхаз бхы ахыбымбаан, бара иф, сбыкәхшоуп! Сгәы иахәоит! – иҳәеит.
Абас Чагә ацкы иуит.
Чагә игәы цәгьаны Аҟәы дышьҭан.
– Сымԥсыр анамух, саныжәжуа алаба сыцҭашәҵа, абаақәа! – днарыҳәеит идтәалақәаз.
– Анцәа иуҟәырхуп, аԥсцәаҳа дуҟәыблааз, Чагә, аха изуҭахузеи алаба уцҭаҵаны?! – ҳәа инаиазҵааит.
– Лабада сызхәарҭоузеи! – иҳәеит Чагә. – Раԥхьатәи сыԥшәма, лахраҭ бзиахааит, уахь дыҟоуп, саргьы уахь саннеи, ари ашьҭахьтәи сыԥшәмагьы мышкы зны уахь дсышьҭаланы дымнеир лымуазар акәхап, афра аҳәса хыбааҩцәа, сеимакны исцәеисуа иалагар, лабада кыр саԥсоума, излеиҟәысхуазеи?! Џьанаҭгьы алаба умазароуп!.. – иҳәеит.
Аҟәаа кыраамҭа абри рхашҭуамызт.
Арахә зманы ашьха ицоз дрыццеит уи ашықәсан Чаҵә Чагәгьы.
Ҽнак зны ҩыџьа арԥарцәеи иареи рымҩаныфа аашьҭырхын, уахыки-ҽнаки ҳәа, шәарыцара инҭыҵит, рҩызцәа аҭыԥ аҿы иааныжьны. Ишышәарыцоз ауха аныхәла, асаба зҵаҩҩы иҟаз ԥса дуӡӡак амҵан агәгәаҳәа амца неиқәҵаны, ақыдқәа неиҿажьны, иакәшаны иаатәеит. Какалк анырк ашьҭахь, аҽнынтәарак иныҟәоз, рааԥсарагьы рыхьӡан, ацәара рҽыназыркит, аха абри аамҭаз уаҩы иааицәымӷхаратәы бжьы-цәгьак рлымҳа инҭасит. Иааӡырҩит: абжьы еиҭагон.
– Ари закәу еилаҳкаароуп, ҳцаны иаабароуп! – рҳәеит Чагә иҩызцәа.
– Шәаҟәыҵ, иазыжәуазеи, ашьха-бна иагьа бааԥс амоуп, насгьы инахароуп, – иҳәеит Чагә.
– Уара ушәаҩызаап, Чагәхеит, арахь ахьӡ-аԥша умоуп, – алаф ааихырҳәааит урҭ. Нас аҩыџьегь рҽеибыҭан идәықәлеит. Урҭ арԥарцәан, аҩыџьагьы рыӷәӷәамҭа иқәын, дара раасҭа Чагә такәы деиҳабын.
Ашьха дгьыл уаҩы дажьоит, арҭ ицаз абжьы ахьгоз уажә ҳнеип, уашьҭан ҳнеип шырҳәоз, такәы иагеит, аҵыхәтәан, ргәы ҭрысын, рышьҭахьҟа ихынҳәит.
– Абжьы ҳазааигәахацыԥхьаӡа наҟ инаскьон, такәгьы ҳагеит, уи хымԥада иаҩысҭаамусхәуп… – рҳәеит урҭ анааи.
– Шәымцан ҳәа шәасымҳәази, шәҽышәшьит, шьҭа уаҵәы ишәшәарыцозеи, шәыԥсшәшьа, шәыцә, – иҳәеит Чагәгьы.
Ицәахьазаргьы ицәахьеит анигәахә, Чагә иҽдмырбаӡакәа дҩагылан, иҽааибыҭан абжьыцәгьа ахьгоз ахь иҿынеихеит; амзагьы каххаа иҟан. Ус дышнеиуаз ҭҳәаа бааԥсык аиқәара аманы, дынҭалеит. Абжьы гозар абраауп иахьго ахьигәахәуаз даннеи, ачарханара ҭиааны тышак дынхықәгылт. Иҽаармазеины, ачарханара еимыртытны, дынҭаԥшызар, атыша ҭшәа иҵдаз аҵла адац дуқәа руак аҟны џьмакы атәыҩа аҿашәаны, аԥаҵа кахәхәа, ишҭакнаҳаз илаԥш
наахеит. Ачархана бӷьы сфоит ҳәа ишаҿыз атыша иҭаҳазаап, ахлаҳәада. Иҭаҳаижьҭеи ԥыҭк мҵуа иҟамызт, атыша аҭӡы ашьапы ахькыднаргылоз ицәӷәыхаа иҟан, аха атәыҩа ада иазаҿыршәомызт.
Чагә иџьма иманы иҩызцәа рҟны данааи ршәақьқәа ныԥхьеикын, амчазы усгьы дыӷәӷәан иқәрахь дшыҟазгьы, аџьматәыҩа ахәахәара инапы лҭаршәны дҩахан, уаҩы ишәара аҟара иҩаҳаракны, аԥса ашьаҭа иалыҳәҳәоз амахә хыжәжәаха иҩаҿаиршәит, иаргьы дааиаҟьан ршәақьқәа зымҩа иааԥхьакны, иҭыԥ аҟны днаиеит, џьаргьы иҟаӡамыз иеиԥш.
Аџьма атыша ианҭакнаҳаз аиԥш атәыҩа аҿашәаны ианынха, дырҩегьых ахәаара иалагеит. Ихәыжжаӡа еиқәыз амца ахаара зҽаҭаӡаны ицәаз Чагә иҩызцәа цәырҳаны иҩыҵибарҟьеит, ршәақьқәагьы инарзыҭрысит. Ршәақьқәа анырԥыхьамшәа иааилагьежьит, досу ихы ахьхаз дыҩт.
– Ҳаи, анцәа иныс, шәшафаз!.. Наҟ шәнаскьацыԥхьаӡа ишәыцнаскьоз абжьы, шәанаауаз ишәышьҭаланы иаазаап!.. – ҿааиҭит Чагә, икьатеиах ԥҵәо. – Уа шәтәа, уа! «Аҩсҭаамусхә» аҟынӡа шәара шәзымнаӡеит, аха сара арахь ишәзаазгеит. Шәыхәмарынгьы аӡәгьы шәихымыччан, баша ирҳәом хычча хахьы ицоит ҳәа… – иҳәан, днарыхлафааит.
Абри ажәабжь иҳәоны саҳаит Чагә ицыз руаӡәк. Аха уи ихьӡ аҳәара иаԥсамзар ҟалап – аџьма абжьы иацәшәаз ашәҟәы дабануҵари.
Тәан Хәыршьыҭ ҳәа дыҟан, алафгьы иҳәон, абызшәақәагьы маҷымкәан идыруан. Чагәи иареи ахьеиқәшәалоз, реиҳа ибзианы издыруа ҳәа, еихәмарны даҽа бызшәак ала еицәажәалон.
– Уара, ак уасҳәап, – иҳәеит ҽнак Хәыршьыҭ.
– Ыы?
– Аказы суазҵаашан, ииашан аҭак узыҟаҵар, ақыжә узысшьуеит. Ииашан иузыҟамҵар, уара исзушьуеит.
– Бзиоуп, усазҵаа, – иҳәеит Чагә.
– Заҟа бызшәа ыҟоузеи адунеи аҟны?
– Заҟа милаҭ ыҟоу аҟара! – иҳәеит Чагә.
– Заҟа милаҭ ыҟоузеи?
– Ҩба!
– Ишԥа уара, ҩба ишԥареиҳам?! – иџьеишьеит Хәыршьыҭ!
– Иреиҳаӡам, – иҳәеит Чагә. – Адунеи иқәу ауаа зегьы ҩ-милаҭкны ишоит: ауаа бзиақәа рмилаҭи ауаа бааԥсқәа рмилаҭи ҳәа. Излацәажәоугьы ҩ-бызшәак рылоуп: ауаа бааԥс бызшәеи ауаа бзиа бызшәеи.
– Зыбжа бзиан, зыбжа бааԥсны иҟоу урҭ иарбан бызшәоу излацәажәо? Уи ахԥатәи акәӡами?
– Мап. Урҭ хатәы бызшәа Анцәа иримҭаӡеит. Зны арҭ ртәала ицәажәоит, зны егьырҭ ртәала. Еиларԥсоит.
– Уаҳа бызшәа ыҟаӡами нас?
– Даҽа бызшәакгьы ыҟоуп, аха уи абзиа иатәуп.
– Ирбану?
– Ақыжә зфо ибызшәа!
– Сқыжә сгәы изыҵамӡозгьы абри акәын, – иҳәеит Хәыршьыҭгьы.
Аӡынра аҽарцәгьеит уи ашықәсан. Иаамцаӡеит. Чагәгьы иҟашәа анҵәарахьы ахы нкыднаҵан, иаанҵәаӡеит. Иаргьы измахарыдашь ҳәа дхәыцуа днатәеит, уажәраанӡа дазымхәыцыцкәа дыҟазма, аха…
Дцаргьы-дааргьы аӡә иакәын изман иидыруаз – Кыҷын. Аха уи узиднагало аҟаҵара ицәымӷын, дуаҩы ԥсыцәгьан, аҵәылаҵарақәагьы илан, ашьыцрагьы. Абарҭ рхыхь алаф сҳәоит ҳәагьы даҿын.
Чагә, иҭахы-иҭахым, инықәыршәны Кыҷын иахь дцеит.
– Исҭиӡом, – иҳәеит Кыҷын ажәак ала. – Алаф суҭар иусҭап!.. – аҵәгьы наилеиҵеит.
– Алаф уҭахызаргьы иузаазгап!.. – иҳәеит Чагәгьы аҭакс, уаҳа мҳәакәа иҩныҟагьы дцеит.
Адырҩаҽны Чагә Кыҷын иахь деиҭацеит, аха, ииӡбаз уара идыр, аҩныҟа дымнеикәа, дышиашаз иаԥҳәаҟәа дықәлеит.
– Уа Кыҷын! – ибжьы иргеит Чагә.
– Уарбану? – Кыҷынгьы даадәылҵит. – Уара, уа иқәухуазеи?!.
– Алаф аазган абра ишьҭоуп, алаф!..
– О, бара!.. – иҳәеит Кыҷын даахьаҳәын.
– Иууазеи?
– Бара, ари Чагәи сареи иацтәи ҳаицәажәара бмаҳауаз?
– Нас?..
– Амыждараз алаф суҭар иусҭап сымҳәоз… Алаф аазган абра ишьҭоуп ҳәа, ииӡбахыз бара идыр, дааин ҳаԥҳәаҟәа дықәтәоуп, ишԥеиԥсыхәо?..
– Унан, уара мыжда, имумхуеи! Чаҵә Чагә илаф шимырхыз ҳәа ҳахьӡ ҭнамгои!.. – лҳәеит. Уи ԥсымҭәык лакәын. Уачамчыра лхаҵеи лареи анцалакь, Арыш Еқәыԥ ихәыҷы-мыҷ ҭирҭаҿы, ма Быҭә Тариал идәқьан аҟны, мамзаргьы а-Ҷаралқәа рба ҭирҭаҿ даазеилаҳалакь зегьы, имыцхәы-имыцхәым, лхазы илыраахәон. Акасы мацарақәа хәба-фба лыман. Зегьы жәлакы иатәын, аха рыԥштәқәа хаз-хазуп ҳәа… Кыҷын аԥхьатәи иԥҳәыс дыԥсхьан. Ари аҩбатәи лакәын. Иаргьы лҳәатәы дахыԥомызт. Уажәы алаф анылҭахха, ихы деигӡозма, уаҳа мҳәакәа ирыԥхь аашьҭыхны днеин Чагә днаиҵагылт.
Чагә иеидараҵәҟьа абырфын иаҩызаз аԥҳә хыршәан, еиқәҵаны иҿарҳәеит.
– Уара, Кыҷын?.. – иҳәеит Чагә, дандәықәлашаз.
– Ыы?..
– Уара, ари аԥҳә сара скамбашь иаҿасҵоит, аха уара алаф зҿоуҵода?!
– Сыԥҳәыс илҿасҵоит, сыԥҳәыс!.. – иҳәеит Кыҷын, иԥҳә игәы иҵаланы дахьгылаз.
Уажә сара сзызхәыцуа Кыҷынраа рыҳәсақәа роуп: рыԥҳә нҵәар, алаф рҿазҵода?
Харчлаа Еқәыԥ Тҟәарчал дынхон, еицырдыруаз лафҳәаҩын. Ԥхны шоура мшык асаба каҩҩы ианыҟаз зны днаԥшызар, абар, игәашә аҟны Чаҵә Чагә дааҽыжәҵит.
Чагәи иареи еибадыруан, дгәырӷьаҵәа днеиԥылан аҩныҟа инеибагеит.
– Амаҵурҭахь ушԥаназгои, – иҳәан, Еқәыԥ Чагә мап-чап шиҳәоз акәасқьахь дхеигалт. Абарҵа иҩхалоны, Чагә дааникылт Еқәыԥ.
– Иҟоу удыруама, – иҳәеит иара, Чагә алаф илхуа, – уеимсқәа ҟьашьуп, асаба иаганы иҟоуп, ус сыҩны уҩналар иурхәашоит, иушьухроуп.
– Ибзиагәышьоуп, ус уҭахызар, – аҭак ҟаиҵеит Чагә, иагьнациҵеит: – Нас алафҳәаҩцәа рҟны уҽхәаларц, Чагә ишьапы хырҟьаҟьа, Мықә аныхаҿ дыҟазшәа, сыҩны даныҩнасҵаз ҳәа. – Иеимсқәа ааишьихит.
– Ус сҳәаргьы ауеит, исымҳәаргьы ауеит, – ҿааиҭит Еқәыԥ, аччара иқьышә иқәххуа. – Усҭ, абарҭ ушьаҵа! – ачхьарԥқәа неииркит.
– Ҳаи, уанаџьалбеит, арҭ сшьапы егьырҭакьакьомеи!.. – Чагә ачхьарԥқәа ишьамлазт наҟ инеирххеит.
– Чагәхеит, уара иузыбзиахо ачхьарԥқәа ҳара иҳазҭода, иҵарԥал! – деиҭалафит Еқәыԥ, Чагә ишьапқәа ахьдууз дахыхәмаруа.
Крыфа-крыжә, уи аҟаҵара Еқәыԥ игхозма, Чагә дҩҽыжәлан агәашә дынҭыҵны дцеит, акгьы ҟамлаӡазшәа.
Еқәыԥгьы агәашә аркны, дцәыҵаччо, даахынҳәит. Шьҭа уи алафҳәаҩцәа рҟны Чагә иқьышә иқәикышаз иман.
Адырҩаҽны Уачамчыра аҽырҩра ыҟан. Абрахь иаауан Чаҵә Чагәгьы Харчлаа Еқәыԥгьы.
Аҽырҩра ианалга, Чагә Еқәыԥ днаидгылан:
– Уара, Еқәыԥ, угәыла Шәлиман дзымаазеи? – иҳәан, дҵааит.
– Акыр здыруама, Атышаду дҭамҳазар, дахнагазар акәхап, – иҳәеит Еқәыԥгьы, дԥышәырччо.
– Ҳаит, дызбарц шԥасҭахыз!..
– Иззы?
– Уаха унеир дубару?
– Дабацари, сеидроу…
– Иахьа даарц дыҟан, ихь сыздырам, абри иара итәоуп, ҩынтә исеиҳәахьан, изаазгеит, унеин исызиҭ, – иҳәан, еилаҳәара ҟьаԥск, ацәашьаршь акәыршан, шашәала еиқәыҿаҳәа, инеииркит. – Хәшәуп, ҳаскьынуп, ирҩаны иҟоуп…
– Иарбан ҳаскьыну, иззыхәшәузеи?!
– Ашьапхьаа… Уи амацароума, иззыхәшәу рацәоуп, унеир иуеиҳәап.
– Ҳаи, саргьы исҭахымыз, зны-зынла сшьапқәа сыхьлоит… Аџьыка рымазар ҟалап...
– Уаннеилакь иоуҳәар, иаахыхны иуиҭап. Иаразнак иахәшәтәуеит… Уаанӡа иԥумыртлан, амч цоит…
Еқәыԥ дгәырӷьаҵәа, Чагә абри узааиҭит, саргьы ԥыҭк суҭароуп ҳәа, Шәлиман иҟны ахәшә иман дынкылсит. Гәылакгьы дыҟан. Шәлиман иџьеишьеит. Иаахыртланы илахәаԥшызар, ахәшә абаҟоу, Еқәыԥ ичхьарԥ еимаақәа ҵыркьаҿӡа илаҳәоуп!
Иҟалаз уи ауп, иацы Чагә Еқәыԥ иҟынтә данцоз, ачхьарԥқәа дмырбакәа игазаап. Уажәы иара Еқәыԥ ихаҭа Уачамчырантәи дрыҵаҵан Арыш Шәлиман иахь дааишьҭит. Ацкгьы абас иуит.
Еқәыԥ ичхьарԥ еимаақәа краамҭа ирхашҭуамызт.
Чаҵә Чагәи Қап Нестори Ҳаџьымаа ахҩеиҳәшьцәа алафҳәаҩцәа ирҭан. Нестори дареи еизыҟан.
Ауха крыфаншьҭахь ашьҭаҵарахь ианиас, усҟан ишаԥыз еиԥш, аиҵбы лысасцәа ҳаҭыр рықәҵан ианышьҭалоз ршьаҵақәа рышьылхыр акәын.
Аеҳәшьцәа реиҵбы Нестор ианишьылх, Чагә днаидгылан дихлафаауа:
– Ҳара ҳаҩнарҭа иааиуа асасцәа зегьы ауаа беиақәа роуп, реимсқәагьы ашьыгрын иалхуп. Сара убарҭ роуп зышьхра сашьцылахьоу, Чагә, уеимс башақәа рзы снапы сзыҟьашьуам, ушьхра иаԥсам, урҭ рҩызцәа ахьшьцәа роуп изшьазҵоу... – лҳәан, даахлафааит.
– Сышьхра иаԥсамзар, исышьбымхын!.. Ҳа ҳашҟа ахьшьцәа абасоуп ишышьҭало!.. – иҳәан, Чагә ишишьаз, аԥҳәызба ишьылхраз деихьыс-еиԥысуа дышишьҭаз, ииарҭа дҩықәиеит.
Ҳаџьым-ԥҳа Аиҵбы иҟәашәӡа иҟаз лхыза ахҟьа аԥсахрагьы лықәшәеит, Чагә иеимсқәа рышьхрагьы.
Ари ҟалеит амҳаџьырра иҭанарцәыз Аԥсны аҭыԥқәа рахь ақырҭуа ҿыцнхацәа арымӡааҩ ааган индырхаанӡа. Усҟан Араду аԥсацәа рацәаҩын.
Ҽнак зны Чагә абра Араду, ӡы хьшәашәак зжәып игәахәын, изымдыруаз ҩнарҭак аҟны днеиит. Аԥшәма ԥҳәыси аанҿасра иҟаз лаҳәшьеи иԥылеит. Аҩныҟагь днарган абарҵаҿ днадыртәеит.
Чагә дызусҭаз анеилылкаа, аанҿасра иҟаз аԥшәма ԥҳәыс лаҳәшьа ус днаҵааит:
– Иҟоузеи жәабжьыс шә-Гәыԥҟа, Чагә, шьапду-еимааду?! – алафҳәаҩ алаф илсхып лгәахәт.
Аиаша ҳҳәозар, Чагә иара инырҳара шдууз еиԥш, ишьапқәагьы дуун.
– Иҟоу уиоуп: гәыԥаа зегьы иааибырҳәан еимаа дуқәак, бара ибҳәан еиԥш, сшьап дуқәа ирзырӡахит. Ирӡахит, аха изхәарҭоузеи, исзышьамҵо, исышьхҩруа иаақәхеит. Избан бҳәар, излаҿасҳәашаз, иазыбзиахашаз аимааҵӷақәа ҳмоуит… Гәыԥаа ршахақәа зегьы еиԥыршьит, аха иазымхеит. Абри сгәы иҭыхо сшааиуаз санааԥш, абра хыхь шәбарҵа аҭуан иаҵакнаҳау абарҭ аныцә шахақәа анызба, ишԥазымхари сгәахәын саамҩахыҵит, роура заҟароу ала, иазхап ҳәа сыҟоуп!.. – аҭак налиҭеит Чагә, аҭуан иаҵахәмаруаз абызкаҭаҳа рахәыцқәа инацәа рықәырххан илырбо.
– Унан, иац иҟаӡамызтеи!.. – иаалыршшеит аԥшәма ԥҳәыс.
– Уиами саргьы исҳәо! – иҳәеит Чагә. – Арҭ шәбызкаҭаҳақәа иахьа арахь сшааиуаз рдыруан, уи акәхап иҟала…
Чаҵәқыҭ еизарак ыҟан. Абыргцәа-алафҳәаҩцәа ашәшьыра иҵатәан ихәмаруа, ажәабжьқәа рҳәон.
– Сара шьҭа сажәӡеит, схәарҽханы схы збо салагеит… – ихы даахашшааит Чагә игәыла Қәаблыхә.
– Сара усазҵаауазар, санҿаз аасҭа абыржәы иаҳа сымч ҭаны избеит! – иҳәеит Чагә. – Иаҳагьы сыӷәӷәоуп!
– Изла?!
– Ассир иҳәоит!.. – иааџьаршьеит итәаз.
– Шьоук шьамхыла иажәуеит, шьоук хшыҩла иажәуеит, шьоук рлымҳа иагхоит, даҽа шьоукых – рыблақәа… Қәаблыхә, уара, ушьамхы иагхазаргьы, ухаԥыцқәа еилшәара рымам, – иҳәеит Џьынџьал Ҭемыр. – Исыздырам, Чагә, уажә уара иаҳа узлаӷәӷәахаз, уанқәыԥшыз аасҭа. Уи аҩыза смаҳацт. Ус злаулшаз ҳауҳәар ҳаргьы иаҳмыхәоз. Аха исыздырцәом… Иаҳа узлаӷәӷәахаз ҳарба! Мамзар агәра ҳазгом.
– Уиаҟара шәазҵаауазар ишәасҳәап, сиашамзаргь жәбап, – иҳәеит Чагә. – Саныҷкәыназ, ишәымдыруеи, џьгьардааи гәыԥааи ҳәа ҳанеисоз, Ашәы Едрыси сареи ҳакәын еиқәԥоз. Иагьа ҟасҵандазгьы дсызкажьуамызт, иаргьы сизкажьуамызт, ҳаиҭахон. Жәаха ҽнак ҳаиқәшәан, ҳаисаны ҳаиқәԥеит, рацәак сидымхалакәан дагькасыжьит. Шьҭа шәара шәазхәыц: ԥаса акәу уажә акәу иаҳа саныӷәӷәоу?!
Ажәытә Уачамчыра азааигәа Хабаџьа ҳәа уаҩ беиа ԥсыцәгьа гызмалк дынхон. Уи аԥшрақәагьы идыруан, алафгьы сҳәоит ҳәа даҿын.
Хәылԥазык Чагә дҽыжәланы Хабаџьа иҟны днеиит. Хабаџьа исас ҳаҭыр иқәиҵеит, дзықәтәаз аҽгьы даара ирҽхәеит. Аиашазы, усҟан Чагә аҽыҩ, аҽкәар бзиаҵәҟьа иман. Хабаџьа гызмал абри аҽы игәаԥхеит. Хәыда-ԥсадагьы Чагә ицәигарц иӡбын, ауха дмышьҭыкәа дникылеит. Нас ишицәигаша азхәыцра далагеит. Ус дышхәыцуаз, иҟаиҵашаз ихы иааҭашәеит.
Ашьҭаларахь еихоны аамҭазы, Хабаџьа Чагә ижәҩахыр днас-насын, деихаччо ус иҳәеит:
– Чагә, уаргьы аҽ бзиа умоуп, саргьы аҽ бзиа сымоуп. Уаргьы улафҳәаҩуп, ухшыҩ ҵаруп, саргьы слафҳәаҩуп, сыхшыҩгьы убас иҟоуп. Уааи крықәҵан ҳаисап! Иаиааиуа аҽқәа аҩбагьы, акәадырқәагь шрыцу, имаз! Иахуҳәаауеи?
– Сақәшаҳаҭуп, – иҳәеит Чагә, даахәыцын.
– Ус акәзар, – даацәажәт Хабаџьа, – сҽы усҭоит, ига. Уҭахызар уажә ига, уҭахызар уаҵәы ига, аха иануго аамҭаз иумган ҳәа смырҳәакәа иугозароуп. Ус анузыҟамҵа, уаҵахеит: уҽы сара исзынужьуеит!
Чагә аухантәиашарак дхәыцуан, Хабаџьагь дыцәамызт, иаргьы дыцәамызт. Аҵыхәтәан иҟаиҵашаз хшыҩк ихы иааҭашәеит.
Хабаџьа дыԥсылманын, есышьыжь дгылан, ауарҳал хәыҷ иҵаршә, мрагыларахь иҿы рханы, дшьамхнышгыла анамаз икуан, Аллаҳ диҳәон. Есҽны убас хынтә-хынтә иҟаиҵон: шьыжьы, шьыбжьон, хәылбыҽха.
Хабаџьа ауарҳал хәыҷы каршәны дшьамхнышгыла анамаз абжараҟынӡа днеихьан еиԥш, Чагә аҽы ивак дааиваххын:
– Уаа алԥха умаз, Хабаџьа! Уҽы згеит, круҳәарц уҭахума? исымбеит умҳәан! – иҳәан, абырсааҭк дааҭгылеит. Нас аҩбагь еиварс дныҵҟьеит.
Анамазкра иаҿу, аллаҳ иацәажәо ауаҩы, инамаз ада даҽа ажәак иҳәар ҟалома, Хабаџьа игәы ԥжәо инамаз даҿын, иҭҟьан аҽқәа зман инеиуаз Чагә дизыԥшуа.
Ашьҭахь Чагә абри ажәабыжь иҩызцәа ианырзеиҭеиҳәоз абас далгон:
– Анамазкра аԥызҵаз анцәа диныҳәааит, уи акәымзар саиааирц сыҟазма! Уаа иҭабуп, анамаз!
Ҩымчыбжьа нҭакәкәа ицеит, иагьырхылеит, аха Чаҵә Чагә икамбашь заҵә аҩныҟа игәарломызт. Џьара камбашьқәак ирыцнагалан бнак аҿы инымхакәа иҟам. Уи еиԥш ажәкамбашь маҷын. Чагәгьы дацәшәан, деимдо днашьҭалт. Такәы деимдеит, аха ибомызт.
Издыруада Дәҩанҟа ицазар иҳәан, ҽнак шьыбжь нхыҳәҳәаанӡа абрахьгьы деимдон. Аха ианимба, дхынҳәны дшааиуаз, Мықә аусҳәарҭаҿы дахьҩалбааз, еизарак ыҟазаап, ажәлар дҩарылагылт.
– Уара, скамбашьк збомызт, мызк аҟара ҵуеит иҟамижьҭеи, издыруада арахь камбашь ҟьала ӡәыр шәылаԥш иҵашәахьазар? – иҳәан, дҵааит Чагә.
– Уажәы аӷьычҩцәа рацәаҩуп, саб Кьышь рыцҳа иԥсаныс иргазаргь шыҟало, акыр ҵуоу иумбоижьҭеи?! – дҵааит абра иақәшәаз Гогәуа Хындыгә.
– Имҵыкәа шьҭа... – иҳәеит Чагә. – Иара абыржәгьы Дәҩан аԥшаҳәаҟынтә саауеит…
– Иахьабалакь уеимдама уа? – дҵааит Мықә ҳанашә.
– Сеимдеит, аха са стәы ҳәа акгьы ыҟагәышьамызт. Амала убра џьарак саԥхьа еивагылан инеиуаз камбашьқәак снархьыԥшит. Дара, сшаагәарҭаз еиԥш, хыла алтар, иасны ицеит. Рышьҭахь ала исзымдырит са стәы рылазу ирыламзу. Сгәы иалоуп…
– Чагәхеит, укамбашь ашьҭахь ала иузымдыруа аума акрыздыруа уаҩуп ҳәа ушырԥхьаӡо? Баша Дәҩан аԥшаҳәахьгьы умцар акәгәышьан укамбашь уԥшаарц!.. – иҳәеит еицырдыруаз алафҳәаҩ Аҩӡы Кадыр дахьгылаз.
– Уара, Кадыр, – иҳәеит Чагә аҭакс, ихарацәамкәа игылаз аџь ашьаҭа ҭагәаҩа ду инацәа ақәкны ирбо, – абыржәы хәҩык аҳәса, уԥҳәыс днарылаҵаны, еиԥшны еилаҳәаны, рышьҭахь наҳаирханы, рызегь абни аџь инамҵаргыланы наҟ агәаҩара рыхқәа ларҟәны иҭарԥшуа иаҳдырбар, уԥҳәыс дуздырру, абрантәи, лышьҭахь ала?
Игылаз зегь ааибарччеит. Кадыргьы.
Асду аура хәбаҟа шықәса шагыз инеиԥынкыланы аарҩара ҵнагеит. Абри иахҟьаны ахәқәеи аҳаракырақәеи рҟны инхоз иларҵоз аԥш ҵышлаауа, ибылуа иалагеит.
– Уара, Шьханыҟәа, уанаџьалбеит, Аҳалӡга аԥшаҳәаҿы уадгьыл сынтәа исырхәа, убра амхы ласҵоит, уара усгьы, анцәа иҟынтә, аарҩара иацәымшәо адгьыл умоуп! – иҳәеит Чагә.
– Ибзиоуп, аџьықәреи лаҵа, уара узы сеигӡом, Чагә. Аха уа амхы ласымҵеижьҭеи такә ҵуеит, Аҳалӡга алеишәа
цәгьоуп, уажә иубама, аӡхыҵрақәа адыруеит, иагоит,– иҳәеит Шьханыҟәа.
– Шьханыҟәахеит, ихыҵуа аӡы уажә иабаҟоу, аарҩара ҳагоит, ҵыԥхгьы ихымҵит, ҵыԥхцәагьы, ма сынтәак аура бзиа ҭазгалап, – Чагә ииҳәац еиҭеиҳәеит.
– Убри уаламгандаз, Чагә, иахьылоуҵац илоуҵар, аарҩара ҟаларгьы, ԥҳәык уоуан, уажә уахьаҿу аӡы иуцәагар, напызаҵә уаанхоит… Уи сҳәеит ҳәа, уара ишуҭаху, сара уахызбаауазар удыруеит, илаҵа, аӡы иагар са исхарам…
Чагә Аҳалӡга аԥшаҳәаҿы амхы леиҵеит.
Цас ирызнауашәа, аарҩара зынӡа амца анаркӡеит уи ашықәсан. Шьханыҟәа имхгьы ҵышлаахан, иԥсылмыткызшәа ацәа иҭаҵәины ихьадышьшь иҭагылан. Чагә имхы акәзар, уаҩы иџьеишьаратәы ибзиахеит. Махәарк-махәарк иаарыдымҩыло ишәпа-шәпаӡа, алаҳәахӡы еиԥш иҭагылан, шьҭа ахҳәаҵәгьы ааланаԥсон.
– Иубама, Шьханыҟәа, изакә мху иалҵыз! – иҳәон Чагәгьы.
Аԥш аҿалан еиқәтәахьан. Шьыжьымҭанк Чагә имхаҿы днеизар, ауха ақәа хәыҷыкгьы ауит, ила иабоз изхамҵеит: амхырҭа ҭыкка, акгьы ҭагылаӡамшәа иҟан – ашьха ақәа ӷәӷәа аузаап, Аҳалӡга аахыҵын амхы зегь ааҵҳәан иагеит. Уи аҭыԥ аҟны, абри шәымаз аҳәазшәа, алыкь еиқәырчаҟә шьамхахьы инаган илықәнажьт. Аҳалӡга асҵәҟьа ҟанамҵеижьҭеи крааҵуан… Уажәы Чагә данаба, иаха ихымҵӡазшәа, ацәгьа шауз адырызшәа иԥхашьаны, аҽырхәыҷны ииасуан…
Адырҩашықәсан ԥхынгәы алагамҭазы Чагә дҽыжәланы Тҟәарчалҟа ихы рханы днеиуан. Ус дышнеиуаз Аҳалӡга даныр, амҩа азааигәа игылаз ара ду иҵатәаны зыԥсы зшьоз ауаа днарывалеит. «Шьханыҟәа ауаҩ бзиа, Шьханыҟәа ауаҩ ҟәыш, Шьханыҟәа ауаҩ бзиа, Шьханыҟәа ауаҩ ҟәыш!...» – иҳәоит дахьцо.
– иҟаиҵазеи, уара, Шьханыҟәа уиаҟара ҟәышрас?! – иџьашьаны дҵааит руаӡәк.
– Ҟәышра ҟаимҵакәа, «Аҳалӡгаҟа умиасын, Аҳалӡгаҟа умиасын, лаҟәыроуп, убра амхгьы лоумҵан, амгәахь адыруеит, уагоит!..» – шиҳәа-шиҳәоз сизымӡырҩызт, уи акәын исықәнагоз, аа, уажәы, исыхьыз… Схала соума, аҩны ҭаацәаныла илаҳалалан, зегьы аԥсразы ҳаҟоуп…
– Абаак, аҳақьым иахь уца!.. – иҳәеит Кьышьмарыи Нарықь.
– Ҳаит, уанаџьалбеит, ус акәзар, арахь уабацои, Манча-ҳақьым иахь уеиха, Нарчхьоу ашьапаны дынхоит, цәгьала дҟаза бзиоуп! – даацәажәт Ҵылкьыи Раџьаԥгьы.
– Ҳаи, уара абзиара ззыҟалаша, Раџьаԥ, ҳара ҭаацәаныла ҳзыргәаҟуа ахәшә Манча-ҳақьым изҭада, Арыш Шәлиман имоуп ҳәа саҳан, убрахь сымҩа хоуп, иҭиуазар… – иҳәеит Чагә.
Чагә днарывсын днаскьахьан еиԥш, итәаз зегьы ааибарччеит. Убасҟан ауп рыхшыҩ аназца Чагә Арыш Шәлиман ишҟа аԥш ааихәарц дышцоз. Шәлиман уи ашықәсан аџьықәреи рацәаны ишиоуз зегьы ирдыруан. Чагә ахәшә ҳәа дызҿыз убри акәзаарын.
Чагә абри ихәшә такәаамҭа аӡбахә рҳәон, ирхашҭуамызт.
Уи аҽны Лыхнашҭан аҽырыҩра мҩаԥыргарц азгәаҭан. Абрахь иааит Гәдоуҭа араион аҟны еицырдыруаз ауаа, алафҳәаҩцәа: Џьнеи Џьгәаҭ Аҷандарантәи, Гыц Қәаҵәара Џьырхәантәи, Ԥлыи Бырдыӷә иара уа Лыхнынтәи, Жьи Абзагә Мгәыӡырхәантәи, Ладареи Ҟансоу Абӷархықәынтәи, Кәарацхьхьеи Дажь Дәрыԥшьынтәи, Амаба Кьагәуа Жәандәрыԥшьынтәи, Оҭры Ҭамшьыгә Абӷархықәынтәи, Аргәын Дыгә Ҟәланырхәантәи, Қәҭар Кыҷа Блабырхәантәи уҳәа убас егьырҭгьы. Абрахь аҽырыҩрахь дааит уа зуацәа Ӷәыблыиаа рҟны инеин иҟаз Чаҵә Чагәгьы.
Ари ара данырба иеигәырӷьеит, аҽырыҩра иалагаанӡа макьана аамҭа ыҟан, алафҳәаҩцәа реисара, реиндаҭлара ихы алаирхәырц иаԥшьыргеит.
Аҭәаҵла ду иамҵаҟаҵаз аиҿатәарҭа хәхәа арымӡқәа рыбжьара аишәа ау ду илахатәан аисара аӡбаҩ ҳәа Быҭәа Маҳҭы Ҟәланырхәантәи далырхит. Иаҳа еиҵбацәаз Чамагәуа Шьрыф рыҩнаҭантәии, Арсҭаа Ҟасҭеи Уаҭҳарантәии, Саман Бадис уа Лыхнынтәии цхырааҩцәас ирҭеит. Абра зыхьӡ сҳәаз алафҳәаҩцәа рыжәаҩыкгьы хԥа-хԥа мааҭ ааиларԥсан, 30 мааҭ еизганы иааган аишәа-хәхәа аханы аӡбаҩи ицхырааҩцәеи раԥхьа иаақәырҵеит. Дара алафҳәаҩцәа рызегь аԥсуа хьыӡқәеи, аԥсуа жәлақәеи, аҭыԥхьыӡқәеи рзыҳәаны Чаҵә Чагә зҵаарак-зҵаарак ирҭо еиқәышаҳаҭхеит. Иара даҿамхакәа ииашан рызегь рҭак изыҟаҵар, ақәҵа иго, ианизыҟамҵа – убриаҟара аваргылан ириҭо. Усҟантәи аамҭазы 30 мааҭ еигьмаҷмызт. Азҵаарақәа қәрала, еиҳаб-еиҵбыла, гәаранла акәын иширҭоз.
Абасала, индаҭлара иалагеит, аисара.
– Акы суазҵаашан, Чагә, – иҳәан, аҿааирхеит Џьнеи Џәгәаҭ.
– Ара сыҟоуп, Џьгәаҭ, цқьа игәаҭ! – иҳәеит Чагәгьы, иагьааибарччеит.
– Абри «Анцәа» ҳәа иаҳҳәоу ахьыӡ иаанагоузеи ҳәа ушԥахәаԥшуеи? «Аӡҟы дызмоу», «аӡҟы дызҵоу», мамзаргьы «аӡҟы» ма «ан ду» ҳәа ус ицәажәошәа унарбоит. Уи ус акәзар, ҳарҭ «улԥха», «уара» ҳәа ҳиашьапкуеит, ҳиҳәоит, дхаҵан дҳаԥхьаӡоит; еиқәшәаӡом – «бара» ҳәа заҳамҳәоузеи? – дҵааит Џьгәаҭ, иагьнациҵеит:– Уаргьы, са сеиԥш иаагәаҭан, уҭак саҳар сҭахын, – иҳәеит, шьоукгьы ааԥышәырччеит.
– Ааи, аха, Џьгәаҭ, ҳара ҳанеисоз ишьақәҳаргылеит аԥсуа хьыӡқәа, ажәлақәа, аҭыԥхьыӡқәа рзы мацара шракәхо азҵаарақәа, ус ҳәааны ҳаиқәышаҳаҭны иазгәаҳҭеит. Уажәы уара уаалаган аҳәаа уҭыҵны «аҳәаанырцәтәи», азҵаара аҟәақҳәа исуҭоит, – иҳәеит Чагә дԥышәырччо, зегьы ааибарччеит.
– Ҩзҵаарак рҭак ҟоуҵеит ҳәа иҳаԥхьаӡоит, иулшозар, уалага, «иҳәаанырцәтәуп», аха изҵаара бзиоуп; ҳара иаҳцәагхаз ауп Џьгәаҭ иациҵаз, – иҳәеит Маҳҭгьы. – Мап ҳәа иаҿауршәуазар, иҳаԥсахуеит, узин ауп.
– Ус акәзар, ибзиоуп, – днақәшаҳаҭхеит Чагә. – Ара, Џьгәаҭ, иуҳәаз ганкахьала сақәшаҳаҭуп, аха «Анцәа», «Анцәы» иҳанаҳәоу даҽакуп ҳәа усгьы цәырнагоит – нцә ауп; н – жәытәӡала напуп, цә – иҟазоу, иӷәӷәоу, ицәны иртәоу, иаҳараку ауп. Анцәа, Анцәы – зегь зылшоу, зегь зшо, зегь здыруа, зегь ҟазҵо напуп; ҵара-дырроуп, лшароуп, лашароуп. Ҳжәытә бираҟ анап аҿа Ахаззеи ахакны изанызгьы убриоуп. Усоума, Џьгәаҭ?.
– Ус унеилеи! Нас ҳахәаԥшып!
– Абри адагьы, «Ҳанцәа», «Ҳанцәы» рҳәо саҳахьан, аԥхьа ҳ дыргылон. Ари иаанагақәоу рацәоуп, «иаҳхаку» ҳәа усгьы ацнаҵон, «аҳ» акәзаргьы алшоит, «ҳана» акәны шьхазаргь ҟалап зҳәозгьы ыҟан.
– Убарҭгьы иашоуп.
– Абарҭқәа рнаҩсан, Ҳаны(жә) жәытәла Адгьыл иахьӡуп рҳәо саҳахьан. Ҳанцәы – Адгьыл ҟазҵаз, изшаз, изцәыз ҳәа усгьы ицәажәоит. «Уаанкыл, иузысцәып!..» ҳәа гәынамӡаран изырҳәои ацәажәараан?..
– Убригь сақәшаҳаҭуп.
– Нас ус акәзар, узҵаара аҭак ҟаҵоума?! Мамзар, сааургәаар, ацҵара саҟәыҵӡом!..
– Иҟаҵоуп ҳәа исԥхьаӡоит, – иҳәеит Џьгәаҭ, иагьнациҵеит: – Анцәа Дуӡӡахәара имаӡақәа зегьы макьана еиҟарауаа ауаа ироуҳәар ҟалоума, – ҳәа, дагьааԥышәырччеит. – Иазхаз.
Аҩбатәи азҵаара ииҭон Гыц Қәаҵәара.
– Ажәытәуаа шьоукы изларҳәоз ала, анкьаӡа зны убас еиԥш ауаа адунеи иқәын, ахаҵа дыԥҳәысхо, аԥҳәыс дхаҵахо, убас рҽырԥсахуа. Ус кыр уаҳахьоума, Чагә? – дҵааит Қәаҵәара.
– Ус рҳәон, ииашоуп. Ӡак иааиуаз, рак иеиҳамыз, ҵла жыцәк иаҟараз ауаа анықәызгьы ыҟан ари адунеи, рҳәон. Уимкәа, ашәыра, аџьыба зманы ииуаз ауаагьы зны иқәлахьеит ҳәа усгьы саҳахьеит.
– Тәыҩак зхагәҭа иқәгылаз ауаагьы ажәытәан зны Мрагыларахь, Аазҟа инхон рҳәон, – налеиҵеит Аҩӡы Луман Аацытәи.
– Аҵыхә паҟьа змаз ауаагьы зны иқәын рҳәон, – нациҵеит Ӷәыблыи Ҭамшьыгә Лыхнытәигьы.
– Изхысҳәааз уиоуп, Чагә, – иҳәеит Қәаҵәара, – убарҭ са сызҿыз ауаа анымаалазт иқәӡааит, иннажьызгьы ҟалеит, аха урҭ ус аҽеиҭакра иаҟәнахит. Уажә омашәа уаҩы ибаргьы, убасҟан аӡҟы дызмаз аԥҳәыс дхаҵахан дҟаларгьы алшон, избанзар, ахшаа данлоулак акәын лҽанеиҭалкуаз. Уи, уа утәала, ишԥалыхьӡыз, ишԥалышьҭаз, «уара» ҳәа акәу, «бара» ҳәа акәу? Аӡҟы дызҵаз ан «уара» ҳәа лоуҳәар акәхон. Издыруада Анцәа изы, иахьа «уара» ҳәа иаҳҳәо убри аамҭа хара аҟнытә иаауазар? Уи саргьы агәра згацәом, аха иалудыраауазеи?..
– Агәра ахьумгацәо иашоуп, Қәаҵәара, – иҳәеит Чагә. – Ус еиԥш иҟаз ауаа рыӡбахә рҳәон, ииашоуп, аха рҽанеиҭаркуаз иарбан аамҭо – ахшара данроулакь иаразнак акәзу, аӡҟы агәыҳәԥы даҵыҵаанӡа ҳәа акәзу цқьа еилкаам, мбатәа ахыҵуеит, ирхашҭхьеит. Убри адагьы Анцәа Ҳадгьыл зшаз иоуп, зегь зшаз иоуп, убарҭ узҿугьы убрахь иналаҵан. Уи дызусҭоу маӡоуп, аха аԥсшәа иагәылаҵәахны иҟаҵоуп, ацәыргарагьы аамҭак азԥҵәоуп… Абасоуп, Қәаҵәара, даара ажәытәра иалахало ауп узҵаара аҭак шыҟасҵоу, уара уақәшаҳаҭзар, – иаахиркәшеит Чагә.
– Сақәшаҳаҭуп, – иҳәеит Қәаҵәарагьы, иагьнациҵеит: – Ашәы-ԥсуалагьы, абазалагьы аӡҟы анцәа ихьӡуп, аха еихырҩашьалатәым, – ҳәа.
Ахԥатәи азҵаара Ԥлыи Бырдыӷә итәын.
– Чагә, сара абри аҩыза азҵаара сымоуп, – иҳәан, дналагеит уи. – Ажәытәуаа ус рҳәон, ауаҩы есқьынагь деиҭаҵуеит, деиҭаҵцыԥхьаӡа ихәышҭаара ду дазааигәахоит, аха уанӡа дзынаӡом ҳәа. Днаӡаны дҟаларгьы, дыҽҳәаианы дмыцәароуп, мамзар дҭахоит ҳәа. Ари аказы иҳәоуп, ак аанамгаӡо иҟаӡам. Акыр сазхәыцхьеит сара абри. Уара утәала изыхҳәаауазеишь?
– Дырҩегьых «аҳәаанырцәтәи» азҵаароу?!
– Мап, ари зҵаара «кәымпылуп!».. Зегь уахь ҳаҵанакуеит…
– «Ахы кәымпыл», «аҵәа кәымпыл», «ахаҳә кәымпыл» уҳәа акәымпылқәа рацәоуп, аха «азҵаара кәымпыл» ҳәа смаҳацт, – иҳәеит Чагә дԥышәырччан.
– Абри аҭак аныҟоуҵалак, «изыкәымпылугьы» уҳәароуп.
– Уара, Бырдыӷә, издыруада ари узҵаара зынӡа «икәымпылымзар», маҷк аҟара еидырҟьаҟьалашәа иҟазар?!. – дҵааит Чагә ирхәмарны.
– Мап, ампыл еиԥш «икәымпылуп»!.. – иҳәеит егьигьы.
– Ампыл еиԥшҵәҟьоу?!
– Ампыл закәыхи, иҵегь, аиҳагьы икәымпылуп! Зегь аркәымпылуеит, иамҵанаркәымпылуеит, убас иҟоуп!
– Уара, ампыл аиҳа икәымпылу ҳа ҳахь акгьы ыҟаӡамеи, шәахь ус крыҟоума?!.
– Шәа шәышҟа ишԥаҟам, «Кьараз» Кәыдры ианнеи, аӡәы устәи дхықәтәалан аразина мпыл, аԥсышәала иуҳәозар, апач мпыл имҵаҵан ацәра даҿын, дагьаҟәымҵит… Иумаҳаӡеи?..
– Ицәуазу ишьалашьынуазу?!.
– Ицәуан, арҭ инеиз рыгәхьаагьы имкит, дагьырԥымлеит… Уи уара иузымдырӡози, мшәан?
– Аԥхаҳә ахьишьуазҭгьы?! Импыҵҵәраан имцарцаз?.. – иҳәеит Маҳҭгьы дԥышәырччо.
– Ицәуан. Лакәаба аланарԥшыга-бинокл дкылԥшны игәеиҭон. Аԥхаҳә иван, нас иахьишьуазу, ихьишьуазу, изхьишьуаз уи сеидро…
– Изиҭахыз, уара, иуеиԥсхь сҳәап, арҭ инеиз рыгәхьаа мкыкәа, ампыл цәуа егьиуа?!. – иҳәеит Чагә.
– Еиӷьны иркәымпылуан… Убас ҟазҵақәо рымпылқәа ҳазрымхыр, акахьы ҳкылсыр ҟалап…
– Уи, са дызбар илымҳа аҭаҩра бзиастәып, импылгьы ихы ашыгә иаахап, иаргьы, апач еиԥш деиҵырхуа усырбап, убриоуп иқәнагоу!.. – иҳәеит Чагәгьы даазԥышәырччан,
нас инациҵеит: – Егьи, уара узҿу аҳәамҭа, абжьуаа рҟынгьы ирдыруеит. Сара сахьахәаԥшуала, уи зызҳәо Амроуп – зегьгьы ҳхәышҭаара ду ауп. Еснагь иҟоу ҳәа акгьы ыҟаӡам, изларҳәоз ала, ажәытәан Амра иаҳа иӷьын. Хәыҷы-хәыҷла аихсыӷьра, аԥсыҽхара, атәара иаҿуп, иуҳәар ҟалом, иҵасым, акәымзар. Ус анакәха, ауаҩы хакы, дунеик анылҳәалак, уи аҟынтә даҽа хакы дунеик ашҟа деиҭаҵуа Амра азааигәахара даҿуп. Аҵыхәтәантәи адунеи аҟны даннеилак, Амра зынӡа еихәлакьиаанӡа, даҽа хәышҭаара дук – даҽа Мракы ашҟа дзиасуазар диасроуп, мамзар дҭахеит… «Даннеилакь, дыҽҳәаианы дмыцәааит» зыхьӡугьы убриоуп. Узҵаара зыкәымпылугьы Амра иазкуп, Амрагьы кәымпылуп, убриоуп. Уақәшаҳаҭума?!
– Сақәшаҳаҭымхар сабацои, – иҳәеит Бырдыӷәгьы дааԥышәырччан, иагьнациҵеит: – Уажәы абри анаҳҳәа, уахык сабду Еҵәаџьаа сырбо, абнантә ҳааит ҳәа рҳәон ажәытә ҳабдуцәа ҳәа ииҳәаз схашҭӡом. Оҩгьы иоумҳәан, еилызкаауа ҳәа аӡәгьы дыҟам, иухыччоит, амала мышкы-зны уԥылҵ рԥыск дҟалар, иаҳәа, сара сабдугьы убас сеиҳәеит, иҳәеит.
– Аԥылҵ ҳәа узҿу амаҭа иами? – дҵааит уажә Чагә.
– Ааи. Аԥылҵ рԥыс, аԥылҵ ԥҳа – абас иртәан жәытәан… Ахылҵ, аԥылҵ, умбои ишыҟоу… Нас сабду ус иҳәеит, ажәытәан Еҵәаџьаа зхакыз аҿа зныз аԥсуа-база, аԥсуа-ашәы бираҟгьы ыҟан, иҟаԥшьын ҳәа рҳәон ҳәа, – аҭак ныҟеиҵеит Бырдыӷә.
– Сабдугьы убас сеиҳәахьан, санмаҷыз, Еҵәаџьаа даҽа жәытә хьӡыкгьы рыман, иӡхьеит ҳәа… Абираҟ ҳәа узҿу, аҭарчеи аԥшь ахҿа ахы еиԥшшәа «иҿыԥсан» ҳәа усгьы саҳахьеит ҳәа убригьы иҳәон. Еҵәаџьаа зныз аԥсҳа иаса кәылӡ акәын ҳәа ус зҳәозгьы ыҟан, – иҳәеит Чагәгьы.
– Усгьы рҳәон, иашоуп. Џьгәаҭ зыӡбахә иауҳәаз абираҟ ҟаԥшь еиԥшыз аԥсуа-абаза, аԥсуа-ашәы иатәыз ҽакгьы ыҟан рҳәон. Уи аҭарчеи аазыхәхәа-аазыкәымпылны, акәты кәтаӷь абжа еиԥшны аҿа Ахаззеи ахакны ианын. Уи акы иамаанан, акы иадырган, аха изызҳәаз закәыҵәҟьоу аиаша сеидро – ма Амшын Еиқәа мрагыларахьтәи абыз артәашьа акәын, ма
Ҳадгьыл абжоуп, мах идаҽакуп ҳәа усгьы ацырҵон. Ианҵаз аҿа Ахаззеи баша иахакымзар акәхарын, «абриоуп» ҳәа акәу, иақәкны ак днарбон, – назгәеиҭеит Бырдыӷә. Уи иарԥысраан Шьам акәу Мысраҳ акәу дцан даахьан.
– Ахаззеи ахы ануп ҳәа баша ирҳәозма, ҳара уа ҳназгауазеи акәымзар, изыхҟьах уазҳәода, аха «ҳабникхьеит»... Убрахьгьы анеира аамҭак амазар сгәахәуеит… – нациҵеит Чагәгьы, иагьынаԥишьит: – Еҵәаџь, Еҵәаџьа ма Еҵәаџьеи, Еҵәаџьын ҳәа абасгьы ыҟан. Уи Еҵәаџьаа ракәӡамызт, ҭаҷкәымк иаҟараны иубон, насгьы Ҳадгьыл аҟынтә акәмызт иахьубоз, Ахаззеи уқәгылазар акәын ҳәа абас иҳәон Ҷлоу инхоз ажәабжьҳәаҩ Абыҭәба Ҷул. Уи аеҵәақәа – аӷақәа, ахақәа рыхьӡқәа даара издыруаз иакәын. Аеҵәа гәаҩагьы ыҟан ҳәа усгьы иҳәон.
– Аеҵәа гәаҩагьы ыҟан, ахахьала иҭалан иҭанхон, иаӷранхон, хыхь узықәынхомызт ҳәа усгьы рымҳәозиз.
– Ажәытәуаа ирҳәоз уҳәар: ҩ-Мзак ыҟан, Адуи Ахәыҷи ҳәа рҳәон, Амрагьы зны ҩбаны ианеимҿаԥаз ыҟан ҳәа усгьы ацырҵон… – иҳәан, даацәажәеит аӡбаҩ Маҳҭгьы, нас Бырдыӷә ихы наиқәикын: – Уажәшьҭа егьи азҵаарахь ҳаиасуама, уахь ҳхы ҳархар шԥоубои? – ҳәа днаиазҵааит.
– ҳаиасуеит! Ибзиоуп! – иҳәеит Бырдыӷә.
Уажәы Жьи Абзагә иакәын аԥшьбатәи азҵаара ҟазҵоз.
– Сара сызҵаара «ҳаракуп», – иҳәеит Абзагә дааԥышәырччан. – Уажәраанӡа шәызлацәажәоз иара Амра ахаҭа ахьӡ иҳанаҳәоузеи? Абригь аҵанакуам умҳәан, Амра бзиа иумбои, уажәраанӡагьы шәалацәажәон.
– Амра бзиа изымбода, ариаҟара ас ануҳәах, ҳҩыџьагьы ҳҷыҷны ҳақәнаҵозаргь сахцәажәоит, – иҳәеит Чагәгьы, иагьааибарччеит. – Аԥсуааи абазақәеи Амра, Мара, Мар… ҳәа абас иашьҭоуп, ари уажә иубама, Абзагә. Иҵегь жәытәан Ра, Реи, Ры ҳәа усгьы ыҟан рҳәон. Дырҩегьых иҵегь наҟ жәытәӡан Ӷӷа, Ӷӷы, Ӷӷеи ҳәа иртәан. Аха абарҭ ҩба-ҩбала иҟаз ашьҭыбжьқәа кьаҿхо, акахьы ииасуа ианалага, иԥшӡамхаз ҟалеит, убри аҟынтә р ашҟа ииаргеит. Ӷьы, Ӷьа, Ӷьеи, Ӷьеҩ ҳәа усгьы ыҟан, урҭ ус инхеит, иахьа рацәак рхы иадырхәом, аха. Арҭ еиқәысыԥхьаӡаз ажәытә хьыӡқәа илашо, ицоу, ишу, иӷьеҩу, узбылуа уҳәа убас ала ицәажәоит, уи уара иуздыруам ҳәа акәым, аха. «Ажәла» ҳәа ус узырбогьы ыҟоуп – ӷьа, аӷьа аҟынтә, ииашангьы зегь зхылҿиаауа, изхылҵуа иара Амра ами. Ра ҳәа ирҳәогьы абрантә ауп ахы шакуа. Абасоуп, иахуҳәаауеи, Абзагә?
– Ибзиоуп, аха иҵегь уахцәажәар сҭахын, умбои, Амра дуӡӡа анакәха.
– Ажәытәан Амра иҵегь аԥсуа-ашәы хьыӡқәа аман: Шьашә-Ра-ҳа, Шьашә-Ра-ӷәа, Шьашә Ду, Шьашә-Ра-гьгьа; Азз-Ра-ҳа, Азз-Ра-ӷьы уҳәа убас иҵегь. Аҵыхәтә шьҭыбжьқәа амаӡашәаррахь иартәахьоугьы ыҟоуп.
Ус акәзар, хар умам, аха шьҭа сызҵаара «заҳараку» атәы ҳазцәырга!
– Цқьа уазхәыци даба, Абзагә, узҵаара «ҳаракыҵәҟьоумашь?» Уамжьозааит!..
– Мамоу, иҳаракуп!
– Уа хәыҷык агха ухьит, Абзагә, шьыжьи хәылбыҽхеи Амра ҳаракны икыдума, узҵаара «злаҳаракхои?» Шьыбжьон акәзар ҟалап уи суҭарц ануӡбыз, Амра ухы ианықәшуаз сҳәаргьы, уажә шьыбжь абаҟоу, мамзаргьы цас иуҳәеит, сақәшаҳаҭхар, салаублырц, – иҳәеит Чагә дааԥышәырччан.
– А-ат, аԥсра умоундаз, ишԥоудыри, убри умҳәар далазыблып сымҳәази!.. – ҿааиҭит Абзагәгьы дыччо, итәазгьы ааибарччеит.
Абри ашьҭахь ахәбатәи азҵаарахь ииасит, уи изҭоз Кәарцхьхьеи Дажь иакәын.
– Гагра ахьӡ азы ҳган ашҟа згәаанагарақәа еиқәымшәо ыҟоуп. Абри ахьӡ иҳанаҳәо ҳәа иудыруеи? – дҵааит Дажь.
– Уи га-гра, га-гры ала уахәаԥшуазар, амшын аԥаҩ, аҿықә аԥаҩ, ҽакала иуҳәозар, ацәыҵагәаҩара, аӡы ахьҭало аԥаҩ ҳәа ицәажәоит, ҩҵакык амоуп.
– Га-мга, га-мгы амшын амгәа ҳәа шҳанаҳәоу еиԥш, жәытә ашәы-ԥсуала мга – амгәоуп.
– Усоуп. Амшын аԥаҩ маҷк Гагра иҩацәхыкны иамоуп, убри анаҩс даҽа ԥаҩкгьы ыҟоуп. Убарҭ, аҿықә ҵаҟала адгьыл иҵданы, аӡгьы ҭаҵәо, анышьқәа ҭаныҟәартә еиԥш, еимадазар ҟаларын ажәытәан. Иахьа зынӡа аӡы ахыҵәарц егьагым амшын иахьацлаз иахҟьаны. Изларҳәоз ала, убра аҭаларҭа, аҭыҵырҭагьы, амца зхәылҟьоз агәылшьапқәа ирыхьчон, рҽыҵәахны иахаҩон, абылгьгьа дуқәагьы аман. Жәытә ԥсуа-ашәыла агра зыхьӡу ҭагәаҩароуп, аԥаҩ адагьы ҳаԥҵас, амала омак иҭбаамкәа, ихәхәаны, такәы иҭагалан иҟазароуп. Гагра иаан инхаз апринц Олденбургски, аҵара ду змаз ауаҩ излеиҳәоз ала, убри аҭыԥ ажәытәан аибашьраан рхы иадырхәозар ҟаларын… Уа џьара-џьара убас еиԥш иҟоуп анышьқәа рхала иузныжьӡом, иара ашхәа акәзаргьы, иааган аԥаҩ, агра ихәыҵанагалар ҟалоит, убас иссеиуеит амшын; иҟоуп иахьеикәнаршо, иахьеикәанарҵәиуагьы. Аха уи иара Гагра аҟныҵәҟьа акәӡам, уаҟагьы агәҽанызаара цәгьаӡам, аха, ишысҳәахьоу еиԥш, маҷӡак иҩацәхыкны ауп. Амшын аҟны еснагь агәҽанызаара аҭахуп, аиҳарак уахынла – иагьаџьара иаҳзымдыруа иагьа амоуп, иагьа ҭоуп…
– Гагра аҿықә ҭахәалоуп, игруп, аӡгьы еихыкәшоит, еикәнаршоит, убригь «гыруеит» ауп, Гагра ахьӡ абас ала иртәазаргьы ауеит. Аӡыблара ҳәа ицәажәошәагьы унарбоит.
– Гаг-ра ала ҳахәаԥшуазар?
– Ус ала ҳахәаԥшуазар, гаг аԥсуа-ашәыла хҵакык амоуп: ажәҩа ма ажәҩахыр, амшын ацәқәырԥ ду, аблыгаг. Ари аҵыхәтәантәи, жәытәла, агаҿагьы иҭашәарыцо гәылшьап жәлоуп, аиҳарак уахынла… Ҭагалан анҵәамҭаз, аӡын, ааԥын алагамҭаз Гагра амшын ӷәӷәала аисра адыруеит, даҽак ала иуҳәозар, игагуеит – жәҩала икшоит, жәҩала аҟәара иасуеит. Убри аҟнытә Гагра – амшынеисырҭа ҳәа ус ала ицәажәаргьы ҟалоит. Уатәык исеиҳәон, амшын анеисуаз зны ацәқәырԥ агәақьҳәа аҿықә ианас, ааигәа сахьгылаз саацәшәартә иарҵысит ҳәа. Уатәи ашьхақәа ӡы рымаӡам, ирыӷрало-ирыӷрысуа иалагахьеит, кьырҳақәоуп азы, амшыни дареи
усала еимадазаргьы ауеит. Иара Гагра иахьабалакгьы, џьара заҵәык ада, ӡы замамгьы убриоуп. Гагра аҩхааҿы, аԥсҭаҿы, ҩада-мраҭашәара иамоу жәҩаҩкәара алаҳамҵозар. Аха иара убригьы ашоурақәа раан иҭабоит… Амшын иҭало изы Гагра аҿықә иацәыхарани иҵаулани аӡсара аҭахымзаргьы, ара амшын аӡы иаҳагьы икеикеиуа ицқьоуп, избанзар ааигәа-сигәа, қәоунашьҭахьгьы, изырхәашьуа ҳәа иалало ӡқәа ыҟам… Уажәраанӡа сызҿыз акәара ахьӡ аҵакқәа акымкәа-ҩбамкәа иамоуп, амшын иахьалалогьы аҩ иҵалоит. Жәы аҩ акәара аҟнытә акәзар ҟалап ахьӡ ахьынтәаауа, жәытәӡатәиуп, иаҳа ииашазаргь ҟалап ҳәагьы исԥхьаӡоит. Жәы, Жәытәа ажәытәӡан ара иқәыз аӡы-мшын ахьӡ ами. Убри Жәы аҩ иахылҿиаауазаргьы ҟалап Гагра ахьӡгьы, даҽакала уахәаԥшуазар.
– Убра акы суазҵаашан, Чагә? – иҳәеит Дажь.
– Ыы?
– Пиҵунда, Алаҳаӡы аган ахь ала убраҟагь Гагра еиԥш амшын ӷәӷәала аисра адыруеит, ицәқәырԥоит – игагуеит – жәҩала, жәҩахырла икшоит, аҿықә ирӷәӷәаны иасуеит. Урҭ аҩҭыԥкгьы еиԥшуп, рацәакгьы рыбжьам, еизааигәоуп, убраҟагьы Гагра ҳәа захьӡрымҵеи? Ана ианахьӡырҵоз? – дҵааит Дажь.
– Саргьы акы суазҵаашан, Дажь? – иҳәеит Чагәгьы.
– Иззакәи?
– Иаҳҳәап, ҩыџьа аԥацәа умазар, арҭ еиԥшуп, арԥарцәоуп ҳәа аҩыџьагь хьӡык еицруҭозма?
– Ус убахьоума?!
– Нас ана Гагра ахьӡырҵеит, авараҿгьы ус хьӡыс иарҭозма? Алаҳаӡы – алаҳаӡ, алҳаӡы ыҟоуп, ажрақәа алдан, иалҳан аӡы зго, еизызго, изҳауа. Алаҳаӡы, Алҳаӡы захьӡырҵазгьы убриоуп. Иара Пиҵундагьы аӡықәлара, аӡықәтәара адыруеит, аиҳарак аӡыни ааԥыни. Жәытәан Пытыусса, Пытунҭа, Пытунда захьӡызгьы убри акәын. Ппатыжәагьы ыҟан, – иҳәеит Чагә. – Егьыс, даҽа усуп, Гагра уаҳа ҽа ҵакык амазар ҳәа азхәыцра. Уи аган ахь ала уара уиашоуп, саргьы сиашоуп ҳәоуп ишыздыруа.
– Са стәала макьаназ ибзиан уааиуеит, – иҳәеит Дажьгьы. Нас: – Чагә ара зегь ҳаиқәпапан даҵахаргьы сҭахцәам, иаргьы ус илоушьҭуа иакәымзаргьы. Ҳара ҳаисоит, аха иара дсасуп, – нареиҳәеит.
– Уи аҵыхәтәан иаабап, – аахиҳәааит Маҳҭгьы. Нас Чагә ишҟа: – Крацуҵома?! – иҳәан, днаиазҵааит.
– Ааи, – иҳәеит Чагә, иажәагьы инациҵеит: – Иара убри Пиҵундантәи ма Алаҳаӡынтәи иахьазыманшәало уҩықәгылан ашьхарахь уԥшыр, Мамӡышьха ахы атыҟәра ккаӡа иубоит, иара азыҩада мраҭашәарахь ала ажәҩагьы, аԥелуан ижәҩахыр еиԥш, иџаџаӡа, ихәхәаӡа, маҷк иаазхьыԥсааны, 15-ҟа километр раҟара аҽроуны Гагра инаӡаны Жәаҩакәара, Жәҩаҩакәара аԥсҭа, Гагра аԥсҭа, аҟны иахьылбаагоу унарбоит. Ари Жәҩаду ауп, ҽакала иуҳәозар – Гагра… Ара уажә иамоукыргьы ҟалоит, ажәҩа акаҵәара амоуп, ижәҩаӡам ҳәа. Аха уи акаҵәара ҩадала хыҵырҭа амаӡам, мцы-каҵәароуп. Уара ишуҭаху иԥхьаӡа, сара уи Мамӡышьха ажәҩа акәны сахәаԥшуеит… Насгьы убас ақәсҵоит, Пиҵундантәи ишунарбо, ишубо еиԥш, мшынла иныҟәоз, мшынла иаваныҟәоз ажәытә аԥсуа-базақәа, аԥсуа-ашәқәа роуп убас избоз, уи ахьӡгьы азҭаз ҳәа.
– Гаг зыхьӡу жәҩоуп?!
– Ааи, усоуп. Уи атәы сҳәахьеит. Аидара гага, гаг – ажәҩа… умбои ишыртәоу. Ари – Аԥсны мшынҿықә иаԥу ахәқәа, аҟәқәа зегь реиҳа иҳаракуп, жәытәла иуҳәозар – ираҳауп, Гаграгьы, ганкахь ала уахәаԥшыр, иара акәзароуп.
– Кәыдырҭагьы иҟами Жәҩаду, Пеихә ҳәа ашьхақәа, ашьхахьыӡқәа?
– Иҟамкәа!
– Жәҩахыргьы Гагра ҳәа ицәажәоушәа збоит.
– Жәҩахыр – гагхыр ауп. Жәҩаҩа, жәҩаҩы – гагӷыр ауп; ҩа, ҩы, ӷыр, ҟыр!.. – ӡы змам, ӡы нызымкыло аҭыԥ ҳәа усгьы ицәажәоит. Гаграгьы ӡыржәтә амаӡам, џьара заҵәык ада… Жәҩаҩакәара ахьӡгьы, ганк ахь ала, абриоуп иаҳнарбо, уи иахаршалан, даҽа хыхьӡыкгьы амоуп, аха.
– «Азанҭҳа» аҟны ҳ шыбжьшәаз еиԥш, гагӷыр аҟынгьы ӷ маӡашәарахеит.
– Ас ала ус ауп. Егьыс ала, даҽакала гаг, гыг – блыжәлоуп, блыгагуп, гәылшьапжәлоуп. «Гагра» убарҭ рӡы, рӡыжәырҭа, иахьамоу аҭыԥ ҳәа усгьы цәырнагоит. Ажәытәан гаг рҳәомызт, ахьӡ ршьон, «ажәҩа» ҳәа иашьҭан...
– Ажәҩа дагеит рҳәон ак ҟаларгьы. Саргьы ирҳәоны исаҳахьеит, уиашоуп. Абри адагьы иара Гагра даҽа кәара хәыҷык, ӡыҷҷак алсуеит, уигьы аԥхын иҭабо егьиуа. Ԥсҵәыр акәу акалагьы иашьҭоуп, аҵәры жәытәла ихәыҷуп ҳәоуп иаҳәо, ажәҵәры шырҳәо аиԥш... Гаграгьы ахьӡуп. Ажәҩа, Гаг аҟнытә зыԥсы зманы иаауа иарак ауп. Абри иахылҿиаазаргь ҟалоит Гагра ахьӡ. Узқәымгәыӷуа аҳәак иҟәнуп рымҳәои…
– Уара, Чагә, еиҭа акы суазҵаашан, – иҳәеит Дажь.
– Ыы?
– Гагра ахьӡ иаҳәоузеи ҳәа хар змам аӡә дуазҵаар, абыржә иаауҳәаз зегь иоуҳәома? Иуркьаҿуоу? Иркьаҿны акәӡами ишаҭаху, абри абриоуп ҳәа?..
– 30 мааҭ ықәиҵозар, еиҳаны иацҵангьы иасҳәоит, иҭахызар исыркьаҿуеит.
– Уи шԥа? Иацуҵо арбану?
– Жәытәла га-ггра – га-гга... ҳәа абасгьы ыҟан ҳәа унарбоит, умаашьакәа унеин ага аҟәара унахәаԥшыр. Уи иԥҽҽу, жәытәла – иггоу, ахаҳәқәагьы ирыхьӡуп, еиҟәыршәшәоу, еиҟәырԥԥоу. Уа аҟәара, егьырҭ рылымкаа, убас иҟан, иахьагьы ашьҭа-мҭақәа убоит, амшын иарҩызхьеит, иаркәымпылхьеит, аха.
Егьыс, агра ҳаԥыжәлоуп, га-гра – ага аҳаԥы ахьамоу аԥаҩ ауп. Еилукаама? – иҳәеит Чагә дԥышәырччо.
– Уаҳа кры ацуҵома, уа унгыло?
– Саангылаӡом, цасҳәангьы! – иҳәеит Чагә, иагьаарччеит. Нас иагьнациҵеит: – Исцәоухазаргьы, узҵаара аҭак сзыҟаҵан убама? – дҵааит аҵыхәтәан.
– Хар умаӡам! – иҳәеит Дажьгьы, – Гагрыҳәҭгьы ыҟан.
– Ҩба рылагьы иртәан. Уи адагьы убра ахыкәшарҭа ажәытә мҩахәасҭагь амоуп, жәҩахыр ахьылбааго аԥсҭаҿы,
хаҳәраны, аарла ианубаалоит, мрагыларахь ала уаваԥшыр, «Гагры» убригь иахылҿиаауазар ҟалоит…
– Маҳҭы, Чагә ишҟа уаҳа зҵаара сымам, шьҭа шәара иацышәҵа! – иҳәеит Дажь.
– Ибзиоуп, афбатәи азҵаараз Ладареи Ҟансоу ҳаизыӡырҩып! – иҳәеит Маҳҭгьы.
– Чагә, Гагра Аԥсны мшынҿықә ашьхара ахәқәа зегь реиҳа иҳаракуп умҳәеи? – дҵааит Ҟансоу.
– Усоуп.
– Бзыԥ аҩхаа, аԥсҭа астәи аҭаларҭаҿ иамоу ашьхақәа иаҳа илаҟәу еиҳараку?
– Урҭ амшын жәабаҟа километра иацәыхароуп, мшынҿықәтәиқәа ракәӡам. Са ишысҳәаз амшын иаԥну ҳәоуп.
– Нас, урҭ ус ибзиан иудыруазар, рыхьӡқәа ҳаҳәа!
– Ара уажәы ҩзҵаарак цәыругеит: Бзыԥ аԥсҭа аҭаларҭа арӷьарахь иамоу ашьха ахьӡ – акы, армарахь иамоу ахьӡ – ҩба. Ҳара аиқәшаҳаҭра ҳнапы злаҵааҩыз ала – иагьаарччеит – аӡәы ҩзҵаарак рыҭара азин имаӡам, ус ҟазҵо ибжьы имырхуеит, – еиҭаарччеит. – Урҭ рыхьӡқәа анысҳәалакь, «рыжәлақәагь» уҭаххозар акәхап.
– Сара зҵааракоуп иусҭаз, аха ашәақь еиԥш еимҿаԥоуп, убригьы акоуп, аха еимҿаԥоуп, – иҳәеит Ҟансоугьы дааԥышәырччан. – Бзыԥ аԥсҭа, аиҩхаа астәи аҭаларҭа акоуп иҟоу, аха нырцә-аарцә ҩшьхакы амоуп, умбои изыхҟьа, сара егьсхарам, – изаҳазгьы аарччеит.
– Уара, Ҟансоу, ари ас, бзыԥаа дуқәа, Гәдоуҭатәи алафҳәаҩцәа ҿыцны иазышәыӡбыма? Сара ҳаҭыр, пату шәықәсҵоит, арахь шәара ақәҵа згар ҳәа шәшәаны, ашәақь еимҿаԥа сықәкны сшәыршәоит, ашәақь еимҿаԥ хҵәаха! – иҳәеит Чагә, иагьаарччеит. – Мамоу, егьырҭ аласкуам, уара уоуп изхаро, ираԥшьызгаз.
– Аԥсны аԥсуаа ашәақь еимҿаԥақәа хҵәаны иԥхасҭартәӡом, ус рыздырӡом, аиҳарак гәдоуҭаа, – Чаҵә «дааириашеит» Ҟансоугьы аччаԥшь ааиҿықәххын, иагьнациҵеит: – Ииашаҵәҟьаны, Чагә, иусҭаз азҵаара
уадаҩуп. Избан уҳәар, ҳцәажәаҩцәа дуқәа, ҳҭоурыхҳәаҩцәа ргәаанагарақәа цқьа еиқәшәом, шьоукы Мамӡышьха рҳәеит, шьоукы Мамзышьха рҳәеит, – шьоукы егьи азы Мзахала рҳәеит, егьырҭ Мсахала рҳәеит. Еимаркуеит, еимҵаркуеит, аха аиаша рзыԥшаауам.
– Урҭгьы иашоуп, егьырҭгьы иашоуп! – иҳәеит Чагә.
– Уи зла?! Ишԥа?
– Мамӡышьха – аӡы змам ҳәа ицәажәоит, уи ажәҩагьы жәҩаҩа ауп, ӡы амаӡам. Егьи, Мамзышьха – Маамзышьха анакәызгьы ыҟан, маа ду – амаа, ажәҩа ҳәагьы ицәажәон, иҳараку ҳәагьы. Амаамзы, амаамыз ҳәа амзаҵла жәлагь ыҟан, аққамыз ҳәа шыҟаз еиԥш, ҩбаны еимҿаԥахон, ак духон, инааны ицон, егьи – хыхь, ҵәҩанҵәы иахагылон, иаҳа ихәыҷхон, иларҟәны иамтәыруан. Амтәыр амҳацә(цә) ахьӡын, ҳ аныбжьшәа нас (а)мамыз, (а)мамзы ҵла ҳәа иҟалеит, мамзышьха ҳәагьы иартәеит... Ари ашьха ахьӡқәа аҩбагьы абасоуп ишыҟо... иашоуп зысҳәазгьы убриоуп. Иара иҵегь рыла ицәажәаргьы алшоит, аха аригь азхап. Амала, ажәытәан ашьхақәа рыхьӡ аныршоз, иандыртәоз азы амоу – иамаму адырбон, ус иаҳа иманшәалоуп, аӡы аманы нас иахьамӡаақәазгьы ҟалеит, аха. Уажәы Мамӡышьха иаҳәоу закәу здыруа, ӡыржәтә шьҭымхкәа даҿалаӡом, дхалаӡом. Абри аган ахь ала уи ахьӡ иаҳа ииашоуп, хәарҭа алоуп. Насгьы аԥсуа-шәыла, саӡ-ԥсуала мзы, мызы – аду, аҳарак ауп. Иара Бзыԥи Жәҩакәареи – ари акәара хәыҷы ахьӡ ус иркьаҿынгьы ирҳәоит – рыбжьара 15-20 километр инеиҳангьы наҟ ӡыржәтә амаӡам, ӷырроуп – ари ажәа ҩҵакык амоуп, исҳәахьеит.
– Уи бзиоуп, Мамӡышьха атәы удырит, аха егьи ашьха ахьӡаз иҳауҳәои? Иара ҩбангьы иамоуп, еиҳазаргь ҟалап.
– Ари исуҭоу узҵаара рацәак исгәаԥхом, – иҳәеит Чагә.
– Избан?! – иааџьеишьеимт Ҟансоу.
– Мамӡышьха шьхоуп, егьи ҿаҟьоуп. Уара шьхоуп уҳәеит, сужьарц иуҳәеит!.. – изаҳазгьы ааибарччеит.
– Исыҵимхи уара!.. – иҳәеит Ҟансоугьы дԥышәырччо. – Ҿаҟьароуп, аха ашьха иатәуп, – нациҵеит нас.
– Уи мрагыларахьтә иаауа Ҳабыз ақә иатәуп, аҳәҭа ду ауп, ҽакала иуҳәозар, алаҳәҭоуп; Мамӡышьха аасҭагьы иҳаракуп, марда цәгьоуп, хоуп, ӷоуп. Аҳашҳәаԥсалара лаҳәаны иамоуп, ахьӡқәагьы акым-ҩбам, рызегь ҩба-ҩбала еивартәаны, ани ушәақь еиԥш еимҿаԥаны, насгьы урҭ ахьыӡқәа еиҳаб-еиҵбыла ҳәа иҟоуп. Ажәытәан рынҵәамҭаҿ ӷь ма ӷьа, ҳә ма ҳәа рыман, аха нас рацәак иԥшӡарымтәуашәа анаба, имаӡашәархеит. Уи алаҳәҭа убарҭ ажәытә хьыӡқәа роуп абарҭ: Мсахала – Мсы аха ла(ҳәа), аха ла(ӷь)(а), ма Мсы аха ла(ҳә)(ҭа), аха лаҳәы – усгьы ауеит; Мсахыла – Мсы ахылаӷь(а)(ра) акәын… Убас иртәан Бзахала – Бзахыла, ԥсахала – Ԥсахыла, Мзахала – Мзахыла, иҵегь иркьаҿны Ахала – Ахыла ҳәа усгьы рҳәон; абарҭ еиқәысԥхьаӡаз заԥхьа ҳа гылазгьы ыҟан. Мс(ы), Ԥс(ы)… Бзыԥ анкьатәи ахьӡқәа иреиуоуп, раԥхьа Ԥс, Мс ҳәа иркьаҿӡан акәын ишыҟаз ҳәа ус зҳәоз ыҟақәан ажәытәуаа. Ус акәӡами, Ҭамшьыгә, ԥаса зны уара уҟны абри анцәырырга ишырҳәозгьы? – днаҵааит Чагә.
– Усҟан иуҳәаз уажә иагужьқәазгьы ыҟоуп, – иҳәеит Ӷәыблыи Ҭамшьыгәгьы дахьтәаз. Уаҳагьы даламлакәа уа даангылт.
– Уа уиашоуп. Ҳабыз ҳәа сызҿыз иара асы анықәҵлакь ихыиқәаҵәаауп, ихыблаауп, аха ҽакала ицәажәаргь ауеит. Пиҵунда ҳәа сызҿызынтәи уҩықәгылан иара ашҟа уԥшыр, аҟә акәушәа, ҳәадоушәа ус унарбоит, аха уажьоит. Ари аушәақә иазыртәоу ашьхара ладахьтәи аган ҩызы аҵәҵәаԥшь ауп, ахықә ауп. Абри ашьха мрагылареи мраҭашәареи ҳәа аҽеиҵыхны, аҽырхәхәаны иҟоуп. Ахаҭа Бзыԥ аӡиас ҩада-мраҭашәарахь иахьцои нас иавалан иааны иахыкәшан иҵәины лада иахьцои наҟ-ааҟ ирбыжьдоуп, ҽакала иуҳәозар – аха ауп: бжьындоуп, қәсырҭоуп… Бзахы, Бзаха ауп. Аха ахаҭагьы шьхами, жәытәла хоуп – Хабзыха, Хабзаха ҳәа усгьы иартәоит. Уи акы. Ҩба – ашаха, ашашәа ма арахәыц зҳәаз иеиԥш, ҩҵәҩанк нахьхьии аахьхьии ирыбжьудозар – иуҳауеит, ацҳагьы ҩҿықәк, ҩԥаҩк, ҩцык – еиманадоит, иаҳауеит, ацҳа захьӡугь убриоуп, уара иузымдыруан ҳәа акәым, аха. Изхысҳәаауа, абри ашьха Бзыԥ аӡиас убас
иаҳауеит, еиманадоит нахьхьии аахьхьии, мраҭашәареи мрагылареи ҳәа ассеирҭақәа – усала Ҳабзыха, Ҳабзаха ауп... Ари жәытә мҩоуп, қәсырҭоуп, ха дууп, иуадаҩзаргь, ишәарҭазаргь, икьаҿуп, уарласуеит, издыруазгьы маҷзар акәхарын, шьхамҩоуп, имаӡазаргь ҟалон, аибашьрақәа раан изламҩасуаз акәзар ауеит, ӷрала – иаӷралан, ҩнуҵҟала, маӡала ҳәа, џьара аныҟәарҭа амазаргь алшоит. Ажәытәан, аибашьрақәа раан, ӷрала иныҟәон рымҳәозиз… Абарҭ ахьӡқәа анкьа ԥлыи, ԥла ҳәа анрыцызгьы, изцызгьы ыҟан. Жәытәла ԥлыи, ԥлеи, ԥла – гәаҩа дууп, ԥсҭа-гәаҩа дууп, ԥсҭа-гәаҩа ду гыларҭазаргь ауеит, иаӷрысырҭазаргь, иҭысырҭазаргь ҟалоит… Абас иҟоуп абри ашьха, абри аха ҳәа ацырҵоит, ус цәырыргоит. Убри адагьы ԥлыи ма ԥла аҵәҵәаԥшь, ахықә хәхәа ҳарак ду акәзаргь ҟалоит, усгьы ицәажәоит. Абри адагьых Ҳабзаха мрагыларахь ахы рханы итәоушәа иҟоуп, ԥстәҵас аҿы артуп, хаҵас абыз амоуп – ҳабзыха, бзыха – аӡырҩашгьы аҿыҵуеит. Бзыԥ иалало егьиуа... Абри зеиԥшу закә ԥстәу еилызкаауа маӡа дук изаанартуеит ҳәа усгьы рымҳәозиз... Уи уажә ҳаламлап иоуцәахоит... Ари загсыжьуаз, иаҳзахьымгӡаргьы, аҽырыҩра иаҳцәалагаргьы ҟалоит, ҳәоуп… – иҳәеит Чагә. – Акәымзар, иҵегь ахьӡқәа, аҵакқәа амоуп; Хабзахара, Мзахара, Мсахара, Бзахара… ҳа, ха ҳәа раԥхьагьы зны-зынла инаргыланы; ара ра – аду ҳәа ицәажәаргьы алшоит, жәытәла уи ӷа ма ха ахьакәхогьы ҟалар ауеит…
– Уа Чагә диашоуп, иааҳарласроуп... – днақәшаҳаҭхеит Маҳҭгьы. – Узҵаараз иуеиҳәаз аҭак иахуҳәаауазеи? – днаҵааит нас.
– Ибзиоуп, усоуп! – иҳәеит Ҟансоу.
– Ус акәзар, егьи, абыжьбатәи, азҵаарахь ҳаиасуеит. Амаба Кьагәа, ҳаузыӡырҩуеит! Гәаран уа иутәуп.
– Чагә, иара убри Бзыԥ аӡиас ахьӡ иҳанаҳәоузеи? – дҵааит Кьагәа. – Раԥхьаӡа иахьӡыз руа иарбану ҳәа иудыруеи?
– Уара, Кьагәа, абри Бзыԥ ахьыӡ закәи ҳәа ушсазҵаауа аӡәы иаҳар, уара узы иԥхашьараӡами?! – иҳәеит Чагә дԥышәырччо. – Ара увараҿ иҟоупеи!..
– Зашҭа уҭоу иашәа ҳәа!.. – иҳәеит Кьагәагьы. – Иузымҳәар, ақәҵа уиҭаӡом!..
– Иашҭа акәу иашхәа акоу сызҭоу?.. Мамзаргьы – иашы салоуҵоу?..
– Уҭахызар ашхәагьы уҭаз, аха иашәа ҳәа!..
– «Иашәа» акәу «ииа шәа» акәу, «ииа шәшәа» акәу исҳәоу?.. Мамзаргьы исҳәҳәоу?..
– «Араԥ дызҭам ӷба зныҟәом» акәу, «Раԥ дызҭам ӷба зныҟәом» акәу, «Раԥды зҭам…» акәу, араԥыд акәу, араԥдыз акәу!.. Араԥдаҳ(а) акәу?.. – иагьаарччеит.
– Араԥды акәу, аӷаԥды акәу?.. «Аӷа» аҟнытә акәу?.. Акәны акәымхаӡеи?! – еиҭаарччеит.
– Ӷоу, хоу, роу?!
– Раԥхьа аӷба (а/)ӷажә акәзу, нас ражә ҳәа иҟарҵоу, жә анаҵәах, ра акәхоу?!
– Уи уиоуп, аха Бзыԥ?
– Бзы, ишудыруа, аӡыхьқәа иреиуоуп – бзы бза, база… «узылԥшны иубо», «аза», «ацқьа» ҳәа ицәажәоит; аӡы шакәу цқьа аилкааразы ажәытәан бзыжәа, иҵегь наҟ жәытәан – бзыжәжә ҳәа иҟан. Нас, игәаау здырхуада, аҵыхә аҵәахт. Бзы ӡиасны идузар – бзыжә ауп, аԥсҭа ду ма аҩхаа ду иҭазар – ԥажә, ԥыжә ҳәа ацлоит, аха жәқәа аӡоит, Мықәажә, Мы-қәжәа ҳәа ишыҟаз еиԥш.
– Ԥыжә, ԥажә… еиҩхаа дуқәоуп?
– Усоуп, , ԥԥы – аӡы иара иҟанаҵаз аҭҳәаауп, иажыз ауп; ԥа, ԥԥа – изҭалаз ауп ма изҵысуоуп… Егьыс, бзы иҵегь аҵакқәа амоуп, аҵак дуқәагь, џьара б аууп, џьара з аууп, џьара – аҩбагьы, аха уажә урҭ срылалом, ара саангылоит.
– Ҽакы заҵәык иадамхаргьы иҳаҳәа!..
– Уара, уи аӡы иаҵанакӡомеи, иалаӡам!
– Сануҳәах иҳәа, иахәа!.. – иҳәеит Кьагәа ирхәмарны, егьырҭгьы ааибарччеит.
– Ибзиоуп нас, – иҳәеит Чагәгьы дԥышәырччо. Нас днаиазҵааит: – Ажәытәан аиқәаҵәа ҽа хьӡы уарла-шәарлакгьы аман рҳәон, иуаҳахьоума?
– Ашәы!
– Уи акәым. Уи ахәыҷгьы иҳәап…
Кьагәа даахәыцын:
– Ацәыбблы! – иҳәеит.
– Мамоу!
– Ацәыггара! – иааибарччеит.
– Мап!
– Нас иарбану?
– Аббыза, аббыз!.. Ари аӡы акәушәа уарҩашьар ауеит… Амца иалсхьеит, амца ахысхьеит ҳәоуп иаҳәоугьы. Убас иҟоуп аԥхьан Ҟансоу зыӡбахә иасҳәоз Ҳаббыз аха. Уи асы кыраамҭагьы иқәуп, ианықәҵлакь еиқәаҵәаӡоуп ишыҟоу. Алаҳаӡы ма Пиҵунда аԥшаҳәантәи угылан уԥшыргьы, анаџьалбеит, заҟа иҳаракузеи, ас амца иабалси еиқәаҵәаӡа угәахәып. Аха уи ахьыӡ уиала мацара иртәам.Иҵегь еилукаартә иуҳәозар, жәытә ԥсуа-ашәыла ҳаббы нас ҳабы ахәада иахьӡын, ацҳагьы – жәытәан уи ҽа хьӡыкгьы аман. Изыԥшаауа аартырак ҟаиҵотгьы рымҳәозиз; арҭ ззы, зза ҳәа рыцлар – ахәада ду, ацҳа ду ракәын, аха нас з-қәа акахьы иианагеит, ахәадеи аӡи – бзыи(бзеи) – рыхьӡқәа реиҩдыраара аруадаҩит. Иахьа урҭ реиҩдыраараз абри удыруазароуп... Ҳабззы аҟны аԥхьа ха анырҳәозгьы ыҟан...
– Уаҳа?..
– Уара, «ҽакы заҵәык» умҳәаӡази?! Уаҳау?!
– Аҳы нас, бзиоуп, аха уаҳа ацымҵаӡакәа Аалӡгаҟа ухынҳәуама? Гәыԥҟа?
– Убригь ажәытәан Аҳалӡга(жә)(а) акәын; аҳалӡӡ, аҳалӡәӡә аҟнытә, иаҳәҳәоит, иаҵанаҳәҳәоит. Аҵыхәахь арраан, иахьшьшьу, угәуҽанымзар, уҵашьшьны уахьакуагьы ыҟоуп, уҵалоушәа ануба – уамеисакәа ҽаџьара уиасроуп, ахыкәшараз умаашьароуп.
– Ажәытәан аӡы бзыжәа, бзыжәжә акәызҭгьы, аҵыхәтәа заҵәахуеи, амаӡашәаррахь изианагеи, иҟәыннашьартә иҟаӡамеи?..
– Ирцәеилаҩашьан акәу, бзыжә ҳәа рҳәо ианалага, иаҵәахит.
– Избан?
– Уара, абзиара узыҟалааит, еицырдыруа, аха Кьагәажә ҳәа аӡәы иузиҳәар, угәы иахәоума?
– Иалсуеит.
– Егьигьы убасоуп, жә – аду, ажәытә ҳәа ицәажәоит, аха «рацәак иаԥсам», «иқәсхьоу» мамзаргь «аилымга» ҳәа уахь изырхозгьы дҟалеит, ари аӡы иазукыр ҟалома, иаргәаауеит, жәа ма жәжә роуп иара иахәҭаны иаԥхьаӡо… Абри аҵыхәала жәытәан аибашьрагь ҟалахьеит... аха уи аҳәара ҟалаӡом зҳәақәозгьы ыҟан... Ара иҵегь аҳәатәқәа ыҟоуп, аха аригь азхап.
– Бзиоуп нас, Бзыԥ ани  ҳәа иацу иҵегь аҳәоны ҳәа ирҳәоны ҳәатәыс иуаҳахьоузеи? – ирхәмарны дааҵааит Кьагәа.
– Ԥ ада уаҳа акгьы ацӡами иара? Сасык дааир, иааизцәыраагаша?! – даахәмарт Чагәгьы.
– Иацӡам!.. – инаҿаиршәт Кьагәа.
Чагә дааԥышәырччан:
– Ԥ заҵәык ада акгьы ацӡам уҳәеит, Бзыԥҭа ҳәа иахьашьҭоу адгьыл аӡбахә уаҳахьоумашь?! – иҳәеит ирхәмарны, изыӡрҩуазгьы ааибарччеит. Нас еиҭархәмарны инациҵеит: – Абри абасгьы шацыз шудыруаз акәызма абыржәраанӡа исамҳәаӡакәа исыҵакны иҵәахны ушсыдтәалаз?!.
– Асҟаамҭа аӡбахә анцәырумга, ус акәгьы анумҳәа, ихазы иҭахызар акәхап, аӡәгьы ииҭом, зақәҿимҭуагьы, изцәыримгогь уи акәхап сгәамхәызи… Уара уи шудыруаз шыздыруаз здыруаз дудыруаз џьысымшьози!.. – иҳәеит Кьагәагьы дырҩегьых ирхәмарны иааиԥишьын.
– Ишыздыруаз шудыруаз абаздыруаз издыршаз изымдырӡеитеи! – аҭак ныҟеиҵеит Чагәгьы дԥышәырччо.
– Иаҳәауеи нас Бзыԥҭа?..
– Иахьатәиала, Бзы аӡиас аҩхаа, Бзыԥ аӡиас ахьамоу, иахьыҟоу, аԥны, аԥҭа ҳәоуп иҳәоу.
– Уи иахьатәиала, жәытәла?
– Ажәытәан Бзы-ԥ-ҭаҳ(а) ҳәагьы ыҟан;  – ԥсҭоуп, гәаҩоуп, еиҩхаауп, иахьарԥо акәзаргь ауеит – уи сҳәахьеит, ҭаҳ(а), аҳ(а) – аду, аҳ, аҳарак… – ауп – Бзы ду, Бзы аҳ, Бзы ԥсҭа ду… ҳәа ицәажәоит, ԥҭаҳгьы усоуп иаҳәо, аҵыхәтәантәи ҳ(а) аҵәахуеит – умбои уигьы шыҟаҵо, ахӡыргара аҭахым… Ус акәмыз ажәытә аԥсуа дшыҟаз… Ари Бзыԥҭа, Бзыԥҭ ҳәа усалагьы иартәоит, ҭа – аҭыԥ ҳәагьы ицәажәоит.
– Бзиоуп, ҽак уасҳәап, Чагә?!
– Ыы?
– Абри Кәыдры ԥсҭа амаӡами, аеҩхаа?
– Иабаҭаху?! – иҳәеит, иагьаарччеит.
– Нас уи Кәыдрыԥ ҳәа ахьӡ зыдмыртәеи?! Араҟагьы убас Кәыдры еиԥш Бзы ҳәа иҟарҵар еиӷьӡамыз,  егьи ҳәа аҿырпынқәа зацырҵа?
– ҿырпынӡам, сырпынуп, иҵегь амаӡашәарқәагьы амоуп.
– Ус зыҟалеи ҳәа иудыруеи? Убригь ҳзацҵа! – иҳәеит Кьагәа.
– Аԥсны Бзы зыхьӡыз аӡқәа акымкәа-ҩбамкәа ианыҟала, убас идыртәеит, убриоуп, – иҳәеит Чагә.
– Иабаҟоу Аԥсны уиаҟара ӡы Бзы зыхьӡу?! Кәтоли Тамшьи ирымоуп Бзана ҳәа ӡ-хәыҷык, уаҳа иабаҟоу?! – деиҭаҵааит Кьагәа.
– Ажәытәан Аԥсны дуун рымҳәоз, Қәҭеишьгьы зны аԥсҳа дтәан, аԥсуа ҳәынҭқар. Изхысҳәаауа, уажә Егры уанырлак, наҟ ҩ-ӡык ихарамкәа иавоуп, акы Бзыгә ахьӡуп, егьи, иааиҵаны, Бзыҷ ауп. Иара Егры Бзыгәду анахьӡызгьы ыҟан...Нас наҟ такәы уанцалак, Бзысҭа ҳәагьы ыҟоуп… Уа ажәытә иаԥсуаазгьы нхоит, сдыркгьы дыҟоуп. Уи излеиҳәоз ала, иара ихаҭа абри аҭыԥхьӡы Бӡысҭаԥан, Бзысҭаԥан, Зысҭаԥан, Ӡысҭаԥан ҳәа инеивга-ааивган ианырҳәоз дахаануп; нава, ныва (нажәа, ныжәа), ныӷара, ныхара ҳәа усгьы ацырҵон иҳәеит. Уи жәытә ԥсуала аԥаныжәа, аԥанажәа, аныӷӷара, аныххара ауп – аӡы маҷны иахьҭо, иахьаҳәо, ҽакала иуҳәозар, аныххара ма аныххаҳәара, аныӷӷара ма аныӷӷаҳәара, аҳәара – ацәажәара акәым, аӡы ахьаҳәо ауп, уажә ишәаҳама;
ажәытәан арсырҭагьы ҽа хьӡык аман рымҳәозиз, – аҭак ныҟеиҵеит Чагә.
– Аԥанаӷды, аԥанаӷӷды; аԥанахҭы, аԥанах, аԥанаха... – абарҭгьы ӡырсырҭақәан… Ари ҳаԥсшәа шеиҿартәу уҳәар… – назгәеиҭеит Кьагәагьы.
– Иахьа уа Зесҭафон ҳәа иашьҭоуп, ажәытә иахьыҟаз маҷк инавакуп, аха. Иара ӡыршьҭроуп, маҷӡак ауп иҭоугьы, алабжыш хаҟәҟәала – ма игәаан иҵалеит, ма зынӡа ианыӡааит, аӡгьы акгьы амбо џьушьома, Кьагәа?! – иҳәеит Чагә. Кьагәагьы иҭҭынжәыга ааҭиган, тыгә-тыгә-тыгә… ҳәа иаԥхьа инықәикшеит, иқьасагьы аацәыригеит; уи идтәалаз Қәаҵәарагьы ираӡын кәалаԥ ааҭганы инапсыргәыҵ апҟьақьҳәа инаниҟьеит…
– Уажә убри ануҳәа, – иҳәеит Кьагәа, – Бзыгәи Бзыҷи амаӡашәарқәа акымкәа-ҩбамкәа ирымоуп, аиҳарак рынҵәамҭаҿы, урҭ узырцәажәар – Бзыгәк оумажәуп иҟанаҵо: абри аӡы амҩа аҿықәгоуп, иара шнеиуа имҩахгоуп, убра аҳцәа рҳаҭгәынқәа амоуп, ажәытә доурҭа аҽԥнуп ҳәа мбатәуп иаҳәо… Иара ԥсуа-ашәыла Бзыгәды, Бзыгды ауп Жәыргьыҭ ажәытә ишырҳәоз: Бзыгдыд, Зыгдыд ахьӡ тәрык ала изхылҿиаауагьы… гәды, гды жәытәла гыларҭоуп, мҩазаргьы алшоит… Уа нас иаан инхаз алаз-гырқәа рхәыҷқәа, саргьы схәыҷын, Бзыгә-ди-и-да, Бзыгә-ди-и-ҭа, Бзыгә-ди-и-ҭу… ҳәа абас иахычча-хәмарны исаҽԥнырҳәон ҳәа сеиҳәон уатә сдырк, жәытә иаԥсуаз аӡәы, омаӡакгьы ҵуам, аҟәа акәын иахьсеиҳәозгьы; ахәыҷқәа – хәыҷқәоуп, аха, умбои, иара ишигәалашәо… ихамышҭӡеит…
– Иухашҭуа аумашь, Кьагәахеит, анс иҟоу, ахәыҷы ихшыҩ еиҳагьы ианшәылоит… – иажәа налеиҵеит Қәаҵәара, иагьнациҵеит: – Ахәыҷы – дхәыҷуп, аха дара ус зҳәоз «тәытә» разҳәашаз ду дрымаӡамыз? Рдуцәагь духақәацәзу? Мамзаргь ԥшаҟәысқәазу – иагьаарччеит.
Чагәгьы иажәа инациҵеит:
– Бзыԥа дууп, урҭ ахьӡылақәа иреиҳауп, аха «Бзы ду» ҳәа иузыртәом, «Быз ду» ҳәа убас мышгаҩык изырҵәиуа дҟалар ауеит, ихжәацәахоит, «Бзыжә» – аӡ ду ҳәагьы иарцәажәоит, аха ус инужьыр – убригь азыԥшӡамшәа иҟоуп... Сахьахәаԥшуа, Бзыԥҭа(ҳ)(а) еиԥш Бзы-ԥыжәа ҳәагьы ыҟазар ҟаларын, аҩбагьы ирҳәоу акоуп, аха ари уажәраанӡа сызҿыз иреиҳауп, аԥыжәара змоу зыхьӡугьы иароуп… Аӡыхьӡқәа иреиҳабу арбану уҳәан жә, жәжә акәзар ауп ҳәа ақәсҵоит, иамазкқәоугьы ыҟақәоуп, аха.
– Ԥ, ԥҭа.. – уаҳа акгьы цәыррымгаӡои? – дҵааит Кьагәа.
– Ԥыжә – аԥсҭа ду, агәаҩа ду, аҩхаа ду ауп; ԥыжәа – урҭ ирҭысны ицо ӡызароуп, «ыжә» аҵәахуеит; иҵегь амаӡашәар рымоуп, урҭ зегь уажә срылалом, уаргьы иззымдыруа уакәӡам, иаҳроуцәаргьы иӡырҩуа ҳарааԥсоит. Ари аҩхаа ԥсҭа ҵаулоуп, ахахь иахьарԥогьы ыҟоуп – бзы ԥа. Аԥан аныжәара ажәжәарсҭақәа, агәаҩасҭақәа амазар, иаҵазар ҟалоит, усоуп дара амаӡашәарқәа иацу ишырҳәо. Иахьарԥоз ажәытәан иҟан иахьа иашәахьазаргьы алшоит, аха ахьӡ нхон. Егьи, Мықәгьы ажәжәарсҭақәа амоуп, алашәры ҵыџьжәлақәа. Аӡәы икамбашьқәа ахьынҭеиҵаз, акы илаҵаҩрын, хымш дашьҭан, ҵаҟала амшын ахь икылнаган, устәи Тамшь иган иҿықәнажьылт.
– Бзыԥын ҳәа усгьы рымҳәои шәышҟа?
– Ирҳәоит, Бзы ԥы аныжәа аҟнытә; ԥа, ԥы, сԥы… жәытәла иагьӡышьҭражәлақәоуп, иагьӡырырҭақәоуп, иҵегь ирҳәақәоугьы ыҟоуп – иҳәан, Чагә дааҭгылт.
– Иуҳәаз акгьы иамаскуам, Чагә, сара усазҵаауазар: Бзыԥ, Бзыԥа, Бзыԥҭа инаваргылан Бзы-ԥыжәагьы садгылаҩуп, аха аҵыхә а рцәамшәан ирцәеилаҩашьо иналага, «ыжәа» амаӡашәаррахь иагеит… Бзыԥ еиԥш еиҿартәу аӡыхьӡқәа рышьҭахь еиҳараӡак маӡашәарны жә(а), жәытәӡала жәжә(а) гылан ҳәа ақәсҵоит. Убас иҟан: Бзыгәдыжә(а), Беидыжә(а) ма Ббедыҩажә(а), Мықәжәа, Бжьыӷәажә(а), Баслыжә(а)… – ус заҟа, аха иаҵәахуеит. Усоуп ажәытә жәабжьҳәаҩцәагьы ишырҳәоз… Бжьыӷәажәа ҳәа узҿыз уи иарбаныз?
– Кәыдры, Кәыдраԥа, Кәыдраԥԥажә ҳәа усгьы рҳәон,  – шьоукы идроууан, шьоукы идыркьаҿуан. Санмаҷыз абри Кәыдры аԥа шԥамоу ҳәа сазхәыцхьан, уажә сарччоит. Ари Кәыдры аԥсҭоуп ма Кәыдры аҵәаԥшь ауп, аҟәадоуп…
– Кәыдры хыҵыр имшынхоит ҳәа усгьы рҳәоит… Бжьыӷәажәа ҳәа зыӡбахә уҳәаз иҳанаҳәоузеи? Ишԥацәажәоу?
– Бжьыӷәажәа – зыбжьы дуу аӡы ҳәа ицәажәаргьы алшоит, амшцәгьақәа аныҟало абжьы ӷәӷәахоит, иалар-дыруеит, о-оп, амш цәгьахоит рҳәоит. Егьыс, бжьы аӡыхьӡқәа иреиуоуп, Бжьыԥ, Бжьыԥҭа зҳәогьы ҳаҟами. Бжьыӷәажәа – аӡду ҳәа усалагьы ицәажәоит.
– Уаҳа хьӡы амазу ажәытәан иара Кәыдры? – дҵааит Кьагәа.
– Шәаланамгалацәан, уара, уи ҽа зҵаароуп, аҳәаа шәҭымҵын, – иҳәеит Маҳҭы. – Мамзар ахараԥса наган ишәықәсҵоит, – иагьаарччеит.
– Мамоу, иахәа, дҵаалааит, ҳаиуацәоуп!.. – иҳәеит Чагә, еиҭаарччеит.
– Шәызлеиуацәои?!.. Уи ҳа иҳаздырӡомызтеи!.. – иҳәеит Маҳҭгьы дыхәмарны. – Шәеихырааӡалама?!
– Ҳаихырааӡалазҭгьы иҳабаргәыз, ус ҳмыхькәа…
– Изакәи иара?!.
– Ҳҩыџьагьы жәламаҷқәоуп, убриазы ҳаиуацәоуп, Кьагәа дсеиӷьуп, аха уигьы дшәарҭоуп.
– Чагә заҟаҩ имада? – иҳәан, дҵааит Маҳҭы Ҭамшьыгә ихы наиқәикын, иааирмаҷшәагьы иун.
– Ҩыџьа аԥацәа Леуарсеи Жореи ҳәа. Чаҵәаа зхылаҳәоу ҭаацәа уаҳа Аԥсны иҟаӡам иараӡәк итәы ада. Ажәытәан Чаҵә – қыҭ ҳәа Гәыԥ ақыҭан аҳабла дугьы ыҟан, аҳабла моу қыҭан. Кәыдры аԥсҭахьгьы инхон. Аха иахьа ишубо ус иҟалеит… – иҳәеит Ӷәыблыи Ҭамшьыгә дахьтәаз.
Чагә аԥхьатәи иԥшәмаԥҳәыс Атәан-ԥҳа данԥсы, ихшаз маҷқәан, Ӷәыблыиаа иреиуаз дааигеит, уиоуп уажә Маҳҭы Ӷәыблыи Ҭамшьыгә дызиазҵаазгьы. Иаҳазгьы ааицәымӷхан:
– Зегьы Анцәа ду инапы ҳануп, Анцәа абзиара ҳзыҟаҵа! Анцәа ҳзырҳа! – иҳәеит.
– Анцәа иҳәааит!
– Анцәа иҳәааит!.. – аӷу ааилдыргеит егьырҭгьы.
– Кьагәа, уансазҵаах, аҭак ҟасҵоит убригьы, амала абра ихҳаркәшома нас уареи сареи?
– Ас ҳшеиуацәаз сыздырӡомызт, заа исоуҳәарауааз, асҟак ҳаибаршуазма қәҵак азыҳәан, шьҭа рҭахызаргьы аабатәи азҵаарахь ииасааит, сара са сган ахь ала, убзиоуп ҳәа исԥхьаӡоит, круҭахызар – иацҵа! – иҳәеит Кьагәагьы ирхәмарны.
– Кәыдры, – иҳәеит Чагә, – ажәытә хьыӡқәа Бсы, Ԥсы ҳәа рҳәоны саҳахьеит. Абри ииашоуп ҳәа зласыԥхьаӡо, Наа агәаҩа, иара Кәыдры мрагыларахь ала, иҽԥынгылоуп ахәы иамадоу шьхапаҿк Акәакәар ҳәа, Ҟаургьы ахьӡуп. Абра ажәытә баа ықәгылоуп, иҟәыбасахьеит, Бсқал, Ԥсқал ҳәа иашьҭоуп, Ԥскьал, Бскьалгьы рҳәоит, руа иаҳа ииашоу арбану ҳәагьы еимаркуан. Ари Кәыдры усҟантәи ахьӡ аҟынтә иаауазар, иахылҿиаауазар ҳәа сыҟоуп. Бслеи, Ԥслеи, Ԥшьлеи; Бслыи, Ԥслыи, Ԥшьлыи – абарҭгьы зны Кәыдры иахьӡын, аӡ ду ҳәа ицәажәоит зҳәоз ыҟан Чагьам, Џьгьарда Ахәҵа, сара санахьӡаз, иахьа қәрала сахьааихьо жәбоит. Шьоук ус рҳәон, убригь еимаркуан, абаа дыргылаанӡагьы Бскалыи ма Ԥскалыи ҳәа ус ыҟан ҳәа. Акәакәар змадаз ахәы жәытәла ака ауп, ашьхапаҿ албаарҭа ахьӡала иртәоуп рҳәон; Ԥсы, Бсы ахәада албаарҭа ҳәа, мамзаргьы уи ахәда ду ҳәа. Абри иалацәажәо, иагьааимаркуа ҩынтәҟа избахьан уа ааигәа-сигәа омаӡак иацәыхарамкәа инхақәоз Ашәы Шьаҳан, Лакр Платон, Маршьан Ҳаиҭбеи, Маршьан Багьлар, Абыхә Шьааб, Ҵәыџь-ԥҳа Татышь, Кәыҵныи Џьоџьа, Ҵәыџь-ԥҳа Фелдышь, убарҭ зегь иреиҳабыз аҭоурыхҳәаҩ Кәыҵныи-ԥҳа Арухан уҳәа ажәабжьҳәаҩцәа. Егьи, Быҭәа Сеилаҳ излеиҳәоз ала, аӷәыжә(а), аӷәажә(а) жәытәӡала иахьеиҿыҵуаз аҩнду иахьӡын. Уажәшьҭа Бжьы аӷәыжәа ҳәа еицҵаны абасалагьы уахәаԥши, иаҳәо убап. Уи иҵегьы рыла ицәажәоит, аха аригьы азхоит, – назгәеиҭеит Чагә.
– Иара «Кәыдры» ахьӡ ахаҭа иаҳәоузеи? – дназҵааит Кьагәа. – Иаҳхамшҭхьаз уара!..
– Ожәшьҭа иазшәырхаларгьы цәгьам, мамзар аҽырыҩра иаҳцәалагаргьы ҟалоит, аамҭа иҭанаршәыртә ҳақәныҟәалароуп, – нареиҳәеит Маҳҭы, нас: – Аабатәи азҵаара Оҭры Ҭамшьыгә иутәуп, ҳаузыӡырҩуеит! – иҳәеит.
– Сара сызҵаара сыԥсахуеит, Кәыдры иаҳәоу закәу ҳаиҳәааит, иара итәык иаҳмырҳәаӡаргьы иагьԥхашьароупеи ҳара ҳзын!.. – наиеиҳәеит Ҭамшьыгә аҭакс.
– Бзиоуп нас, уара ишуҭаху, – иҳәеит Маҳҭгьы. – Уара узҵаара уара уақәиҭуп, – ҳәа усгьы нациҵан. Нас Чагә ишҟа дахыхәмарны: – Унасыԥ иакит, ҳаузыӡырҩуеит! Амариа уқәшәеит!
– Ҳаи, Анцәа шәиныҳәааит, сышԥашәыркьаҭеи, сынасыԥах иакызар уаҳа исҭахузеи! – аҭак ныҟеиҵеит Чагәгьы, аха нас: – Уара, сара Кәыдырҭа сабаҟоу, Мықәгьы сыҟам, Дӷамшьгьы, иҵегь наҟ Аҳалгӡгоуп сахьынхо, Гәыԥ ақыҭа Чаҵәқыҭ аҳаблан, – нациҵеит.
– Уи зхуҳәааи, Чагә, Кәыдырҭа унымхозар, иабаԥырхаго?!.. – даахыхәмарт Маҳҭы.
– Кәыдры инымхо Кәыдры ахьӡ закәу иалидыраауазеи?! – иҳәеит Чагәгьы дахыхәмарны.
– Знык иануазҵаах, шьҭа уи азҵаара ақәхра, аԥсахра ҟалаӡом, иузымдыруазаргьы, иудыруашәа ҟаҵа!.. – иҳәеит Маҳҭгьы, иагьааибарччеит. – Даргьы ргәы иахәап, – ҳәа усгьы нациҵеит.
– Кәыдры уҩҭалан хәдацәахьынӡа уҩҭагылар, уӷәӷәазар, ушьапахьы иуҵнаҟьартә иаҳа иӷьуп, ухәдацәахьы, ужәҩахырахь аасҭа.
– Аҵа иаҳа иӷьуп, ақә аҵкыс.
– Аиеи, усоуп. Насгьы иара џьара иаҳа иҭынчуп, џьара иҭҟьаны ицоит – уахәаԥшыр, аҩыџьарагь, ахыџьарагь… шьаҟьасҭароушәа убоит. Абас иҟоу аӡы ҭӷьы, ҭыӷь, дӷьы, дыӷь ауп; кәы ӡыхьӡуп, кәыҭгьы, кәыдӷьы – нас кәыдры – аӡҭҟьа, аӡырҩаш, ӷәӷәала иӷьу ҳәа ицәажәоит, алеишәа цәгьоуп, ианхыҵлакгьы имшынхоит. Аеҳә иахьҭоугьы
ыҟоуп, уҩны ахықә уаақәххны уахыԥарашәа убоит, аха уажьоит – уагьзахыԥом, наҟ аԥаҩ аԥанах цаҟьоуп, уҭалар, аҳацаҟь уанҟьаны ухы ԥнаҽуеит, ус зыхьқәахьоугьы ыҟоуп, уа ахахьы ма аҵыхәахь ала уахыкәшароуп, кыргьы уцароуп. Аеҳә ахьамоу ракы аҟара омаӡак иаӷьымшәа унарбоит, сҭаларгьы исыхьрызеи ҳәа, аха уи аҵаҟа арыԥҵә иҭҟьоушәа иаӷьны ицоит, уаҩ дахәом.
– Уара излоуҳәоу ала, Кәыдры ҭӷьыр, ҭыӷьыр, ҭыӷьры, ҭыӷьӡы ауп, ус ахьӡызаргьы сеидроу, Ҭыӷьӡаа зусцәадаз?
– Урҭ Шьам акәын иахьынхоз рҳәон, жәытәӡа. Уа ус ӡык ыҟазаргь ауеит…
– дыӷьсҭан акәзаргьы ҟалап иахьынхоз зҳәозгьы дсаҳахьан.
– Усгьы рҳәақәозар акәхарын. Егьыс, Кәыдры – кәы-дҳы-рыҳәагьы итәоит, – зыкәкәарсҭа ма зыԥсҭа, зыкәа дуу аӡырҩаш ду ҳәа; ҳ маӡашәархахьеит, ибжьшәазшәа унарбоит. Ара уажә иагсыжьызгьы ыҟоуп, аха абасалагьы иазхоит. Абри аҵыхәала иуасҳәогьы абриоуп, иуасҳәахьо ахыхь, – иҳәан, Чагә Ҭамшьыгә днеизыԥшын иаргьы днаиазҵааит: – Егьи иарбан зҵаараз исуҭарц иуҭахны узҟәаҵыз?
– Уара, уи аҩбатәи акәхоитеи!
– Иаԥырхагам, аҿаарха! Уг уҿы иамырҳәаӡакәа ҟалома?! Усгьы ҭаха суҭом.
– Рыҵа ҳәа иахьашьҭоу унеихьоума?
– Ӷәыблыиаа срыцны хымш ҳаҟан.
– Абри ахьӡ иҳанаҳәоу атәы шԥоудыруеи?
– Уара, ари уадаҩымшәа збоит, Ҭамшьыгә, зынӡа иумырмариаӡан, мамзар ақәҵа ихәҭаа алоуп, еибырҳәахьеит, уиоуп изирмариаз ҳәа ишьыцны ҳҵәылхра, ҳацәгьаҳәара иалагоит, аԥсуаа шьоук ҳшыҟоу, ҳазмырӷьацақәоу умдыруеи, ҩысҭааи џьныши иаҳзыруа ҳзымхошәа... – иҳәеит.
– Уи аусзымдырхуа, аха ари ахьӡ ус ишуҳәаҵәҟьоу имариангьы иҟаӡам, ара уи аҵыхәала еизааибамгазгьы ҳаҟоуп… еиқәшаҳаҭым…
– Нас абас еимаку азҵаара сыҭан сзыхурҟьоз, Ҭамшьыгәхеит, срыцҳаӡами уара?!. – иагьааибарччеит.
– Рахь акәу сахь акәу уахьатәу алагәасҭарц иҟасҵеит. Рахь уатәызар, уаамҳәан укасыжьуеит!.. – иагьаарччеит.
– Убри «рахь-сахьра» ҳааҟәыҵны, зегьы ҳааидгылан «ҳахь» ҳәа анеицаҳамҳәа, Рыҵаҟа амҩа ҳшықәу, Анцәа иумҳәан, аха иааԥжәаны иҳажәлоит, ҳнеирцгьы ҳаҟаӡам, иаргьы даарак иӷәӷәаны иҭатәаӡам, иумдыруеи?..
– Убригьы сзымдыруа ауакәху, аха ҳаисаноуп ишыҟалазгьы, уара-сара ҳәа, ҳаинраалатәуп… ҳаилыргатәуп…
– Еисақәаз шәызусҭцәада?
– Сара, Хакәыцә, Хаҩа, Хабаџьа, Хапара, Кьача, Ҟәбар… зҳәаз иеиԥш мачхәума ажәабжьҳәаҩцәа, ауаа нага-аагақәа…
– Акыр ықәҵан шәеисазма?
– Ахыбжа жәны!.. – иҳәеит ҭамшьыгә дԥышәырччо.
– Ҟоҳ, нас ус акәзар, сара шәеинсраалоит, амала ахыбжа са исымаз, аҿыбжа шәа ишәымаз!.. Ишәықәнагоуп!..
– Ибзиоуп, атәыҩа шамоу аума ишуҭаху?! – иҳәеит Ҭамшьыгә даҵаччо.
– Ахыбжа ижәны атәыҩа шамоуу, уара?!
– Ааи!
– Ус акәзар, атәыҩа ҭашәҿаҟәа!
– Иззакәи?
– Икыдкнасҳалоит! Оҭры Ҭамшьыгә Абӷархықә абас исасцәа рымҵаҵара далагеит, ҳаргьы иаԥшьаагароуп ҳәа иааиуа зегьы идсырбалоит. Иманшәалоуп, уара, атәыҩа аҭаҿаҟәара аанкылан акәац аамухуеит, нас – икыдкнаҳал!
– Икылҵәазар иаҳагьы еиӷьӡами? Аҵәымӷ инахауршәуеит! – иҳәеит Ҭамшьыгәгьы, иагьнациҵеит: – Абарҵаҿ баска ҵәымаӷк агәашьа илалаҵан, инаган иаахауршәт, анеи-ааи зегьы ирбарҭахоит, саргьы сӡырнагоит, уаргьы уӡырнагоит, аа, Чагә Чаҵә Абӷархықә даныҟаз Оҭры Ҭамшьыгә имҵеиҵаз закә хазыноу, харзаману ҳәа.
– Ибзиоуп, иуҳәазгьы саҳаит, аха ари збоу ауаа ухьӡ шԥарасҳәари? Ҭамшьыгә иҟаиҵаз, иаԥшьигаз ҳәа ус сҳәару… мамзаргьы хәыҷыхьӡ умаӡамыз? Ухьӡқәа аҩбагьы ӡырнагоит. Ус иаҳа еиӷьӡами? Ишԥоубоу?
– Иумуазар, аҩбагь ҳәала! Еиҳагьы еиӷьуп. Саныхәыҷыз сабду даҽа хьӡыкгьы сеиҳәон – Аҭлаԥсын ҳәа, иара иҵегь ацын, иаун.
– Аҭлаԥсын зыхьӡыз ҳа ҳашҟагьы иҟан. Атлаԥсынгьы рҳәон… Шаҭиԥак, уи анбыкәу, хҩы ԥацәа иман, аӡәы Аҭлаԥсыирыира ихьӡын, егьи Ԥсикәана, ахԥатәи Аҭлаԥсыикәана ҳәа ишьҭан, хәыҷы хьыӡқәан, аха иандухагьы ус разҳәоз ыҟан. Жә, жәа ҳәа абасгьы рыцын, иацҵан ирҳәомызт, аха. Убарҭгьы ӡын. Иара Чагәгьы анкьа ажәа, нажәа ҳәа абасгьы ахьацқәаз ыҟан ҳәа, рҳәон, ӡқәан. Чаҵәагьы ҩ-махәҭак, ҩ-тәрык аман, акы пасмажәлан, егьи ӡын, ччаҵәа акәын. Уажә Аԥсны урҭгьы ыҟам, егьырҭгьы – ажәқәа иреицәаз абоура аҭынхоит ҳәа.
– Ус ахьԥоуҳәоу… – иҳәеит Ҭамшьыгәгьы, нас: – Чаҵә(а) иагьӡын уҳәоу?.. – ҳәа нациҵеит.
– Ааи. Чаҵәа. Чаҵа зҳәозгьы ыҟан. Рыҵа, рыҵәа ҳәа ҩбаны ишырҳәоз еиԥш.
– Нас, нас? Рыҵа ахьӡ ашҟа укылсит!..
– Убри ахьӡ аҵыхәала шәарҭ шәеиԥш иҟоу ауаа, шәыззааибамгоу иарбанхазеи?
– Уи ус мариала иҳазуаҳәом, уара уазкылсроуп!
– Сазкылсуоу сазкылахоу, – иагьааибарччеит, – абаздырхуеи, аха уиаҟара иҟәадамшәа снарбоит, уиоуп ус сагьзазҵааз. Уажә шәара шәахьеиқәшаҳаҭым ари зыхьӡу рҩашу, ԥсҭоу, ма ӡҭатәоу ҳәа акәхап мамзаргьы «Рыҵа» акәу «Рыҵәа» акәу ҳәа акәхап? Ажәытәан ишыҟаз руа иарбану ҳәа.
– Мап, убригь акәӡам…
– Убри акәны исыҵакны иумҳәозар, Бзыԥ акәу Бжьыԥ акәу, Ҭамшьыгә? Усгьы рымҳәои?
– Усгьы егьысгьы аҩбагь дара роуп, ӡуп, аха бжьы даҽакгьы иахьӡын.
– Егьигь убасоуп, ҵ-и ҵә-и аҩбагь дара роуп, уӷәк иатәуп, иаҵаҳәоуп, еиҭнуԥсахлар ауеит, мамзаргьы хацлакык аҩӷьатамак, аҩмаак роуп, урҭгьы еиҭнуԥсахлар ҟалоит, ахацлакы уа ишгылоу… Егьи, бжьы даҽакгьы иахьӡын ҳәа узҿу уи ашьхыц ауп, «бжьжьы» аҟнытә, ажәытәан ашьхыц даҽа хьӡыкгьы аман рымҳәозиз, пжьгьы иара акәын, бзгьы убрахь махәҭак, тәрык амазаргь ҟалап. Ацхагь ҽа хьӡык аман, ашьхымӡагь ҽа хьӡыкгьы аман рымҳәози: ацха – аққа акәын, уи иҵегь ирыхьӡын, аха; ашьхымза – бжьы-ӷәыжә(а), пжьы-ӷәыжә(а) акәын; ӷәыжәа – ҩнын, гәарԥын, аӷәыжә(а) – аҩн ду ҳәа изышьҭоу, иахьеиҿыҵыз акәын, уи сҳәахьеит... Аха уахь ҳалалар, ҳаланагалацәоит…
– Уа уиашоуп. Ажәытәан ахәажәа рацәан, уи ахышәҭ амати ганы иалазҵоз ашьхыцжәлагьы ыҟазар акәхарын, ацха арҟәон, иуфар – умгәа уашьуан азы икажьын, аӡәгьы далакьысуамызт… Иуршыргьы ишәарҭан… Абжьынҵ акәын дара ртәы, апжьынҵә… Иҟоушь шәа шәахь? Насгьы ишцәажәоу, иаҳәоу умбои…
– Макьаназ иҟақәоуп, аиҳабацәа иԥышәҟар ҟалом рҳәон… Абриаҟара абна шықәырххьоугьы, хаԥсыра шазааргахьоугьы, ахәажәа абыржәыгь Тамшьи Кындыӷи агаҿа азааигәарагь иубоит… Абжьынҵ уа иҟам, акык-ҩбак аламшәозар. Убригь ахьыӡ умбои: уа иуҳәан еиԥш, абжьынҵ – абжьынҵә, апжьынҵ – апжьынҵә, ҵ-и ҵә-и рҽеиҭнырԥсахлоит, усгьы егьысгьы цәажәашьас измаз ыҟан. Уара, уимоу, шәарҭ Аацы иатәуи Калдахәара иатәуи убас акы-ҩба, хԥагьы, шәахьеиҩысқәоу ыҟоуп, ус акәӡами? Ара уажәы калдахәаратәқәагьы збоит, аацытәқәагьы, бармышьтәқәагь ыҟоуп – Агырбақәеи, Аҩыӡбақәеи, Абармышьаақәеи.
– Усоуп.
– Ишԥаҟам.
– Уа уиашоуп, – рҳәеит.
– Уа ииашан иуҳәеит… – днақәшаҳаҭхеит Ҭамшьыгәгьы. Нас инациҵеит: – Ҵ-и ҵә-и убарҭгьы еишьцәоуп, иахьеивысуа ыҟазаргь, аӡә роуп.
– Кәыдры аԥсҭа ахахьы ҭыԥк ыҟоуп Ҵәаҳәаркыра, иҵегь жәытәла Ҵәаҳәажәркыра ҳәа, ҵә  ала ирҳәоу егьиуа. Ҵәаҳәкы, Ҵәаҳәкыра ҳәагьы. Уа аҵәаҳә(а) кны уахьхало ҭыԥ ыҟаӡам, иазгәаҩашәа, иԥсҭа хәыҷшәа иҟоуп, а/ҵа ҳәа азуҳәаргьы ҟалоит, жәытәла, ӡыҷҷакгьы анаара ҵәылхны илбааны иаауеит, нас илаԥашәа ныҟаҵан, адәҳәыԥш ааихҵәаны илықәсны наҟ илҭаланы ицоит, мҳацә хәыҷыкгьы амоуп. Абра абас захьӡузеи ҳәа кыр сахәаԥшит. “Уара, Шьааб, абраҟа абас захьӡузеи?!” – сҳәан, снаиазҵааит, Быҭәа Шьааб Аҭаратәи сареи ҳаицын. “Абра уахьгылоу адәҳәыԥш жәытәан ӡҭатәан, ҵаҳәан, ҵаҳәажәын – ҵәаҳәан, ҵәаҳәажәын – арҩаш иаҵатәан: иаҵанаҳәеит, иаҵанаҳәажәит. Ҵәаҳәакыра, Ҵәаҳәажәкыра акәын. Аха арҩаш аҳалаӡи аҵҳәеи ааган иҭажьуа иарҭәит, жәытәла иуҳәозар, ианаркит, ҵәаҳәажәркыра ҳәа иҟалеит, акәхеит; ҵә  ала изҳәозгьы ыҟан. Уажәы ари аӡыҷча убас ахьӡуп, адәҳәыԥшгьы. Жәытәан ры аԥыргылан ирҳәон, ра ҳәа иацу акәара ҳәа ицәажәаргьы алшоит. Аҵәа//ҳәа, абаза-ԥсуала аҵа/ҳәа, аҵа/ҳа – кәаражәлан, ӡыҷчан... аԥхьа ры гылазар, рҩашыжәлан... Ари аӡыҷҷа уажә усшәа иубоит, аха аҭыҳәрыкь цәгьан, жәытәан иҵегь идуун, уакжә иагхеит, акәымзар”, – иҳәеит Шьааб. Ус – ҳашгылаз, аӡы злаауаз шыҟаз хьхьхьыҳәа бжьык агара иалагеит. Ҳаԥшызар – аӡыҷҷа маҿак аҟара аӡыхәашь ахагылан иаауан. Наҟ амш цәгьахоу, арахь икаххаа иҟоуп. Ус ҳашцәажәоз такәы ҳанхеит. Адәҳәыԥш аҵыхәан анкьатәи аӡмыжь амҳацә нханы иҟан, убра ҳгыланаҵ аҳалӡ аанаган иааубартә иҭанажьхьаз иацнаҵеит. «Ишнеи-шнеиуа уи амҳацәгьы арҭәуеит... Ҳара ара омак иацәыхарамкәа Бшьыикәара ҳанхон, ҳахҵәаны Ҭырқәтәылаҟа ацара анҳақәшәа, сабду Ормаҭ дыԥсхьан, аха уаанӡа симан абрахь даахьан, ара ашьхымӡақәагь аман, гыларҭан. Ара ари аҭыԥ аҟны омак узгылом, аха усгьы еимаркуан – раԥхьа инеиз ашьхымӡақәа рымгәа, ирымаз ацха, итәын…» – ҳәа сеиҳәеит Шьааб.
– Ҳо-оп, ҳо-оп, ҳо-оп!.. – иҳәеит иаалырҟьан Ҭамшьыгә дааԥышәырччан, аха уаҳа ацымҵакәа даангылт.
– Изакәызи, Ҭамшьыгә, сахыԥоу сҭаҳау? – дҵааит Чагә.
– Уажә уахыԥеит, уашьҭан уахууаароуп, улабашьа аҵларкәыкә иҭанамҿаҟәар… Нас, нас?!
– Нас, изхысҳәаауа уиоуп, шәышҟатәи Рыҵа ацәыргаразоуп. Уа инеиз ауаҩ ахьӡ закәу иара инарбоит. Ахаҭа арҩашқәа хԥа алаҭәоит, иахьатәиала иуҳәозар – идыртәоит, ирыҵатәоуп, ирҳәоит. Ирыҵаҳәоуп, ирыҵаҳәкуп, ирыҵаҳәажәуп, ирыҵаҳәажәкуп. Абарҭ иргәылшәаны Рыҵа ҳәа иартәоит. Аха иара абарҭ зегьы аҭахӡам, имцхәуп… иаргәаҟуеит. Иркьаҿны амҩа амоуп: жәытәла Рыҵа(ҳә), – арҩаш ма арҩашқәа рыхәҭоуп, ирыҵарҳәаз акәзаргь ҟалоит. Рыҵа(жәжә) – арҩаш ма арҩашқәа рыӡҭатәоуп, рӡиоуп. Абарҭ рынҵәамҭақәа ԥхьакны Рыҵа ҳәа удырбоит, аха ара ариала инҵәаӡом.
– Уи шԥа?
– Ры-ҵа – арҩаш ма арҩашқәа ргәаҩа, рыԥсҭа-гәаҩа, аԥсҭа… ҳәа ауп. Мап, ус сҭахым, исроуроуп уҳәозар: рыҵа ма рыҵәа – аҩбагьы шьха рҩаш хьыӡқәоуп, рҩашкыразаргь ауеит, ашьха ӡҭатәа иацырҵуа рҩаш ҭҟьазаргь ҟалоит.
– Ажәытәан Рыҵала ҳәагьы рҳәон, уи закәыз?
– Уи аилкаараз Калдахәараҟа ҳцароуп! – иҳәеит Чагә дааԥышәырччан.
– Избан?!. – иџьеишьеит Ҭамшьыгә.
– Агры Алықьса ҳиазҵаароуп, уи дҵарауаҩ дууп, дсеиҵбуп, аха ажәытә ԥсшәа бзиан идыруеит, аԥсшәа абызшәар ҟасҵеит, ԥшьынҩеижәижәаба шьҭыбжь амоуп ҳәа даҿын, Аҟәа дызбон, – иҳәеит Чагә, иагьнациҵеит: – Анбан егьи ҳәа зҳәақәоугьы ыҟоуп, аха абызшәар ауп аиаша, иаԥсуоу; абыз шәшәара, заҟа шьҭыбжь азҳәо; аԥсуа бзы шәшәара – абри ацәыргара, аларҵәара омаӡак аҭахума?! Ажәытәӡан ус иҟан рҳәонеи?!
– Чагә, иуҳәоу саҳауеит, суқәшаҳаҭуп, уи ирбартә иҟоу аӡә дҩагылан иҳәар ами… Аха, уажә сзызхәыцуа, абри Калдахәара ҳцара атәы маншәаламхар ҟалап!.. – иҳәеит Ҭамшьыгә дԥышәырччо.
– Избан?!.
– Аҩны дҳақәымшәар, нас ишԥааууеи?!.
– Дыҟоуп, иац дызбон, уахь уск сыман, – иҳәеит Царгәыш Мсураҭ. – Алацәгьақәа имоуп, шәрымфааит!.. – ҳәагьы даахыхәмарт.
– Дыҟоуп, аха ҳашнеиуа дашьны дҳақәшәар?..
– Уиоуп иуҳәаша! Арҭ шнеиуа иаҳаны цас иҽаиршьыр, нас ишԥарыԥсыхәоу?!. – даахлафааит Аабыџ Хәытабагьы.
– Уи ижәӡом, аха дашьаанӡа шәца!.. – иҳәеит Аџьы Ҭеимыргьы дааԥышәырччан.
– Бзиоуп, ҳцап, аха Ҭамшьыгә изымдырзаргь, Чагә, уара иухьзеи, арахь дзааугоз, уа иоуҳәарауазз ҳәа аауеиҳәар?.. Ахырзаман узыҟамлеи!..
– Каҳамеиҭмхои, аха… Аҳы, нас, бзиоуп, уи ҳаиҟәаҵып, ихьӡ ахьынӡаҳҳәаз азхаз. Егьыс, Рыҵала зыхьӡыз рыҵа агыларҭа акәын, убраҟа аҵыџь амазаргь ҟалон ҳәа унарбоит. Рыҵа хәҭа дуун, жәытәла иуҳәозар – алаҳәҭа. Рыҵала(ҳәҭ) ҳәа абасгьы ыҟазар акәын, уи иҵегь аҵанакуеит, аха. Ари омак иԥшӡамшәа ианаба, хәҭ ԥхьанакит, Рыҵала ҳәа иартәеит. Аа, уажәраанӡа Кьагәа иасҳәон Мсахала ҳәа иҟазгьы атәрык Мсахалаҳәҭа, Мсахалахҭа ҳәагьы иашьҭан. Рыҵала(ӷь)(а) – абасала иртәаз ыҟазаргь ауан – Рыҵа албаарҭа ҳәа.
– Иҵегь аҵанакқәоит уҳәеит, урҭ арбақәану?
– рыҵала ҳә, жә, жәжә(а) ҳәа анацызгьы ыҟазар акәын, нас иаӡеит. Жәытәла ҳәыжә(ы) – чуануп, қәабуп, жәытә гыларҭазаргь, ԥсҭа-гәаҩа дузаргь, гыларҭа дузаргь ауеит; егьырҭ рыла – ԥсҭа ҟәаҟәазар, ԥсҭа ҟәыбазар, ԥсҭа жәжәазар алшоит…
– Уи бзиоуп, аха ҳәажә(а), ҳәакыра, ҳажәкы мыцхәуп уҳәеит, иҭанартәаз, иҭанаҳәаз, ианаркыз, иакыз, иаҳәаз, иаҵанаҳәаз ҳәа даҽакала иркьаҿны иуҳәар ауеит уҳәеит, уи шԥыкәу? Ара ари ариала инҵәаӡом уҳәан, уиоуп, наҟ инацҵашәа ҽазнык ҳаарӡырҩ…
– Уи атәы уажәраанӡагь исҳәон. Жәытәла жәжә(ы) арҩаш иаҵанартәаз ӡҭатәоуп, абри иаауҳәаз зегь иароуп, иҭнажаама, иаҵанаҳәама зҳәаз еиԥш – зегь иароуп, ҵа агәаҩарақәа зегьы ишрыхьӡу, аԥсҭа-гәаҩа ҳәа изышьҭоу шакәу еиԥш, амала арҩаши иареи еицызароуп, хыхьтә иалаҭәозароуп. Рыҵажәжә – арҩаш ма арҩашқәа ирыҵадыртәаз ицегь рылагьы ицәажәоит, аха, ӡҭатәоуп, рыҵажә – урҭ рыԥсҭа ду ауп, рыҵажәа – арҩашқәа лбааны иахьеилало ирҳәоу, ма аԥсҭа иаҳәоу аӡырҩаш ауп, рыҵаҳәагьы иароуп – абас ауп иркьаҿны, жәытәӡала – ари сҳәахьеит, аха еиҭасҳәоит. Арҭ дара ԥсуа-ашәыла ҵәи-и ҵ-и, ры-и ӷьы-и еиҭнаԥсахлоит. Рҩаш дузар – убригь рыҵажә, идуны иаӷьызар, тариал жәлазар – рыҵар(а), рыҵаӷь(тыр), ҵаӷьтыр... Аӡҭатәа иахьацрыҵуагьы рыҵар(а), рыҵәар(а) акәхоит.
– Уи уиоуп, аха жәжә арҩаш иаҵанартәаз, иаҵанаҳәаз ишахьӡыз зҳәоны уаҳада?
– Иара иаҳәоит, иахьалаҭәоу, иалаҭәои иареи еибырҳәоит, еицыҳәҳәоит… Абри соуп сара… шәҭоурых… шәсахәаԥш ҳәа абас аҳәоит... Уи еснагь иаҳәом, амш, аҳауа ақәшәо иҟазароуп.
– Уара иубахьоума? Иуаҳахьоума?
– Ҽнак ԥсҭа-гәаҩа жыцәк акәара сышҭаз «жәжә»... ҳәа аӡә ҿырпыну-сырпыну акы ибжьы аҭан дҭаҭәҳәо ишаирҳәоз саҳаит. Аха ари даҟәымҵит, уара, сладахьоуп. Жәжәжә… имшуп, мшәан, иԥсы еиҭеикыр акәӡами, ҳаҭамӷьарума изирҳәоу, аха уи ус аҳәаӡом, пи-и ҳәоуп, ари закәу збапи сҳәан, снеит. Смаҷуп. Акәара адәы иавсуан, уа аԥшгьы ларҵон, ихыҵны иқәло ианалага, ажра ҟарҵан аҟәыҵәа арҭеит, адәы иқәданы, уажә уи хәыҷыкгьы ҭалан ицоит, ишнеиуа ҩбаҟа ра иҩаҵакны ԥчатлак иаҟараны ихагыжьӡа аҵатәа, аҭатәа ҟаҵаны иамоуп, убра иахьалаҭәоу ауп иахьаҳәоугьы. Ишалаҭәоугьы аҽыртлан, аҽырҭаӷаны ауп, иара иалаҭәоугьы хәыҷуп, иҵәоуп, иҷҷоуп, егьыс ҽакала иуҳәозар, иҵоуп, иҵҵоуп. Аа, рыҵажәжә, рыҵа ҳажәжә хәыҷны иахьыҟоу, жәжә закәу уҵанаҳәоит, абжьы аргоит, иунарбоит, уи усҟан иабаздыруаз, аха. Ани изыцрыргаз
акәара наҟстәи иахыкәшаны иҵәины абра иааин иаҿықәсны ицоит, ара иҭатәоу жәжәы хыхьхьаны астәи инеин уа иалалоит. Быжьбаҟа метра роуп ирыбжьоу, аха арахә рышьҭа арахь ауп иахьаагоу, егьи акәара аҿықә алыкь амоуп, ари ӡыжәырҭас иалырхит. Ажәеиԥшь, жәеиԥшьрҟан, жәеиԥшьҟан, ажәытә, ажәа, ажәла ажәды… – зегь абриоуп, уара, изхылҿиаауа, ари ҳжәытәра ҭоурых ахац ауп... Акәара ахаҭаҵәҟьа Жәкәара, Жәжәкәара ҳәа иашьҭоуп, жәжә аҟнытә, иазҟәандоуп, Қьаԥҭакәара, Ққыдыикәара ҳәа абас иҵегь ахьӡқәагьы амоуп... Ахьшәашәақәа жәжәы аҳәара рцәымӷуп…
– Нас, нас, уа уаҳа крунарбама?
– Ишысҳәаз еиԥш, сазхәыцуа жәжәы сышхықәтәалаз, аҩадахьҟа сааиасын, ажра-ӡышьҭра сыҩҭагылт. Уи арҭбаахьан, аӡхьхьагьы маҿак, ӡакы аҟароуп уаҳа иҵаулам, уиаҟарагьы ыҟоу сеидроу, итаӷоуп. Сшыԥшуаз, саԥхьа, ҩба-хԥа метра реиҳа бжьамкәа, аԥаҩ, аԥанах хәыҷы аҵаҟа аӡы акы иаархәашьит. Изакәызеи шысҳәоз, ианааза, маҭык хиқәаҵәааӡа, жәжәы ашҟа ахы рха, аҽеикәырҽ-ҽеикәырҽ аҽырхәа-рхәан, пачҵас аҽеиҵагалан ишныҵҟьара, уажәымзар-уажәы ахҿа еиԥш ишынҭҟьара аҽырԥсны иӡаатәалоуп. Сазԥшны саагылт, аха аҽарҵасӡом. Аихагьы скуп, амагәқәагь сышьоуп. Иҟазааит сгәахәын, саақәҵәиаан, арахьтәи ахықә снықәгылт. Санынаԥш – иабоубоз, ицахьан, иахьыҵҟьаз цәырхәашьны; жәжәы илҭапҟоны аҵыхә снахьԥшызшәа збеит… Амаҭгьы сышьҭит, абри жәжәы изҿыз аҳәара иаҟәыҵит, уара, ԥшагьы амысит, аҽакит. Иџьашьо сышгылаз, аҵәыр арган жәжәы абас ԥшьбаҟа метра ҵәҩанҵәы ԥсыӡк налҵәраан нас акәапаҳәа саԥхьа егьи ахықә иҩхықәшәалеит, иԥаҭԥаҭуа, акаамеҭ ззыҟалаз. Снеин иаашьҭысхит – ԥсыӡ хәыҷык, ихьԥшшәылаха. Ааигәа лаба дук кажьын, жәжәы иҩҭасыргьежьит, аха ани убоу иҟазма. Алаба еиҭааҭасыргьежьын, иара хәбаҟа ра иҵаулан, ари уара утәоуп, Анцәа иузишаз ауп, уԥсыргьы иоумҭан сҳәан, аԥсыӡ уахь инҭасыршәт, ԥыҭкгьы сахаҩеит… Сара уи аҳәаза мшьыкәа исышьҭит, иара, сҿаԥхьа, жәжәы зтәыз аԥсыӡ
ҭаргьежьны иҭнацон. Уиакәхап, уаҳа иалзырԥодаз. Амаҭ ззырҳәаҵәҟьо…
– Сара урҭ ахьызбо среиҩсӡом, сыԥан рхы саӷраԥалан исырҟьыцуеит… – иҳәеит Ҭамшьыгә. – ус иманшәаламшәа збар, саасны исшьуеит. Урҭ Анцәа имшазар ҟалап, иаршызгьы ықәми… ишазшәа ҳдырбоит, аха… Аԥсыӡ уахь иҭоумыршәыр еиӷьын...
– Аӡыҷҷа ма акәара иҭоуҵар акәын. Ҽа знык иалнарҵәраар, аӡыҷҷа иҭамшәакәа еиҭахықәшәалар ауан.
– Уи уаанӡагьы убас иҭыԥахьазар ҟаларын, иахьхықәшәалаз иҵегь аҽаҟьар, са сахьымӡаргьы, аӡыҷҷа иалашәон, иахьыԥоз адырны хәыҷык ибрызшәоуп ишыҟала… Насгьы егьи агмыг алаба иаршәазаргь, иааҳазаргь сгәахәын…
– Урҭ лақәоуп… Ауаҩы цәҟьарас дрымоуп… Имариа рбеит – иҿылоит, иҿалоит… Ҳаӷоу-ԥсаӷоу игәылацәахаша…
– Ак уасҳәап, Ҭамшьыгә, шьҭа иҳаркьаҿлап, – иҳәеит Чагә.
– Жәжәы ахьаҳәоз уԥшааит, аха ԥс-гьы аҳәоума, ӡ-гьы аҳәоума, урҭ шԥыкәу? Бзы – еилкаауп, аха – деиҭаҵааит Ҭамшьыгә.
– Убри жәжәы ахьаҳәоз ҳәа сахьаҿыз лада инацәхыкны акәара аӡҭаларҭа аман, азԥаҩк, азхак ҳаракын, егьи аҿықә лаҟәны ԥслымӡран. Убра сылаиан. Шьҭа сагьхәыҷцәамызт. Аԥаҩ ҩбаҟа метра иҳаракын, иалшәшәан цыра-цырала икыдышәшәан аԥслымӡ, аҳалӡӡ алеира иалагеит. Аҵаҟа иахьылаԥсоз цәаакын ԥық... ԥық… ԥық… зны ԥықә… ԥықә… ԥықә ҳәа аарла иуаҳауа абжьқәа го рҿаархеит, анҵәамҭа анумаҳауазгьы ыҟан. Абри ԥы злымҳа адҵан изаҳаз ажәытәуаҩ иоуп аԥаҩ, аԥан, аԥанах(а), аԥсҭа, аԥслымӡ, аԥарҭа… ҳәа ахьӡқәа ахылзырҿиааз. Изакәыз иара иаҳәоны иаҳаит. Ҵаҟа иаҳа иахьхҩаараз пық… пық… пықә, пықә… акәын иахылҵуаз. Иҭысны ицо аӡы ццакызар сс… ҳәа ашьҭыбжь ахылҵуеит, уи аԥслымӡ иаҳәаргьы ауеит, ԥсы, ԥыссы – аԥан иҭоу, аԥсҭа иҭоу, агәаҩа иҭоу аӡы ауп, ари уара иуздырам ҳәа акәым, аха, – иҳәеит Чагә.
– Уа уиашаҭгьы! Аӡы – уи абаҳәо ҳәа иудыруеи?
– Сахьылаиаз аԥслымӡ аӡы ҩыласҭәан слымҳа ладҵан саназыӡырҩ, ӡық… ӡық… ӡық… зынгьы ӡықә… ӡықә… ӡықә… ҳәа абжьқәа, аа ҳахьыҟоу ҳаубоума, рҳәозшәа иаацәырибаҳәеит; аҵыхәтәантәи  ма қә анумаҳауазгьы ыҟан. Ус аԥслымӡқәа зегьы ирҳәаӡом, уақәшәароуп, насгьы ԥхынразароуп, аӡгьы аҟәандақәа иреиуазароуп, аԥшагьы ыҟамзароуп… Абриала ажәытәӡан аԥсуа иарбан дгьылыз дахьаныз, аҳауагьы зеиԥшраз еилукаар алшоит – зегь ҳбызшәа иануп… – иҳәеит Чагә, нас: – Шьҭа иҳаркьаҿып, Ҭамшьыгә, иара усгьы исроуцәеит, сҭак иахуҳәаауазеи? – ҳәа днаиазҵааит.
– Иуроузаргь, ус аҭахын. Егьыс, ҳарҭ ҳаинзраалода, Чагә? Рыҵа аҵыхәала еимаҳкуа арбану? Ахыбжа баша иқәсҵама, атәыҩа ҩызӡа?! Даҽа хәыҷык сзацҵа!..
– Уара, слабашьагьы аҵларкәыкә иасмырҿаҟәеит, Кәыдырҭантәи Бзыԥҭаҟа, Рыҵаҟа сууаӡа сыԥан скаууа салааит. Уа Кәыдырҭа иҟаз ара Рыҵагьы иҟазаап, избеит, аха шәеинраалара атәы уадаҩхеит… – иҳәеит Чагә.
– Избан?! Иззакәи?!
– Избан уиоуп, Рыҵагьы мрагыларахьтәи арҩаш аҭыҳәрыкь бааԥсызаап, алеишәа цәгьоуп, аҳалӡӡ, аҵҳәа ҭҳәаны иааганы иҭажьуа мацара, иахьалало уарҭалк инеиҳаны аҿықәан адәы ҟанаҵахьеит. Мышкы ахы мышкы аҵыхәан, мышкы зны аӡҭатәа зегьы анаркраны, иарҭәраны иҟоуп, идәхоит. Аха уажәы ари иҟанаҵахьоу адәҳәыԥш гыларҭоуп, калдахәараа, бзыԥҭаа, алаҳаӡаа, лӡаа уҳәа арахә зман ихало еимаркуеит, уа рацәак узгылом, аха. Уара, шәара еимашәымклан, кәыдырҭаа ишыҟарҵаз еиԥш, раԥхьа иҩеиуа имазааит. Егьыс, Рыҵа ахьӡ шәара ишәзеилмырго шәыҟоума, Кәаҵәара идагьы уаҳа уаҩ даҭахым, сара ишәасҳәаз хашәымҵозар.
– Еишьҭагылан иҩеир?! – иҳәеит Ҭамшьыгә дԥышәырччо. – Изтәхода, еимарымкӡои?!.
– Аԥхьа игылоу итәыз! Аԥхьа дымнеиӡои?!
– Еивагылан инеир?!
– Уара, убас Кәыдырҭагьы Ҵәаҳәкы ҩыџьа еивагылан инеит, аабыкьа... – иҳәан, дааҭгылт Чагә.
– Нас, нас?! – дҵааит Ҭамшьыгә.
– Насу? Шәцаны оҭры Ҭамшьыгә шәиазҵаа, ӡәыр илшозар убри шәеилиргоит ҳәа абрахь иаарышьҭит, иумбаӡеи?! – иҳәеит Чагә. – Аҩны инеин Абӷархықә иузыԥшызар, ԥхашьароуп, иушьҭалан арахь иааумышьҭын, ари усҟак шьҭа ҳҽадҳмырхалап! – ҳәа усгьы нациҵеит.
– Ибзиоуп, бзиала иаабеит! – иҳәеит Ҭамшьыгәгьы дԥышәырччо, нас аӡбаҩ иахь: – Маҳҭы, егьи азҵаарахь шәиас! – ҳәа наиеиҳәеит.
– Уара, Чагә, убра акы суазҵаауан? – даацәажәт Маҳҭы ихаҭа.
– Ыы?
– Рыҵа мраҭашәарахьтәи аган цқьа игәоуҭахьоума? Рҩашк алалоит.
– Уара, уи патисанк ауп, – иҳәеит Чагә, иагьаарччеит, – амгәацәа хәыҷы ҭырсҳакьан, аԥсҭа хәыҷы, ахаҳәқәа, иара, егьи, ӡырҩашуп, рҩашӡам. Иара ахьӡ ры акәымкәа рыи акәзароуп, избанзар, егьырҭ раасҭа ииоуп, икыдӡам. Аԥсҭа, аҵа абри иатәны иԥхьаӡазаргьы ҟаларын. Усала Рыҵа акәхоит. Егьырҭ рылагьы изҳәоз ыҟазар акәхарын, аха урҭ уиаҟара бжьы, ҿа рымаӡам, избанзар, иҭабақәоит. Рыи ауп еснагь иҟоу, иаԥшәымаҵәҟьан иаху. Иара, ажәытәан Рыҵа ҭатәаанӡа, жәжәы ма лажәа – аҵатәан ҳәа ақәсҵоит. Иара убри аҵыџьгьы аҵа кылҵәазар ҟаларын, наҟ иҵегь лбааҟа акылсырҭа аманы. Уажә иара Рыҵа иахьалаҭәо ишаҵанаҵәаз, ишыхнаҵәаз ҩашьом, уа иаҳа иҭылашьцаны, иаҳа ишыҵаулоу унарбоит. Ахаҭа ахьыҵыҵуагьы, арахь иахьалагогьы, иҵәҵәоуп, иҵҵоуп… Рыиҵҵа ҳәа зҳәозгьы ыҟазар ҟаларын… Уа хԥамоу ԥшьбагьы алалоит.
– Аҩадахь иалало иахуҳәаауеи?
– Уи Аҽҽеи ауп, Аччеигьы рҳәон рҳәеит, дәҳәыԥш хәыҷыкгьы ҟанаҵахьеит. Мрагыларахьтәи – Рыҵаҳәа акәзар ҟалап, оумала аҳәҳәа ҭнагоит, Лашшеиԥсы
ҳәагьы рҳәақәоит, ӷәӷәала ишшеуеит. Аԥшьбатәигьы ыҟоуп урҭ рыбжьара, аха уи зынӡа ихәыҷуп, Ӷыппа ауп, – иагьаарччеит.
– Ҳамытҟьалгьы убас ибганы, еимаҳан иамки шәа шәышҟа?
– Ааи. Уи Кәыдры аԥсҭоуп, уиаҟара ахыҵуам… Рыҵа акижьҭеи еиҳа акыр еиҳабуп ҳәоуп ишыздыруа… Аӡаҵаҟа такәы исычҳауеит, убра ихьшәашәоуп, аха иахьынӡауаз санлеи, аԥсаҵлақәа шәны иахьӡаагылаз, иахьаҿагылаз збеит… Дгьылҵысразар ҟалап ари ҟазҵа. Рыҵа аҭыҵырҭагьы ашәаҳаит, ианаркит. Аркысҭагьы аладахьтәи ахықә иунарбоит. Рыҵа Хәыҷы ашҟа даҽа ԥшьба-хәба километр мраҭашәарахь уаҿалан ухалар, Ԥшаҳәы ашьха ду абжакы амыҩрны иахьаҵанажьыз убоит, Рыҵа Хәыҷгьы ԥыҭк агеит, уигьы хьаҵыр акәхеит, ианыҵәҵәеит, уиадагьы ҭагаланынӡа ҩба-хԥа метра иагхоит, еиҳангьы. – ныҵәҵәа, ныҵҵа… ҳәа акәзаргьы ҟалап убри Рыҵа Хәыҷ иахьӡыҵәҟьоу, жәжәгьы ацзар ҟаларын жәытәан.
– Уара, асҟатәи шудыруаз аума… иагыжьны… арҭ сара изсоумҳәеи?! Цас иҟоуҵеит!.. – иҳәеит Ҭамшьыгә дԥышәырччо.
– Сгәаан сыҟан!.. – иҳәеит Чагәгьы, иагьаарччеит.
– Избан уара?!
– Калдахәараҟа усыцымцаӡеит. Шьҭа уи ауаҩ дызбар, ишԥаиасҳәо? Ашьтәа шьны даҳзыԥшын!.. Ахы ҩарханы икнаҳаны!..
– Изакәи ус изыҩеирха?!
– Ахыбжа атәыҩа шамаз ирымҵазҵоз абас ихәҭоуп иҳәеит.
– Ҟоҳ, иабаԥырхагаз, акәац ҳамыхоз, уи атәы зсоумҳәеи?!. Ҳамцарыз!
– Иуасҳәар, арҭ итәогьы ҳашьҭалон!.. – иагьааибарччеит.
– Шьҭа шәеиҭаламгозар, Аргәын Дыгә ҳаизыӡырҩып! – иҳәеит Маҳҭгьы дыччо.
– Дыгә, лассы аҿаарха, мамзарны шәызҵаарақәа жәаба рҭак ҟасҵахьеит, самхахьхәыр нас ухымҵәеи! Уара иухарартәуеит!.. – днахлафааит Чагәгьы.
– Аа, аҳы, иахьыҟоу, ажәбатәи! Ҟәланрхәантәи сахо саганы абра Лыхны сыхурҵәоума?! Иара уаргәамҵӡом, зҵаара «ааигәоуп», «иагькьаҿуп», аҭак азы хара ацара аҭахӡам!
– Сааԥсаны сшыҟаз иалудрааи?! Даба?!.
– Абри Гәдоуҭа ҳәа иахьаҿу адгьыл аҟны унанагахьоума?! – иҳәеит, итәазгьы ааибарччеит.
– Уаҵәҟьа сымнеиц, ихароуп, аха салсны сцахьеит!.. – еиҭааибарччеит.
– Нас ус акәзар, убри ахьӡ иҳанаҳәоны ҳәа иудыруазеи? Уалсны уахьцоз ус ӡәыр акры иҳәоны уаҳазар?
– Ишԥасмаҳаи, акәымзар ари уҭак сара исзыҟаҵозма?! Ҵабыргыҵәҟьаны, ари иаҳзааигәоу зҵаароуп, иара хароуп, аха, – иҳәеит Чагә дԥышәырччан. – Гәдоуҭа иаҳәоу закәу уа иалсуа аӡы иаанарԥшуазароуп. Ӡы иаанамырԥшуа ҭоурых ыҟам рымҳәои. «аҭоурых аӡы иӡаауп», – умбои изҳәаз ишиҳәаз, ианӡаамгьы убап, аха.
– Уа иалсуа Гәдоу ауп, уи иаҳәои?
– Сара убра иагьараан снеиргьы, абри аӡы ахықәан, еснагь алахь еиқәуп, еиқәнахын сымбац, агәы акы алоуп, закәу сеидроу. Ас зылахь еиқәызҵоу аӡқәа имҩахгақәоу роуп… аҳаҭгәынқәа ирықәсуа роуп… Ари акы ахьит сҳәан, сазеимдан иангәасҭа, иҵегь мраҭашәарахь инаскьаган, иахьатәи ақалақь иахьаҵанакуа шыҟоу иалсны ицозаарын жәытәан. Усоуп сара ишеилскаа. Изцәажәом акәымзар, ашьҭра уқәнаҵоит иара мцахәмыцәа. Абас зазырузеи ҳәа санахәаԥш, усаҟан амшын иахьалалоз ҵауламызт, ахаҭа иаазынаараны иҭалан уахь илеиуан, уа аԥшақәа адыруеит, акы ааҵысыр, ашхәақәа, аԥрақәа зӡыхгыломызт, рхы ԥхьаркырц иара иҭалангьы изҩеиуамызт. Иҩеиргьы иахәомызт, избанзар, мраҭашәарахьтәи аган ахықә аартын, аԥша ааиуан, амшын ахьтәгьы иҭасуан. Абри аҟнытә имҩахырган, уажә ишыҟоу, ирҭбааны, ирҵауланы, амш бааԥсқәа рзы иҭаланы иҩеин иӡыхгыло, рхы ԥхьаркыртә иҟарҵеит, иара усгьы иӡыхгылартә еиԥш. Амшын иахьаларҵазгьы иаҳа иҵаулоуп. Аԥшақәа зладыруа мраҭашәарахь ала аӡхықә аԥанахықә, аԥанаха анышә ықәԥсаны, аԥша ахнаҟьо, иахнаҳәо иҵегь
иҩаргеит, иҳараркит… Ажәак ала, аӡы мҩахыргеит, аха алахь еиқәнаҵеит, жәытәла иуҳәозар, иӡшьшхеит... Абри ҩтәрыкны иҟазаргьы ҟалон: аду – Гәдоу(жә)(а), ахәыҷы Гәдоус(ы), ҳәа аха... Усала жә, жәа ацзар – иаҵәахит.
– Сақәшаҳаҭуп. Ара Бармышь ҳәа ыҟами, Бармышь, Бырмышьа – хаҳәкәароуп, хаҳәӡуп, аха абригьы жәа анацыз ыҟан. Егьыс, жәжәа иахылҿиаауазар – аҭаҩрырҭақәа, ажәжәарсҭақәа, аҭатәақәагьы амоуп ҳәа цәырнагоит, атәы ззымдыруа усгьы издырам, издыруа дахьымнеишақәа амазар ауеит.
– Моқәгьы Моқәжәа, Моқәжәжәа акәмыз. Моқә, Мықә – ҩба рыла ирҳәон.
– Гәымсҭагьы, убас абри Гәдоу еиԥш, ашхәа ҭалан иӡыхгылозма?
– Уи уамжьароуп, агәгәым аҟнытә акәзаргьы ауеит, аҳәеиагьы* амоуп.
– Аҳәеиа уҳәоу?!. – иџьашьаны днаҵааит Дыгә. – Уара уи охәҭасуп**!.. – иагьаарччеит.
– Аиеи. Уи уажьоит, иумдыруеи, уҭанагалар узхалаӡом, аҳашҳәаԥсалара уҵыҩрны уаҿаҩруа, улбааҩруа уалагоит. Уаҿысны ушцоу уааблаҟьар, ма угәуҽанӡамкәа иуҵаҳәазан уҭанагаларгь, уланагаргь ауеит, нас чуаншәа уҭахоит. Убас убра аурыс ируаа ҩыџьа аԥшыхәцәа ҭахахьеит рҳәеит. Аӡы амазшәа анырба, аӡба цәгьами, даргьы ирзымдыруазу, илбааны иҭалан, иҭанакит. Иҳәҳәеит, ихыст, аха ана избодаз. Иԥсуа ианалага, дара еибашьит. Уи акыр ҵуеит… – иҳәеит Чагә. – Иара ус доу, ҭоу, ҭеи – гыларҭақәоуп, ҭыԥуп; гәдоу, доуҭеи – идуқәоуп, аангыларҭоуп, аанҿасырҭоуп, уи уара иуздырам ҳәа акәым, аха са издыруазар убар ами! – иагьаарччеит. – Иҵегь рҵакы ыҟоуп.
*Аҳәеиа, аҳәеиҩа ԥсҭа-гәаҩажәлоуп, ҿаҟьа ҳашҳәаԥсаларан, бӷацымкыран иҟоуп, уаҿалар, ушгыло иаҿаҳәазаны улбаанагоит, аха нас, даҽа мҩак амамзар, узҭыҵӡом, уаҿалар, иқәҳәазан ҵаҟа уеиҭагоит.
**Аохәҭас – ҵыскыгоуп, ачалт хәыҷ иқәшышны, ласбак, цгәык ҭатәартә аҟара еиҳамкәа, ашә хәыҷ ԥҟьо иаҿаҵаны, ашшаӷьыч, ардәына нықәтәар, иԥҟьаны иҭанарԥало, ашәгьы анаркуа иҟарҵоз цәҟьажәлоуп.
– Урҭ арбану?
– Уи ҳалагар, иоуцәахоит.
– Мамоу, усгьы?
– Ус ала, Гәдоу, Гдоу зҳәозгьы ыҟан, еизарҭоуп, џьармыкьазаргь ауеит, лҳәыԥраны иҟазаргь алшоит, доуҳакырҭазаргь ҟалоит. Уажәы Гәдоуҭа амшын ҿықә аԥсшьарҭа баҳча, апарк ахьыҟоу алҳәыԥра жәытәан доуҳатәартәан рҳәо саҳахьан, ус крудыруама?
– Ииашоуп, ус зҳәоз ыҟан.
– Ажәытә адоуҳаҳә шьҭан, адоуҳагьы иароуп, адоухаҳә аҟнытә акәхап. Дҩықәгылан Анцәа диҳәон ма ажәлар рҿаԥхьа дцәажәон, ахәыҷқәагьы ықәыргылан Анцәа идрыҳәон. Уи шҭажәлазаргь ауеит, аҳа.
– Ахәыҷы данныҳәо Нцәа дӡырҩуеит рымҳәоз.
– Ааи. Уи уажәыгь ирҳәоит. Ажәытә убра, агаҟа ма аӡхықә ахь маҷк уазынаскьан, мрагыларахь ма амшын ахь уҿы рханы, Анцәа ҳазшаз узиҳәаз ҟалон рҳәон. Амала иуҳәаз хажәак ирҭоугӡар акәын – уеиҳахар иҟаломызт. Насгьы Амра ҵлак ашәара акәу еихаӷәы ашәара акәу иҩеиаанӡа акәын. Нас иаԥхьаӡомызт. Уа иԥшьоу ҭыԥуп рҳәон. Иара уажәыгь усоуп зҳәоугьы ыҟоуп.
– Нас убра ишьҭаз адоуҳаҳәа абагеишь? Аибашьрақәа раан ахҵәара рықәшәан иргарызушь? Убас, Қьачаа Рныха, Қьач-Ных, рыман ицеит рҳәоит, шәышҟоп, ус ахьырҳәоугьы, уи хәыҷызар акәхарын.
– Урҭ Бенгал амшынҿықә ашҟа ицеит, ҳәындысаа рахь ҳәоуп ишырҳәоз, – иҳәеит Хәкыр Иыбраҳам Уачамчыратәи.
– Урҭ рҩызцәа адоуҳаҳәақәа духоит, ус уара ишуҳәогьы иузгом, иузырҵысуам. Иара убра иахьышьҭаз анышә ақәԥсаны иҵарҵәахызаргь ауеит, ԥсыхәак азыӡбан иргазаргь алшоит, ус идумзаргь ауан.
– Нас арҭ ара Гәдоуҭа иқәҵны ицаз хынҳәны ианаа изаадмырԥши?
– Урҭ заау изымаау сеидроу, иргоу ирымгоу убригь сеидроу. Иҵарҵәахызар, азнык анышә анақәрыԥса нас аарԥшра ҟалом, уа иахьыҵоу уқәгылан иуҳәалар иаԥхьаӡоит,
анкьа зны иахьышьҭаз убраҟагьы иуҳәо аԥхьаӡоит, иаланаҵоит…
– Уаҳа изызкхарыз иара, уа утәала?
– Аинрааларақәагьы иртәызар ҟаларын.
– Сара шәарҭ шәеисара салам, аха уара, Дыгә, сызҵаара «ааигәоуп», «икьаҿуп» уҳәан, еиҵухуашәа збоитеи, амырзакан еиԥш, – иҳәеит дԥышәырччо Барцыц Шьрыф Блабырхәатәи.
– Амырзакан арҳәашьа уздырӡом, уиоуп иззуҳәоу, Чагә сицхраар исирҵап ҳәа, – аҭак ныҟеиҵеит Дыгә.
– Уара, саргьы убасшәа избоитеи!.. – Шьрыф днаиқәшаҳаҭхеит егьи алафҳәаҩ Ҳаг Жагәа Аҷандаратәи.
– Уаргьы амырзакан шаурҳәоз иҵәурҵәахьеит, саб Гыд иԥсы аныс сҳәап… – иҳәеит Дыгәгьы.
– Уара, Дыгәгьы дрыцҳауп, шәиҟәаҵ, акәымзар иахьынӡаиҭаху изхара дизымҵаар, уаха аҩны днеир дзы-цәаӡом… – нареиҳәеит Маҳҭы, иагьааибарччеит. Нас: – Дыгә, уара уақәшаҳаҭны иазурхозар, саргьы зҵаарак еиҭасымахуп Чагә ишҟа, – иҳәеит.
– Сара иазсырхоит, сақәшаҳаҭуп, иара уиазҵаа, иуазар, – иҳәеит Дыгә, иагьаарччеит.
– Уара, Чагә, Доужәа еиԥш Доусы ҳәа усгьы ыҟазҭгьы? – дҵааит Маҳҭы. – Сы, са убригь ӡыми изыхьӡу?
– Ус ала сы амҵәахыр акәын, уи аҵәахӡом, ихнаҩаӡом, Доусҭа, Гәдоусҭа акәхон. Аха, уи сҳәеит ҳәа, наҟстәи ианцоз иазынаараны иҭалан илеиуан амшын ахь, иласын, жәа акәхарымызт, сс акәхон ахьӡ, илахҿыхын, ара уажә алахь зеиқәугьы убри акәхап, иаҳзымдыруа иагьа адыруеит, ҳазхааным ишахаану еиԥш… Убри адагьы ахахьы ишааиуа иҵалан ԥыҭк иааскьаны еиҭаҵыҵуазар – доусы, ҭоусы ауп; амҩа хықәыршәлан иаагазар – гәдоусы, гдоусы, гәҭоусы ауп; жәа ала анҵәамҭа ртәазаргь ҟалон, усҟан, Кәыдргьы жәытәан аҭоу, адоу иҭан, иҵан рҳәон, аҭоу аҳаҭ, ҳаҭа ҳәа иашьҭазгьы ыҟан, ашәқәа аԥхьа а дыргылом, – аҭак ныҟеиҵеит Чагә.
– Саргьы убас акәзар сгәахәуеит, – иҳәеит Маҳҭгьы.
– Убри адагьых Доусы, Доуыс, Доуышь зыхьӡыз аӡы уахынла ахықәан амца еиқәҵаны ажәҩан иахьаԥшуаз, иахьазыӡырҩуаз, жәҩангәашәԥхьара аабозар ҳәа иахьаҵаԥшуаз ауп; доу, ҭоу ажәҩангьы иахьӡын зҳәоз абыргцәа ыҟан, арҭ ажәақәа амаӡашәаргьы рымазар ҟалап. Еиҭасҳәозаргь, Еҵәаџьааи Еҵәаџьеи рыхьӡқәа еилзырго аартра ҟаиҵоит, Нцәа дибоит рымҳәози, урҭ еилзырго аԥсуаа ржәытә ҳәамҭа «Еҵәаџьа гәаҩуп», «еҵәаџь гәаҩоуп» ауп… Амца еиқәҵаны ажәҩан ашҟагьы башақә иԥшрымызт… Ажәытәан аԥсшәа амҵәыжәҩа аман, иԥырхьеит ҳәа баша ирымҳәозар сгәахәуеит… Амца еиқәызҵоз ма жәҩангәашәԥхьара аартра иазыԥшын, ма акы албаара иазыԥшын, амца еиқәҵаны иахьԥшыз, иахьтәаз адырбон ма иддырбон… – нациҵеит Чагә.
– Убрантә ҳааит зҳәоз иззырҳәозгьы акы ыҟан азоуп, уиаҟара аҳәарагьы рҭахцәамызт, – иҳәеит Дыгәгьы, иагьнациҵеит: – Сара усазҵаауазар, амца еиқәҵаны атәара, жәытәла, азыԥшра, ахырбара иазҳәоуп. Жәҩангәашәԥхьара ҳәа зыӡбахә ҳамоу закәыз? Жәҩан-гәгәашә-ԥхьа Ра акәызҭгьы. Ра – ԥражәлами. Ӷа – убригь иара акәзар ҟалап, аԥхьатәи ашьҭбжьқәа еиҭнаԥсахлошәа сыҟоуп. Аӷа ахьӡ ԥшьоуп, ирҳәомызт, иршьон ҳәа жәытәан изырҳәоз? Ажьираҿ иҟоу аума мамзаргьы идаҽакызу? Са стәала идаҽакын, амца еиқәҵаны илбаауеит ҳәа рхы здырбозгьы иароуп ҳәа ақәсҵоит. Еҵәаџьаагь ыҟоуп, Еџәаџьагьы ыҟоуп… – нареиҳәеит Дыгә.
– Иаацәажәахьоу зегьы, Дыгә, уҳаиӷьуп! – иҳәеит Чагәгьы.
– Уара, Чагә, абыржәы Маҳҭы дузымҵааргьы, абанҭ иоуҳәақәаз мҳәаӡакәа уцар угәы иҭаҵәҟьазма?! – дахлафны дҵааит Дыгә, нас: – са сакәын иуазҵаауаз, изсоумҳәеи?! – иҳәеит, иагьаарччеит.
– Ишԥауасымҳәеи, иумаҳазар акәхап, уеилахан… Уажә са исхароутәуеит!.. – иҳәеит Чагәгьы дԥышәырччо.
– Иабантәуҳәеи?
– Уара, ара стәаны ишԥасҳәоз, убра Гәдоуҭа, сгылан, абрахь схы рханы, иуеиарханы ҿысҭуан, иумаҳаӡеи?! Сыгәра
умгозар, аҩны уаннеилакь уҷкәын Џьыгрыц уиазҵааи, убригь дгылан, сывараҿ.
– Иӷәӷәаны ҿуҭуазма?!.
– Аеҵәа кыднаԥааит!.. Ерцахәгьы арҵысит!..
– Сужьоит!..
– Избан?
– Аҽнышьыбжьон аеҵәа абоубоз?! – иагьаарччеит.
– Уара, убри саргьы иџьасшьеит ианызба, сыбжьы иланашьҭзар акәхап, мамзар иказыжьуаз?! Сывараҿ икаҳазар изысымбо-оз?! – иҳәеит Чагәгьы.
– Уара, уа увараҿ Џьыгрыц дгылазҭгьы дамшьӡоз?! – иҳәеит Маҳҭгьы.
– Уи дыӷәӷәоуп, дыҷкәынуп. Уи моу саргьы сазымшьит, ихәыҷын. Аду леизҭгьы, ҳаннамырҵәоз, ара, алаф ҳәо, егьиуа, сузырбодаз, – иҳәеит Чагә, нас инациҵеит: – Гәдоуҭа ахьӡ азы даҽакгьы иацҵатәу убриоуп, абри ҩба-хԥаны иҟалазаргь ауеит, ажәытәӡатәии настәиқәеи ҳәа. настәиқәа иарбан уҳәар, Аҟәантә абрахь уанаауа, Гәдоуҭа уаалалаанӡа, илацәхыкны амшын аҟны еиқәаҵәаӡа камбашь бӷаҵас акы зны-зынла аӡы иалыҳәҳәоу иубоит. Аа дахьтәоу, Ҭамшьыгәи сареи зны ҳаӡсаны убрахь ҳцеит, иахьынӡаҳалшозгьы аҵа гәаҳҭеит. Иара оумак идуӡам, абас 15-ҟа метра ракәхап, еиқәаҵәак, акәакәар ааугәаланаршәо, ашьаҭаншәа аҭаларҭа аҩгьы азыҭбаан иаманы абас иҟоуп. Ажәытәан ари ма ныҳәарҭан – доуҳакырҭан, ма ныхатәаран, мамзаргь ӡыхгыларҭан, аӷбашахақәа акәдыршон, ӷбаҿаҳәарҭан. Изхысҳәаауа, аҳа(ҳә)(а), аҭҳа(ҳә)(а), адоуҳа(ҳә)(а), гәдоуҳа(ҳә)(а), гәдоуҭ(ҳ)а… – абарҭ зегьы иара акәзаргьы алшон ҳәа сыҟоуп… Ҭамшьыгәи сареи ҳхынҳәны аҟәараҿы ҳанааи, ҳааԥсангьы ҳаҟан, аха ҳааҭгылан такәы ҳазыԥшуан, ацәқәырԥақәа ахьаҿанаҳәоз, ахы иахьықәнаҳәоз, ажәытә иамҵаныҟәоз ма иамҵаныҳәоз аԥацәа аԥсуаа рахь иааԥшны цхыраарак иаҳәозшәа, абарҭгьы абас рыхьмашь ҳәа ацәқәырԥа анцалакь иаацәыҵыԥшуазшәа акәын ишыҟаз. Иара иӷәӷәамкәа ианцәқәырԥоу ауп ианубоу, абжьааԥны иубаӡом, шамахамзар. Ашықәсан амшын анчуеи иандоуи
ҳәа ыҟами, ианчу иубаӡом, – ҳәа даалган: – Егьи азҵаара арбану? – иҳәан, Маҳҭы днаиазҵааит Чагә.
– Убри аҵыхәтәан иуҳәаз аган ахь ала уаҳа кры ацуҵарц уҭахума? – днаҵааит Маҳҭгьы.
– Ацҵатәқәа ыҟоуп, аниаҟара мбатәы зхыҵуа, ахьӡқәа иҵегь амоуп, аха уажәазы иҟаз, аригь азҳаз.
– Ус акәзар, Қәҭар Кыҷа, ҳаузыӡырҩуеит! – иҳәеит Маҳҭы. – Убриала ҳагьалгоит! – нациҵеит.
– Чагә, уажәраанӡа сара даҽак акәын сызуазҵаарц исҭахыз, аха абра Дыгәи уареи шәцәажәараан, аҵыхәтәаншәа Ерцахә ҳәа ануҳәа, уи азы еилкаатәык сыман, суазҵаауеит, угәы иалымсуазар, амариа суҭеит ҳәа?!. – иҳәеит Кыҷа. Ари заҳазгьы ааибарччеит.
– Ибзиоуп, уара ишуҭаху, унапы иакуп. Ус ануҳәа – имариахап, нас шԥа!..
– Иарцахә ҳәа рҳәоны саҳахьеит, иаԥхьан уара Ерцахә уҳәеит, реиҳа ииашоу руа иарбану?
– Уара уи Иарцахә, Иарцахәа ҳәа акәын… – наԥишьит Гыц Қәаҵәарагьы. Уи дышьхаҟазан, иабгьы иабдугьы убас иҟан, ҳашьхара инапсыргәыҵ еиԥш идыруан.
– Уажә ара, Кыҷа, уара иузымдыруа иуасҳәоузеи, аха жәытәла иа, ие, иы, еи, е, и – абарҭ рызегь иа жәлақәоуп, аергьгьа иахәлыҵыз саҭлашь-хаҳәыжәлоуп, нас аҿаҟьақәа ирҿашәыз роуп, зегьы ак роуп, жәытә цәажәашьала ус еивысқәоит, аха. Узҿу ашьха ахьӡ аԥхьа абарҭ еиҭныԥсахлан иаргылар ауеит. Рцахәа, рцаҳәа ҳәа иацу анҵәамҭа аҵакқәа рацәоуп: изыршуа, ишу, изхәлыҵуа, иахьаҳәоу, иахьахәоу, иахьамоу… ҳәа убас иҵегь рыла ицәажәар рылшоит. «Иарцахәа» ашьха ҳәа зеицырҳәогьы убриоуп. Ари ахьӡ аҟны жәытәан ц цә ала, ҳә хә ала изҳәоз ыҟан… Ас ала уахәаԥшыр, Иарцахә – аиа рцәа ахәы ҳәа ицәажәаргьы алшоит. Аха ари шьхоуп, шьха дууп… Жәытәла иарца агәабангьы иахьӡын, цә ц ала изҳәоз рҟны… Иарцахәа ахьӡ даара еиласоуп, уи аҭоурых аҳәаргьы ар рычуан азна аӡы азхарым, иҭанарбоит… Уара имариоуп ҳәа уаауеит… – иҳәеит Чагә дԥышәырччо.
– Аиа рца, аиа рцаҳәа – иа ршуп, ицаҳә-цаҳәуа иҟоуп; аиа раӷьа – аиа ркәымпыл ауп, аергьгьа иаршәуа, иҭнарҟьоу иреиуоуп, бзарбзан хык иаадҩыло, ус акәӡами, исыцәҩашьоу?
– Усоуп. Еиҵақәоугьы ыҟоуп. Аҟәараш змоу кәарак иҭаҳар, акьырхаҳә ақәиаауеит, иақәнасоит, иагәылаҵаны ҷыцс иҟанаҵоит. Уақәшәан иузыԥҽыр, иунарбоит. Аӷьа кәымпылӡа иагәылоуп.
– Уажә убри ануҳәа, арҭ лада-мрагыларатәи ҳгәылацәа бзиахәқәа, иааны бзарбзанла Џьгьарда иалахысуаз, абџьар, аџьаԥҳаны иараӷьа, иараӷьа ҳәоуп ишашьҭоу, аха ари ахьӡ аԥсуоуп уҳәар ргәаԥхом…
– Уара, уи дара иртәуп… – иҳәеит Чагә.
– Ишԥа?! Излартәуи?!. – иааџьеишьеит Кыҷа, егьырҭ изаҳазгьы иааргәамԥхеит.
– Аергьгьа жәытәан ианаршә, уахь ицан, икаууа ишнеиуаз, аӡә ихкаара иҭаҳаит. Шьҭа изтәыда? Мамзар ани ани далакьысуа дыҟазма, иумдыруеи?!.
– Аԥсуа хьӡы шамазу?
– Уиоупеи! Аԥсуа хьӡы шамаз иҭаҳаит, шьҭа ахьӡгьы иаргьы аҩбагьы иара итәуп, уара иуҭахи?..
– Ҟоҳ, ус аума ишыҟалаз?!.
– Аиеи.
– Иарцахә азы ҽакы суазҵаашан, – иҳәеит Кыҷа, уажәы дааԥышәырччан.
– Ыы?
– Иарцаҳәаҩ ҳәа абасгьы саҳахьеит…
– Аиа ахьаҳәо, иахьҭнаго аҟырҟы, ахәламшәы, аҩ ауп ари. Акәацәрахь ауп иахьаанахәоу, аварахь иаургьы алшоит, аха. Иахәлашәны икәаданы иахьыҟоу уҭабгар ҟалоит, иуеижьан иуҵабгоит. Убас, «Амҷба дахьыӡыз» ҳәа убра аҭыԥ амоуп. Ишырымуаз, дреисан, астәи даҿалеит. Уи ҟалаӡомызт, кыргьы дхалт, лаҳәак даҟараны дырбон, сыжәбома ҳәа ибжьы аарла ираҳауан… Уаҳагьы ихабар ҟамлеит… Нас ишьҭалт, аха дрымбеит – ма дажьан ҳәаҩамаак, ҳәаҩамҳацәк дҭаҳаит ма аблыжә дагеит. Иарцахәа астәи узхалаӡом, ахалараз аҿалара,
акыдларагьы ҟалаӡом. Егьыс, ани ҳәаҩ ҳәа иацу хәаҩ ала изҳәозгьы ыҟан – ихысуеит ҳәа усала иартәаргьы алшоит, аха ихәыҷны, иҭынчны. Хәаз анакәха – уи иаркалаӡоит, – иагьаарччеит, – иергьгьа ӷәӷәоуп.
– Убарҭ злеиԥшыми аергьгьеи аергьааи?
– Аергьгьа – аиа ыргьагьа-ыргьагьан, еиқәҵа-еиқәҵоу ихагалан ашьха ҩанагоит; ишуп ҳәа усгьы ицәажәоит. Аергьаа – уи аиа ргьаа(ла)(ҳә) ауп, иаргьаалоит, иаршәуеит, иагьалаҳәоит, алеишәа цәгьоуп. Аергьаал зҳәозгьы ыҟан ажәытәан.
– Убри иаҳа ииашазаргь ҟалап, еилнаргоит.
– Уи, хәаз, ма ӷәаз акәзаргь ҟалоит, Иашыра ахахьы иамаз аҩызоуп. Убрантә иаршәыз, иҭнарҟьаз цаны Ҳанаҟәапеи аҿаҟьа-наара иаҿаҳаит, иахьагьы иубоит. Иара Иашырагьы Иашыӷ(а), Еишыӷ(а) ҳәа усгьы азырҳәон жәытәан зны – аиа рацәаны ма ишны изҿоу аӷа, аха – анаара, аҿаҟьа ҳәа. Иарцахәгьы аҩада аиа зкыду анаара ду, аҿаҟьа амоуп, иаӷа, иаха ҳәа. Иаӷсахәа – аианаара ду, аиашьха ду ҳәа абасгьы зҳәоз ыҟан. Иарцеихә рҳәогьы саҳахьан, Џьгьарда. Амала ԥсуа-базала, ԥсуа-шәыла иаӷьцеи, иаӷцеи ашьхацәгьы иахьӡын, урҭ ықәырххеит, аха аабыкьанӡагь иуԥыхьашәон, аиа ахьамаз анаара дуқәа, аҿаҟьақәа иаархәон, ашьха, Иарцахә акәын иахьамазгьы аҵыхәтәанынӡа, – иҳәеит Чагә. Нас: – Иазҳархар шԥоубари, Кыҷа? – ҳәа днаиазҵааит.
– Даҽа хәыҷык сзацуҵаргьы цәгьамызт, – иҳәеит Кыҷа.
– Иарцахә ахьӡқәа зегь рцәыргара, аҭоурых зегь аҳәара ҩқәабкгьы азымхар ҟалап, иаԥхьан чуанк ҭанарбоит сҳәеит, аха… Иахьа иабахәац, иахәац ҳәа ҳажәа иалоу иара аҟынтә акәзар ҳәа ақәсҵоит, уи иҵегь аҵанакқәоит, аха... Абри адагьы Иарцахә акьатрацәқәа амызгәыҭқәа ҳәа ирышьҭоуп, аӡы-мшын, Жәытәа, ианӡаагылаз, ӷбаҵас иаԥхьаӡозар акәхарын. Дара ҩба ыҟоуп, аха ак еимҿаԥоуп азы хԥаны иуԥхьаӡар ауеит, иуздыруам ҳәа акәым, аха. Абарҭ ацқәа ҳәа ирышьҭазгьы ыҟан, ашьха ахьӡ убарҭ рыла иуртәаргьы алшоит… Абри адагьых, ус рҳәон Иарцахә аӡыршы анҭнагозгьы ыҟан ҳәа, уи ахьӡгьы акала иртәазар
акәхарын… Абри анаҩсан, жәытәан зашхәа уҭоу ииа шәшәа ҳәа рымҳәозиз, ииа – ихырхарҭа акәын, ишәшәа – иҵасуаз аԥша акәын, иҳәа зыхьӡыз иарс акәын.
– Иашхәа уанҭала, уицхраа ҳәа акәын усала иаҳәоз.
– Усоуп. Жәытәӡан Иарцахә иавусаз аӷбақәагьы иакы иқәымныҟәоу изцомызт, аиа ма аиара ркызар акәын. Урҭ риа, рцарҭа дзырбоз Иарцахә, Иарцахәа ац, ма ацқәа, амызгәыҭқәа ракәхон… Егьыс, Иарцахә иамоу ахьӡқәа: Агәабан зқәу, Аӷбаԥҽыха зқәу, Џьоуссеир амыҟә ма џьыссара амыҟә, Амаҟа зкәыршоу, Амҷба дахьыӡыз сҳәахьеит – абарҭ роуп. Агәабангьы амаҟагьы ажәытәан ҽа хьӡык-хьӡыкгьы рыман рҳәон, уажәыгь ирҳәоит, иаԥхьан уажәраанӡагьы ԥыҭк салацәажәахьеит. Абри адагьы, Иарцахә ахьӡ Аӷбаԥҽы-ха, Аӷбаԥшы-ха ҳәа ианыртәазгьы ыҟан…
– Ажәытәӡан аԥсшәа амҵәыжәҩа аман, иԥырхьеит рҳәозма?!.
– Ирҳәон, ииашоуп. Аӡәымкәа-ҩыџьамкәа ирҳәоны исаҳахьеит, араҟагьы ицәыраагахьеит…
– Нас ани аиа аӡы ихыршәлан ишыркуаз, ишықәныҟәоз еиԥш, хыхьҟа, ҵәҩанҵәы ирханы иркыргьы амуӡоз, аԥсшәа амҵәыжәҩа аман ҳәа ианаҿыз аамҭаз?
– Ишԥамуаз? Аха усҟан Иарцахә ҩеихьазу, иахьынӡаҩеихьаз сеидроу.
– Нас уи агәабан ҳәа узҿу, жәытәла аиарцәа – аиарца акәын, ихәхәаӡа уа иқәу, иазыманшәалоу, анҭ цқьа иаҳзымдыруа, зхы ҳазмырбо, хыхьтә илбаауа-ихало, аказы ирҭахны иҟазар?!. – иҳәеит Кыҷа.
– Урҭ рхы ҳдырбаргьы макьана цқьа иаадырыртә ҳаҟам… Уажә иацасҵарц исҭаху уиоуп, – иҳәеит Чагә, – Иарцахә ирласны иҩеиуеит, иазҳауеит, ичуеит, асгьы рацәаны иқәҳауеит. Абри иахҟьаны Кәыдры аԥсҭа ахы, иҵегь наҟгьы, ацәаакыра ду ыҟоуп. Ари адгьыл, ашьхара аршәшәоит – ибганы ахаҳәқәа алҟьҟьаны илеиуеит, адгьыл аҵысра адыруеит – убригь ишәшәоит ахьӡуп. Убас, иааз иреиуоу ҩыџьа ашәанцәа ишызбоз аӡә ихы ааихнахит, иахьагаз умбаӡоу, егьи инапы ааҿнаӷәыцәит изҵысуаз аҳацаҟьҟь
иалҟьан илеиз ахаҳәқәа руак. Шәаны, Шәшәаны ҳәа ахьӡ зарҭазгьы, изыхьӡугьы убриоуп, убас ҟанаҵоит, убас иҟоуп; свана, сван ҳәа ирҳәогьы сжәана, сжәан аҟнытә ауп; ажәытә пыжәаа, пываа рыла иуҳәозар, св/ана, св/ан ауп – в-и жә-и еимаркуаз шьҭыбжьыла, иалссан, иалхәаҭан, иалкәкәан… уҳәа илеиуа ӡқәоуп ари зыхьӡу… Уа урҭ рҩызцәа мачхәума, – назгәеиҭеит Чагә.
– Шәшәаны, шәшәны – аԥша ахьҭасуа, иахьықәсуа ҳәа усалагьы ицәажәоит, ашәы – аԥҭа ахьадыруа ҳәагьы.
– Уиашоуп. Уа ус иагьыҟоуп. Ажәытәӡан (ҳ)ашә, Шәны ҳәагьы иашьҭан уа, ашьхауаа ашәқәа – абазақәа ахьынхоз ҳәа. Урҭ рышьҭра ҩтәрык ашәанрахь иаганы ус иҟоуп. Рҭыԥ аҟны ишынхоз ауп ишрыхьгьы, егьырҭ рацәаҩны иаауа-иаауа иааит… Абри џьара иҳәа ҳәа убрахь иагаз иреиуоу аӡәгьы дсыҳәахьеит... Дара ирҳәар ҟалом...
– Шьҭа ԥсыхәас ирымоузеи нас урҭ мышмыхәла ззыԥшыз? Уа ирылаӡыҭыз?
– Анцәа ду!.. Иарцахәынтә ма жәҩанахьтә дылбааԥшны!.. Дырҭаар!..
– Иара Иарцахәгьы Брц, Брцә анахьӡызгьы ыҟан рҳәон, иуаҳахьоума? – дҵааит Кыҷа.
– Ииашоуп, Брс-гьы иара акәын, еицын, ҳа ҳәа раԥхьа, ха хәа рышьҭахь иргыланы изҳәозгьы ыҟан, Ҳа-Кавказ, Ҳакавказ шырҳәоу еиԥш. Ус акәын абыргцәа дуқәа ишеиҭарҳәоз, урҭ иахьа шьҭа иабаҟоу акәымзар, – аҭак ныҟеиҵеит Чагә.
– Иара убарҭ наҟ, мшын нырцә, иагаз абыргцәа иреиуоу ражәабжьқәагь даргь ҳцәыӡӡеитеи. Қевқен мацара заҟаҩ амадада зиҳәоз Абыҭәба Мсҭаабе дааны даныҟаз?.. Уара убарҭ рыӷба цас маӡала ирыцәкылырҵәеит, аха иҟазҵазк уаҳа дырзымԥшааӡеитеи, ыы?
– Уи еибыҳәан, маӡала, цас ирзыруит… Ишәаны-изаны иҟаҵан… Аӡхыҵра иахьымӡартә еиԥш… – назгәеиҭеит Чагә.
– Маҳҭы, шьҭа сызҵаара хсыркәшоит, дшьахәуп ҳәа исԥхьаӡоит! – иҳәеит Кыҷа.
– Егьигь усазҵаа, раԥхьа усызҵаарц иуҭахыз, – иҳәеит Чагә.
– Егьигьу?!
– Ааи.
– Убри аамҭаз ҷкәынак даарыдгылан: – Иаарласны Лакәабагьы даараны дыҟоуп нас аҽырҩрагьы иалагоит ҳәа ҳазраҳәа ҳәа саарышьҭит, – иҳәеит.
– Ибзиоуп, дад, аха уара усзымдритеи? – дҵааит Чагә.
– Ари Бармышьаа Муса иоуп, Аацынтәи, амцаԥшь! – иҳәеит Маҳҭы уи иҭакс.
– Уԥсынҵры духааит, бзиоуп, дад, уца! – иҳәан, Чагә, аҩбатәи узҵаарагьы аашьҭы ҳәа аанарго, Кыҷа днеизыԥшит.
– «Аҟәа», «Сахәым» – абарҭ ирҳәоу закәу, нас егьи ҳҭнықалақьс иҳамаз ҳәа изҿу Қәҭеишь убригь иаҳәоу закәу. Ара ҩзҵааракны, хԥангьы, исцәыҟалт, аха уҳәашьа сгәаԥхоит, даргьы ҳҭынрақәан азоуп… Уара ишуҭаху, – иҳәеит нас Кыҷа.
– Аҟәа хыџьаран иахьӡын. Акы – Басла ахахьы, ажәытә аԥсҳацәа рыԥсшьарҭа-рҽыхәшәтәырҭа, атыҩшаӡ ахьамоу. Уброуп. Жәытәла атыҩша ҽа хьӡыкгьы аман рымҳәози – аҳаҟәа ҳаҟәажә(а). аха аԥхьеи ашьҭахьи аӡахьеит, маӡашәархахеит. Иара Баслагьы жәытәан ҳәаҟәажәа, ҳаҟәажәа анахьӡыз ыҟан сгәахәуеит. Абазагьгьаа ҳә ҳ ала ирҳәон. Аҩба – Басла аӡы амшын иахьалало инацәхыкшәа ижәжәахьаз аҟәажәжәа, ҳаҟәажәжәа амшын иӡаагылоуп, иахыҵәахьеит, иагахьеит, иаргьы тәазар, иҟәазар, ижәжәазар акәхап. Абрантә агаҿа мраҭашәарахь абаажә ахьыҟоунӡа ицаны нас иҵәины иара убра аҿықә аҽаманадон, уажәыгь усоуп, аха. Изларҳәоз ала, жәытәан абрии аҿықәии рыбжьара, Басла аган ахь ала уҭало, аӡхгыларҭа амҳажә аман, амҳацә ду – сы-ҳәы-мҳажә.Абри адагьы аӡиас ахи аҵыхәеи реиԥш, ахи ашьапи зҳәоз ыҟан. ашьапы жәытәла ашьаҳәы, асаҳәы акәын, ашьаҳәырӡӡ(ы)ӡ ҳамҳәои. Аӡиас аӡышьҭра ду ассақәа злало жәытәла амҳажә ами, амҳацә ду ҳәа. Иара аӡиас амшын иахьалало убригь шьаҳәымҳажә, саҳәымҳажә акәын. Абарҭ рҟны ҳә хә ала изҳәоз ыҟан, ҳ-и жә-и маӡашәархахьеит, ицәырнагом... Изхыҵәахьоу аҟәажәжә ҳәа сызҿыз шьахәы, шьахә, сахәы, – ахәы хәыҷ ҳәагьы иашьҭан сгәахәуеит. Абри иахьатәи уа
агаҿа мшын мҳажәуп, ӡыгҿаҳәырҭоуп – сыхәым, соуҳәым, сыҳәым ҳәа усалагьы иартәар алшоит.
– Аҟәа мраҭашәарахь иамоу аӡҭатәагьы Сыҳәымажә кәу, Шьыҳәымажә акәу Сындыкәажә акәу ак ахьӡын, – налеиҵеит Маҳҭгьы.
– Сыхәым иҵегь аҵакқәа амоуп, аха урҭ зегь рышьҭыхра уажәала иуадаҩуп, ҳахьӡом… Мап шәҳәозар, ара сыҟоуп, – иҳәеит Чагә, дааԥышәырччан, иагьнациҵеит: – Егьи, Кыҷа, Қәҭеишь, Қәҭеис ҳәа узҿу акәзар: қә – ақәцә, хыхь ауп, аҭеи – жәытә гыларҭоуп, ҭагәаҩаразаргьы ауеит, шь-и с-и роуны ирҳәозҭгьы – ӡқәоуп. «Хыхьтәи агыларҭа аӡы» ҳәа ицәажәоит аҩбагьы. Ус акәымкәа Қәҭеишьа, Қәҭеиса ҳәа иҟазар – «Хыхьтәи агыларҭа хәыҷы» ҳәа ус аҳәоит.
– Қәтатышь ҳәагьы зны иахьӡын, – иҳәеит Маҳҭы. Уи аҵарагьы иман.
– Татшь, тышь, татышь – ӡыхтарҭақәоуп. Суа Абыхә Шьааб Чагьам иԥшәмаԥҳәыс Ҵәыџь-ԥҳа Татшь слахәмаруан, Татшь акәу Татышь акәу иарбан ӡыхтарҭоу ибыхьӡу ҳәа. Изхысҳәаауа, Қәтатышь, Қәҭатшь – «Хыхьтәи аӡыхтарҭа» ҳәа ицәажәоит; Қәҭаҭышь акәзар – «хыхьтәи агыларҭа хәыҷы» ауп, – иҳәан, Чагә дааҭгылт. Нас инациҵеит: – Ажәла Қәҭаргьы, Ақәҭарба «хыхьтәи арҩаш», «хыхьтәи арҩаш ду», «хыхьтәи ашьхарҩаш» мамзаргьы «хыхьтәи ашьхауаҩ» ҳәа ицәажәоит.
Ахәуаа, ахуаа ҳәа иахьа ишаҳҳәоу еиԥш?
– Усоуп. Уаҳа зҵаара умоума, Кыҷа? – иҳәеит Чагә аҵыхәтәан.
Кыҷа Маҳҭы днеизыԥшын:
– Ақәҵа Чагә итәуп! – ҳәа ҿааиҭиит. – Ацәҟьара агәҭа иҭаиршәит, жәаба дцеит! – ҳәа усгьы нациҵеит.
– Умыццакыни, Кыҷа, – иҳәеит, аҭакс Дыгә даацәажәан. – Ара ишаԥу ала, даиааины ақәҵа згоу ауаҩ, аӡбаҩ ма ихьӡ ма ижәла дахцәажәароуп, изакәу, изхылҿиааз аҭоурых иҳәароуп. Убри ашьҭахь ауп аиааирагьы анианаршьоу, ақәҵагьы анигоу. Уи анизымҳәа, ақәҵа зтәу ирзыхынҳәуеит.
– Уи аӡбаҩ ишиҳәоу ауп ишыҟарҵоу!.. – иаамеикит Кыҷа. – Аӡбаҩ азин имоуп уи адагьы аиааира ианеишьар.
– Иара Чагә ҳаизыӡырҩып, ишиҳәоу иҟаҳҵап, ииҳәоу аабап, – иҳәеит Маҳҭы, иагьнациҵеит: – Уара, Дыгә, ари – ажәытәан акәын, архәҭаиаа анықәырҵоз, уажә иаҟәыҵхьеит, иабакылуԥшааи, иаԥсахаз аиааира ианасшьар азин сымоуп! – ҳәа нациҵеит.
– Ҳара ҳҟынгьы ари иаҟәыҵижьҭеи ианбатәиу, ирхашҭхьеит, аха иара Дыгә ус аниҭахха, сара сақәшаҳаҭуп. Ари шьацҳәа-зҵаароуп, цәҟьоуп, кыгоуп, ииашан иансзымҳәа, слықәынҵәан сцеит, – иагьаарччеит, – сбылуеит. Амала ииашан иансызҳәа, иара Дыгә, Аргәын Гыд диԥазар, даҽа хмааҭк ааган уажәнатә ақәҵа иавеиҵалааит. Зыкәты ыӡыз исаӡбал иҟанаҵоу аабап!.. – иҳәеит Чагә аҭакс.
– Уажә уиаҟара сџьыба иҭам, иҭаз ахьықәу иузыԥшуп ииҳәарызеишь ҳәа, – иҳәеит Дыгә дԥышәырччо. – Амала Чаҵә Чагә аҭак изыҟамҵан дҟалар, Аргәын Дыгә изҵаара шьҭахьҟа ирхынҳәуеит, – ҳәа усгьы нациҵеит.
– Уара, ара Аргәын Дыгә депутатс дыҟоума?!. – иҳәеит Чагәгьы дԥышәырччо. – Ԥара иџьыба иҭаӡам, аха азинқәа заҟа уҭаху имоуп! – иагьааибарччеит. – Убриоуп ҳаҭыр зиқәсҵо, хмааҭкгьы зизысшәоу! – Чагә ақәҵа ахьықәыз даҽа хмааҭк навеиҵеит.
– Зегь дара роуп, ишузыхынҳәуа удыруеит, уиоуп аҵыхәа кны, умшәаӡакәа, изавоуҵаз, – иҳәеит Дыгәгьы дԥышәырччо.
– Чагә, иуҭахымзар, уаламган, Дыгә сара сиацәажәоит! – иҳәеит Маҳҭгьы. Иагьааибарччеит. Ишидыруаз ибон.
– Ухьӡ акәу ужәла акәу, Маҳҭы, Дыгә иаҳа дзеилаҳауа? Крудыруама?! Сзыхцәажәара руа иарбану?
– Аҩбагьы! – иҳәеит Дыгә, Маҳҭы аҭак иамраӡакәа.
– Цәгьагьы иубарымызт аҩбагьы!.. Астәи аҩныҟа сышцо Аҭараҟа сымҩахыҵуеит, сахьнеиуа Быҭә Шьааб уцәгьақәа иасҳәоит, шәшеизыҟоугьы здыруеит, Аргәын Дыгә ужәла изымхакәа ухьӡгьы сирныҳәон, сахимыжьит, аҽнышьыбжьон саршьны скаижьуан ҳәа.
– сыцәгьақәа урыҵалан убра нахьхьинӡа узцозар – уагьца!.. – даҵамхеит Дыгәгьы. Уигьы каамеҭк иакәзаап.
– Нас, нас, Чагә?! – иҳәеит Маҳҭгьы. – уажәа иацҵалеи!
– Са ишыздыруа усоуп, Маҳҭы, иара Быҭәа Шьааб Аҭара излеиҳәоз ала, Нарықь Быҭәбагьы, Ԥақәашь; ҷу Быҭәбагьы, Ҷлоу; Авел Быҭәбагьы Гал, уҳәа аҭоурых здыруаз убарҭгьы ус рҳәон, ара Шьаабангьы дақәшаҳаҭуп, Меҭафгьы, Мысҭаабе ҳәагьы зарҳәоз, дааны даныҟаз усоуп ииҳәаз, Абыҭәбақәа зегьы Псҳәы рыҩнду, рџьынџь ауп. Иахьагьы убра инханы иҟоуп «Быҭәаа ргыларҭа», «Быҭәаа рқьабҭақәа» ҳәа аҭыԥ, адгьыл. Зегь раб Қьаламаҭ Чрыгба, Чыргбагьы рҳәоит, иакәын. Ран – Гәашьасахәа ма Гәашсахәа Арыҩҭаа-ԥҳа лакәын. Абҭәа, быҭәа – ласажәлоуп, ауаса анырсалак, иахьатәиала иуҳәозар, ԥсардла иандырҟәыдлак, ирықәырхуа ласоуп, уажә ижәбама-ишәаҳама; ауасцәагьы убас ахьӡуп… Аҭәаҵлақәа – ашьха ҭәа, аиа ҭәа уҳәа рыҟнытә акәзар зҳәоугьы дыҟан. Аха уи уиаҟара иадгылом. Арҭ аҭәа ҵлақәа жәытәӡақәоуп, рыжәла аныҵхьеит, ианыӡаахьеит, шамахак ада… Сара издыруа сҟыжә-быжә бызшәақәа рыла Быҭба ҳәоуп ишырҳәо, урысшәалагьы убас акәзароуп, аха папу сеидроу раԥхьаӡа аӡәы ииашамкәа Бутба ҳәа ианиҵан, ус иааиуеит… Урысшәалагьы Бытба акәын иаҭахыз, – иҳәеит Чагә. – Маҳҭы, иахьсцәыхәахәогьы «ыыҟ» ҳәала, мамзар Дыгә сыҵаирбгоит, – ҳәа усгьы нациҵеит, иагьаарччеит.
– Дыгә иҟаиҵаран дыҟои?!. – дҵааит Маҳҭы.
– Нырцә – дыгә-дыгә, аарцә – дыгә-дыгә!..
– Ацәа уҽоумҭан, амарџьа! иансырӷәӷәа – убас аӡә дгарҟьахьеит... – аҭак ныҟеиҵеит Дыгәгьы, рызегь ааибарччеит.
– уцала, уцала, Чагә, ус уцала, макьана шәҩыџьагьы шәыбзиоуп! – иҳәеит Маҳҭгьы.
– Ԥсҳәынтәи Быҭәаа, Дал – Ҵабалҟа илбааит, Мрамба ма Бшьыикәара акәу, – инациҵеит Чагә. – Маршьанааи дареи уаанӡагьы еимабзиан. Аҵыхәтәантәи ахҵәараан Ҭырқәтәылеи Шьами иагеит. Шьааб иаҳәшьцәа ҩыџьеи иашьеи ҽнак ала иԥхеит. Убас зыхьқәаз рацәоуп, фатәу-жәтәу акы иахарарҵон, цас ирзырузаргьы еилызкаада. Зегьы Қевқен адәаҿы аԥсуаа реилажырҭаҿ анышә иамардеит… Ԥшьбаҟа шықәса анҵы Шьааб иани иареи ахь-ԥара шәаны, аидараз аџьықәреи азы иаауаз шхәак аҟны ааҵәажәқәа рықәыршәны, маӡала Аԥсныҟа ихынҳәит. Аха Дал – Ҵабалҟа иназышьҭуадаз… Аҭара ианшьа Кәыҵныи Ҳыџьмаҭ иҳабла аҵыхәан хәы ҭшәак аҟны иҽықәикит, уаҳа дгьыл ыҟам анырҳәа, егьырҭ руацәа Акабақәеи Адарсалыиақәеи рахь ацара иан ианылҭахымха. Аха иара абраҟагьы уаҳԥырхагоуп, ҳамҩа укит ҳәа, ҿыц цәгьала иргылаз иҩны рблит, иҟазҵазгьы ианшьцәа дрыжәлантәызаарын… Убас, егьырҭ мшыннырцә иагазгьы изыхынҳәыз хынҳәит: аӡә – Ԥақәашь, аӡә Гал, аӡә Ԥсырӡха, аӡә – Дәрыԥшь, аӡә – Гагра зҳәаз еиԥш – иаԥсаҟьеит, ухынҳәыргьы иахьуҭахыз узынхо иҟазма – ухынҳәы ҳәа уазҳәада, узусҭада, уабатәиу, ари уусс иалоузеи…
– Уара, арҭ Чрыгбақәазар, Быҭәба ҳәа излаҟалеи, уаҩшьроума изыхҟьаз?.. – дҵааит Џьнеи Џьгәаҭ.
– Уи акәӡам, зынӡа ҽакуп. Гәашсахәа лыбаҩлтәымкәа дыҟан, лцәалтәымкәа. Лбаа акәараҵа аԥсҭаҿы ахьшьцәа ауаса рсон – идырҟәыдуан, рыҳәсақәа абҭәа аӡәӡәара иаҿын. Ари ԥшак насҿасырсып, изҿугьы, иҟоугьы збап лгәахәын дылбааит, лмаҵуҩԥҳәысгьы длыцны. Абра, аҳауахь илҿасыз акәу, иаалықәнакын, хшароура далагеит. Ара лара сцәастәым, егьим ҳәа лҽазыҟаҵан дылбаау џьушьо, асҵәҟьа дшақәымгәыӷуаз акәхап, анс-арс иаҭахқәаз абаҟаз, аҩнынӡа ахаларагь ааигәамзу сеидроу, ахәыҷы дани даашьҭырхын, абҭәа рыӡәӡәан, иҟәашәӡа ибаны ишьҭан, дааларҳәеит. Ашьҭахь рыԥсқәа анеивырга, еигәныҩын, ихалеит, аха ахәыҷы, аӡҟы аласа илапан, илымҵуа, дхәымбабисаӡа дҟалеит, иагьарччеит. Нас дырбааӡан акәу, аласагьы амырхт, егьит, Абыҭә ҳәа хьыӡшьарасгьы иоуит абри иҟалаз аҟынтә. Иара ажәҩашәаҟьа аԥшра идыруа, дгьылҵысра ӷәӷәак ҟалан, хымш шыбжьаз иреиҳәоу егьиуа ус дыҟан. Ихылҵыз Абыҭә иԥацәа ҳәа ицеит, нас Быҭәба ҳәа ишьақәгылт, – иҳәеит Чагә. – Абриалагьы сажәабыжь салгоит, Маҳҭы, зҵаара умамзар, крацумҵозар.
– Уи ихьӡҵәҟьаз Аҭлаԥсын акәын, – иҳәеит Маҳҭы.
– Аҭлаԥсынражәжәынажәажәажә(а), – нациҵеит Чагә, иагьаарччеит.
– Аиаша иҳәеит! – нареиҳәеит Маҳҭы, иагьынарзациҵеит: – Сабдугьы Аҭлаԥсын ҳәа сеиҳәон, зегь ҳазхылҵыз ихьӡ абри акәын ҳәа. Атлаԥсын ҳәа усалагьы исазҳәоз агәылацәа быргцәагьы ыҟан. Ҽнак, абыржә Чагә ишиҳәаз еиԥш, зегь ҳабду ихьӡҵәҟьа абас акәын: Аҭлаԥсынражәжәынажәажәа(а) ҳәа насеиҳәеит, аҵыхәтәаны шьоук а ацырҵон, шьоукы иацырҵомызт, иҳәеит, аԥхьа ҳ зыргылозгьы ыҟан, иҳәеит. «Ҟаҳ, шаҟа иауузеи, уара ари, иԥшӡаӡам!..» – наиасҳәеит амыждараз. «Аа-ат, уара ахәлыццы уакәызма ари заҭәазымшьоз?!» – иҳәан, акакеиҳәа дҩасыҵаҟьан, дааӷьит. Схәыҷуп. «Сара сыхәлаццӡам, ус зсоуҳәеи?!» – сҳәан, саргьы сгәы иаалсит. «Удухар абри ахьӡ алоугәалашәаларц исҳәеит!..» – иҳәан, дааԥышәырччеит. – Даба ишухамышҭуагьы збап! – ҳәа усгьы нациҵеит… Уажәыгь исхашҭӡом. Атлаԥсынражәжәын(а), Атлаԥ-сынражәнажә(ажә)(а) ҳәа абасгьы ыҟан, акоуп иҳәеит, ӡы-мшынын ҳәа рҳәон, абра иқәын, иқәсны ицон, аиҳабы-аиҵбы ҳәа убарҭгьы ыҟан иҳәеит. Сиргәааит, умбои, исхамышҭырц, нас ауп цқьа иансзеиҭеиҳәа, ани ахәышҭааратә исеиҳәаз аԥырхагам, схәыҷын, – иҳәан, дԥышәырччо иажәа аахыркәшан: – Чагә, Кыҷеи уареи шәеилгама?! – ҳәа днаҵааит Маҳҭы аҵыхәтәан.
– Ииҳәаз уаҳаит! – иҳәеит Чагә.
– Кыҷа диашан, – иҳәеит Маҳҭгьы. – Чагә ацәҟьара агәҭаҵәҟьа ажәаба иҭаиршәит, ақәҵагьы иара итәуп! Иақәшаҳаҭда?! – инапгьы дааҩахеит.
Зегьы рнапқәа ирҩахеит. Ақәҵа-ԥарагьы Чагә иаԥхьа иаахан инықәырҵеит. Идырныҳәалеит.
– Жәалагалак сымоуп, иахышәҳәаауа сыздырам, аха, – иҳәан, Чагә дҩарылаԥшит.
– Иарбану? – дҵааит Маҳҭы.
Чагә, ааигәа игылан аханатә ирзыӡрҩуаз, ҷкәынак уааи ҳәа дааиваиргылан: – Абри Виктор Кәыкба иоуп,
Жәындәрыԥшьтәуп, шәаргьы дыздыруа шәыҟоуп, аҵара дҭоуп, дыстудентуп, аубыхқәа рҭоурых иҩырц иҽазҵәылхны дашьҭоуп, абри, зегь ҳахьӡала, иара имазааит! – иҳәан, иигаз ақәҵа – аԥарақәа рызегь – наган иџьыба инҭеиҵеит.
– Ус анакәха, абри, рашы сыӡбалуп, сыкәты иауҳәҭасҟьаз ауп, сыхьӡала ҳамҭас иумаз!.. – иҳәан, Аргәын Дыгә дааин Чагә иаԥхьа еилыбзаауа абырзықь ҭеисԥыҳә нықәиҵеит.
Уи Чагә дыԥсаанӡагь иман, иныҟәигон, уажә иахьыҟоу сеидроу, аха. Ихылҵыз Леиуарсеи Жореи рҟынтә маҭа, жәытә ԥсуала иуҳәозар – ԥылҵ, рԥыс ҳазшаз диқәимҵеит… Амаҭа ӡӷаб дыҟоуп, Жора иԥҳа, дагьҵарауаҩуп, Лиалиа ҳәа, аха ԥҳәыс ҭеисԥыҳә ныҟәылгом, илымҵәахызар. Лԥагьы дыҟоуп иура Лазба ҳәа, аха макьана дхәыҷуп. Мамзаргьы Ашәбақәа рган ахь ала имаҭа Лиуба ҳәа дыҟоуп, Ашәы Уанка иԥҳа, илԥыхьашәан џьара иҭалҵәахызаргь ауеит. Анҭ рҩызцәа алафҳәаҩцәа дуқәа, ажәытә ҭоурыхҳәаҩцәа Чаҵә Чагәи Аргәын Дыгәи ртәы ус идырӡрымызт, иаргь башак акәмызт.Мышкы зны, уи анакәхоу сеидроу, аха Чаҵә Чагә имузеи ҳәа, мамзаргь алафҳәаҩцәа дуқәа рмузеи ҳәа, уаҩы иҟаиҵозар, имаҭәахәхоит.
Аҩбатәи ажәабжьҳәаҩ иациҵаз:
Чагә ас аныҟеиҵа, ааигәа шьоук гылан, гәыԥҩык, рџьыбақәа инарҭалан акааизырган, иааин иаарыдгылт. Арҭ блабырхәаа ракәзаап: Блаб Ҟазылбақь, Лакр Ҭада, Беиы Фаҭ, Хәтыи Тышә, Абыџ Даҳаир, Жьи Жагәа, Барцыц Ксагә, Дбар Шьрыф, Қрыи Дамеи, Ԥкьын Хазгьари иакәу Ҳанашә иакәу сгәалашәом, Сақанеи Маадан раԥхьа дгылоуп.
– Уара, Маадан, арҭ блабырхәаа дәрыԥшьтә уабаргәалашәеи? инеины уааргоу, унеины иааугоу?! – даахәмарт Чагә.
– Ҳааибагеит! – иҳәеит Маадангьы. Нас: – Чагә, аҵыхәтәан иҟоуҵаз рбеит, иуҳәаз раҳаит азы абригьы еизыргеит, аҵара иҭоу иҳазиҭ ҳәа убасгьы снапы ианырҵеит, – иҳәан,
ишырбоз еизырган иикыз аԥарақәа наган астудент иџьыба инҭеиҵеит. Усгьы нациҵеит: – Блабырхәаа убыхә заҵәык дрыланхон, Ҳамыҭк, ажәытә убыхә ҭоурыхқәагьы реиҳәон, ашәыҭоурыхқәа, зегь ҳаҭыр иқәырҵон, омакгьы ихыҵуамызт, абиԥазаҵәын, идунеи иԥсахит… Аԥсыжраан саргьы сыҟан, – ҳәа усгьы нациҵеит.
– Ихьзеи анаџьалбахит?.. – иҳәеит Чагә. – Ианбаҟалеи?
– Уи шьҭа кыр ҵуеит. Ауха дахьнышьҭалаз, ашьыжь дзымцәажәо иҿы акны дааԥшит. Анс, арс, мчыбжьык, мызкы… ҩымз… – ианаму, ани ус ичҳауа дыҟазма, иааигәыдиҵан, ихы далгеит.
– Ҳаи, игәнаҳа ақәшәааит!... Иаргьы дыццакцәеит…
– Уара убарҭ шәиԥхьыӡк рышьҭоуп…
– Абри аҷкәынгьы лаԥшхырԥагак ныҟәигалааит, сырманшәал ҳәа Анцәа ҳазшазгьы диҳәааит!..
– Ашәиԥхьыӡ сыздырам, аха рӡыхь џьнышк ма ҩысҭаак дрыцәҭалеит…
– Ус ҟалар, адыд еиманарҷыҩуеит… – ааибырҳәан, еиқәшьшьы еиқәыӡырҩуа иаатәеит.
– Аҵара, аҭоурых иаҿу абас иааибыҳәан, ҳрыцхраалар, аиныхрақәеи ачара дуқәеи иахырҟьацәаны ҳазрышьҭо… – аҭынчра ааилеигеит Маадан. – ауаҩы дыԥсын дыкҿоуп, ҳара ҳтәаны игәы иқәаажәуеит… Ажәытәан ус акәызма?!
– Уи еиҳабык ус акым ҳәа ираԥшьигароуп, аиҳабыра ахаҵгылароуп, акәымзар… – наиҳәеит Маҳҭгьы.
– Уара, Маҳҭы, Чагә шәҭоурых иагмыжькәа изҳәама? Иҟаиҵазгьы аабоит, аха дсасуп, егьиуп ҳәа ақәҵа иҭоу, егьиуа ус умузааит?!. – иаарҵәишәа иаархәмарны дҵааит Маадан. – Слымҳа ашьаҭала акәын ишсаҳауаз.
– Ашьаҭа ианаҳауаз ақә абаҟаз?!. – иҳәеит Чагәгьы, иагьаарччеит.
– Уи ҽакы иазыӡырҩуан… Уажәтәи аамҭаха, ақәгьы аҵагьы рыҩбагь аӡәы иазраӡода, иумбаӡои?!. – наиаҭеикит Маадангьы. – Иуҭаххеит уажәы, слымҳа зегь уара иусҭар, иузыскыр, нас са исзынхеи?!
– Чагә ҳҭоурых аҷалап еиԥш еиқәшәо иҳәеит, – иҳәеит Маҳҭы. – Ԥсҳәынтә Быдӷә ҳалбааит, уигьы уахьоуп, ладахьҟа, нас – ишиҳәаз. Амала Бзыԥҭаҟа, Асԥаҟа, Гаграҟа ицақәазгьы ыҟан, ажәытә хҵәарақәа, амҳаџьырра иқәыргеит акәымзар. Аҵыхәтәантәи аан, 1867 шықәсазы, Кәыдры аԥсҭа Мрамба ҳәа Чагә дахьаҿызнтәи иагеит Еқәыԥи (Шьааб ҳәа Чагә зыӡбахә иҳәоз иаб), Жьгьарии, Шьаиби, Аслани, Ҳасани, Фафеи рҭаацәарақәа. Урҭ рашьцәа рахьынтә убри ашықәсан Ҷлоунтәи иагеит Гьадлачи Езқьарии.
– Дал иахьаҵанакуазынтәи уаҳа ицада, иагада? – дҵааит Маадан.
– Ирацәаҩуп.
– Усгьы?.. Даргьы хырҵәаны иаго, рыхьӡгьы ҳамҳәо, иаҳгәаламшәо, ус Анцәагьы игәы иахәом… – иҳәеит Маадан.
– Дал – Амҷара ақыҭантәи иагеит: Аслангьри, Балхәыхә, Ҳәсыин, Уасман, Раџьаб, Сауфадан, Кадыр, Гьадлач, Ҳаџьмаҭ, Хәсыин, Шәлыиман, Азнаур, Ҳаџьадла, Ҭырқәбеи, Ҳанашә, Џьанҳәаҭ, Қәаблыхә, Ҳасан, Мамсыр, Осман, Саурадан, Дгьыреи, Шьаруан, Быинагә, Ҟазылбақь, быирам, Аҳмаҭ, Маҭ, Аџгьери акәу Ҳангьери акәу… рҭаацәарақәеи дареи; Азанҭҳантәи иагеит: Быирамалии, Еӡыи, Аҳмаҭи, Османи; Наӷәышынтәи – Кәадац; Дгьанҵәышынтәи – Џьаныџьым; Абгыӡрантәи – Кьамсыс; Ажарантәи – Сасрыҟәа; Зымантәи – Фат Быҭәҟәых, усгьы ыҟан, рҭаацәарақәеи дареи… Ари сара иахьынӡаздыруа ауп… Амҳаџьыр ҳәа иаҳҳәо омакгьы ииашаӡам, уи зыхьӡу адин азы ихҵәаны ицоу иоуп, арҭ рықәҵра, рыхҵәара аибашьроуп изыхҟьа, хҵәаҩцәоуп, адин азы ҳәа рыԥсадгьыл кажьны имцаӡеит… иржьаз аӡә даламшәазар… Ажара, Чҳалҭа инаркны наҟ Аӡӷара аԥсҭа, Чҳалҭа аԥсҭа, жәытәла иуҳәозар, Ҳаҭшеи… иҭанхозгьы заа иқәҵхьан…
– Чагә, уара утәқәа аӡәгьы дамгаӡеи мшын нырцә? Иахьа уараӡәк уҭаацәарада Чаҵә ҭӡы уаҳа Аԥсны иҟаӡамеи?
– Кәыдры аԥсҭа Амтҟали Шәхәаҵаа Рҳаблеи рзааигәа Ақыҭарҵыхә ҳәа қыҭак ыҟан, убрантәи аҵыхәтәантәи аан
ицеит Ҳаҭи, Маци, Кәаҷапи, Фафеи Ачаҵәбақәа рҭаацәеи дареи – инхан иҟаз ахәыҷгьы уа иаалгеит… – иҳәеит Чагә.
– Абри аамҭаз гәыԥҩык аҷкәынцәа: Енықь Ражьдени, Лакәоу Никәалеи, Арӡын Григори ааин иаарыдгылан Лакәаба дааит рҳәеит. Итәазгьы агәырқьҳәа иҩагылан зегь уахь иаанаԥшит. Шьҭа аҽырыҩра иалагон, акәымзар саргьы иҵегь сҳәараны сыҟан, аха иааг.
Ари – Аԥсны ахьԥшымра, ахақәиҭра аиура хәышықәса ахыҵра амш азоуп, Аԥсны асовет мчра анышьақәгылаз арыцхә ала. Мықә ашҭаҿ ажәлар реизара ыҟан, аҽырыҩрагьы мҩаԥыргон. Уи ашықәсан хәажәкырамза алагамҭа бзиан, Амра кажжы, ашәаԥыџьаԥ шындәықәлара рҽырхианы игылан. Уачамчыратәи ажәытә ҽырҩырҭа Лоуны ҳәа изышьҭаз адә ду узырбодаз, уа игылақәаз алакациа дуқәагьы надкылан амшын иагахьан. Уажә ара Мықә ашҭаҿ абжьуаа хар змам аиҳабацәагьы еизеит: Ашәы Ҳабыџь, Ашәы Ҭамшьыгә, Багаԥшь Саид, Ҷаныи қьаламаҭ иԥа Аслан, кәаӷәаныи Кәасҭа Хәыҷ, Бебеа Қәаҭа, Ануа Есҳаҟ, Быжьнеи Шҳангьари, Занҭарыи Лажәа, Киут Хәымпыл, Быҭәа Шьааб, Кәыҵныи Шьаабан, Ҷан Кәагә, Ҷаны Хабыгә, Кәакәа Кадыр, Кәакәа Сҳандыр, Аҩӡы Кадыр, Гогәуа Қьмышь, Ԥлыи Шьханыҟә, Мнеи Ҳанашә, Быҭәа Ҷу, Харчлаа Еқәыԥ, Арыш Шәлиман уҳәа; Чаҵә Чагәи сареи ҳаицнеит… Ус ҽуардынла иаакылсит Аргәын Дыгәи Амаба Кьагәеи. Гәдоуҭаа анааба ҳреигәырӷьеит, шәаҳзаазгазеи ҳәа ҳагьынаразҵааит.
– Аҟәа ҳаҟан, арахь Мықә ашҭан аҽырыҩра аӡбахә анҳаҳа ҳаакыдгылт, шәаабарц ҳааит, – рҳәеит. Нас Дыгә даацәажәан: – Уара, Чагә, Лыхнашҭан аҽырыҩраҿ уаныҟаз Кьагәа кыр иоуҳәазма? – иҳәан, днаҵааит.
– Мықә ашҭан аҽырыҩра аныҟоу унеи, ушҳадаҳкылогьы убап, сызҵаарақәа рҭакгьы шыҟоуҵо збап ҳәа абас иасҳәеит, уаргьы иумаҳауаз? – иҳәеит Чагә.
– Нас, ус акәзар, аа ҳахьыҟоу, ҳааит!
– Уи уажә ҳалагар, аӡбаҩ далхтәуп, ицхырааҩцәа алхтәуп, жәаҩык алафҳәаҩцәа алхны иртәатәуп; алафҳәаҩцәа мачхәума, иҳамоуп, аха аицлабра, аиасра амҩаԥгара ҩба-хԥа рҟынӡа сааҭ ҳадхалар ауеит, шьҭа ҳзахьӡом, аҽырыҩра иаҳцәалагоит, – иҳәеит Ашәы Ҳабыџь.
– Диашоуп!
– Диашоуп!.. – ааилдыргеит Мнеи Ҳанашә, Бебеа Қәаҭа, Аҩӡы Кадыр уҳәа.
– Чагә, уара иахуҳәаауазеи?.. – дҵааит Дыгә.
– Ирҳәаз ишырҳәаз ауп, заа шәаазҭгьы ҳманшәалахон.
– Ҳанзырхазгьы ак ҟалеит, аха шьҭа даҽакала ҳаилгаргьы алшоит, уақәшаҳаҭзар? – иҳәеит Дыгә.
– Уи арбану?
– Иркьаҿны алаф зҵаарақәа жәаба уаҳҭоит, уаргьы иркьаҿны рыжәабагь рҭак рлафны иҟоуҵоит, аамҭагьы маҷны иагоит, алафҳәаҩцәа жәаҩык рыртәаргьы аҭахӡам, ҳаргьы ҳааилнаргоит.
– Уара, ари уа Лыхнашҭан шәизҵаауа, араҟагьы иара шәизҵаауа, иарбан ныха кылҵәоу ихарахаз?! – иҳәеит Ашәы ҭамшьыгә дааԥышәырччан.
– Ибзиоуп, ус анышәҭахха, убригь сақәшаҳаҭуп, аха ақәҵа аажәгама? – нареиҳәеит Чагәгьы дԥышәырччо.
Ақәҵагьы ҳамоуп, уи, узиааир, иуаҳҭоит, амала Дыгәи сареи еиҭныԥсахлан ауп ҳашузҵаауа, уара иаразнак уамкыкәа аҭак ҳауҭалароуп, убригь лафзароуп, уақәшаҳаҭзар, – иҳәеит уажәы Кьагәа, иагьнациҵеит: – Шәҭахызар, хҩык аӡбаҩцәа алшәх, иҟазааит, алаф анакәха, ҳарҭ ҳганахь ала макы ҟалаӡом, аха, – ҳәа.
– Чагә, уаргьы қәҵак ҟоумҵар аурым, абарҭ ужьаны убырзықь ҭеисԥыҳә уцәырымгааит!.. – иҳәеит Ҷаныи Қьаламаҭ иԥа Аслан.
– Уи ҳамҭас Дыгә исиҭеит, шьҭа игаҵәҟьозаргь игааит, – иҳәеит Чагәгьы. – Уганахьалагьы ақәҵа аҭахуп рҳәозар, ара сыҟоуп.
– Ақәҵа ҳҭахӡам, ҳара хьыӡрацара ҳааит! – даахыхәмарт Дыгә.
– Хьыӡрацара ицаз дышԥааргеи? – дҵааит Чагә дԥышәырччо.
– Ҽадаиала, – иҳәеит Дыгәгьы, иагьааибарччеит. Нас иагьнациҵеит: – Аха ҳара ҽадала ҳмааӡеит. Ажәытәан амахҽ ҽа хьӡыкгьы аман рымҳәози, аҽадаиа зыхьӡыз махҽжәлан; аҽадаԥа – уи иԥа-ԥо, ишьҭыԥа-шьҭыԥо иҭрысуа иныҟәон. Аха урҭ уажә ара Аԥсны иҟаӡам, иабаҳҭаху.
Ажәакала, Кәакәа Кадыри, Занҭарыи Лажәеи, Ҷан Кәагәи ӡбаҩцәас иладыртәан, аисарахь ииасит, Кьагәеи Дыгәи еишьҭаргыланы азҵаарақәагьы рҿаадырхеит:
– Кәрыкь Фаф Ӡаԥшьиԥа Қәмаџь данирҳәҳәаз рҳәоит ҳашҟа, избан? Изыхҟьеи?!
– Инацәкьыс ашә иавҵаирхеит.
– Лыӡаа рҭыԥҳа Аҟәлан Аҟәланқьари дызирымҭеи?
– Иаашьаны.
– Инаԥҳа Кьагәа дызирҭеи?
– Аҟәлан Аҟәланқьари Ҟәланырхәатәын, Наԥҳа Кьагәа Калдахәара дынхон. Калдахәара Лӡаа иаҳа иазааигәоуп азы Кьагәа днаган дирҭеит.
– Кьагәеи лареи бзиа еибамбаӡоз, Чагә?
– лыӡаа зыраашьазеи зышәгәахәуа?!.
– Аҽаԥа-Џьамхәыхә дышнеиуаз иибаз ацәаӷәаҩ дишьҭагылан агәалқәа зегь ыфо, амла-амла ҳәа иҳәҳәо ицоз ауаҩ ус зыҟаиҵоз?
– Дашьцылахьан!
– Уаҳа?
– Насгьы Аҽаԥа-Џьамхәыхә дахьцоз ҩызас дигарц иҟаиҵон.
– Аҽаԥа-Џьамхәыхә егьи иибаз ауаҩ, арҩаш иаҵагылан аззегь зҿы иҭаҭәоз, аӡба-аӡба ҳәа дзырҳәҳәоз?
– Даҵагылан арҩаш зегь иҿы иҭаҭәозҭгьы ибжьы злаиргоз? Даҵԥан акәын дшыҳәҳәоз, Мықә ашҭаҿ ираҳап ҳәа. нас дырҩегьых даҵаԥалан ижәуан.
– Баӷь иԥа Ԥара аибашьраан ахаҳә еиқәаҵәа ду иҽаважьны дхысцыԥхьаӡа аӡәк длаишьҭуан. Иара дзакә уаҩыз?
– Дуаҩеиқәаҵәан.
– Уаҳа?
– Ауаҩеиқәа Хаџьаџьа дитәын. Сибап, игәы иахәап ҳәа иҟаиҵон.
– Фахьамшәеи Уалҭамыжьи анышәынҭраҿ еимарки?
– Амаҵура аахәага.
– Сашә Моураҭи Гьаш Маҳмыҭи нырцә-аарцә ихықәгылан ҿыҭны еибырҳәозеиз?
– Уи Гьазырдаа Мзалеи шәизҵаар ишәеиҳәап.
– Избан уи?
– Илымҳақәа ҵаруп.
– Уаҳа?
– Дыргәылоуп.
– Аҭара, Доуҭеи, Кәакәаа рхәаны, Кәакәа Кадыри Кәакәа Сҳандыри ирҳәаз ҳәа кры уаҳахьоума?
– Ҳахьӡқәа еихаршалоуп, рҳәеит.
– Уаҳа?
– Абри заҳан изҳәара, аҳашхатәарахара ацынхәрас, ԥаҭхь дук ихашәалааит ҳәа усгьы ацырҵеит.
– Изаҳада? Иуазҳәада?
– Ахәыҷы, Алықьса Кәакәаба, ашҭаҿ дахьыхәмаруаз. Уи иоуп акәымзар са исазҳәодаз, шәарҭгьы ишәазҳәодаз. Ахәыҷы ииҳәо иашоуп.
– Гәбаз Гәыгәи Чыкәбар Шачи лафҳәаҩцәоуп, аха еиԥшымкәа ирҳәоит, изыхҟьеи?
– Гәыгә дкьаҿуп, Шач даууп! Гәыгә Мгәыӡырхәатәуп, Шач Калдахәаратәуп.
– Аҳ иԥа иԥсылмыткны атыш иҭажьыз аԥҳәызба-лаша даниба, далихырцгьы лгәы данкыдсыла, акараҳәа илыҿшәаны икашәаз закәыз, насгьы лара дызусҭадаз?
– Мацәазу џьышәшьоит, – алаф лыҿшәаны акәапаҳәа икашәеит; лара Ҳаџьымаа Ахҩеиҳәшьцәа алафҳәаҩцәа-ахьӡыртәыҩцәа Реиҵбы лакәын. Ихашәымҵозар, уи уажәыгь дыҟоуп.
– Аџьныш атыш дҭацалан дахьҭакыз маӡала данҭыҵ, Аԥеҳамбар аԥсуаа дрылалан ишԥареиҳәеи?
– Ҳат абаақәа, шәыкәша шәаԥшла, аџьныш атыш дҳацәҭыҵын дшәылалеит, шәеичырчаны шәеимирсааит ҳәа реиҳәеит.
– Уаҳа ииҳәеи?
– Аҩны днеины дымҵааӡакәа шәаазеишәақәа дрықәгыланы, Напкылҵәа – Цәаблаҟә леиԥш, уахынла шәимырцәогьы далагоит. Имыцәаз рызегь аӡәаӡәала ма ихәаҽуеит ма тәыс иҟаиҵоит, абаак, аҿаргьы абри рдыруазааит ҳәа иҳәеит, иҳәеит.
– Изҳәада?
– Ҳәыни! Аԥеҳамбар даҽакгьы иҳәеит, аха... – иҳәан, Чагә дааԥышәырччеит.
– Ыы, уи арбану?
– Аргәын Дыгәи Амаба Кьагәеи шәызҵаарақәа хаҭәааит, егьрыцышәҵеит, шьҭа уаҳа еиҵашәымкәаҳан, иазшәырхар акәзароуп ҳәа убасгьы иҳәеит ҳәа рҳәеит иҳәеит.
– Уи уара иуазҳәада?
– Кәрыкь Фаф, Ӡаԥшьиԥа Қәмаџь дирҳәҳәаанӡа.
Кьагәа днеин аҽуардын ахьгылаз ԥаҭхь дук хьӡыркны иааҭиган, иааган дҩахан иҩнапык рыла Чагә инеииркит. Саргьы сгәы иаахәан, зегьы ишырбоз, скоукоу уапа шкәакәа ҳамҭас Чагә исҭеит, имазааит. Исҭаххар, ауаара имасхлап!
Абри аҩыза ажәабжь сеиҳәеит Бақа иԥа Заур. Уи иабду Нарықь иҳәамҭаны иаб Бақа иҟынтә иаҳаит. Ӡәыр иҭаххозар, абра иҟоуп. Инсыжьуеит. Ирызныжь иҳәеит.
– Адунеи аҟны аханқәеи аҩнқәеи рацәоуп: аду уҭахума, ахәыҷы уҭахума, ажәытәтәиқәа, аҿатәтәиқәа зҳәаз еиԥш. Убарҭ рызегь иреиӷьу арбану? – Чаҵә Чагә иазҵааит ҽнак зны.
– Ухатәы! – иҳәеит.
– Ус акәзар, убри ухатә ҩнаҿы зегь реиҳа ихааузеи? – рҳәан, еиҭаиазҵааит.
– Ухатәы бызшәа! – иҳәеит Чагә. – Уи абри ҳадунеи аҟны зегь реиҳагьы ихаауп!
– Чагә, абри ҳадунеиаҿ цәыӡыс иҟоу зегьы иреиҳаузеи? – ҳәа иазҵааит ҽнак.
– Ухатәы бызшәа, – иҳәеит. – Уи зцәыӡыз инаур ауп инхаз, – ҳәа усгьы нациҵеит.
– Зегь реиҳа иашоу арбану, ма иҵәыҵәу, – рҳәан, еиҭеиазҵааит.
– Хатәы бызшәала ҵара уанақәиҭым, уи ацынхәрас ҟаҟатәыс иумҵарҵоу акәалаа, – иҳәеит.
Гәаныи Кәымҷыҷ Уачамчыра дынхон. Уи шәкы рҟынӡа даннеи, ихы дзамыхәо аиарҭа дылахеит. Аԥсуа изы шәкы аиарҭа дыланамырхар акәын, аха ари ус иҟалеит.
Ҽнак Чаҵә Чагә Кәымҷыҷ дибарц дыҩхалеит. Иара ҩбаны еихагылаз ахьатә ҩны, амшынгьы иазааигәаны, изгылан. Кәымҷыҷ иԥҳа Гәил лықәрагьы шьҭа имаҷмызт, аха хаҵа дымцацызт, алафгьы лҳәон, лаб дидтәалан. Уажәы иара дыцәан. Аҩбатәи аихагылаҿ акәын дахьышьҭазгьы.
– Чагә, ахаан иумаҳац акы усырҳауозар исуҭоузеи?!.. – лҳәеит.
– Ҟоҳ, усҵәҟьа былшозар, ана Ҷаралаа рыдәқьан аҟны абырфын касы бзиақәа збон, ак бзаасхәоит! – иҳәеит. – Баҵахар, акәты сзыбшьуеит! – ҳәа усгьы нациҵеит.
Еиқәышаҳаҭхеит.
Гәил Кәымҷыҷ даалырԥшын:
– Даба, Чагә, ари уиазҵааи, уан илыжәлаз ҳәа, игәалашәозар?! – лҳәеит.
– Кәымҷыҷ, уан илыжәлазеи? – иҳәан, дҵааит Чагә.
– Ишԥоуҳәеи?!.
– Уан илыжәлааз, уан?! – идуны дҵааит Чагә.
– Џьыншьалын, – иҳәеит Кәымҷыҷ.
– Бара, ари идыртеи?! – налеиҳәеит Чагә.
– Шьҭа уԥҳәыс илыжәлааз ҳәа уиазҵааи!.. – лҳәеит Гәил.
– Уԥҳәыс илыжәлааз, Кәымҷыҷ? – дҵааит уажәы Чагә.
Кәымҷыҷ маҷк даахәыцын:
– Џьыншьалын, – иҳәеит.
– Ҳоуп, рацәа исхоурбгеит, ас здырызҭгьы, акасы уара иузаасымхәозиз!.. – иҳәеит Чагәгьы.
Мызкы аҟара ааҵхьан Чаҵә Чагә Кәымҷыҷ дибарц деиҭанеит. Уажәы Кәымҷыҷ ус дҭанагалашәа дыҟан, аха дааԥшуан.
– Ҳаиҭеисап, Чагә, уҭахызар, ԥаса еиԥш, иани иԥҳәыси рыжәла игәалашәозар ҳәа; уаҵахар – уажә ашьал сзаахә, уа Ҷаралаа рыдәқьан аҟны иҟоуп, саҵахар – ҽадак иаҟароу арбаӷь дук сымоуп, иузысшьуеит! Усгьы сыкәтқәа ықәнаргылом, – лҳәеит Кәымҷыҷ иԥҳа Гәил.
– Бара ишԥазыбҳәо: «игәалашәоит» акәу «игәалашәом» акәу?
– Издырӡом, игәалашәаӡом!
– Сара уажәы «игәалашәоит» сҳәоит!
– Ус акәзар, нас уиазҵааи, даба.
– Кәымҷыҷ, исҳәоу уаҳауама?!. – иҳәан, ибжьы рдуны дҵааит Чагә.
– Иуҭахузеи?!.
– Анкьа улафҳәаҩын, угәалашәома?!
– Исуҭар, исымҳәои!
–Уан илыжәлаз схамышҭи, иахәац, уажә иугәа-лашәозар?!
– Џьыншьалмыз, – иҳәеит Кәымҷыҷ.
– Уԥҳәыс дзыжәладаз?..
Кәымҷыҷ инапы ырҭрысны иҩцәыҵган Гәил иҩалықәирххан:
– Аа лыԥҳа бзиахә дахьгыло, илзымдырӡои, улазҵаа! – иҳәеит. Ирҳәоз иаҳауазаарын, длызгәаан дыҟан.
– Ҳаи, Анцәа уиныҳәааит, Кәымҷыҷ, ԥаса исхоурбган, аха иахьа сҽы ишԥоургеи! – иҳәеит Чагәгьы. – Уаргьы саргьы ҳарбаӷь ашԥы уа иутәуп! Гәил аҵәынҵәлаӷь лаҳҭап!
Ҽнак зны Чаҵә Чагә Уачамчыра ақалақь далалан дышнеиуаз, данынаԥш, аӡәы ҩнык аԥхьа ажра дхықәтәалан агәашә азааигәа, ицанапык ала ихықәдаз аанда абыца ахеиҵоит, егьи инапала шәҟәык икуп, ишьамхы иқәкны иаартны даԥхьоит.
Чагә имҩа уа иавган иган, иибаз данааивала, дааҭгылан: – Уа бзиа ууит! – иҳәеит. Егьигьы аҭак ныҟеиҵеит, аха дызҿызгьы даҟәымҵит, даланагалан даԥхьоит, аанда гәынхәҵысҭала даҽабыцакгьы нахеиҵеит, ишышуеит. Ари Чачхалеи, Чачхалыигьы рҳәоит, аҩбагь ӡыхьӡқәоуп, Аугьан иакәзаап.
– Узҿу закәызеи?!.. – иҳәан, дԥышәырччо дҵааит Чагә, арҭ еибадыруазаап, Аугьан акыр деиҵбын умҳәозар.
– Ашәҟәы сшышуеит!.. – иҳәеит Аугьан.
– Ашәҟәы ушышуоу аанда уаԥхьоу?!
– Абра абыржәы умааизҭгьы аандагьы саԥхьон!.. – иҳәеит Аугьангьы дԥышәырччо. Уигьы длафҳәаҩызаап. Нас дҩагылан Чагә имахәар лҭарс аҩныҟа днеигеит.
Ашәҟәы зшышуази аанда иаԥхьози иагьа лаф ржәит, ҳара иҳазырбодаз акәымзар.
# АԤСЫЦӘГЬАРА
Усҟан ашьоура аԥырхразы ҳәа акомиссиа ыҟан. Уи далан, унеишь-уааишь ҳәа зарҳәоз абыргцәа аӡәырҩы реиԥш, Чаҵә Чагәгьы. Аҽны убри акомиссиа иалаз Аҟәа еизарак рыман. Чагәгьы абрахь дааит.
Аизара ианалга, маҷк сыԥсы ааиҭаскып игәахәын, ақалақь баҳчаҿ ҵлаԥшӡа ҳаракык иамҵаҟаҵаз арымӡ хәхәа ду днықәтәеит Чагә. Ааигәа убас даҽа рымӡкгьы ыҟан. Уа иқәтәаны акы еимакуа иалацәажәон ҿарацәак. Чагә днарзыӡырҩит. Урҭ Ашьхаруаа рышкол аҟны аҵара зҵоз ракәзаарын, ауаҩытәыҩса игхақәа ирылацәажәо еимаркуан. Заҟа имоузеишь урҭ ауаҩы? Гха змамкәан ҳәа иҟоу ӡәыр дыҟоума? Руаӡәк Чагә днеизыԥшит. Нас дҩагылан дааин, аҭамзаара шьҭаҵо, дҵааит.
– Шәара шәжәытә уаҩуп, абра еимаҳкуаз шәаҳауан, акры збахьоу ажәытә уаа ҳаимак иахырҳәаарызеи? Ауаҩы далагар, игхақәа зегьы изкажьру?..
– Ибзиоуп, дадраа, шәынсазҵаах, шәызҵаара аҭак шәысҭап, сабду Џьабас иҳәоны исаҳахьаз акы шәзеиҭасҳәап, уи нас шәара шәазхәыц, – иҳәеит Чагә. Абар уи ииҳәоз:
– Зегьзылшо злыԥхаҳаура адгьыли аӡи аниша ашьҭахь, зыԥс ҭоу зегьы ықәиҵеит. Нас урҭ ақәрақәа рзыԥҵәарахьы диасит. Аҵыхәтәан ауаҩи, алеи, аҽадеи, амаамыни, акәуеи рыҟны дааит.
Зегьзылшо, егьырҭ зегьы ишреиҳәаз еиԥш, убарҭгьы адгьыл аҟны ирыԥсҭазаашьахоз атәы реиҳәеит, нас рықәрақәагьы нариҭеит.
– ауаҩы, уара, ԥшьынҩажәижәаба шықәса усҭоит; ала, уара – ҩажәа; аҽада – ҩажәижәаба умаз, амаамын, уара – ҩынҩажәа; акәуа, уара – ишхышәу иусҭоит, хышә шықәса уҟаз. Иахышәҳәаауазеи, ӡәыр гәала унаҭома? – иҳәан, нас днаразҵааит.
– Зегьзылшо, сара исымоуп агәала! – иаразнак даацәажәеит ауаҩы. Агәала сҳәахт, гәалаӡам, акы еиԥшымкәа суҳәарц ауп.
Иҟалозар, исуҭаз даҽа жәаба сзацҵаны шәкы исызҭартәа! Шәышықәса сымаз!
Анцәа дақәшаҳаҭны ихы ааирҵысит.
– Ибзиоуп, ауаҩы, даҽа жәаба са стәқәа узацысҵоит, иумаз! Уара, ала, иуҳәоузеи, ҩажәа узхома?
Ала, агәы намӡо, ҿаанаҭит:
– Иазызуазеи исышәҭаз аҩажәа шықәса, шьапыла исыцәхасуа, лабала срыпҟо?! Слахьынҵа зеиԥшрашәтәыз ала, жәабагь сызхоит, уаҳа сҭахым!
– Арҭ ажәаба, ала иаҭахымзар, сара исышәҭ, уаа анцәа ду! – иҳәеит ауаҩы. Анцәагьы днақәшаҳаҭхан ихы ааирҵысит.
– Саргьы ҩажәижәаба аҟазаара сҭахым, – иаацәажәеит аҽадагьы. – Изысҭахузеи, аидара хьанҭақәа сыбӷа ԥырҵәо, аашьаҩцәа сықәыртәаны иго? Ҩажәижәаба шықәса дуӡӡа ас изычҳауада, сҟәаҟәа ԥырымҵәои! Суҳәоит, жәаба сзахыхны ҩажәа шықәса сызныжь!
– Зегьзылшо, аҽада иаҭахымхаз урҭ ажәабагьы сара исышәҭ! – анцәа деиҭаиҳәеит ауаҩы.
– Ига, иусҭеит! – иҳәеит анцәа. – Уара, амаамын, уаргьы иугәамԥхаӡои ҩынҩажәа иусҭаз?
– исгәаԥхаӡом! – аҳәеит амаамын. – Ҩынҩажәа шықәса дуӡӡа шәара исышәҭаз ахаҿкылгәыгә-мылгәыгә аҩыза уманы узлаҟазаари?! Ауаа шарамшақәаҵәҟьагьы схыччо, ахәыҷқәа схыччан ахаҳә садырго, алаба сгәыдырҵо! Иҭабуп, ҩынҩажәа сҭахым, ҩажәижәаба сымаз!
– Урҭ ажәабагь сара исымаз, иҟалозар!.. – анцәа деиҭаиҳәахт ауаҩы.
– Иумаз, нас! – иҳәеит анцәа. – акәуа, уара иуҳәоузеи? Хышә шықәса адгьыл ақәзаара уақәшаҳаҭума?
– Қәшаҳаҭхашьа сымам! Хышә шықәса дуӡӡа аӡмахқәа сырҭазарцу? ҩышәи ҩынҩажәижәаба сышәҭ!
Ауаҩы дахьгылаз анцәа деиҭаиҳәеит:
– акәуа аҩынҩажәижәабагьы сара исымазааит, баша изыӡрызеи?!.
– Ибзиоуп! Уаазыҳәаз зегьы умаз, иусҭеит, аха иудыруаз, раԥхьатәи ажәаба рыда егьырҭ зегьы, грак-грак рыцуп, – иҳәеит анцәа, ауаҩы иԥсыцәгьараз дахьирхәырц.
Убас иагьыҟалеит. Ауаҩы ԥшьынҩажәижәаба дырҭысны шәкы рахь дандәықәла, нцәаҵас ихәаԥшуеит, дбырг ҟәушуп, дҳалалуп, ддыруп. Абас дыҟоуп анцәа иара итәқәа ииҭаз ажәаба нҵәаанӡа!
Шәкы дырҭысны иҿанынеиха, дшажәыз, дышкәадахаз ибоит, аха игәы уи ауам, аицҳара иалагоит. Абри иахҟьаны иаргьы аӷьрақәа ҵигоит. Абас дыҟоуп ала атәы ииҭаз ажәаба нҵәаанӡа. Ари раԥхьатәи гхоуп.
Шәи жәаба инадыркны шәи ҩажәа рҟынӡа, аҽада иатәыз ашықәсқәа ниҵуаны, ихшыҩ иагхоит. Ари аҩбатәи гхоуп.
Шәи ҩажәеи шәи ҩажәижәабеи рыбжьара, амаамын ашықәсқәа ниҵуанаҵ, хәарҭа имамкәа дхәоит, иԥшра еицакуеит. Ари ахԥатәи игхоуп.
Шәи ҩажәижәаба дырҭысны наҟ данықәла, акәуа еиԥш ԥшьынаԥха аныҟәара далагоит, нас ииарҭа даалахоит... Ари аԥшьбатәи игхоуп.
Аха, дадраа, шәара ишәҭахын гха змам уаҩы дыҟоу дыҟаму атәы. Ишәасҳәоит: дыҟоуп! Уи, ауаҩытәыҩса ицишаз агхақәа раԥхьатәи рҵаҵӷәы дырны, аханатә инаркны, зхы ацәызыхьчо иоуп.
– Сара излеилыскааз ала, ауаҩы гха дуны имоу иԥсыцәгьароуп, – иҳәеит иӡырҩуаз халаҟьак.
– Ииашоуп, иԥсыцәгьароуп! Аха аԥсыцәгьара агха ду еицәоуп, чмазара бааԥсуп. Аџьныш ихәыцын, ауаҩы, имырбаӡакәа, инаган икәа иҭеиҵеит ҳәа абас иҳәон сабду Џьабас. Ари ачымазара, аԥсымҭәра захьӡу, изыхьны иалҵуа ҳәа даара дмаҷуп, хәарҭа роуам: шьоукы ла ҵас, шьоукы ҽада ҵас, даҽа шьоукых маамын ҵас, иҭанархоит. Заҟа шықәса рхыҵуагьы иахәаԥшуам.
# АТЫ АЛА АНОУ, АЏЬЫМШЬ ИАҲӘОН
– Аԥсуа жәаԥҟақәа рхы-рҵыхәа такә удыруеит, абри аты ала аноу, «аџьымшь, аџьымшь!..» – аҳәон ҳәа аԥсуа иажәаԥҟа абантәааи? – инаиазҵааит Чагә зны.
– Уи шыҟалаз ҳәа сабду Џьабас иҳәоны исаҳахьаз абри ауп, – дналагеит Чагә: – Злыԥхаҳаура, иишашаз шаны, зегьы рыԥсы ҭаҵаны данаалга, аԥсаатәқәа дразҵаазаап шәхы шԥажәбои, зегьы шәызлаҟақәоу шәгәаԥхома ҳәа.
– Сара схы рацәак исгәаԥхом, избанзар, аԥсаатәқәа зегьы ҳаблақәа ҳлымҳа ашьаҭа ирзааигәаны, ҳхы аварақәа рыҟны иҭоуҵеит, ҳаблақәа аҩбагьы рыла аӡәгьы ҳазихәаԥшӡом, ҳаԥхьала иааиуа ҳхы ырҵәины блак алоуп ҳазлаихәаԥшуа, мамзар цқьа даабом, са сахәом ари, схы ҟәазцәоуп арахь, егьырҭ рыхқәа хәыҷуп, иахьырҭаху имҩанырҵоит… Абри аҟынтә ауаҩы иеиԥш сыблақәа саԥхьа иҭаҵа, саԥхьала иааиуа уаҩҵас дызбалап! – ҿаанаҭит аты, анцәагьы днақәшаҳаҭхеит.
– Уаҳа ӡәыр акыр шәҭахума? – днаҵааит иара.
– Сыблақәа саԥхьа ианҭоуҵах, иурҟәазыр!.. – еиҭа ҿаанаҭит аты.
Анцәагьы деиҭанақәшаҳаҭхеит.
– Ианурҟәазх, ақаруаса иалухыр! – аҳәахт аты.
– Бзиоуп нас, – днақәшаҳаҭхеит анцәагьы.
– Ақаруаса ианалух, уахынла ижапжапуа иҟоуҵар! – анцәа еиҭаиҳәеит аты.
Анцәагьы деиҭақәшаҳаҭхеит.
– Уахынла иануржапжапх, ирбо иҟоуҵар! – иаашьапкит аты.
– Деиҭанақәшаҳаҭхеит анцәагьы.
– Уажәшьҭа аџьымшьгьы сзацҵа! – ҿаанаҭит иара, иҳәара иханагалаӡан.
– Ҳоҳ! тыжәхеит, уара уда егьырҭ акгьы рҭахым џьушьома, ацәажәахагьы руҭом, рыԥсы ҭоушәагь уҟам!.. – иазымчҳазт иаацәажәеит ахьажь ахьтәаз.
– Изакәызеи, аты, аҳәаркьиара узаҟәымҵуа?! Уара мор, сара, аӡқәа саарҭасуа, аӡы иҭоу аԥсыӡ ала ахныҟәгара здугьы сыҟоупеи! – ҿаанаҭит аӡҭас.
– Уара, аты, икәаԥӡа ишоу, ақаруаса блақәа зырҭаз, аџьымшьагь ануҭахха, нас сара исҳәаран исыхәҭоузеи?! – аҳәеит абтгьы, афҩы закәу узеилымкаауа, уԥынҵа иҭасны ухы ааухнахуа, аҽеикәарҳә иахьышьҭаз.
– Аты ахьырхәтәуп, ахы мацара иазхәыцуа аԥсы ахьыцәгьахаз азы аӡбахә зегьы ирыларҵәатәуп, иахыччалап, наҟ-наҟгьы азы ус аӡәгьы имыхьларазы. Иара ахаҭа ахьырхәразы, лашьцарамзар лашара абара иақәиҭымкәа, аԥсаатә ирбар, икны абла каруасақәа иауз ҭырхуа иҟалааит, – иаацәажәеит адаӷь, иҟәаҿӡа, аблақәа ҭҟыҟӡа ахаҳә иахьықәтәаз.
– Ишәҳәо саҳауеит сара: ахьажь, уара, ахәыжәла бааԥс уоуааит, ахьышьқәаҵәҟьагьы шәаны уааигәа изымнеиуа; аӡҭас, уара, аӡы уҭасцыԥхьаӡа ухиахалааит; абты, уара, уфҩы бааԥсуп, иџьбароуп, аха хәшәыс ауаа ушьҭалалааит; адаӷь, уара, ахшыҩ ахьуҳәаз азы убыз абџьарс иуоуааит, аԥхьала иаҿалааит – уштәоу иҭырҟьаны ианымҩануҵалакь, иузааигәоу кәыбри-мҵи адырҷаблан икны иухәлоугаларатәы, – иҳәеит анцәа. Нас аԥсаатәқәа рахь ихы наирхан: – изылшарыда адаӷь иаҳәаз ирласны адунеи ахырҵәара? – иҳәан, днаразҵааит.
– Адунеи иахырҵәатәуп, аха уи азнык акәхап ианахдырҵәара. Аамҭа цацыԥхьаӡа ирхашҭып зегьы. Аԥсыцәгьара – ирҩашьагоу усуп, убас ақәрақәа анҳауҭоз, ауаҩы дҳәо мацара иҩынтәқәра аиҳагьы игеит… Абри иахҟьаны уи ихы дзамыхәо, ихшаз рзы дуадаҩха, дзымԥсуа дҟаларц дыҟоуп… Убри азы аты аԥсыцәгьара атәы есҽны зегьы иргәаларшәалатәуп, – аҳәеит арбаӷь.
– Арбаӷь, уара, абри ахьуҳәаз аҟынтә аика ҟаԥшь усҭоит, аты аԥсыцәгьара аӡбахә есҽны зегьы ргәаларшәарагьы уара иудысҵоит. Ашарԥаз, умҵәыжәҩақәа еинҟьаны, ацәа иаалхны: «аты ала аноу, аџьымшь а-ҳә-он» ҳәа рықәҿыҭла, ажәаԥҟаны ирылаларатәы, мамзар аԥсыцәгьара бааԥс аҵыхәтәы шхаирымхо ауаа ирхашҭыр, дара-дара нибарҵәар алшоит. Абри анагӡаразы абжьы ҵрыхәҵәа умаз! – иҳәеит анцәа. Абри нахыс аԥсуаа ажәаԥҟаны ирылалеит: – «аты ала аноу, «аџьымшь, аџьымшь!..» – аҳәон ҳәа», – иҳәеит Чагә.
# АԤЕҲАМБАР АИАША ҞАИҴЕИТ
Ажәабжьҳәаҩцәа ахьеиқәшәаз џьара аԥсреи абзареи ирызкыз аҭоурыхқәа ирылацәажәон. Ус ишцәажәоз ауаҩытәыҩса иаџьал идыруазари изымдыруазари иреиӷьузеи ҳәа еимаркит.
Шьоукы ибзиоуп рҳәеит, егьырҭ ибааԥсуп рҳәеит. Ишнеиуаз Чаҵә Чагә иазҵааит, абри аҵыхәала угәы иаанагозеи ҳәа.
– Сгәы иаанаго абри ауп, – иҳәан иаргьы, иҭаҭынжәга неиҵеиҵан, жәытә жәабжьк дналагеит:
– Ажәытәӡан зны анцәа иԥеҳамбарцәа руаӡәк дааиԥхьан Аԥсны уцаны ауаа шынхо сызгәаҭ ҳәа иеиҳәеит. Аԥеҳамбаргьы дҽыжәлан Аԥсны далалеит, ахы-аҵыхәа дахысны ибаразы. Дахьуԥыло дызусҭа иалудыраауазеи, иаабац аӡәы диеиԥшуп.
Усҟан Аԥсны дуун. Аԥеҳмбаргьы дҽыжәланы такәы дныҟәахьан еиԥш, ҭаҳмадак алтә ҵәҩанқәа ахьҿиԥсоз днаивалеит.
Ари игәамԥхеит аԥеҳамбар.
– Уаа бзиа зуша! алтә ҵәҩанқәа ирзууазеи, ахьеи аџьи анцәа иҟынтә икажьуп, уҭахызар ашыцгьы ыҟоуп, алтә лассы имбаауеи?! – иҳәеит.
– Сара ҽааны сыԥсуеит! – иҳәеит аҭаҳмада. Усҟан раџьал рдыруазаарын. – Шықәсык алтә сызхоит. Аџьи ахьеи рҽыԥсара иаҳа џьабаа аҭахуп, сзыргәаҟрызеи? Нас, санԥслакь, иҵхны аӷьычцәа иргарц азоума изыҟасҵара?
Аԥеҳамбар уаҳа акгьы мҳәакәа, имҩа инациҵеит.
Ус дышнеиуаз, ассир, даҽа ҭаҳмадак иԥылҵи иареи ауҭраҿ лаҳа дук аҵырҟаара иаҿуп!
– Изыхшәырҟьоузеи ари еиԥш аҵла бзиа, алаҳа аҿалар, ишәымфои?!
– Иабаҳҭаху, – аҭак ҟаиҵеит аҭаҳмада, – сԥылҵ хәыҷгьы саргьы даҽа фымш рыла ҳаԥсуеит, уаҳа аӡәгьы дсымам, амшгацәа ирзынҳажьуама?
Еиҭеигәамԥхеит аԥеҳамбар. Дҽыжәлан дахьцозгьы дхәыцуан ишԥаҟасҵари ҳәа. Аҵыхәтәан, ауаа раџьал рзымдыруа иҟарҵеит.
Мышк аума, ҩымш роума реиҳа мҵыцкәа, иҟоу збоит ҳәа дхынҳәны, ишьҭра дықәлеит. Дшааиуаз ԥаса алаҳа ԥызҟоз даарыдгылт. Урҭ уажәы иасны алаҳамахәқәа рыҵаҵара иаҿын.
– Уаа бзиа зуша, ирзыжәуазеи асҟатәи иҵашәҵо, алаҳа дуқәа хԥа шәызгылоупеи?! – дҵааит аԥеҳамбар.
– Урҭ ажәхьеит, имаҷны ирҿалоит, лассгьы иҩозар акәхап. Уаанӡа арҭ ҳахьӡоит, нас лаҳа ҳагхом! – иҳәеит аҭаҳмада.
– Иас ҽааны ԥшӡала шәаԥылалааит! – иҳәан, имҩа инациҵеит аԥеҳамбар.
– Ус дшааиуаз, ԥаса алтә ҵәҩанқәа ҵәзырԥсоз дааивалт. Уи уажәы аџьтә ҵәҩанқәа дырҿын, хык азмырхакәа, ахҩыкгьы ҵәирԥсон.
– Бзиа зуша, арҭ аҵәҩанқәа рыхгьы рҵыхәагьы зҿуԥсоузеи?! – дҵааит аԥеҳамбар.
– Азхык аныҵабаалак, иаарҳәны егьиала иасмырсуеи! – ҿааиҭит аҭаҳмада…
Аԥеҳамбар аиаша ҟаиҵеит, сиқәшаҳаҭуп, – иҳәеит Чаҵә Чагә.
Ҽнак зны Чаҵә Чагә иҳәеит абри ҳа-Кавказ, ҳ-Аԥсны абас асасдкылара ҟазҵазеи, аԥсацәа абриаҟара рысас ҳаҭырқәҵара зыхҟьаз иудыруазеи, иаҳзеиҭаҳә ҳәа.
– Уи шыҟалаз ҳәа акымкәа-ҩбамкәа ирҳәоит, – дналагеит Чагә, – аха сара сабду ицныҟәоз ажәабжьҳәаҩ ду Дал инхоз Чырг Кьамышә иҳәоны абас саҳахьеит.
Аԥеиаамбар иҽырҩашьаны Аԥсны далсны игәеиҭон. дышнеиуаз, арҵәаа-арҵәааҳәа ҳәҳәабжьык илымҳа инҭасит. Иааиамхацәгьахан, изакәу збапи ҳәа, аҳәҳәабжь ахьгаз шыҟаз иҽы ахы наирхеит. Ашҭа аҵыхәан днеиуан, аккаҳәа ԥҳәыск луазҳәабжьгьы аагеит.
Аԥеҳамбар дахьнеиз еиликааит зда дрымамыз асаби дыԥсны дшықәыз, иҵәуозгьы уи иан шлакәыз, акыр шықәса урҭ абри ахәыҷы ишизыԥшыз, уаҳа хылҵ дышрымам, даргьы шьҭа ишҿақәам…
– Аҳәҳәабжьы слымҳа ианҭас, хәашак амца иақәдыршәын иҳәҳәаз џьысшьан, ус ҟазҵаз дахьсырхәырц сааиуан… Аха, анцәа иара иџьшьоуп, уи акәӡамзаап!.. Ишәхашәмыршҭын: ачеиџьыка адоуҳа мчы амоуп, ԥсра ақәым, ԥсра рықәлом хәаша мца иақәзмыршәуа, хәаша сас бзиа даҩзымго жәларгьы!.. – иҳәеит аԥеҳамбар. Нас днеин иԥсны иқәыз днеихагылан: – Уаа шәара ашацәа, ишәҳәаз иацсҵоит: абри асаби иԥсанҵры ԥсанҵры ахылааит, ихьӡ хьӡы ацлааит, уи Аԥсуа акәзааит, чеиџьыкала игааит, ҭеиҭԥшла деинаалахааит, уи азы дгьыл ицхырааҩзааит! Уаа абри аҵас, доумбеи шкәакәа мшын иҭыҵыргьы, мзацаннӡа имазааит! – аԥааимбар, асгьы рҳәоит иҟамчы кны дахьгылаз аҳауаҿ абжьы геит, уи аҵыхәа назыхькысыз ахәыҷы, еидара хьанҭак нақәҳазшәа, арҵәаа ааҭиргеит.
Иҟалаз иарҳашҳатәарахазшәа игылаз ԥшәымеи гәылеи наԥшызар, асаби иԥсы ҭалан анапҟьа-шьапҟьара даҿын, аԥеҳамбар дабаҟоу – ԥеҳамбаргьы дыҟамызт, дызлааз ҽгьы ыҟамызт…
Ари аныҟалаз анбыкәу, усҟан амза адгьыл иазааигәан икыдын, калаҭк иаҟараны иҩежьӡа иҟан, уиаахыс акыр инаскьахьеит, рҳәоит. Убриаахыс аԥсуаа асасдкылара,
ачеиџьыка уалԥшьаны ирԥхьаӡоит. Амала, аиашаз, зны-зынла изыхәҭам аҽырсасцәагь ҳаҭыр ҳамхарықәҵацәозар ҟалап. Аха, Аԥеҳамбар уи иалидыраауаз – усҟан аҽырсасцәа Аԥсны иҟаӡамызт…
Ижәдыруоу шәара раԥхьаӡа апырпыл џьыка зхыз дарбану, насгьы ианылхыз? Ишәзымдыруазар, уи шыҟалаз сара ишәасҳәап. Аха ажәа ахы мҳәакәа аҵыхәа узҳәом рҳәоит, убри аҟынтә ахы инаркны салагап.
Зқьи жәшәи жәаҩа шықәса рзы, ари зласгәалашәо Асду анауз адырҩашықәсан ауп, уахык Чаҵә Чагәи Ԥлыи Ӷәакеи саб иҭааит. Ԥлыиааи ҳареи ҳаизыҟан, Чагәгьы ара дтәымуаҩымызт, даақәахьан, аҩыџьагьы асасра рҽазыркуамызт.
Саб Шьааб арҭ иҭааз ашьтәа чах рзишьит.
– Акәац цқьа ибзианы ижәжәы, ижәцәама уҳәаратәы аҟынӡа, Чагәгьы, Ӷәакагь, саргьы убас иаҳа еиӷьаҳшьоит! – иҳәеит саб, иҳаиҳабыз сашьа, акәац азы аҟаза ҳәа иԥхьаӡаз Едыгьа ихы наиқәикын. Уи, Едыгь ҳәагьы иарҳәон, усҟан дагьхәыҷцәамызт, акәацфаразы иахьеисақәоз дыриааиуан. Ақыжә жәны инаимҵауҵар, абаҩқәа хазы инеиқәыԥсаны, ифан дҩагылон. Изхысҳәаауа, усҟан убас иҟан…
Рацәак мырҵыкәа, иахьынӡажәхьоу шәгәаԥхома ҳәа, игәарҭаразы акәаскьа азал аҟны аиҳабацәа ажәабжьқәа ҳәо иахьтәаз саанла акәац ԥыҭк наган инаддырбеит. Саргьы ак сҭахушәа, ажәабыжь бзиақәа рҳәозар ҳәа, слымҳа кыдҵаны, акәац назгаз сишьҭагыла уахь сныҩналеит.
– Ари Едыгьа акәац азы дҟазаҵәҟьазаап, иахьынӡаҳҭахыз идыруазшәа иақәиршәеит, аа, еимышәшәаны ишцо! – иҳәеит Чагә, акәац напыла игәаҭо.
– Ус акәым, Чагә, Шьааби сареи иҟаҳҵо ҟаҵеи! – дахлафит Ӷәака, кәац ҽыҭк иҿы инҭаҵо.
– Уи агсырхар ҳәа уацәымшәан! – иҳәеит Чагәгьы дааԥышәырччан, ҿаҵак аҟара аамихын, иаԥхьа иааган иқәдыргылаз аџьыкахҭра иҭаз апырпыл џьыка инылшьны днацҳаит. Нас саб ихы наиқәикын: – уара, Шьааб, абри аџьыка зхыда? – иҳәан, дҵааит.
– Сҭаца а-Ҭар-ԥҳа илхит… Узазҵааи, уара, Чагә, ҳалмырԥхашьазааит?! – дахлафаашәа даацәажәеит саб.
– Абри зхызгьы д-Ҭар-ԥҳаума?! – иџьеишьеит Чагә.
– Ыы, иумуӡоз а-Ҭар-ԥҳа илхызар?! – иҳәеит ауаҩы хәмарҩы Ӷәакагьы.
– Уара, ара узыҟоузеи, нахьхьиҟа уцеи, дааиааит рҳәеит… – днасаӷьшәа иуит саб. Сара усҟан 12-ҟа шықәса ракәын исхыҵуаз, ԥсуа ҵасла ас еиԥш иҟоу ахәыҷы аиҳабацәа, асасцәа тәаны иахьцәажәоз иҭыԥмызт.
– Уиҟәаҵ, дыҟаз! Ари уажә иаҳауа ихашҭӡом, иаргьы идыруазааит… – иҳәан, сцар имуит чагә. Нас ус днаразҵааит:
– Уара, абри апырпыл џьыка раԥхьаӡа изхыз ҳәа ҭоурых шәаҳахьоума?
– Ус ҭоурых смаҳацт, аха ажәытәӡан апырпыл џьыка рыздырамызт, рҳәоит…
– Апырпыл џьыка ажәытәӡан иҟамызт. Аҟәыд иарҭоз аџьыкахыши апырпыли ракәын.
– Ахәсхәа џьыкагь ыҟан, – рҳәеит иӡырҩуаз.
– Ус акәзар, уажәы, апырпыл џьыка зба-цыԥхьаӡа исгәалашәо ҭоурыхк шәасҳәап, нас а-Ҭар-ԥҳа лыжәла зџьасшьазгьы уа ижәбап, – иҳәан, Чагә абри аҩыза ажәабжь дналагеит:
– Аҭара аханы Наа албаарҭаҿы, иахьа Ҭрабзоунынтә аерманцәа ааны анхара иахьаҿу иҟоу агәаҩа ҭышша Адлеиаа ргәаҩа ҳәа иашьҭоуп, ус ами?
– Усоуп…
– Ааи, усоуп, – рҳәеит иӡырҩуаз.
– Убра, хәба-фба абиԥара уажәаԥхьа, ҭӡы ҩажәа инареиҳаны Адлеибақәа ҭанхон. Уа инхоз зегьы ртәы аҳәара абасылшахуеи, сара сызлацәажәарц исҭаху Адлеи Едгьагә иҭаацәара роуп. Адлеи Едгьагә иԥҳәыс а-Ҭарбақәа
драҳәшьан, Ҭар Хәыҭ диԥҳан. Убри аамҭаз Хәыҭ амал змаз уаҩын, аԥсаса рацәаны изанын. Иара Аҭара дынхон. Абри ажәабыжь зыҟнытә исаҳаз излалҳәоз ала, лара дарбану нас ишәасҳәап, иахьагьы иҟазароуп Хәыҭ еиҭеиҳаз абгыӡра. Ус крыҟан жәдыруама?
– Иҟамкәа, иҟамкәа! Абгыӡра хышә, ԥшьышә шықәса иреиҳангьы иннаҵуеит. Иагьараан сцаны Хәыҭ иқьаԥҭа ҳәа иахьашьҭаз абгыӡра сфахьан, иҟәазын. Убрантә иааган иҵасҵаз аҩны шьаҭак сымоуп! – иҳәеит абра иӡырҩуаз Кәыҵниа Кыҷа.
– Абгыӡра ашымҳа иаҩызами, ашьаҭа аҩарахьы ахы архар, даҽак авҵиаан иаҵагылоит. Уи азҳаны нас аҩара аамҭа анааилак, даҽак аҵагылоит, убас мацара амбатә ннаҵуеит, акыс ашьшьыҳәоуп ишазҳауа, уажә ижәбама, ашымҳагьы убасоуп, – назгәеиҭеит Ӷәакагьы.
– Аҭара иахьагьы иҟоуп а-Ҭарба иҳәысҭа ҳәа аҳабла, иара ақыҭа ахьӡгьы а-Ҭарбақәа роуп изыхҟьа зҳәақәо ыҟоуп… Нас, нас, Чагә? – иҳәеит саб Шьаабгьы.
– Адлеи Едгьагә иԥҳәыс Ҳауида лыхьӡын. Лаҳәшьа Џьынџьал Царцоу диман. Уи арахь архаҟа, ҷаныҟа узлалбаауа ахәыԥшӡараҿ иашьцәеи иареи нхон. Кәыдрахықә иахьаду ала. Ақәаҵеи абаҳчеи рацәаны иаман. Иахьа иҟоу сыздыруам, аха Царцоу иаирсыз аатә ца шьаҟа убра дахьынхоз иқьаԥҭаҿы акыраамҭа игылан, ижәбахьазар, дук акәын, ус аума?
– Аабыкьанӡагь иҟан, ибаарцгьы иҟазма!
– Ашьҭахь Кәыдры ирны Наа иҭанхаз ракәу, Ҭрабзоунынтә иааз ракәу амилаҭ шьоукы иҵхны иргеит, иҿыцынхацәамыз…
– Уи уара иабоубахьаз, Чагә? – рҳәеит иӡырҩуаз.
– Уи нас аҵыхәтәан ишәасҳәап. Уажәы исҳәарц исҭаху Адлеи Едгьагә иҭаацәа рыӡбахә ауп. Едгьагә иман фҩык ахшара – хәҩы ԥацәеи раҳәшьа заҵәи – Ҷапаси, Гәамаси, Абаси, Алиаси, Алмаси, Қьаҭуанеи ҳәа. Ран лыхьӡ усгьы исҳәахьеит, Ҳауида акәын. Дара Адлеибақәа уаҩы ихьыԥшымызт, иара убас раншьцәа а-Ҭарбақәагьы. Усҟан
амалуаа, аҭуџьарцәа ирыдкылан ирымаз атәцәа ианырҭахыз ишырҭиуаз, ишаархәоз, уаха дара рҩыза сас бзиак дырҭаар, аҩы ыжәны ирхьыԥшыз рахәҭиаа ҳасабла ишрырҭоз, згәаӷ рымаз, ирҭахымыз ауаа рхәыҷқәа ӡаны иахьыхараз иганы ишырҭиуаз атәы салалом, са сеиҳа шәара ижәдыруеит. Абри зысҳәо, Адлеибақәа ахьҭанхоз убри аамҭаз мҩак ада мҩа амамызт. Абри ала рхы рыхьчон, еимданы амҩа иахылаԥшуан аишьцәа. Зегьы ахы рызҭоз Ҷапас иакәын. Наа аҩадахьтәи аҭаларҭа, убрахьгьы мҩакы акәын иҟаз, уи Ҷапас иҩыза Хаҳәбеа Гәраԥ ихьчон. Усҟан а-Хаҳәба ҳәа акәын ишырҳәоз.
Адлеи Ҷапас усҟантәи аамҭазы ауаҩыцәгьа, агәымшәа ҳәа ирԥхьаӡоз, хара зыӡбахә неиҩхьаз иакәын. Иара ус уахьихәаԥшуазгьы уаҩы ҳаракык, аԥсуаа ражәа ишалоу еиԥш, алаӷәра хыла иҵиԥссоит ззырҳәоз иакәын. Ашәуа ҽы еиԥш иԥынҵа агәы ырхәан, илагәы ҭбаақәа, илахь аҟьаҟьара, иаԥсуамаҭәа, иабџьар, ианшьа Ҭар Хәыҭ ҳамҭас ииҭаз иҽыҩ ццышә дақәтәан данаагылалакь, абри акала дысзыҟанда зымҳәарыз дыҟамызт. Абас дахьыҟаз азы аҳцәа, аҭҳаӷәадцәа аамсҭа хԥарацәа шьоукы игәаӷ икны иагон, иҵаргалалакгьы дҭадырхар рҭахын. Аха уи ус имариамызт, ихы риҭомызт.
Гәамаси Алиаси аԥсаса ирхылаԥшуан, рнапы ианын. Иахьа Хьарахәы ҳәа иахьашьҭоу иҟоу аҳаԥ ду аҟны аӡын рырахә рӷыжәауан, аԥхын ашьха ицон, Хаҳәбеа Гәарԥ ирзааигаз, Хыгә зыхьӡыз ахьча дрыман.
Алмаси Абаси шәарыцаҩцәан. Абна кәаза илаз ашәарах рацәан, шәарах жьы рҭаацәа ирыгрыжьуамызт, раҳәшьа заҵә Қьаҭауана баҩлашала ддырчон.
Сара сызлацәажәауа аамҭаз акакан рацәаны иҟалон. Усҟан ақәҵа хны арашылхра зегьы ирыздырамызт. Аха Ҳауида леиԥш абри аус иазҟазаз, ақәҵа хны арашы ылызхуаз усҟан моу, уажәгьы дыҟамзар ҟалап. Ақәҵа злалхуаз аҭаҟә ҿыц ачакәа аиԥш иҭыхны, ҭамскәагәла илхуан.
Ҽнак зны Ҳауида ақәҵа злалхуаз аҭаҟә ԥҽит. Ас аныҟала, лыҷкәын Ҷапас диҳәеит аҭаҟә лзыҟаиҵарц. Иаргьы ҭаҟә ҟаҵара абнахь дцеит.
Иара убри Адлеиаа ргәаҩа агәҭа илган Кәыдрыҟа рффа хәыҷык ган. Абри дҭанагалан дышнеиуаз, ахаҳә ҟьаҟьа гәаҩақәа, еихала ирцәызшәа, иахьҭажьыз днанагеит. Уи арффа иахьагьы иҟоуп, Аҳаҟьа зҭоу, ҳаҟьазҭоу ҳәа иашьҭоуп. Иахьагьы унеир, зеиԥш уҭаху ахаҳә ҟьаҟьақәа убоит, аиқәаҵәа уҭахума, ашкәакәа уҭахума, ишәымбацкәа шәҟаларым.
– Иаамбацкәа, иаҳагьы иҵаулахахьеит.
– Иагьыҭбаахахьеит.
– Асып зҭоу, Сыпызҭоу ҳәагьы азырҳәалоит.
– Нас, нас, Чагә? – рҳәеит иӡырҩуаз.
– Ҷапас абра ибеит хаҳә ҟьаҟьа дук, ҭаҟәаҵас агәҭа гәаҩаны. Абри лзааигеит иан Ҳауида. Илзааигеит, аха Ҳауида лҭамскәакә ари ахаҳә аҟны акгьы алымшеит, арашы алхра цәгьахеит. Ҷапас деиҭацан арашы злалылхышаз, аҭаҟә агәаҩара иазыбзиахартә ихәхәашәа иазыкәымпылны иҟаз хаҳәык лзааигеит. Абри ала Ҳауида ақәҵа хны арашы ылылхуан, Ҷапасгьы уи деилаҳан ифон.
Адлеибақәа раҳәшьа Қьаҭуана ҿыц данаагыла, цәгьак-бзиак ахьыҟаз днарга-аарго ианалага, иналыхәаԥшлакь зегьы рыҽқәа ирысуа лбара ҳәа лыҩныҟа идәықәлон. Лара омашәа дыԥшӡан. Ҿыц иҟаԥшьхаз абымбылҵәа еиԥш лӡамҩақәа ҭҵәрааны ицон, лхы-лҿы асахьа, лԥынҵа, лыџьымшь, лылагәы аимхәыц ҭаԥсоушәа, лӡара па, лыжәҩахыр ҟьаҟьа ԥшьбаны иԥан иқәыз лыхцәы шьқьыр, ҿыц еицлабны иаагәылпыжыз аџь какалқәа иреиԥшыз лгәышԥы… Ажәакала, Адлеибақәа рыҽхарԥарҭа ҩба-хԥа ҽы анадгыламыз ыҟамызт. Урҭ зегьы Қьаҭуана лбара иаауаз ртәқәа ракәын. Лара Қьаҭуана бзиа дылбон Маршьан Мышь, иаргьы дигар иҭахын, аха иҭынхацәа анхаҩ ҭыԥҳа дзугазеи ҳәа иаҽԥнырҳәар ҳәа дшәон. Қьаҭуанагьы диццар лҭахын, аха лашьа Ҷапас илеиҳәахьан а-Маршьан биццар ҟалом, иҭаацәа баадырбуам ҳәа, уи ларгьы илдыргәышьон. Абарҭ рыбзиеибабара абри иԥнакуан.
Аҵыхәтәан Маршьан Мышь, аҷкәын ԥшӡа, аԥҳәызба-ҷкәын ззырҳәоз иакәын, Аилакрба иԥҳәыс аҳкәажә
длыдылкылт… Мышь ара дшыҟаз Аилакрба ианеиликаа, имаҵуцәа даарацәажәан, дыдиршьит.
Маршьан Мышь дышьны Аилакрба игәашә аҟны дшышьҭаз рбеит. Амаршьанқәеи Аилакрбақәеи ажьрацәара рыбжьан, иҟарҵози, Амаршьанқәа рыԥсы дыргеит. Аилакрба убри аамҭаз Аҭара аханы Џьыганкәоу ҳәа иахьашьҭоу аҳабла аԥшьан иаҳҭынра ыҟан. Уажә уа арҭ иаауа аҿыцнхацәа иркхьоу сыздырам, аха…
– Макьана уаҩы имкыцт, амала ерманык даванхеит. Аилакрбақәа ррақәа иахьанӡагьы иааит. Аӡахәа зқәугьы ыҟоуп. Аӡахәа ҩышә-хышә шықәса ицоит. Аброуп Лакыр Платон ажәытә дахьынхоз ҳәа сан Арухан лыԥсы анҭаз ислырбахьан, – иҳәеит Шьааб.
– Ари аҭоурых уара иабоуаҳаи, Чагә?
– Изҳәодаз? – инаиазҵаақәеит иӡырҩуаз.
– Уигьы шәасымҳәашеи. Аха аԥсуаа ражәа ишалоу еиԥш, бзиа нагӡагьы ыҟам, цәгьа нагӡагьы. Изхысҳәаауа, иаалырҟьан Адлеи Едгьагә дыԥсит. Ԥсрак уаҩы ишибахьаз еиԥш дымҩаԥыргеит иҷкәынцәа. Ҷапас дшеиҳабыз еиԥш иҩнаҭа ахьӡгьы-ахьымӡӷгьы иара иааидхалт. Иашьцәагьы изыӡырҩуа, егьырҭ Адлеибақәагьы изыӡырҩуа, ахы риҭауа, рыҩны унеиргьы афатә-ажәтә рыгымкәа, ран Ҳауида лгәы дамыршьыкәа дныҟәырго иаашьақәгылт. Нхарала рацәак иӷәӷәамызт, анхара ҟарҵарц рҭаххар ирылшартә иҟан, аха Ҷапас иҭахымызт. Избан уҳәар, усаҟан аԥсуаа рыҟны анхара ду ҟазҵаз, шьоурак иқәшәаргьы, ишьа изуам, инхара дадхалоит ҳәа азырԥхьаӡон. Ус акәӡами, Шьааб?
– Усҟан акәым, уажәгьы ишԥаҟоу? Уи ануҳәа, уажәа саԥыҩлоит, аабыкьа зны Абӷархықәынтә Ԥлыи Ӷәака дысҭан, аа иаргьы дахьыҟоу! «Уара, Шьааб, угәы иалымсын, ак уасҳәоит, – иҳәан, ҿааиҭит уи усҟан. Анцәа иуҟәырхуп уи еиԥш, аха, уаҩ дызнымиауа акгьы ыҟам, шьоурак уқәшәаргьы, ушьа узуам…» – иҳәеит. «Избан, џьоушьҭ?!» – сҳәан, сҵааит. «Избан умбои, уҩцара аҟны хәышә-фышә ԥҳал зкуа аҳаԥшьақәа ҭәны иузыҵоуп, иара уҩцара хьатә ӷәыла икәыршоуп, уҽҭра акәзар, ахьа ӷәы еихасаны
ихыӷәны, иҵҟьаны иҟаҵоуп, укәаскьеи, умаҵурҭеи, уҭаца мҳареи уҳәару. Абарҭ урыдымхалар ҟалашам» – иҳәеит. – Ус умҳәаӡеи усҟан, Ӷәака?
– Аиаша сымҳәаӡеи нас?.. – даацәажәеит Ӷәакагьы.
– Убриоуп Ҷапасгьы ихьыз, – иҳәеит Чагәгьы. Аҳцәа, аҭауадцәа, аамсҭцәа шьоукы игәаӷ рыманы ишишьҭаз идыруан. Иара дзыцныҟәоз иҩыза бзиа а-Хаҳәбеа Гәраԥ иакәын. Уи Наа амыҟә ҳәа иахьашьҭоу Хаҳәбеаа рџьынџь аҟны дынхон. Аҩыџьагьы ныҟәаҩцәан. Ҷапас иоуп арстәиала Нааҟа аҽы лбаартә амҩа ҟазҵа. Ԥаса уа ҽы шьап акуамызт. Убри азоуп убра Ҷапас иҩада ҳәа изашьҭоугьы.
Аԥсуаа ражәа ишалоу еиԥш, аҭаацәа реиҳабы данԥслакь, инхауа аҩнаҭа аԥхасҭа дуны ироуеит, ма малла, мамзаргьы уаҩԥсыла. Абри ажәаԥҟа абра уархәыцратәы иҟалеит.
Убри аамҭаз Маан Мырз иаркы-ирцә ҳәа ар иман абжьуаа дрылан, иааигәамԥхаз анхацәа ишиҭахыз дрылахәмаруа. Ари Ҷапаси Гәраԥи иргәаԥхомызт. Мырз изырцҳаит, иҟаиҵақәо, анхацәа ирзиуқәо дырҟәаҵааит ҳәа. Ари еиԥш иҟаз ажәа Маан Мырз ианиаҳа, арҭ рҭархара дашьҭалт. Ауаа азыҟаиҵеит абарҭ аҩхацәак иахьцо-иахьаауа еиликаарацы, ачарҳәаҩ дроут.
Зны Ҷапаси Гәраԥи Далҟа – абригь жәытәӡан ҩмаӡашәарк анҵәамҭаҿ иаман, ҩба рыла ирҳәон – Ахсалбақәа рахь уск азы ицеит. Ари Мырз еиликаан, ԥшьҩык ир иреиуаз ауаа абџьарла еиқәных, иршьразы, амҩа диркит. Арҭ аҩ-хацәак ирдыруазеи, ргәы каршәны ихынҳәны ишаауаз, уажәы Гәраԥ иҩада ҳәа иахьашьҭоу, Наа амыҟә аҭаларҭа иамоу, ҩыџьа еишьҭагыланы иаҿымсыр ада ахьамуа, ацәҳәыра-ҿыбгара ианааҿала, абра зҽыԥхьакны итәаз аԥшьҩык аҟәҟәаҳәа ашәақьқәа ааҭдырҟьан, Ҷапас уаҟа дҭахеит, Гәраԥ дыԥан абахә иҽаҭан дрыцәцеит. Аӡә дыбӷалеит, егьи даҳшьит ҳәа, ихысуаз аацәырҵын ишьаарҵәыраха ишьҭаз Ҷапас ианааихагыла, имӷыҵраз икьарахә аавҵиԥаан аӡә уа дишьит, даҽаӡәы дихәит, макьана иԥсы ҭазаарын, дыӷәӷәамыз. Абас ала Ҷапас иара ишьа иара иуит.
Ҳауида лыҷкәын, уқәшәира изыҟалаша, дыԥсны данлызнарга, илзымчҳакәа агәашьа лхы ахьанылҟьаз дахыԥсааит. Аишьцәа реиҵбы Алмас, иашьа чарҳәара изызуз ашәануа, убригь убра дааны дхарацәамкәа дрыванхозаап, анхацәа зыргәаҟуаз ахамакәачцәа дыцәгьаҳәаҩны дрымазаап, дааилкааны дишьит. Иаргьы дықәҵит. Иахьагьы иҟоуп ҳәа сыҟоуп «Ачарҳәаҩ дахьыршьыз» ҳәа аҭыԥ.
– Иҟамкәа, – «Ашәануа дахьыршьыз» ҳәагьы рҳәоит.
– Амала убас захьӡырҵаз аилкааҵәҟьа сыздырамызт, аӡәгьы иҳәо смаҳацызт.
– Изҳәода, издыруаз зегь ықәӡааит... иахыҵны ицеитеи...
– Нас, Чагә? – рҳәеит.
– Едгьагәгьы, Ҳауидагьы, Ҷапасгьы анрыԥха, Алмас данықәҵ, инхаз аишьцәа еилаџьабо иааилатәеит. Хышықәса иџьабон. Аҵыхәтәан Хаҳәбеа Гәраԥ дааԥхьан рхахәқәеи рԥаҵақәеи иамдырхит, иара убас раҳәшьа лыхәда ахәгьы икадырԥсеит, Ҷапас ицынхәрас дҟарҵеит. Гәраԥ Адлеибақәа ешьара рзиуан.
Қьаҭуана лашьцәа рықәнага аныҟалҵа, лани лаби анылџьаба, хԥа-ԥшьба шықәса анҵы, лашьцәа иаанхаз Абаси, Гәамаси, Алиаси аҳәса длырааган хаз-хазы анхара иалагеит. Лара, арсҟатәи гәаҟра зхызгаз, згәы былхьаз, шьҭа хаҵа сцом ҳәа хәыцны дыҟан.
Аха ҩба-хԥа шықәса раҟара ааҵуаны, ҽнак, лҭацацәа руаӡәи лареи, уи џьбараӡак лакәхарын, акы неимарк-ааимаркуашәа ишаҿыз, ажәеи-ажәеи рраҳә(а) хибатуеит ҳәа шырҳәо еиԥш, уи ӡуп аԥхьа изхырҳәааз, заб ихәышҭаара иҽҳәахаз ҳәа лалҳәеит. Қьаҭуанагьы уаҳа мҳәаӡакәа дыҩдәылҵын, лгәи лылаӷырӡи еилаҵәо, лан лаҳәшьа лахь ԥыҭк аҟара аанҿасра ҳәа дцеит. Уи, ишшәасҳәахьоу еиԥш, Џьынџьал Царцоу диман.
Ажәеи ажәеи еихысҳәаалоит, агәбылра атәы уҳәозар, ани абри рыхшара дшырҭаху аамышьҭахь, аеҳәшьа лаҟара аешьа изы згәы былуа дыҟам… Шәаргьы дыжәдыруеит, Ашәы Шәарах иԥа аҵара бзиа змаз Сандра, Аҳалӡга ашьаҳәаны
амшын данашьы, сашьа дыԥсны сара адунеи иқәсхуазеи ҳәа, иаҳәшьа лыҽкнаҳаны лҽылшьит…
Абри зысҳәо Қьаҭуана лзоуп. Уи, абриаҟара зашьцәа бзиа избоз, лҭаца илалҳәаз даара игәнылгеит. Аха адыри амдыри акы еимаркыр, адыр иҽникылароуп ҳәа даҽакалагьы дазхәыцит.
Усҟан апипиарҳәаҩцәа раԥхьа иандәықәлаз акәын. Асадыҟылхҩцәеи ахәҷы-мыҷ ҭиҩцәеи акыр шықәса уи аԥхьа ирылалахьан, ишәымдыруеи, иагьараан, иалаҳԥыраагап ҳәа, аԥара, асадаҟы рышәҭахьан.
– Ирумҭар руазма, рықьҭаԥқәа аартны ҭырқәшәала иаԥхьо, џьара ак ҳашәҭар џьанаҭ шәцоит ҳәа, агәашәқәа ирылагылан.
– Апипиарҳәаҩцәагьы ак румҭақәа апипиарҳәара иаҟәыҵуамызт, хҩы-хҩыла еицарҳәо иныҟәон.
– Урҭ азакәангьы рыдгылон, уажә уиаҟара иҟақәам, аха иагьа угәы ԥырҵәаргьы, урылакьысыр ҟалозма.
– Ахәҷы-мыҷ зҭиуаз иамур ак урымҭоз, изыԥсаз ахә иацҵаны иргон, аха… – рҳәеит иӡырҩуаз.
– Апипиарҳәаҩцәа зысгәаласыршәа убри ауп, – иҳәеит Чагә, – убарҭ дрылан Баӷьа ҳәа Гыбныиак. Иара д-Ланбан, аха Гыбныиаа драаӡеит. «Зымца сыхьӡзар аҵкыс…», – лҳәан, бзиабара дук лымамзаргьы, Қьаҭуана абри диццеит. Иара Аӡҩыбжьа, Ҩӡгәар ҳәа иахьашьҭаз азааигәа дынхон.
Абри ашьҭахь Адлеибақәагьы, а-Ҭарбақәагьы, Аџьынџьалқәагьы рыҩны-ргәара кажьны Ҭырҟәтәылаҟа иахыҵны ицар акәхеит...
Шықәсы ҩажәижәаба раҟара ансхыҵуаз зны Ҭырқәтәыла Чаҵәаа рыҟны сыҟан. Сҭампыл Ҭоԥҳана ҳәа иахьашьҭоу инхо аԥсацәа рыҟны Гыбныиак иҩны сахьнеиз, неихыркәа змамыз, шәи ҩажәижәаба, шәи ҩынҩажәа шықәса раҟара зхыҵуаз ҭакәажәык дтәан. Аԥснынтә сшыҟаз, сахьынхоз
анеилылкаа, аҵәуара далагеит. Нас сналыртәан абыржәы ишәзеиҭасҳәаз аҭоурых салҳәеит. Уи абыржәраанӡа зыӡбахә шәасҳәоз Адлеи-ԥҳа Қьаҭуана лакәын.
– Ассир!..
– Нас, нас?! – рҳәеит иӡрҩуаз.
– Нас, лажәабжь даналга, Аԥснынтә иаазгаз фатәык иахьанӡагьы иҵәахны исымоуп, ус аламала салаакьысуам, аха ҳҩыџьагьы агьама аабап, – лҳәан, ацәашьаршь илаҳәан ак длыраагеит… Ацәашьаршь ианаалылх, ахҩа зхашәоз саҳантә сындыкәран. Иаахылтызар, иҟаԥшьы-цәеиқәараӡа азна апырпыл џьыка ҭан. Агьама анызба, ицаҳәцаҳәуа уажәраанӡа сзызҵаауаз, сҭаца а-Ҭар-ԥҳа илхит ҳәа узҿыз, уахатәи шәџьыка иеиԥшын. Ари Аԥснынтәи изаабгазеи анысҳәа, «Сан, Ҳауида а-Ҭар-ԥҳа, лыҷкәын Ҷапас еиҭамҳәа изы даныџьабоз чгахьас илхыз ауп. Ҳара акыраамҭа ҳџьабон. Иаҳфоз аҵаараҵәҟьа ҳхы ахыбааны, абри рацәаны ианаҳҭалакь, ҳалаӷырӡ хаддыла иаанагон, иара усгьы ҵәуара ҳагмызт, аха… Уаанӡа аџьыка анырхуаз пырпыл арҭомызт, апырпыл џьыка уаҩгьы издырамызт, хәысхәа џьыкан акәымзар…» – лҳәеит.
– Ахәсхәа џьыка ҵәаҵәа амбатәӡа ахыҵуеит ҳәа саҳахьеит, – иҳәеит Шьааб.
– Ус рҳәоит, – днақәшаҳаҭхеит Чагәгьы.
– Нас, уара излоуҳәоз ала, раԥхьаӡа апырпыл џьыкҵәаҵәа зхыз д-Ҭар-ԥҳауп, Адлеи Едгьагә иԥҳәыс ҳауида лоуп, – иҳәеит Ӷәака.
– Усоуп.
– Ҳауида лыҷкәын даныршь, лхы агәашьа иананылҟьа дыԥсызар, нас апырпыл џьыка злалхуаз? – сҳәеит скәаӷьӡа сахьгылаз.
– Аа, ижәбома, заҟа иҟәышны дцәажәауа, нас нахьхьиҟа ддәықәуҵон, Шьааб!.. – иҳәан, дааԥышәарччеит Чагә. Нас инациҵеит: – Иара саргьы абасшәа слазҵааит Қьаҭуана. Аха Ҳауида лхы иаразнакҵәҟьа дамгазаап, ҩбаҟа мзы дыҟан. Зынгьы дгылан, дыбзиахашәа дҟалеит. Убасҟан ауп апырпыл џьыка анылхызгьы. Уи лыԥшәма Адлеи Едгьагә данԥсгьы
убас илхызаарын. Ашьҭахь лара Ҳауида данԥсы, иҵегьгьы агәаҟрақәа ианрықәшәа, Қьаҭуанагьы абас илхуа далагеит апырпыл џьыка. Уи лџьыка хышьа, изларҳәоз ала, Аԥсны лгәылацәа а-Лаҵбақәагьы ирбахьан. Агәаҟра ианақәшәа, урҭгьы убас ирхит. Ашьҭахь а-Хаҳәбеақәагь ирхит… убас-убас ицеит.
– Уажәы акы суазҵаашан, Чагә? – даацәажәеит Кыҷа.
– Ыы?
– Ажәабжь ду ҳауҳәеит, аха аџьыка ҳәа абри аԥсуаа иаҳҳәахьоу ажәа иаанагоузеи, изахьӡузеи аџьыка? Акыр уаҳахьоума?..
– Уи уаргьы иудыруеит, Кыҷа, – иҳәеит Шьааб. – Иугәаламшәои, ашьха амшә ҳҽы анахә ишыҟаҳҵаз?..
– Аџьыкахыш ҵыӡәӡәааны, аџьыкӡырӡ цәырцаны ахәра ҿаҳмыӡәӡәааи... ацәгьа-мыцәгьа ҭнаџьаауеит ҳәа.
– Убриоуп иуҳәаша, иҭнаџьаауеит ҳәа иҿаҳаӡәӡәааит! Аҭыџьаареи аџьыгеи, аџьыкеи еихаршалоуп, ирҳәогьы акоуп. Аџьыка, агаӡы ажәытәан аахыс хәшәыс ирԥхьаӡон, ашьха ҳара ишыҟаҳҵаз еиԥш, ахәрақәа ҿыӡәӡәааны иалаҭырџьаауан, нас рӷьара ласхон, ажәытә заҳҳәарызеи, иара уажәыгь ус иҟаӡами?
– Уи ануҳәа, аџьыкеиԥш ихәшәуп ҳәа ирҳәо ажәаԥҟа даҽакалагьы уазхәыцыртә иҟалеит…”Имаҷуп” адагьы ҽак аҳәоит.
– Хәшәыс иԥхьаӡаны акәзаргьы ҟалап раԥхьаӡа аџьыкахыш афара изалага. Ус акәу, анс акәу аџьыгеи аџьыкеи аҩбагьы акоуп, ма зынӡа еизааигәоуп.
– Аџьыка ҩажәакны еилоуп: – иҳәеит Чагә, – аџьра, акра. Иагьҭнаџьаауеит, иҳәахынгьы иакуеит. Абри анаҩсан, убра Быҭә Мысҭаф излеиҳәоз ала, аџьыкаҳә, аџьыккаҳә ҳәагьы рҳәон, узбылуа, иккаӡа узлыԥшуа ахаҳә ҳәа; аҵыхәантәи ҳә аҵәахуеит, иунарбом, к аркьаҿуеит, ус иҟоу ажәытә хьыӡқәеи ажәақәеи егьмаҷцәам, иаҳҳәозар, ашыла – ажәытәан ашылаҳә, ашылаҳәа акәын – ашы лаҳәаны… Адӷақәа рҟынгьы «џьыг» зыхьӡу ицоу, иџьбаро ауп. Изхысҳәаауа аџьыка мацара акәӡам... Ҳара цқьа иҳаздырам акәымзар, аԥсуаа ҳҭоурых
ҳбызшәа иануп, иагьаҩы иамаркыргьы, уи мышкы зны иаԥхьашт… Аус злоу убри иара ахаҭа, аԥсшәа амырӡроуп…
– Убриоуп иуҳәаша… – иҳәеит Шьаабгьы.
Абра ацәажәара иааҟәыҵын, еиқәышьшьы иаатәеит. Убриаамҭаз иааҩналаз сашьеиҳаб Тариал анапыӡәӡәарахь иаамҭоуп ҳәа нареиҳәеит. Сара шьҭа нахьхьиҟа амаҵурҭахь сцар акәын. Акрыфара иантәа ирҳәаз ажәабжьқәа здырхуада…
Чагә абри иажәабжь, уиаахыс заҟа ҵуазеи, аха, иахьагьы апырпыл џьыка збацыԥхьаӡа иаасгәалашәоит.
Ҽнак зны ари аҩны иҟоу а-Ӷәблыи-ԥҳа аилаџь сызу ҳәа слыҳәеит:
– Уцаны абна цха ԥшааны исзааугар, иузызуп. Уара аилаџь бзиа иубоит, сара абна цха иалху ацхаршәы сеилаҳауеит, – лҳәеит.
Адырҩаҽны ашьжьымҭан сҩагылан, сҽааибыҭан, бназара бна шьхашәара сҿынасхеит.
– Сара Ачамԥазра ахахьы сцоит. Устәи Арасаӡыхь Ԥыицыикәара аԥсҭа – Ԥыицеикәарагь рҳәоит – сҭаланы аҩада такәы снаскьоит. Уахь абна шьхақәа маҷымкәа иамазароуп. Уаха сзымаар – ашьха ахьтәаз сымбеит ауп иаанаго, бысцәымшәан, амца неиқәҵаны исхызгоит, нас уаҵәы сеиҭеимдоит, – ҳәа наласҳәеит.
– Ухала заҵәык умцандаз, ҩызак дышьҭухыр иаҳа еиӷьын, иалудыраауазеи абнаҿ узыниауа, акыс шьхароуп… – лҳәеит сыԥшәма, аха илзыӡырҩуадаз, сҽеибыҭан амҩа сықәлахьан, аҩыза сишьҭалозма, сзыниарызеи цәгьарас сгәахәт.
Ачамԥазраҟа акгьы сымбакәа, ԥыцыикәара аԥсҭа аханы Ашәра ҳәа иахьашьҭоу саннеи, ҿаҟьак иаҿагылаз шәҵла дук ашьхыц шҭыԥраауаз аагәасҭеит. Уажәы абриаҟара схыҵуеит, аха иахьанӡагьы убри иаҟароу ҵла сымбацт, убас ишәпаны ҩбаны еидиаан, еимҿиаан иҟан, ашьаҭаҿы зынӡа ишәпаӡан. Ҩнык агыдра аҵкыс иҩаҳаракны руак хжәахьан, егьи
аҽырнаашәа ажәҩан иалан, ашә наахаӡом, аха, еилҩаашәагьы иҟан, убри акәын ашьхыц зҭыԥраауазгьы.
Ари ашьхыц ҭоуп, рацәа сеиқәшәеит сҳәан, слымҳацәқәагь аакьакьахеит. Аха, иабаҟоу, иахьҭыԥраауа аҭыԥ амахәқәа цқьа исдырбом.
Ахыжәжәара аҟынӡа унықәлар, нас цқьа иубарҭанны иҟан, абри аҟынтә сшәақь аҵла ашьаҭа инкыдсыргылан сықәларц сҽыназыскуан еиԥш, сзықәлоз шьҭақәак анызшәа збеит. Саахынҳәын сшәақь аакыдсхын такәы сӡырҩит, аха иҟәызгаӡа ҭынчран, ашьхыцқәа рыбжьы ада акгьы гомызт, Ԥыцыикәара ашыкьбжьы аарла иааҩуан. Аҵла ахьаҿагылаз аҿаҟьа еилҟьашааран, ихәажәраны иҟан.
Сшәақь ҵаҟа инмыжькәа иаашьҭысхын, ахәнара маншәалан, сыбжьы мыргаӡо снықәлан, ахыжәжәара аҟынӡа сынхалеит. Уа саннеи, ахыжәжәара инаркны ҵаҟанӡа игәаҩазаап, иҭылашьцааӡа сылҭаԥшит. Абри азы акәхап урҭ руак иазымчҳакәан изхжәазгьы. Хыхь санынаԥш, ашьхыцқәа ахьҭыԥраауаз сбарҭанымызт, амахәқәа сԥыран, даҽа ԥыҭк аҟара сҩеир акәын. Иҟалап ашьхымза ҭаӡамкәа ашьхыцқәа ус ицо-иаауа иԥыруазаргьы ҳәа зназы сгәы иаанагеит. Нас сшәақь, уи сыжәҩа ишахшьыз, сханы иҟаз амахә еилачыра аҩада сашьҭуамызт азы, убра аилачыраҿы махә ҩа хәҷык аман, иааԥысҵәан, уаҩы илаԥш иҵамшәаратәы инкнасҳаит. Абри ашьҭахь искыз амахә ҩа аԥҵәаха аҵла агәаҩарахь инаршәны, иҵегь аҩада схалап ҳәа сҿыҩасхеит.
Аха абри инақәырццакны ӷәи-ҵи бжьык, аҵла агәаҩара аҟынтә ауп сҳәаратәы, слымҳа инҭаҩит.
Саахынҳәын, абрантә акәушь иахьгарыз, абри агәаҩара иҭыҩрызушь ҳәа, изакәу еилыскаарц, сҽырхәан, ахыжәжәара схықәгылан ҵаҟа агәаҩара сышҭаԥшуаз, иҟалаша хырԥашьа амам ҳәа, ишыҟалаз сымбаӡо, сҽанҵашәа цнапыкла искыз амахә цәаҩа-цәаӡа хәыҷы аасымпыҵаԥҵәан, уаҳа сыҽсызнымкылаӡакәа ҵаҟа аҵла агәаҩарахь сарԥеит.
Сынасыԥ иаҵанак, иманшәалан скаҳаит, сыхгьы џьара татарак инанҟьеит, цыԥхьқәакгьы цәҩежь-жәҩан-гәыԥшшәылаха сыблақәа иҩарыҵибаҳәеит, уаҳа акгьы смыхьт.
«Маҭҭрак сҭаҳазар рацәа срыхәхеит…» – аасгәахәын, сыҽмырҵысыкәа сҽааныскылт, избан уҳәар, амаҭқәа рыгәҭа уҽурҵысыр ҟалом ҳәа саҳахьан. Ус, снаԥшызар, алашьцара аарла иаалзбааит ишәаҟьаны, икҿаҟәыҟәны иҟаз амшәҳәара хәыҷқәа. Урҭ раԥхьа ран сакәыз џьырымшьакәа иҟам, аха сыфҩы анраҳа, сыштәымуаҩыз анырба, ишәаҟьеит.
Аҵла агәаҩара хыхь ахыжәжәара инаркны ҵаҟа адгьыл аҟынӡа иҵаулан, иазыбаан, аҵа татан. Сара сҽышьҭакны сыҽмырҵысыкәа ус сышьҭан, снапы ираҵәан макьана иакын исымпыҵаԥҵәан амшәҳәар рахь сасра сзышьҭыз амахә мышьҭацәгьа аԥҵәаха.
Даара аџьабаа збеит аҵла агәаҩара сҭыҵразы, аха снапы анеиҵысх: ахыжәжәара аҟынӡа сара сзымҩаӡеит, иара узлахалаша, узықәгылаша ҳәа махәы аҩнуҵҟала иамамызт. Аура азыҳәан саргьы смаҷмызт, аха, егьа зундазгьы ахыжәжәара аҟынӡа сзымҩаӡеит. Ус анакәха, ара иҭаз амшә даара идузар акәын, ишгылаз, ма иҩаԥан ахыжәжәара аҟынӡа иҩаӡон мамзар изҭыҵуамызт.
Схәыцит, сеиҭахәыцит, аха иухәыцуеи, аҵла агәаҩара сызҭымҵуа сааҭахеит. «Иуфеит, Чагә, аилаџь!..» – сгәахәуеит сахьҭагыло.
Ауаҩы иԥсы дақәԥшыр иимхәыцра, игәаламшәара ҳәа иҟоузеи, иидыруа зегь анихашҭуагьы убап, аха... Изхысҳәаауа, аҵыхәтәан саргьы убас хшыҩк схаҿы иааит. Хыхь санԥшы, жәҩан кәамҟьа хәҷык хьаа змам амахәқәа ирылԥшны иахьсыхәаԥшуаз сҩаҵԥшит. Убри ауп абри ахшыҩ схаҿы иаазгагьы.
Сахьҭаҳаз ҵаҟа унцәыҵатәартә еиԥш ацәыҵагәаҩарақәа аман. Абас иахьыҟаз сынцәыҵатәан, хыхь сыжәҩан кәамҟьахь сцәыҵԥшуа саатәеит. Сахьтәаз абажә татарақәа, абӷьыжәқәа сықәсыԥсеит, урҭ ауаҩ ифҩы рхәаҽуеит ҳәа саҳахьан.
Уажә иааиру, уашьҭан иааиру ҳәа сыԥшны, ҩаха-ҩымш егьаарыгымхауа абас стәан. Аҵыхәтәан, сыжәҩан кәамҟьа аҵаҟа, хыхь ахыжәжәараҿ, мышәшьапык ҩықәгылт, даҽакгьы навагылт. Ашьапхыцқәагь збоит.
Урҭ амшә аԥхьатәи ашьапқәа ракәын. Ус иара ахаҿгьы аацәырҵит. Нас иааҳәын, аԥхьатәи ашьапқәа ахыжәжәара иҩаҿаршәны, шьҭахьла аҿаанахеит, ашьҭахьтәи ашьапқәа аҭӡы икыдыргыло.
Амшә шьҭахьлоуп ишылбаауа, саргьы абри акәын сыԥсы ӡаны сыззыԥшыз: саацәырҟьан, сакӡамшәа сҩаԥан, ашьҭахьтәи ашьапқәа рҩбагьы ашьаҳәырӡыӡқәа иҩарыцәхыкны сыҩнапык рыла илҭарс искит, убасгьы сыҳәҳәеит, аҭӡқәа ирныҩны слымҳа «ҵуу» аргартә еиԥш.
Агәы рҭынчны зыҩныҟа иааиуаз амшә, ишақәымгәыӷӡоз ас акаамеҭ аҭра иҭалан ианыҳәҳәа, ашьапқәагь анакы, еиҵасны ԥхьаҟа иԥеит. Сара сҩаган ахыжәжәара сҩаханажьт, иара ахууаан, икәымпылуа, аҿаҟьа илҭалт. Сааласын адиаа ахыжәжәара сҽаларԥсны иахьыскыз иааушьҭны, сыҭрысын сшәақь аакныскәыцәааит. Аха ани еиԥш амшә ду анс аҿаҟьа бааԥс аҟны аҽазнымкылазар акәхап, икәымпылуа ахәажәа сса ӷьаш-маш еимыцҟьаан ицеит. Аҵан инеир, нас арахь икыдлозар акәхарын.
Сара уаҳа ахәыцра саламгеит, сахьықәгылаз сҩалбааԥан, егьи аган ала ишсылшоз аҩныҟа сеихеит. Ашьра сҽазысымкит, иҟазааит, аҵла агәаҩара сыҭнагеит, аԥацәа ирымаз!
Абас сыхьит Ԥыцыикәара аханы Ашәра ҳәа иахьашьҭоу аҭыԥан. Абас џьашьахәылагьы сеиқәхеит.
Абзиара ҳҳәааит, даҽакала иҟаларгьы амуаз… Аҩниҟоу сналзыӡырҩны, ҩызак даашьҭыхны ҳаиццазҭгьы, ҳазхарагьы ҳшәарыцон, абна шьха ахьамазгьы иҭаԥшыхәны ҳаауан.
Изхысҳәаауа, шьоукы-шьоук ахацәа рыҳәса ахшыҩқәа анырҳәо, абри сара ишыҟасҵаз еиԥш, ирзыӡырҩӡом… Уажә са сахьахәаԥшуа, урзыӡырҩлар иаҳа еиӷьзар ҟалап сгәахәуеит, ҩаха-ҩымш амшә ҭыҩраҿы аҵла гәаҩа аҭатәара уқәшәар аҵкыс.
Уи сҳәеит ҳәа, досу иԥҳәыс дзеиԥшроу еиԥш акәзароуп. Анцәа иумҳәан, аха аӷьычрахь улырхозар, уанылзыӡрҩ – амшә уакит!
Абыржәы ишәасҳәараны иҟоу ажәабжь ииашаны иџьоушьаратә сақәшәеит. Уи шыҟалазгьы абас ауп.
Саб Абрагь аԥсаса хар амамкәа иман, аџьмақәа изанын. Қап Қәаблыхәи Арыш Еқәыԥи иареи ааилалан саргьы срыманы ашьха ицеит. Усҟан сара жәибжь-жәаа шықәса реиҳа схыҵуамызт, ашьха раԥхьаӡа санцаз акәын.
Ҳахьнеиз Аҳарҩа омаӡак иацәыхарамкәа аҳаскьын қашәқашәо иахьыҟаз џьара ҭыԥк аҟны ҳаангылт. Урҭ ашьха ианцоз есышықәсагьы убраҟа акәын гыларҭас иахьрымаз.
Ашьха ҵыхқәа ҿыхьҭаахоит, аха икаии, иҟәанда-шьшьыраӡа, амзагь каххаа ианыҟаз уахык, ҳашьҭалаанӡа ҳәа ақьала ҳдәылҵын, аиҳабацәа ахьтәаз ажәытә ажәабжь бзиақәа рҳәон. Ус наҟ аԥсҭахьынтә, ахрақәа рыҵаҟантә «ыу-у-ым-м…», «ыу-у-ым-м…» ҳәа уаҩ дацәшәаратәы бжьыцәгьак хынтә хрыжь-хрыжь иаагеит.
– Ари алым абжьоуп, ашьха лым абжьы, – иҳәеит Қәаблыхә, сара аҵааха сымҭакәа.
– Абжьас акәзаргьы ауеит, абжьас абыжьгьы иеиԥшуп, – иҳәеит Еқәыԥ.
– Мшәызаргьы алшоит, абӷамшәқәа рлеишәа цәгьоуп, рышәагаа омаӡак иҟамзаргьы, ауаҩ ишьҭа ихылоит, – даацәажәеит Абрагьгьы.
Аха ҳара уи абжьы ҳацәшәартә ҳаҟамызт, ҳацԥхьаӡа абџьарқәа ҳаман, аҭыԥ ла дуқәа хԥа ыҟан, ҳарахә аҵангәара иҭакын.
Аиҳабацәа ражәабжьқәа еиҭанаргылон, ҳнаԥшызар, абжьыцәгьа ахьгаз иахьадыз ала ижжаӡа акы аԥсҭа иааҭыҵын аҿаанахеит. Уахьахәаԥшуа ԥхныгак аиҳа инеиҳауп, ацыԥхь ацрыдды, икәымпыл-азыхәхәашәа, аӡә ишәара аҟара иҳаракуп.
– Анцәа, улԥха ҳаҭ!.. – иҳәеит Абрагь иаармаҷны. Нас са сахь дааԥшын, иныҵакны: – умшәааит уара, ашьшьыҳәа утәаз, уи арахь иааиӡом, умцәажәан!.. – иҳәеит.
– Анцәа уоуп!..
– Анцәа унапы ҳануп!.. – рҳәеит егьырҭгьы, иныҵакны.
Ижжаӡа ишааиуаз, ҳа ҳахь имааикәа илаҳавсын, алаба аҵаргылан ицозшәа, алаҟәырақәа рҟны аҽыларҟәуа, аҩхаԥаларҭақәа рҟны аҽырҳаракуа, ацԥхьқәа ашьҭахь ала ишацрыддуаз, уаҳа иаанымгылаӡакәа ицеит.
– Ари Ашьха Шьашәа ҳәа изышьҭоу ауп, иудыруаз, – иҳәеит Қәаблыхә, ихы насықәикын. Нас егьырҭ днарзыԥшын: – Уара, иахьцаз шәызгәамҭаӡеи?! – иҳәан, днаразҵааит.
– Игәаҳамҭакәа, Агыруа дызҭоу аганахь имцеи!..
– Хымԥада абри зыхәаабжьы ҳаҳаз агыгшәыг иасны иркьаҭан иаауан, – рҳәеит.
– Злыԥхаҳаура араҟагьы илаԥш ҳхыми, агыгшәыг ҳарцәихьчоит, – днаҳақәшаҳаҭхеит Қәаблыхәгьы.
– Иабацеи зышәҳәа?.. – снаразҵааит сара.
– Агыруа дызҭоу ҳәа ыҟоуп, аҳаԥы, убрахь ицеит, зны ицәажәан иалгаанӡа, уӡырҩла... Умҵааӡакәа, уӡырҩны, ирҳәо закәу еилукаалароуп, акәымзар уара абаа уоума сыжәла змырӡуа?.. – дазыхәмаршәа даасаӷьт, сшьамхы еихысаанӡа иаҳауеит, саб Абрагь. Нас Еқәыԥ ихы наиқәикын: – Уара, Еқәыԥ, иуасҳәахьоума убри Агыруа дызҭоу аҳаԥы ахьыҟоу ахраҿы шықәсык зны Ламшьаҵәи сареи ҳзықәшәахьоу? – иҳәан, диазҵааит.
– Мап, ус ак уҳәоны смаҳацт. Аха, уара, Абрагь, дарбан гыруоу убра иҭоуп ҳәа ззырҳәо, Ӡаԥшьаа дыртәызу, Ачаа ртәы иакәзу?
– Ӡаԥшьаа ртәы иакәын ҳәоуп сара ишсаҳахьоу, ус акәӡами, Қәаблыхә?
– Аа, ус акәымкәа! Ӡаԥшьаа дрыдкылан дрыман, маҵуҩы ԥҳәысеибак дылхатәан. Уи анбыкәу, акыр ҵуеит. Рырахә ашьха ирзкеицо, абас дыҟан. Есышықәса арахә анхеицалоз, убри аҳаԥы аӡбахә иарҳәон, ааигәара умнеин, убра уҭамлан, адыд адыруеит, убри ашьха злыԥхаҳаура Шьашәры иаҭыԥуп ҳәа. Ари знык иарҳәеит, ҩынтә иарҳәеит, ахынтә раан, уара абра иҟоу збап, џьара ак ҵәахны ирымазаргь сыздырам ҳәа, дыҩхалан аҳаԥы дҭалеит. Данхалоз ашоура даку здырхуада, иблуза ишәыхны маҟаҵас икәыршан, аԥхьа хәымџьарҵас
еиларшәны, ижәцәеимаақәагьы, ишьапы идмырхькәа иҟам, ишьхны имаҟа иадҳәаланы абас дыҟан...
Ишыҟалаз уара идыр, абас дыԥсны аҳаԥы дышҭаз рбеит, ишәақьгьы хәхәаӡа иван.
Аҳаԥы дҭыргарц рҽазыркқәеит, знык акәым ҩынтәгьы, аха дрынамҭеит, ирывахысуа ианалага, ус дшышьҭаз дааныжьны ицеит, ишԥаҟарҵоз. Убриаахыс убра убас дышьҭоуп рҳәоит. Ари умаҳахьеи, Еқәыԥ? – дҵааит Қәаблыхә аҵыхәтәаны.
– Уи саҳахьеит, ааи. Шьҭа, Абрагь, ҳаузыӡырҩуеит, Қәаблыхәи уареи шәзықәшәаз ажәабжь уалагеишь! – иҳәеит Еқәыԥгьы.
– Саламгои, – иҳәан, Абрагь иажәабжь дналагеит. – Ҳабацәа рыԥсы анҭаз, Қәаблыхәи сареи ҳҟатақәаны, шықәсык зны абрахь ҳрыцааит. Ари ахынтә раан ашьха ҳанцаз ашықәс азоуп, ус ами, Қәаблыхә:
– Аа, ус акәымкәа!
– Ашьха ҳанхала адырҩауха, аиҳабацәа абри Агыруа дызҭоу аҳаԥы аӡбахә аацәырырган, рабацәа рхаан иҟалаз ак акәын, акыр иалацәажәеит, гәнаҳа ҟазымҵац ауаҩы ԥшьа днашьҭны дхыннарҳәыр ҟалап акәымзар, уаҳа аӡәгьы дшынанамышьҭуа атәгьы рҳәеит. Инанашьҭуа дыднарбоит, аха дрынаҭом... Раԥхьа ашьха ҳанрыцца, ҳнарԥшны иаҳдырбахьан, аа, абни нахьхьи иаабо абаху ӷьаз-ӷьаз аҟны унеины наҟстәи такәы уанхалалакь уброуп, уахь шәымцан ҳәа.
Абри анырҳәоз ауха абра иааин иҟан Ҭхьына инхоз, арахә зманы ашьха ихалаз, Рашьыҭиԥақәак. Урҭгьы ҩыџьа аишьцәа ыҟан, иҳақәлацәаз ракәын, еилҟьақәак, ашьҭахь аӡә дыԥсит.
«Уаҵә шьыбжьышьҭахьынӡа убри абахәцәгьа ҳәа шәызҿу аҟны сцаны схалан саауазар, иреиӷьу шәышьтәақәа руак сзышәшь!» – иҳәеит Рашьыҭиԥақәа руаӡәк.
«Уара уакәым, сара сцан сзымаари?!» – иҳәеит Қәа-блыхәгьы. Иумдыруеи, ари Қәаблыхә даныҷкәыназ алашьамх иҵоуп ззырҳәоз иакәын, дыццакын, дааԥсомызт. Ашьха атәгьы, дхазынамзаргьы, хар имамкәа идыруан.
Иазаауазеи, ара аисара ҟалеит гәыԥааи ҭхьынааи ҳәа.
Аиҳабацәа азныказ ирҭахымхеит, уи абахә адыд адыруеит, шәымцан рҳәеит, аха аҳаԥ аганахь ҳцом, астәиала ҳхалоит анаҳҳәа, ақәцәанынӡа ахалара ҟалом, абжеиҳара шәаннеилакь, амца еиқәҵаны алҩа ҳшәырбоит, нас шәхынҳәуеит ҳәа иақәшаҳаҭхеит. Аисара атәы иубац, аиҳабацәагьы аланагалеит.
Излаҳаӡбыз ала, раԥхьа ицоз Қәаблыхәи сареи ҳакәын, адырҩаҽны егьырҭ цон, уаанӡа рҩызцәакгьы атыԥ аҟны ирзааирц иҟан, иааиуаз аӡәки аешьцәа руаӡәки ракәын ицоз. Аешьцәа аҩыџьагьы реиццара аиҳабацәа ақәшаҳаҭымхеит.
Ажәакала, Қәаблыхәи сареи шаанӡа ҳҩагылан, ҳҿи-ҳнапи ааӡәӡәаны анцәа ҳааиҳәан, амҩа ҳақәлеит. Амрагьы гылан икаххаа, џьабаа мыцхәгьы мбаӡакәа абахә цәгьа ҳәа иахьаҿыз ҳнадагылт. Анцәа ҳаиҭааиҳәан, ҳласны ҳнаҿалт. Аџьабаа ҳнарбазаргь, аамҭа иҳамаз абжа аҟара цахьаны еиԥш ҳазҿыз абахә аиҳара ҳҩеит. Амзареи аиқәареи ныжьны цәҳәырала такәы ҳхалт.
Уаҳа хамҩеикәа, уа ҳҽаанаҳкылан еихымцала амца аакны, иҳамаз ахыҷ-мыҷ нақәҵан ахы анааиҿаҳҵа, алҩаҵә хахаӡа иҩагылт. Ашьха цыҩцыҩуа, ҳалҩаҵә шьҭа атыԥ аҟынтәгьы иааԥшны ирбон, ашьха иҩеиуа алҩа заҟа улаԥш иҵашәо усгьы ижәдыруеит.
Ас аныҟала, Қәаблыхәи сареи ҳгәы ааибархаҵан, ҳахьыҟаз ахьыкәыз ҳхашҭны, «ҳаит-чеит!» ҳәа ҳшәақьқәа рыхқәа аҩада ирханы, ашьха-цәҳәыра ҳаракыраҿ ус ҟоуҵар ауама, «ахәеҩ-сеҩ» ааҭҳаргеит.
«Ахәеҩ» ҭҳаргеит, аха ҳшәақьқәа рхы цқьа аларҟәыха ҳамраӡакәа, итҟәацит, аха узҭахым убас иватҟәацлааит – ҳханы зымҩа ишьҭаз ахаҳә ду илеи иласын, ишьҭаӡамызшәа, иҟәыбаса илықәнаҵеит, атҩша фҩгьы лаҳа-лаҳауа илықәчит. «Аа, анцәа!!!» – ҳҳәан, Қәаблыхәгьы саргьы ҿыцха ҳҽынкаҳаԥсеит усгьы ҳкаҳауан, аха... Ҳшәақь хәыҷқәа ҳампыҵыҟьҟьан, рыгәқәа хьахьхьала-хьахьхьала, ҳшьапаны иаҿаԥсан.
Икаххаа иҟаз ажәҩан ҳамбаӡо иаразнак аԥсҭҳәа аахчылт. Шьаҿак уаԥхьа игылоу думбаратәы иааҟалеит. Аҵықьҳәа еиҭахысын, ҳааигәара иҩацәхыкны џьара еиҭасит. Абри инақәырццакны мацәа дук аиҳа ишәпоума уҳәаратәы инеимагылан, ақәагьы аланы, акырцх аҿаанахеит. Ҳара ҳаԥсы ӡаны ҳахьышьҭаз, ҳгылар адыд ҳацәшәан, ҳшәақьқәагь ҳаман мгәацәха ҵаҟа ҳаихеит. Ара аангылара ҟаломызт. Акы, адыд шәарҭан, ҩбагьы ихкәаанӡа ҳәа хаԥшыр, ихымкәар, ашьха дгьыл ус адырлоит, ҳлаҳәуан. Маҷк ҳаныласкьа, нас ҳлабашьақәа ҳҽырнаҳҵан, ҳамҩагьы марда мариамызт, аха гәынхәҵысҭала иаадыруан, ашьшьыҳәа ҳҭалеит. Амацәыс анааимнаҟьозгьы иаҳнарбон.
Абас ҳашцоз маҿак инеиҳаны акырцх ауит, аҷыхь аҵаны ԥшакгьы ҵысын, ҳацхәыхә еихамгыло ҳҟалеит. Адыдгьы зны-зынла хыхь ана-ара икшон. Ҳанаауаз ишьҭаҳхыз ауапақәа, иҳазхагалом, ҳхалан ҳалбаанӡа иҟаларызеи ҳәа, абахә ашьапы ҳахьаҿалоз ишьҭаҳҵахьан. Ус акәӡами, Қәаблыхә?
– Ус акәҭгьы…
– Заҟа аамҭа цаз здырхуада абас ҳшылбаауаз, акгьы ҟамлаӡазшәа амра каххаа иаацәырҵын, ҳҿы еилымго ҳахьлеиуаз иҩаҳақәԥхеит.
Аԥс ԥха анҳалала, ҳаибак-еибашьҭуа, ҳаԥсы ҳаманы аиқәара аҟынӡа ҳлаӡеит. Шьҭа иҳабаргәыз, ҳшьапгьы акуан. Ажәжәаҳәа хыҷ-мыҷк ааизааган, мцак ахы неихәлаҳкит, алҩаҵәгьы хәхәаӡа иҩхалеит. Уи иаҳзыԥшыз ирбон, ҳшеиқәхаз рнардыруазар акәын…
Ҳхынҳәны аҭыԥ аҟны ҳанаа, хәылԥазтәи ашәаԥшь ахәанга ыҟан. Еибганы иурхынҳәхуазар, рыла ҳшынҭаԥшлакь рыԥсы ацынхәрас акәырбанқәа шыҟаҳҵара ҳәа доуҳа арҭазаап ҳабацәа, иреиӷьыз ҩ-б-ҟатак аалырхын рҿаҭахьа нарыгӡеит.
Уи нахыс уахь ацара аҵыхәа ԥаҳҵәеит.
– Рашьыҭиԥақәа ашьтәа шәзырмшьӡеи нас, уара? – дҵааит Еқәыԥ.
– Ирымшьыргьы ироуҳәоз, избанзар, ҳара, шьыбжьышьҭахьынӡа ҳәа ҳшеисахьаз еиԥш, ҳзымааит. Ҵабыргны, иахьынӡаҳҳәаз ҳхалеит, аха уи абахәагәышьоз.
Аха дара «Уи шәара ишәхарагәышьоузеи, злыԥхаҳаура игәамԥхеит ауп, шәахьымӡазаргь шәхалеит, шәылҩа анаабоз шәдәықәлазҭгьы шәахьӡон», – рҳәан, шьтәа ҟаимаҭк ҳарҭеит. Уи нас иаҳшьит, – иҳәан, иажәабжь даалгеит Абрагь.
– Дара уахь ҳцаны ҳхалоит ҳәа иаламгаӡеи? – дҵааит Еқәыԥ.
– Аиҳабацәа ирымуит…
– Иара Агыруа дызҭоу аҳаԥы абахә аҟны зеиԥшырҭаншәа иамоузеи?.. – снаҵааит аҵыхәтәан.
– Уи абас ауп… – рҳәан, аҳаԥы ахьыҟаз аганахь снарԥшны цқьа иаасдырбеит.
Ауха ражәабжьқәа ирылган ҳанышьҭала ус сыӡбит, макьана гәнаҳа ҟасымҵац, анцәа дышԥасмыхәари, уаҵәы имҳәа-мырза сцаны убри Агыруа дызҭоу дышҭоу збап, ахьӡ ҟасҵап ҳәа…
Ашьжьымҭан арахә анеилҳарга, схәырџьан аашьҭысхын: «иҟалозар, жьынҵәрыҟәшәара сцоит, азна аамгакәагь арахь саауам!..», – сҳәеит. Акыс ажьынҵәыр ӡы рҵәны ажьырӡы бзиа ирбон. «Уара, хара умцааит!..» – ҳәа насарҳәеит. «Хара сышԥацои, аха такәаамҭа сшәымбаргьы шәысцәымшәан…» – сҳәан, сшәақьи смакәани аашьҭыхны сцеит. Санынаскьа, сааҵәиин Агыруа дызҭоу шыҟаз амҩа снықәлеит. Иаха ҳзыниеит ҳәа ирҳәоз ажәабжь еицәаз уахь исзыԥшызаап, уи сара издыруаз акәымзар...
Сзышьҭаз аҳаԥы ахьамаз абахә аҵаҟа саннеи, амра такәы иҩхашлахьан. Маҷк сыԥсы ааиҭакшәа сҩаҿалеит. Акыр схалахьан еиԥш, аҩада уаҳа царҭа амаӡамкәа, аҵла еиԥш ишшаӡа хра ҵәыцаран иҩасҿагылт. Изулак сахыкәшан, снаҵсын наҟтәи аган ахь саниас, еилҟьашаараны, ана-ара амзаҵлақәа ыҟаны, ҿаҟьак снаҿагылт. Быҭәаа рыхәшә ҳәа изышьҭоу ашьхардацгьы џьарак-ҩыџьарак раҟара ишәҭны иахьыҟоугь збоит.
Уи схынҳәны санаауа иҵхны изгап ҳәа, сҽеибыҭаны сыҩкыдлеит… Аҟәақҳәа ишхысыз здыруеит, саԥхьа игылаз амзаҵлагь алаҳабаа еиԥш ҩыџьараны иааиҟәжәеит, нас уаҳа акгьы сгәалашәом…
Санаалҵ, ацәымзақәа кәи-кәиӡа еилаҩ-еиласуеит, рҩашкгьы «шш» ҳәа абжьы гоит. Ари абыкәу ҳәа цқьа сааӡырҩызар, арҩаш абаҟоу, слымҳақәа ракәзаап зыбжьы го, цәымза қәиқәас исшьаз сыбла иҵашәо акакаҷқәа ракәзаап, цәымзагь ыҟам, алашьцара схатәоуп. Ҳаит, слымҳақәа рыбжьы го, сыблахаҵ акакаҷ ыҵашәо, хьҭак сылалазаап ҳәа сгәы иаанагеит, макьана аҩны сышьҭоу џьысшьоит. Аха сшышьҭақәаз сгәамԥхазт санаапыршьшь: ҵаҟа хаҳәуп, хыхь хаҳәуп, схахь хаҳәуп, сшьапахь хаҳәуп, сармарахь хаҳәуп, ахықәтәалараҵәҟьагь амуратәы сеиҩырҿахә џьара сцәывҵоуп. Ҵабыргны, сарӷьарахь заҵәык ала џьара снапы ҩкылҳәҳәан иахьынӡацоз еиҵыҵит умҳәозар. Уахьтәи аган ахь ахаҳә дуқәа аԥыраҵан ишәаҳаны иҟаҵазаап. Абрстәиала акәхап абра сааган сышцәывҵарҵазгьы аасгәахәт. Аҳаҷаҳәагь иаасгәалашәеит амзаҵла адыд шасыз. Саргьы исысзар акәхап, мамзаргьы ӷәӷәала исӡывасит, дабаҟоу ҳәа иансышьҭала, сыԥсны сахьышьҭаз сырбазҭгьы, аҿаҭахьа рықәҵаны, иԥсы ҭалозар ҳәа, аамҭала анышә самардон, убри азы акәхап абра сааганы абас сзыҵарҵа ҳәа саахәыцт.
Сыбжьы сыргап сҳәоны, уара, урҭ асҵәҟьа сеиҩырҿахә сцәывҵарҵарымызт, издыруада мшәык сааганы, дцәыларбаан дысфоит ҳәа, ҳаԥык аҟны џьара сцәыҵаҵан саҵәахызар, ааигәа иҟазар аасгәахәын, иаҳҳәақәо ирзууазеи, иаасцәымӷхеит.
Слымҳа нкыдҵан даара сӡырҩит, аха иреицәа-иреиҳаны иарбанзаалакь џьара ҷытбжьык гомызт. Ишԥаҟасҵари ҳәа саахәыцт. Иагьысыӡбит ашьшьыҳәа сҳәазаны сахьынӡазцо сцаларц. Саанапршьышьын, хаҳәԥҽыха ҵарыкгьы аасԥыхьашәеит.
Сахьцәывҵаз ахаҳә ԥҽыха хәхәа дуқәа ԥшьба аушәақә еиваҵаны иаԥыран. Изулакгьы, снапыршьышьуа, реиҳа имаҷуп зысгәахәуаз руак ашьшьыҳәа снахан, сҳәазан, сыԥсы ӡаны схы ҩцәывҵызгеит. Ҭынчроуп, ишылашьцац илашьцоуп. Абџьарс ҳәа напызаҵә сыҟоуп... Сахьынапыршьшьуаз хаҳәԥҽыха ҵарык хәхәаӡа исԥыхьашәан, цнапыкла искуп, иароуп сзықәгәыӷуа ҳәа исымо. Агылара саламгеит, мшәны
сахьцәывҵанаҵаз ахыхь ақәтәарҭа аман иҟазар сакуеит ҳәа, ус сшышьҭаз, снапыршьышьуа сҳәазо, ԥшьынаԥха ԥхьаҟа сҿынасхеит.
Ладаран сышнеиуаз, рацәак сымцацкуа, уаҳа ԥхьаҟа самшьҭуа, ҭӡык аҿыгәҳәа схы инадгылеит.
Ишыҟасҵалац еиԥш, сеиҭаӡырҩит, схаҳәгьы скуп. Сарӷьарахь лаԥш-ҿаԥш хәҷык ыҟазшәа анызба, аҭӡы саваҳәазан уахь сҿынасхеит. Сышнеиуаз, армарахь иааҵәиин, алаԥш-ҿаԥшы иҵегь иааӷәӷәахеит, аҭӡқәагьы рыцәаара убо, аҳаԥы ҭыкка, ихәхәаӡа, иааҟалеит. Нахьхьи рацәак бжьамкәа ихагьежьааӡа, аҵламахәқәа ҵыс-ҵысуа иаԥыраны, аҳаԥ аҭаларҭа ахьыҟазгьы ааԥшит. Алашара злаауаз убрантә акәын. Сҩагылан иаасырццакит, аха сгәысҽанны.
Аҭаларҭаҿ саннеи, аҭыҵра саламгакәа сааҭгылан, ашьшьыҳәа схы навҵсырҳәҳәан сааӡырҩит. Уахынлоуп, аеҵәақәа кәеи-цеиуа, икаххаа, рҩашкгьы абжьы ааҩуеит. Аҳаԥы, ашәаԥыџьаԥ аԥыриааны, рффак аханы иҟоуп, унадымгылакәа ус ала-мала улаԥш иҵашәом, хыхь бахәыкгьы ахагылоуп.
«Уаа, анцәа уара уоуп!..» – сҳәан, ашьшьыҳәа алашьцара сҽалакуа сааҭыҵын, издыруада уахь амшәқәа ҭазар ҳәа, арффа еилачра сҭамлакәа, абахә илавҵаршәны ҿаҟьараны сҿыласхеит, исԥыхьашәаз лаба хымпыҿ ӷәӷәакгьы аашьҭысхит. Аха сышнеиуаз еилҟьашаараны, ана-ара амзаҵлақәа гыланы ианызба, абраҟагьы адыд адыруазар ҳәа сгәы иааҭашәан, уахь сымцакәа уа сҽааныскылт. Усгьы саахәыцт, уажәы амцеиқәҵара салагар, акыр садхалоит, бӷамшәзар, сышцаз гәаҭан сышьҭа ихылар, исыхьӡоит, иаҳа еиӷьуп слабагьы шыску мзаҵлак снықәлан ацәқәан шаанӡа исхызгап ҳәа, аҵхгьы шаҟа цахьоу здыруада, аха…
Унапқәа бзиа иаакәшартә мзаҵлак гәасҭан, ҩбаҟа ҩныгыдра рышәара махә амамкәа ицон, нас амахәқәагь аманы, иманшәалан иҟан, абни сықәларц сыӡбит. Аха зеиԥш ҟамло егьыҟам, даҽа лабакгьы сҭаххар сҳәан, саанаԥшы-ааԥшит, наԥшы-ааԥшра усгьы исыгызма, аха…
Ҩадахьшәа ҵлак аҿажьын, иманшәалан лаба ӷәӷәак сзамхуазар ҳәа снеин ҵаҟала снадгылт. Алаба сшашьҭаз, аа, уара, шәақьк ахьыҟоу! Махә пак ақәжьуп! Сахан иааҵхны снахәаԥшызар, ашьхәа кылҵәаӡа, аа, сшәақь! Сахьгылаз сеиҭамҵкәа аҵла икажьыз цқьа слахәаԥшызар, еиҟәжәаны, ихбыл-ҿбылны иҟоуп! аҟәжәахоуп икажьугьы, егьи абжак еилыблаан игылоуп.
«Иаа, анцәа уоуоп!..» – сҳәан, сшәақь ахы ларханы икны сышьҭахьҟа сеихеит. Сагьгәырӷьеит, сагьшәеит. Сара сызҭаз аҳаԥы ааигәаӡан, Агыруа дызҭоу, изларҳәоз ала, иҵегь такәы ухалар акәын. Шьҭа уахь сдәықәло сыҟазма, аҭыԥ ахь сызлахынҳәышаз амҩа здыруан, сеихеит. Сахьыҟаз шәарҭан, лассы лбаатәын, абра акәын адыд сахьашьуаз… Уи зыхҟьа ҳәа издыруа, сшәақь сыхәда иқәк абра санхалоз, аҩада ахы самхархазар акәхап. Адыд ахьадыруа ушәақь ахы аҩада ирханы иукыр ауам, ухы хутыр ҟалом ҳәа аиҳабацәа ирҳәоз цқьа сазымхәыцт. Насгьы уи ашьха-цәҳәыра ҳаракыраҿоуп ус иахьыҟоу сгәахәт.
Уажәы, сшәақь ансоу, сышьҭахьҟа сеихеит, аха уажәраанӡа иарыхьҭшьуаз ауаҩы, уажәы сшабо, аӡы аасмоур ада ԥсыхәа сымамкәа сааҟалеит, акыс арҩашгьы ихарамкәа абжьы гон, санаауаз исгәалашәоит, уи сырны ауп сшаа. Аҭыԥ аҟынгьы, санырымба, ишеилоу здырхуада, снеир исарҳәаран иҟоугьы сеидроу, уигьы сацәшәоит.
Ԥыҭк санынаскьа, шьҭа сыԥсы ансоу, саахьаҳәын сахьцәывҵаз аҳаԥы шыҟаз ахы рханы ахәеҩ ааҭсыргеит, кыр сышьҭалан иаауазар иаршәап, мамзаргьы ара ишааиуа ахәшәбылфҩы акыр, исышьҭыҵып, ҳҭыԥ аҟынӡагьы ахысбжьы неиҩыр збап ҳәа. Аха аҭак аӡәгьы дымхысит, ихаран, шьхак ҳабжьан, исышьҭазаргьы арахьтәи аганахь иҟамызт, хара умцан ҳәоуп ирҳәаз, џьара ак ихьт ҳәа убрахь еимдозар акәхарын.
Ашәақьгьы скын, акыргьы сгәысҽанын. Уахынла, шарԥазыла, арҩашқәа рахь ӡыжәра ашәарах лбаауеит, агыгшәыггьы уахь инеиуеит, амҩан иуҿаҳаргьы ауеит, уи здыруан.
Абас арҩаш аҟынӡа санылбаа, абраҟагьы ахықә еилҟьашааран, иаразнак аӡыжәра саламгакәа, зымҩа аԥаҩ аҳаракыраҿ сааҭгылан сӡырҩит. Саԥхьа нырцә ладеи-ҩадеи иахьынӡазбоз еиҳаракцәамкәа цаҟьараны илашьҭын, аӡы сырыргьы царҭа ҳәа амамызт, насгьы ԥаса сызрыз арҩаш иҵегь идуун, ари ӷӷак акәхеит, абри адагьы ԥаса сахьырыз амзаҵлақәа хԥа гылан, ас цаҟьагь ыҟамызт. Шьҭа сышьҭра сықәлан сышзымылбааз, сшахҟьаз збоит, аха иааг…
Сӡырҩуа абас сышгылаз, «ыу-у-ым-м…» арган, аԥсҭа зегьы ҭырӡыӡаауа, еиларҩынтуа абжьыцәгьа ҩҭалеит. Инақәырццакны иара ахьгаз шыҟаз ажәҩан леиҟәжәаны адыд акы иасит. Арҩашгьы ааилаҽҽан «ҟьаԥ-ҟьаԥ, ԥш-шш…» ҳәа быжь-дагәакгьы аагеит. Абжьыцәгьа сахьыҵәахыз аҳаԥы иацәыхарамкәа игеит ҳәа ақәсҵартә иҟан. Акаруал шәақь скын, аха зеиԥш ҟамло егьыҟам ҳәа, сааласын сызвагылаз аԥсаҵла снықәлеит. Иара аасгәыдӡалартә, аҽуаҩ иҽынеиҵихыргьы дзымҩаӡакәа акыр игхартә аҟынӡа махә амамкәа, нас ихаха-чахан иҟан.
Уажәраанӡа ԥсҭҳәацкгьы хымызт, уажәы адыд ахьыкшаз ашьхара аханы уарҳалк иаҟараны иҟәашӡа ак хын. Сахьахәаԥшуаз, хыхьла иаҳа ицәхаԥшьазшәа збеит, шьҭа лассы шар ҟалап, уиоуп ус изыҟоу ҳәа саагәырӷьеит. Сыӡба абаҟоу, исхашҭит…
Абас абра сшықәтәаз такәгьы ҵит. Ус арҩаш ахь сыԥшызар, аӡә дуауаӡа дҭагылоуп! Аа, дҟәашӡа, кьаҿк, маҟҿаҳәаранӡа дҩаӡоит, аҩҟәыҵәак рыбжьара адгьылбжьаха хәыҷы ахықә аӷӷара аҟны дӡаагылоуп! Цқьа сыԥшызар, ижәпаӡа ахцәқәа лықәԥсоуп!
Слымҳақәа ҩеин соупцәа хылԥа иҩаҵагылеит. Сахьықәтәаз саахьанҭахеит. «Ҟоҳ, рацәа сыӡт, Цәыхь ҩбагь ихьт ҳәа, уи акәын уажә исыгыз, дубеит, Чагә, аҳаԥ иҭоу… Уи акәын узыршуаз…» – аасгәахәт. Аха ӡызлан Чаҵәаа дырԥырхагам, Чаҵәбак «Уашхәа мақьаԥсыс…» лирҳәахьеит ҳәа саҳахьан, уи анаасгәалашәа, сгәы аарӷәӷәеит, ииашоушь ҳәагьы саазхәыцит.
Сыԥсы ӡаны краамҭа абас сыԥшуан, аха лара дахьгылаз қәацара лымамызт. Ус, даахьаҳәын, са сахь лҿаалхеит. Адгьылбжьаха хәыҷы ааихылҵәан, арахьтәи аҟәыҵәа дныҽԥынгылт. Нас уа аӷӷараҿ қәацара лымамкәа лҽаанылкылеит.
Ӡызлан улеихсыр ҟалом, уабџьар еибгом ҳәа рҳәо саҳахьан, аха, иҟалалакгьы, анцәа – уара уоуоп, усыхә ҳәа, даара дкылкааны санаҵаха, аҵықь ааҭгеит! Сӡызлангьы дхышәҭын аӷӷара дҩалаҳаит, дырҳәазогьы аҿынанахеит. Дзеиԥшроу сымбаӡакәа дагоит аасгәахәт, аха дабаҟоу дамзхуа ахаҵа? Унеи агәы умоуп, ҽырԥсы ҟалҵазар? Нас ишԥаҟалои?..
Абас сшылзыԥшуаз, ахаҳәқәа дырҿаԥан аӷӷара дазымгакәа дааныркылт. Саргьы ашара сазыԥшны сшықәтәаз, ашьха ахантәи сыԥҭа ҟәаш иҵегь идухан, ицәхаԥшьӡахан иааилызбааит. Ишеит!
Смыццакыкәа сеиҭанаԥшы-ааԥшит. Ӡызлан дабаҟоу, исшьыз ԥсаатәуп. Сҩалбаан снеизар, уи иаҟароу сымбацт, маҟҿаҳәара иҩаӡо т-цәыш дук шьны аӷӷара ахаҳәқәа ирықәжьуп. Сгәы иаалсын, иааҭганы аҟәара инықәсҵеит, аӡы ажәырц иааизар акәхарын, аха абриаҟара қәацара амаӡамкәа изӡаагылаз ҳәагьы саахәыцт.
Саақәҵәиаан алада санԥшы, арҩаш зыҵсуаз абахәқәа ҩба срыбжьыԥшны иҭыкка ԥсҭак сылҭаԥшит. Нахьхьи арҩаш ахықә аҟны х-мзаҵлакы, агәҭантәи иаҳа иҩарылыҳәҳәо, иаагәасҭеит. Урҭ ракәын Агыруа дызҭоу ашҟа санцоз арҩаш сахьнырыз сызвысыз. Уа даҽа рҩаш хәыҷыкгьы алалон. Иаха санылбаауаз ҩада сагацәазаап. Шьҭа сымҩахымҟьар акәын.
Сытгьы уа иқәмыжькуа ҵлак амахәқәа иларбжьасҵан, ӡык ласҿаҭәаны, сыцхәахә еихамгыло сдәықәлеит. Аӡышьҭра иаваршәны сымзаҵлақәа рҟны саннеи, дара ракәын, нас сеихеит.
Бзиа санынаскьа схысит, сеиҭахысит, наҟынтәигьы ахысбыжьқәа геит. Сеиҭахысит. Аҭак еиҭаҟарҵеит. Ари ҳҭыԥ аҟынтәи акәын. Шьҭа уа сыҟазшәа исыԥхьаӡон.
Иацухаахыс рыбла ҭкәыкәы рыҽшаны исышьҭазаап, уца ҳәа ахьсарҳәаз аган хәыц-хәыц еимырдахьазаап, ашьыжь еиҭасышьҭалаанӡа ас ахысбыжьқәа анга, иара иакәу, дҭаханы ӡәыр дибоу ҳәа, еиханы арахь идәықәлазаап. Саргьы маҷк санынаскьа сеиҭахысит, са соуп, амҩа сықәуп ҳәа аанарго. Наҟстәигьы ахысыбжьқәа иаҳа иааигәаны игеит.
Ас сыԥсы ҭаны анцәа сандирба, иагьсеигәырӷьеит, иагьсаӷьит.
Сылахьи слакыҵеи ашәытақәа рнын, сцацхагьы, шьапхыц ҭыԥқәоу, убрагьы шәытақәак аман, схылԥа аҵӷа сыхәда маҷк ицәнаҟьеит, уаҳа акгьы смыхьт. Сымаҭәақәеи схылԥеи кәык-мыкәшәа иахьыҟаз ыҟан.
Сзыниаз зегь анрасҳәа, иахьтәаз рыхқәа дырҵысуан. Абрагь анцәа иахь иқәиҵаз аҿаҭахьа ҟаиҵан, иреиӷьыз б-ҟатак ишьит.
Адырҩаҽны рҽааиқәыршәан, доуҳа кны аҿаҭахьақәа ларықәырҵан, алақәа рыхԥагьы рыманы Абрагьи Қәаблыхәи сахьыҵәахыз рбарц ицеит.
Ахәылԥаз иааԥсаха ихынҳәит. Урҭ Еқәыԥ излаиарҳәаз ала, уа амшә ҭаз џьыршьон, аха акгьы рымбеит. Сахьцәывҵаз аазыҳаракын. Уи ахыхь ақәтәарҭа аман, аган аҟны аҵыџь еиԥш аҵа умбаӡо, уаҩ дызҭамло тышак ыҟан. Аҳаԥы иҩадараны, нас амахәқәа аманы, иҵегьгьы ицон, аха алақәа сахьыҵәахыз ианахымс, даргьы уаҳа хара имцакәа иҭыҵит. Амала сҳаԥы азааигәа, адыд ахьсысыз авараҿ, мышә дук, афы иашьу, абз аҿыҳәҳәо иԥсны ишышьҭаз рбеит. Утгьы ахьыҟоуҵаз иҟан рҳәеит. Ауха аԥсыӡ акуазаарын, уи акәын имҵысӡо изӡаагылазгьы.
Сахьцәывҵази адыд ахьсысызи рҟынтә иааргаз аҟәыхқәа иныҳәа-ныԥхьо схы иакәрыхшан, ркәырбанқәагь ҟарҵеит.
Ихарамкәа игылаз ахьшьцәа анааиқәа:
– Дызҵәахыз мшәызар ҟалап, ус ҟазҵогьы ыҟоуп…
– Мшәындаз ашьҭа ҟамлоз?..
– Зеиԥш ҟамло иҟоузеи, дыбнауаҩызаргь ауеит…
– Уара, абрагьҩык устәи џьара дышцоз, ас даниба, аҳаԥ уа иааигәан, ихәозар ҳәа дҭеиҵазар? Усгьы ҟалоит…
– Дабрагьҩызар, анс деиҩырҿахә дцәывҵеиҵозма, деиҵыхны дыҵеимҵоз, дакуанеи?.. – рҳәеит.
Абрагьи Қәаблыхәи изакәыз рзеилымкааит, аха сахьцәывҵаз ирбаз ақәтәарҭеи атышеи ргәамԥхазт, адыд иашьны ирбаз амшә акәзар ҟалап иҟазҵаз ҳәа ақәырҵеит.
Сара иахьа усазҵааргьы, мшәхарушь сгәахәуеит, аха изакәыз аиашаҵәҟьа сызуаҳәом.
Мсоусҭ ҩыџьа аԥацәа иман. Аҩыџьагьы аҳәса еицаарган ачара ду руит. Абри ашьҭахь рацәак мырҵыкәа Мсоусҭ иааиқәшәан дыԥсит. Иԥҳәысгьы, абас аныҟала, рацәак лызнымҵит, ларгьы иаалықәшәан дыԥсит.
Еизынхаз аишьцәа рыҳәсақәа мааибуа иалагеит, аиҿыҵрагьы аԥшьыргеит. Ԥсуа ҵасла хазы ҳәа ацара зықәнаго аиҳаб иоуп, усоуп ишаԥу. Абрагьы убас акәын. Аха аиҳабы иџьабаа цәгьан. Рыҩны-ргәара зегьы иаб днаивагылан инапала иҟаиҵеит, аиҵбы, деиҵбуп ҳәа дрыцҳаишьан рацәак кридыруамызт данхәыҷыз инаркны. Абри иахьҟан, дышнеи-шнеиуаз, акрымура, аашьара ицәа иалалеит, дбаҩданхеит. Уажәы аиҿыҵра аныҟала, зегьы сара соуп изықәнаго, сеиҵбуп, иҳәеит. Абас-абас шырҳәоз, убри аҟынӡа инеит, аҩны аарбганы ҩыџьара ирымшар ада ԥсыхәа амоуа. Ари аишьцәа рҭынхацәа, риешьара рзы иԥхашьарахеит. Избан уҳәар, акы иамусуп хазы ицо, игылоу ҩнык рбганы игар, иара убригьы ԥшӡам, аха ус ҟалақәахьеит. Аха араҟа Мсоусҭ икәаскьеи имаҵурҭеи убас еиԥш еиҿаԥшьны, еимаданы ирԥшӡан иҟаҵан, игәаӷьны узалакьысрымызт. Ак урбгар, егьи акгьы иаԥсамкәа иҟалон. Анаԥшцәагьы ахыччон.
Ус акәу, анс акәу аб имал ҩыџьара ишаны, аишьцәа еиҿгатәын. Абри азы уахык риешьара еизахьан, аха ирзымҳасабкәа даҽазны ҳәа иахыргахьан. Даҽазны захьӡыз ааин ианаарыдгыла, еиҭеизеит. Абра иҟан дара ирцәыхарамыз, унеишь-уааишь ҳәа зарҳәоз аӡәык-ҩыџьак раҟарагьы.
– Мсоусҭ иԥара шәаԥсамхеит шәара, ҳаиашьара шәырԥхашьеит… – иҳәеит риешьарахьтә уаҩы џьбарак даацәажәан.
– Ус ахьԥоуҳәои, урҭ акгьы рхарам… – иҳәеит Чаҵә Чагә дахьтәаз.
– Изхароу риешьара ҳаума, нас?
– Шәаргьы ишәхарам…
– Дара ирхарамзар, ҳара иаҳхарамзар, рыҳәсақәа роуп, нас уаҳа дарбану!..
– Урҭгьы ирхаран избом…
– Чагәхеит, зегь ҳабзиазар, изхарада нас?!
– Изхароу дуҭахызар, сара иуасҳәап, – иҳәан, Чагә иажәабжь дналагеит:
– Ажәытәӡа зны Аԥсны иҵегьгьы ианҟьаҟьаз, ага инаркны ҩынхыбра мацарала ацыгәқәа анеишьҭалоз иԥхеибаҵан ашьха ицаратәы еизааигәан иангылаз, ашьха дынхон аԥсуа хаҵак. Иҩнра-игәара зегь инапала иҟеиҵаз ракәын: ҩбаны еихагылаз икәасқьа каҷҷо, еихаҟаца, имаҵурҭа уи иаҿаԥшьны еиқәҟаца, ица ықәԥраауа, ҵҩа змамыз иԥсаса, ишьамаҟа, иқәаҵа – анцәа ишиҳәарыз дыҟан. Убригьы иман ҩыџьа аԥацәа. Ишыҟалалац еиԥш, анхара аиҳабы иџьабаа рацәаны иадын, аиҵбы насоуп данахьӡа. Аб иԥацәа аҵара дуқәа дирҵеит, ақалақь аҟны амаҵурақәа роуит, аҳәсақәа ааргеит, иҭаацәарахеит. Аха, ишырҳәоу еиԥш, бзиара нагӡа ыҟам, цәгьара нагӡагьы. Рацәак мырҵыкәа ан иаалықәшәан дыԥсит. Уи ишлыхәҭаз дымҩаԥыргеит, иаԥыз амарҭхә лыгдмырхеит. Аха абри ашьҭахь ауп аб изы ауадаҩрақәа ҟало ианалага – ихала аҩны дааҩнахеит. Абри игәы архәыҷызар акәхап, дубар дузымдырратәы иҽиԥсахит, ижакьа еилачы, бжеиҳан иԥаҵа саӡамкәа дныҟәон. Иҷкәынцәа ракәзар, ҩымз-хымз рахьтә зны заҵәык иаауан, ус-ус ишнеиуаз уигьы иааҟәыҵит. «Еилахазар акәхап, ма сара сцаны избалап…» иӡбын, иҷкәынцәа рахь ацара-аара далагеит. Азнык дцеит, ҩынтә дцеит, аха аҵыхәтәан уахь инеира рацәак ирҭахымшәа, ауаа дахьрыдырбало иацәыԥхашьошәа, иҭацацәа акалашәа
ихәаԥшуашәа ибо далаган, уаҳа уахь дымцакәан аҩны иҽааникылеит. Уи ус иагьыҟан.
Мызк ҵит, ҩымз ҵит, хԥагь ҵит, ԥшьбагь абаҟоу, аха иҷкәынцәа ма иҭацацәа аӡәгьы ибара ҳәа инеиуамызт. Шықәсыбжак ҵит, шықәсыкгьы убас, аха аӡәгьы дыҟам. «Арҭ ас абра-аԥара зхашҭыз, сара акгьы сурым, стәы збахьеит, стәы згахьеит, аха дара раб дырбом ҳәа ауаа рыхнарччап, сыԥсыр смал рзымшап, еимаркып, аҩны шәаны еиҩаҳшоит ҳәа иалгап, анаԥшцәагь иԥсындаз раб иааӡаз џьишьон, аха иџьабаа мцуразаарын, иҽеимхазаап рҳәап, изҭахым цәыҵаччо ирзыԥшлап…» – иҳәан, ишԥаҟасҵари, сырбарц иаауа излаҟасҵарызеи ҳәа даара дхәыцит.
Адырҩаҽны аб, уи Абыџ ихьӡын рҳәоит, деихьыжә-еикәыжә иҽеилаҳәан, иԥаҵагьы самкәа, иҽрыцҳатәӡаны иԥеиҳаб иахь дцеит.
– Дад, сара шьҭа сыԥсуеит, акгьы ззыҟаҵо сакәым, сырҽеигәышьа… – иҳәеит иара.
Аԥа ҿиҭӡом, дӡырҩуеит, дтәоуп.
– Ҳаԥсуараҿ иаԥу ҟашәымҵар ԥхашьароуп, уара уеиҳабуп, уа уоуп изыхнарччо, иаб инышәынҭра изыҟамҵеит рҳәоит…
Аԥа ҿиҭӡом, ус дтәоуп.
– Аиныхра мцацәагьы ҟаумҵар амуазар акәхап, ауаа амла иаиргеит рҳәап…
Аԥа ҿиҭӡом, дӡырҩуа дтәоуп.
– Урҭ зегь злаҟауҵаша харџьс иусҭом, аԥара сара иҵәахны исымоуп, убри амаӡа уасҳәарцоуп сзаа, ахьы жны исымоуп!.. – иҳәеит.
– Анцәа уимшьааит, иабоумо?! – даацәажәеит уажәы аԥа.
– Амаҵурҭа ахәышҭаара ахаҳәқәа ааҵхны, маҟҿаҳәаранӡа ианужлакь, аҟәбар ааԥшуеит. Убри азна ахьы ҭоуп!.. Ари маӡоуп, уеиҵбгьы иоумҳәан, амала сыԥсаанӡа уаламкьысгәышьан. Санԥслакь, амарҭхә аныҟашәҵалакь, уеиҵбы днаган, иааҵхны абжа иҭ, уашьа изы узеигӡо ухаҳауам. Ахь ижәбо шәыҳәсақәа рызгьы шәазрыцҳан
шәҟамлан… Уи акы. Ҩбагьы, аҩнра-агәара амал анышәшо, зыԥсы ҭоу зегь уара иумаз, зыԥсы ҭам зегьы аиҵбы итәыз.
Ари заҳаз аԥеиҳаб иаб длаиртәан ихы исеит – игәы исеит, дикәабеит-дишьшьит, данцоз, амаҭәа ҿыцқәа ишәҵаны, иџьыбагь шә-мааҭк ҭаҵаны, нахьхьынӡа днаскьаган, амашьына дақәыртәаны ддәықәиҵеит. Усҟан уажә аҵкысгьы алахтыра ыҟазаарын, ақыҭақәагь ақалақьқәа реиԥш ичаԥаны, иахьа Лакәаба дзықәтәоу амашьына* аҩызцәа рацәаны, ақыҭақәа рахь ауаа алацо-иалаауа абас иҟазаап. Уимоу, ауаа аԥрыгақәа ирықәтәан ҳауалагь иԥыруан, рҳәоит. Амала, дара ауаа рхыԥхьаӡара анырацәаха, аԥсуарақәа рхашҭуа иалагеит, рхы мацара ианашьҭала, амцҳәара ҵыргеит, аиҳабра-аиҵбра ҳәа ҳаҭырқәҵара рыцәкаҳаит…
Аб иԥеиҳаб иҟынтә данца, мчыбжьык инамгакәа аиҵбы иахьагьы убас дааит. Убригьы днаиртәан аиҳаб иеиҳәаз аҩыза иеиҳәеит. аха: «Аҩнра-агәара, амал анышәшо, зыԥсы ҭам зегьы уара иумаз, зыԥсы ҭоу зегьы аиҳабы итәыз», – иҳәеит аҵыхәтәаны. Аиҵбгьы, аиҳабы ишыҟаиҵаз еиԥш, иаб ихы са игәы са, дкәаба-дшьшьы, амаҭәа ҿыцқәа изыӡах, иџьыбагь шә-мааҭк ҭаҵаны, аҩныҟа машьынала дишьҭит.
Абри инаркны иԥацәа аҩыџьагьы рыҳәсақәагь рыман раб иахь ацара иалагеит.
Аха мызкы инамгакәа аб иааиқәшәан дыԥсит. Иҷкәынцәа аҩыџьагьы икырҭа рибамҭо, ҳаҭыр иқәҵан дымҩаԥыргеит. «Дырбарц иаауамызт аҵыхәтәанынӡа, ихала дыҩнажьны дрыман, аха, ҳаит, афырхацәа, ибзианы дымҩаԥыргеит, џьанаҭ шьапыла дцеит!..» – рҳәон анаԥшцәагьы. Иҭацацәа уажәы ҽшьран изҿыз. Аԥа ианиҭахха, аҭацагь дыбзиамхои…
Иахәҭаз амарҭхәқәа аныҟарҵа ашьҭахь, аишьцәа аҩыџьагьы раб имал ашарахьы ииасит. Риешьара, агәыла ааигәацәа хар змамыз аӡәык-ҩыџьак иаарыԥхьан, абасоуп ҳгәы иҭоу, ҳаб иҭынхаз ҳшоит, ҳаиҿыҵуеит, рҳәеит.
*Чагә ари ажәабжь аниҳәоз Аԥсны Нестор Лакоба ида аӡәгьы машьына имамызт.
– Сара акгьы сҭахым, рахәгьы, шәахәгьы зегьы аиҵбы имазааит, амала абри амаҵурҭа убриак саҳәоит, са исымаз… – иҳәеит аиҳабы.
– Саргьы акгьы сҭахым, зегьы аиҳабы имаз, убри амаҵурҭоуп – уаҳа акгьы саҳәом, са исызхоит… – иҳәеит аиҵбгьы.
– Ҳаи, анцәа шәиныҳәааит, ҳаҭыр заҟа еиқәышәҵоузеи, анцәа шәеигумырхан! – рҳәоит изаҳауагьы.
Ас амаҵурҭа аҩыџьагь ианырҭахха, аишьцәа рҽеиуатәны иаадәылибаԥхьан:
– Уара, ҳаб акыр уеиҳәахьазма?.. – иҳәан, аиҳабы дҵааит.
– Исеиҳәахьан!.. – иҳәеит аиҵбы. – Уара акыр уеиҳәахьазма?!.
– Исеиҳәахьан!.. – иҳәеит аиҳабгьы.
Аха аҩыџьагьы иреиҳәаз закәу нҭкааны макьана ирҳәом. Аҵыхәтәан, еизыргаз ауаа наҟ ишьҭны, аҩыџьагьы рыҳәсақәа нарыддыргылан, амаҵурҭа ахәышҭаара жны ахьы еиҟараны еиҩыршарц ааибырҳәан, ауаа ахьтәаз иныҩналт.
– Баша шәҳарааԥсеит, – иҳәеит аиҳабы. – Ҳахшыҩдара ҳахьӡан, шәҳаргәамҵит. Ҳаб иҭынхара, имал ашара абаҭаху, изаҳауа рызгьы иԥшӡам… Иаҳшаӡом, иаауазеи иаҳшаратәы, ҳара ҩыџьа заҵәык ҳаҟоуп, ҳшеилоу ҳаб имазара акны ишыҟоу иҟаз, ҳацхыраан иацҳҵароуп акәымзар. Ус ами?!
– Усоуп!.. – иҳәеит аиҵбгьы. – Ага ақалақь аҟны анхарақәагь ҳамоуп… – ҳәа усгьы нациҵеит.
– ҳаи, шәыԥсынҵры духааит!
– Ҳаи, анцәа шәиныҳәааит, заб иԥара иаԥсахазгьы шәара шәоуп! – рҳәахт изаҳауазгьы.
– Уара, арҭ ҳара цқьа иҳаздырӡомзаарын, ҳаи, рыцҳа, раб иџьабаа мыӡзаап! – рҳәахт иҟаз агәылацәагьы.
Еизан иҟаз анца, аишьцәа аҩыџьагьы рыҳәсақәа рыманы ахәышҭаара инеин инахагылт. Нас ажәжәаҳәа ахаҳәқәа ааҵырхын, атах-сахҳәа ажра иналагеит. Рыҳәсақәа наҟ-ааҟ игылан ирзыԥшуеит.
Аҳаҳаираҳәа ижуа шьамхышәара инеихьаны, агәҭаны ажра иаҿыз ибаҳа аԥынҵа акы инаахеит. Анышә аақәхны
инахәаԥшызар, адыргьла ахҩа еиԥшны акы ааԥшит. Адыргьла азнаҵәҟьа иҵәахрызма ҳәа, еивас иавжаауа рҿынархеит. Иржуа-иржуа такәы ицеит, аха ирбаз дыргьлаӡам – ԥҳал дук ахы ларханы иҵоуп! «Ҳаи, ԥҳалла иҵәахызар, зынӡа ҳиркьаҭеит!» ҳәа, иааҵхны ианаадырҳә, ахы ацәашьаршь акәыршаны бӷазала еиқәԥах иҿаҳәан. Игәырӷьаҵәа ажәжәаҳәа ацәашьаршь аамхны инҭаԥшызар, ахьы абаҟоу, асахҭан фҩы рхышәшәо, иҿыц-ҿыцӡа ҩ-ҟамчык ааҭыргеит…
Чагә абри иажәабжь зегьы архәыцит. Мсоусҭ иҭынхаз амалгьы, ажәытәтәи аԥсуа бы Абыџ инеиҿыԥшны, аишьцәа ирзыршеит. Аҟамчқәа роуп ирыгхаз акәымзар. Аха уи ԥсыхәа уаҩы иазиуп.
Ажәытәӡан ржакьа рнықәуан: «сжакьа аныс!» – рҳәон, иара иахьагьы изнықәқәо ыҟоуп, абри абас закәу ҳзеиҭоуҳәондаз ҳәа Чаҵә Чагә иҳәеит зны.
– Анкьа, изларҳәауала, ауал здырԥсахуаз ижакьа хәыцк аалхны икны, сжакьа аныс исурааз, исурԥсахыз абри аҽны ишузсырхынҳәуа ҳәа дықәуан, ижакьа хәыцкгьы шасыс зтәы игоз изынижьуан. Уи ари ажакьа хәыц иҳазырҭра инҭаршәны иҵәахуан. Ас аныҟарҵоз ашаҳаҭ ма ашаҳаҭцәа ирбозар акәын. Ацынхәрас ахәдықәҵа дамазаргь ауан.
Ауал згаз иззиҳәаз аҿҳәаразы иааимгар, иахьа-уаҵәы ҳәа далагар, ицәахылацәар, ауалҭаҩ ашаҳаҭцәа абыргцәа ааизганы, иҳазырҭра иҭаҵан имаз ажакьа хәыц ааҭыган, ишырбоз амца лацраҵаны ибылуан. Уинахыс абри ахәыц нзыжьыз ижакьа аҳаҭыр ыӡуан, игәрагарагьы иаҟәыҵуан, ирхынҳәӡом ҳәа аӡәгьы уал ииҭомызт, сжакьа аныс ҳәагьы ақәра азингьы имамкәа дҟалон, – иҳәеит Чагә. – Абри азы акәын ажәытәан ажакьақәа ҳаҭыр зрықәыз. Амала абри абас ианбалагеи ҳәа усазҵаар, ажәытәан ауп сҳәоит, уаҳа еилкааҵәҟьа сызумҭар ҟалап, сжакьа аныс!
Хьмур аҩнра беиа далиааит. Анасыԥ анакәха, лани лаби ҩнра беиак даланагалар рҭахын, ахшыҩ иман, амалгьы далхәдаамкәа иҟаз аӡәы ида уаҳа иақәшаҳаҭмызт. Аха лара Хьымца ҳәа Гәыԥ ақыҭатәык дылгәаԥхон, иаргьы бзиа дибон. Уи дбеиагәышьамызт, дынхаҩын, ахшыҩ змаз, иҟәышыз аӡә иакәын, аха.
Хьмур анхаҩы дыширымҭоз лдыруан азы Хьымца диқәшаҳаҭхеит маӡа диццарцаз.
Аҿҳәара анԥырҵәа, инеин исыҳәеит аҭацаагацәа еиҳабыс уҳазрыццароуп ҳәа, арахь имаӡоуп. Иҟасҵоз, сақәшаҳаҭхеит.
Џьгьардантә акәын лара аҭаца дшааргоз. Уи уа маӡа ддәылҵны даҳԥыларан ҳаҟан, заа еицәажәахьан ҳаннеиуа, ҳашнеиуа, ҳахьнеиуа.
Аҭаца лҽы аҷкәын аиҵбы Жора дақәсыртәеит, дмаҷын, 15-ҟа ракәын ихыҵуаз.
Ауха ҳахьцаз зегь ҳманшәалахан, ҳабжьы мыргацәо, ҳхынҳәны амҩа ҳақәлеит. Абас саҳаҭбжак ҳныҟәахьазар ҟаларын еиԥш, ахысыбжьқәеи ауҟьан-чаҟьан бжьқәеи ҳлымҳа иааҭасит. Иҟалаз усгьы еилкаан: абжьқәа ахьгоз Хьмурра ахьынхоз шыҟаз акәын, ари такәаамҭа аҩны данырымба, дымҵадырсит ҳәа лашьцәа лышьҭалт. Амҩақәа ркырц рыҽқәа ирықәтәан иҭрысит.
Ҳара ҳааҭгылан ҳааилацәажәеит.
Ҳашцац ашьшьыҳәа ҳцалар – иҳахьӡон, лассы ҳдәықәлар – ҳҽышьҭыбжьқәа духон, насгьы аҿаҩа мҩаҿы ҽыла аҭаца думаны лассы узцома... Иҳахьӡар, амашәыр ҟаларгьы алшон, ус иагьаџьара иҟалахьан...
Аха ҳара ақыҭақәа еимаздоз амҩаду Ԥаҭраз ахь ҳкылсхьан, ҳахьынтәаауаз аилкаарагьы шьҭа ус имариамызт.
– Шәабаҟаз рҳәозар, Быҭәа Едыгь ичарахь ҳаҟан, Аҭарантә ҳаауеит сҳәоит, шәара ҿышәымҭын, уи Амҷ-ԥҳа Џьгьардантә дигеит, ижәны сыҟоушәагьы дсырбоит... Жора, уара, уаасыҽхьныҵны унеин аҭаца лҽы уақәтәа, ахы иақәиҭны, аӡәгьы дақәтәамкәа ирбар, иҳаҵырдыраар ауеит... Аҭаца арахь дааган дсыҽхьныжәшәҵа, скоукоу уапа оу даҵәахыроуп! – нарыдсҵеит.
Хымҩакы ахьеихдоу ҳааихьан, Хьмур лашьцәа ҽырххыла иааҳахьӡеит.
– Шәарбанқәоу?!
– Шәабанӡаҟаз?! – рҳәан, иҩаҳазҵааит.
– Чагә соуп, дад, Чаҵә Чагә! Быҭәа Едыгьа ичарахьтә, Аҭарантәи ҳаауеит, шәзыниазеи?.. – сҳәеит.
– Ҳаи, Чагә уоума, агәаҟра ҳақәшәеит: ҳаҳәшьа дымҵадырсит!..
– Шәахьаауаз аӡәгьы дышәԥымлаӡеи?.. – рҳәан, иҩасазҵааит.
– Ҳаи, закәызеи ишәҳәо?!. Уара абри амҩала аҽышьапышьҭыбжьқәа гон, дара ракәзаргь сеидроу!.. – наҟ ицоз ауардын мҩа надсырбеит. – Ҳара ашьшьыҳәа ҳаауан, маҷкгьы бжьысхьеит… Абаак, машәырк ҟашәымҵан, ҳаи, изакәызеи исамхашәаҳәаз!.. Шәырхьымӡар шәхынҳәы, узхьымӡо ууара даԥсоуп!.. – ҳәа нацсҵеит.
– Ҳаит абааԥсы!..
– Уара, Чагә, ҳаргьы ҳрышьҭаларын!.. – рҳәахт сҩызцәақәагь, рыбжьқәа рдуны.
Сажәа сшаалгаз еиԥш, ашьҭазааҩцәа ауардын мҩа иандыршәлеит. Урҭ шьҭа рацәак ишәарҭамызт, избанзар ауардын мҩа даҽа ганкы иаман, хара ицон, амҩахыҵырҭақәа иамазгьы ҳара ҳамҩа иаԥыломызт.
Гәыԥ Хьымца уахыки-ҽнаки чара иман. Ашьаԥа ҳааҵеибакын, саси-ԥшәымеи ҳааннарҵәаӡеит…
Агәаӷьрақәагьы абзиеи абааԥси ҳәа иҟоуп. Агәаӷьра ус бзиоуп, абзиара ианазку.
Изызӡарызеи, иаҳа санмаҷыз аҩыжәрақәа цәгьа избомызт. Цәгьа абара акәым, бзиа избозаргь ҟаларын. Уеизгьы-уеизгьы аҩы ыжәны гәаҟрак сақәымшәацзаргьы, исыхәҭам ансызнаухьазгьы ыҟан. Баша иаурҳәахуа аҩы зжәыз иҟәаҟә аҩсҭаа дықәтәоуп ҳәа.
Ҽнак зны, сқьафгьы ыҟоуп, ԥсрак ахь сцеит. Деинырхуан.
Сҽыжәлан апҟара-пҟараҳәа сышнеиуаз, аа, уара, саркьал ҵәҵәак амҩа иахьаныршәло! Ҳаи, абри аҩыза шԥасҭахыз, рацәа иуқәҿиеит, Чагә, ҳәа сыҩҽыжәҵын, иаашьҭысхит. Избан уҳәар, жәкамбашьк сыман, агәарлара ацәымӷын, сгәы ԥнаҵәахьан. Аҟәарҟәар мыжда аӡмах иахьҟьаны аӡлачра адыруеит, абжьы анаԥсахуагь убап, ианунамырҳауагьы.
Аҵәҵәа-лымҳа адаҷ аҵдан иԥҵәаны. Џьара рахәык иахамкәа иҟамызт, ианԥҵәа иканаршәт.
Аҵәҵәа шьҭысхит, аха иабазгои? Сџьыбақәа иара рызкуам, скамбашь ара исымам.
Саалаган, сқьафгьы ыҟамыз, сыҵәҵәа схәымџьар иадҿаҳәалан иахьынсырҳалт. Нас скәымжәы акалҭқәа ааушьҭны ианнақәсҵа, иумбаӡо иааҟалеит, иаҵәахит. Абжьы мгарц арас ҭасыџьгәеит. Нас сыҩҽыжәлан аԥсрахьы сцеит.
Аԥсра ахьыҟаз саннеи, ишаԥу еиԥш, ашҭа иқәгылаз аазеишәа сҩадгылан саԥсуа маҟа аасымӷхны сҟама шамаз уа инықәсҵеит, схылԥарчгьы нарывасҵеит. Нас схы саасуа сҩықәлеит. Шьаҿақәак ныҟасҵахьан – акаамеҭ! – сыҵәҵәагьы ахапа аацәырнагеит. Егьи – арас ҭшәаны икашәазаап!..
Саргьы, аԥаҩ сықәгылан ажыжәҳәа хыла наҟәоуӡык сласызшәа, сҩгьы ласхҟьеит, аха изхәарҭагәышьаз, иҟалаша ҟалахьан...
Уи аахыс акыр ԥсрақәа рахь сцақәахьеит, аха ҵәҵәа асмырҳәаӡац. Саҟәнахит.
Џьапоу Франкьыл ԥҳәыс данааига ауха Ҷлоу Аимара ачара ыҟан. Акәаскьа азал ҭбааҿы агәгәаҳәа амца зҭаз ауаџьаҟ иҽҳәатәаны гәыԥҩык абыргцәа ажәытә жәабжьқәа рҳәон.
– Чагә, ҳуҳәоит ани Ҭоуфыкьи уареи ишәзеибауз ҳзеиҭаҳәа! – иҳәеит алафҳәаҩ Акаба Баӷыр.
– Иаҳзеиҭаҳәа, иаҳзеиҭаҳәа! – рҳәеит егьырҭгьы.
– Ҭынч уаҩ даадыртәашам арҭ!.. Исымҳәар усгьы ишәымуазар акәхап… – иҳәан, дааԥышәарччеит Чагә, нас иажәабжь дналагеит:
– Ари аныҟалаз анбыкәу, усҟан смаҷын, аха сагьхәыҷцәамызт. Ҽнак абнара сылсны сышнеиуаз сыԥшызар, амҩахәасҭа ианыршәлан Ҭоуфыкь даауеит. Уи уаанӡа дызбақәахьан, харантә дыздыруан, дҭырқәа шьҭран, Денал-оӷлы ҳәа сыҟоуп, ижәлан. Ҭоуфыкь анхацәа рҟны днеины мариала аԥш рымихуан, нас Уачамчыраҟа иганы аҩынтә хәы ала иҭиуан, Ҭырқәтәылантәи иаауаз аҭоуџьарцәа идирхәҳауан.
Уажәы, ақыҭахь ицоз Ҭоуфыкь дансԥыла, ус сгәы иаанагеит, уара, абри есқьынгьы анхацәа цәирҳәуеит, уажә аԥара имамкәа дыҟам, иижьо анхацәа ршьа зуп, дсырҳәып ҳәа.
Дансзааигәаха, скьарахә ааҭысԥаан илаиқәкны, ус сыбжьы наиқәсыргеит:
– Унапқәа урҩах, Ҭоуфыкь ефенди!
– Џьаным, иахароузеи, изхысуеи?! Уара, имхысааит!.. – ҿааиҭит Ҭоуфықь, инапқәа дырҩахо, иидыруаз иаԥсшәа ааизыркәкәаны.
– Анхацәа цәурҳәуеит, уажә уеиҭаҵаауеит исхароузеи ҳәа! Уалга, уџьыбақәа аарҳәы, сымхысырц уҭахызар!..
– Ибзиоуп, џьаным, ибзиоуп!.. Аԥара сара иунаҭоит, уара еилаганы имхысын!!. – иҳәан, ибжьы қыџьқыџьуа, иџьыба дынҭалеит.
Усгьы дсырҳәит, шьҭа схы ауадаҩ изаласҵарызеи, снапы раҳан скьарахә иқәкны, егьины, иабаҭаху, сыҽзсырааԥсарызеи аасгәахәын, Ҭоуфыкь уаҳа датәамбакәа, скьарахә ааласарҟәит, аҭра иҭасҵаразы.
Ҭоуфыкь иџьыба дышҭаз, сыԥшызар, тапанчак ааҭиԥаан иаасықәикит! Ас ҟалап ҳәа сыҟазма… Ҭоуфыкь дшәаӡаны дыҟан, дхысыр ауан. Убри аҟынтә сара, зынӡа ҽырҭынч ҟаҵаны, сыччо ҿаасҭит:
– Аферым, Ҭоуфыкь, аферым!.. Сен куввеҭли адам сун! Хәмар-хәмар! Сыхәмарит акәымзар, скьарахә ахы уқәхны наҟ иҭасҵарц салагозма?! – сҳәеит, Ҭоуфыкьгьы акәыз џьишьеит.
…Амҩан схәыцуан: баша ирымҳәозаап тәамба ҟазҵо тәамба ихьуеит ҳәа. Тәамба ззууа ауаҩы узқәымгәыӷӡо ах хсага аҳәа иҟәынҵәахылазар ауеит.
Усоуп, атәамбареи, аццакцәареи, агәызианреи шәарҭоуп. Абри ихамышҭроуп дарбанзаалакгьы, ихы ихагылазарц иҭахызар. Зхы зхагыламзарц зҭаху итәы иуасҳәоузеи акәымзар.
Гәын Камҷыҷ ԥҳәыс дааигеит. Ԥақәашьтәык. Ԥшӡакы. Џьынџьал-ԥҳак.
Камҷыҷ ичарахь иааит унеишь-уааишь ҳәа зарҳәоз ауаа, алафҳәаҩцәа, ашәарыцаҩцәа.
Уачамчыра ақалақь агәҭа, Камҷыҷ икәаскьа еиҳарак ду абарҵа иҵатәаны, амшын ихыԥшыло кыр збахьаз, кыр
заҳахьаз ажәабжьқәа рҳәон. Раԥхьа ашәарыцара атәы иалацәажәт, нас аԥсуа жәытә қьабзқәа ртәы рҳәеит, урҭ рышьҭахь ажәаԥҟақәа рылацәажәарахь ииасит.
– «Аҩны ҟазҵаз агәраҳа дәылган икарыжьуан», – абас аҳәоит жәытә ԥсуа жәаԥҟак. Ари зегьы ираҳахьеит, ирдыруеит. Аха иара ажәаԥҟа зҳәаз изхиҳәаартә еиԥш иҟалаз ҳәа акгьы ыҟазар ами. Ус кыр уаҳахьоума, Иысҳаҟ? – дҵааит Џьгьарда ақыҭантә иҟаз Шармаҭ Теб, иара иаасҭа еиҳабыз Ануа Иысҳаҟ ихы наиқәкны.
– Ажәаԥҟаҿ агәраҳа ҳәа изҿу, аҩны зыргылаз, анхара зегьы ҟазҵаз аҭаацәа реиҳабы иоуп. Аха уи данажә дырҭахымхеит, ддәылган адәахьы дкарыжьит… Ари ажәаԥҟа абас ҟазҵо ирхыччоит, иажәыз аиҳабацәа ҳаҭыр рықәҵара уалԥшьоуп аҳәоит, – иҳәеит Иысҳаҟ. – Ииашаҵәҟьаны, убас игәраҳаз абырг ддәылган дкарыжьит, уи азоуп ажәаԥҟа зҳәазгьы изырҳәаз. Аха уи шыҟалаз, ианыҟалаз аҳәара уадаҩуп… Уара кыр уаҳахьазар, Чагә? – Чагә ихы наиқәикит Ануа Иысҳаҟ.
– Ԥыҭ-чыҭқәак саҳахьеит, аха иабаҟоу, исаҳахьоу сҳәар, Алиас даргәаар ҳәа сшәоит, – иҳәеит Чагә дааԥышәарччан, зықәрабжахь инеихьаз Гыи Алиас днеизыԥшын.
– Избан иара са сзаргәаара?! – иџьеишьеит Алиас. – Уара иузымдыруазар, сара ҽыҵгас сҟоумҵан. Саргәаауашәа ҳәаны, ишузымдыруа алахуҩарц! – егьины, Алиасгьы длафҳәаҩын.
– Ибзиоуп, нас, – иҳәеит Чагә, – Алиас дымгәаауазар, исаҳахьоу шәзеиҭасҳәап:
Шәаргьы ишәзымдыруа шәҟаларым, аха ажәытәӡан уаҩ ԥсыҽк дынхон. Уи ихьӡ абри заҳан исаҳазгьы издырамызт, саргьы исыздырам. Уи ауаҩ ԥсыҽ абык диман, ҩышә шықәса ихыҵит. Дзымныҟәо даналага, аиарҭа даалахеит, арахь ихшыҩ еилыкка иҟан. Дыԥсыр иҭахгәышьан, аха аԥсцәаҳа цас изиуазшәа, дихашҭны дыҟан, дигомызт.
Лабхәа имаҵура лгәы ԥнаҵәеит аҭаца. Лхаҵа ауаҩ ԥсыҽ, даалыргәыбзыӷын, акәыцҳа ду илырҟаҵеит. Нас иаб днаниртәалан диман дцеит, абнаршәыраҿ дганы дынижьразы.
Агыгшәыг тәарҭас иахьрымаз бнаршәыра дук аҟны икәыцҳа наргыланы ишьҭахьҟа даахынҳәит аԥа.
– Дад, сара ара сыҟаз, аха ари акәыцҳа нумыжьын, уахьцо ига, – иҳәеит жәымҭацәгьа. – Уҷкәын аҿыц ҟаҵатәыс изиуҭоузеи, уанажәлакь уааган уалакаижьып…
Ари заҳаз аԥа дшәеит, икәыцҳагьы иабгьы дҩарыҵалан аҩныҟа дааит, иԥҳәысгьы лхаҿы лыхшыҩ ааигеит…
Аҭаҳмада дыҟанаҵ уаҳа игәы дадыргомызт.
Абри ажәабжь иахааныз, згәы иамыхәаз роуп «Аҩны ҟазҵаз агәраҳа дәылган икарыжьуан» зҳәазгьы. Уи ҟалеижьҭеи анбыкәу, Ага Маџьи Ашьха Маџьи рыԥсы анҭаз ауп, рҳәоит. Урҭ роуп абас ажәлар ирылазҵазгьы.
Ари ажәабжь ахацәа ԥсыҽқәеи аҭаца леишәацәгьақәеи рзы ажәлар еиҵадырԥхьаз хәшәуп.
– Аиеи, аха, Чагә, абри шәасҳәар Алиас дгәаауеит зхуҳәааз, Алиас иӡбахә џьаргьы иалоумҵаӡеитеи?! – рҳәеит.
– иӡбахә аласымҵеит, аха исҳәаз иаргьы даҵанакуеит. Избан шәҳәар, иаргьы убас уаҩы ҟәымшәышәк иоуп, иабгьы неихыркуа имам, иԥҳәысгьы лгәыжәла цәгьоуп… Уаб дышьҭыхны абнахь дга ҳәа иалҳәар, иҟаиҵара сыздырам, – иҳәеит Чагә, дԥышәарччо. – Зны лгәы ааилашәан, Алиас длыцәшәаны дцан Абрскьыл иҳаԥы дҭалан иҽиҵәахт. Урҭ уа уи иацәыхарамкәа инхоит… – зегь ааибарччеит, Алиасгьы.
Абри аамҭаз абарҵахь иаахалаз аԥшәымак уажәшьҭа артәарахьы ҳаиасуеит, еилашәмырхан ҳәа ибжьы ааиргеит. Ажәабжьҳәаҩцәагьы агәырқьҳәа иҩагылеит.
Хамжәажәа дшыԥсыз ашәаџьҳәаҩ дансырҭа, аԥсыжра аҽны сымцар ҟалозма. Сҽааибысҭан сцарц амҩа саақәлоны, агәашә артны ҩыџьа асасцәа ашҭа иааҭалеит. Урҭ уеизгьы-уеизгьы харантә имааит, ҳқыҭа уахьналшәоз инхон, аха иагьа умҳәан, исасцәамзи, уашьҭан сцап ҳәа саахынҳәит.
Ҳнеидтәалан, хәба-хәба ҵәыца дсыржәит. Шьҭа уаҳа зжәыргьы сҭахым, аха ишәымжәын ҳәа злароуҳәари. Даргьы, анцәа ишәихьеит акәымзар, амҩа шсымаз рбеит, иазырханы иҩагыларауазеи! Аха асасцәа ауеиԥшху. Зынгьы сгәы иааҭаскит аԥсрахьы сцоит, уаҳа сзыжәуам ҳәа сҳәап ҳәа, аха схәыцын, ҟаҳ, даҽа маҷк саарԥеиԥшып шысҳәоз, даҽа хәба-хәба дсыржәит. Даргьы дара ртәала иаздырхазар акәхап, нас иҩагылеит.
Сысасцәа агәашә аҟынӡа инаскьазган, сҽы саасны сымҩахь сеихеит. Аҽны сымнеир нас уаҳа данбасҵәуоз, дыржуан.
Аԥсра ахьыҟаз саннеи, ашҭа иқәгылаз аазеишәа снадгылан, ишаԥу еиԥш, смаҟа аасымӷысхын сабџьар шамаз уа инықәсҵеит, сыхҭарԥагьы навасҵеит. Нас схы саасуа аԥсы лышҟа сҿынасхеит.
Сҿынасхеит, аха, шәыпату схы иқәууп, абри схәымџьар аӡәы икны дахошәа сгәы иааснарбеит. Дахоит, аха дышԥахо, избар ҳәа дшәошәа, иоуишьҭӡом! Сҵәуа сахьнеиуаз, снацәкьарақәа сыркылԥшны снаԥшызар – уқәшәира изыҟалаша! – сыхҭарԥа ҳәазо исышьҭоуп, ачыхә схәымџьар мыжда ахы иаларшәны иҿаҳәоуп!.. Иԥнартларц иахоит!..
Амҩан, схынҳәны санаауаз, абри шԥаҟалеи ҳәа сышхәыцуаз, иаасгәалашәеит:
Сысасцәа наскьаганы аԥсрахьы сышнеиуаз, сахьнылалаз, зқьаф ҟаҵаны иҟоу итәы иубац, исызгәамҭакәа, сыжәҩахыр иқәыршәыз сыхҭарԥа ачыхә схәымџьар ахы иаларшәны иҿасҳәазаап…
Абри инаркны ататацәахара уахькылнагоз еилыскааит, ушарԥхашьоз агәра згеит...
Рацәак мырҵыкәа шәаџьҳәаҩык деиҭасызнеит. Хар змам нхаҩык дыԥсын, ашәаџьҳәаҩ дсыман. Аԥсыжра аҽны сҽааибыҭаны сдәықәларазы сынҽыжәлоны, «Чагә, уҟоума?» ҳәа сасцәак ааҿырҭит. Снарԥылазар, ҳқыҭан инхо уаауп, Ҳәыбза* иҟан, уантә иаауазаап. Акыс ажәра бзиа избоз шьоук ракәын, абасоуп, сымцар ԥсыхәа сымам, абаақәа, ҳәа нарасҳәеит…
Урҭ гәаазаргь, аԥсраҿы снеин сҵәуо санықәлоз, сахәаԥшуан, сыхҭарԥа кәаԥӡа иахьықәсҵаз иқәын.
Уажәы сара сшыԥсылманхаз атәы шәасҳәап.
Уи абас ауп ишыҟала:
Ҽнак зны Шьакаа Шьмаҭ дысҭааит.
– Уареи сареи ҳаибадыруеит, ҳаҭыргьы еиқәаҳҵоит, ус ами?! – дсазҵааит
– Усоуп! – сҳәеит.
– Нас, ус акәзар, суҳәарц схаҭа сааит, мап сцәумкын…
– Исылшо аказы схы сеигӡом…
– Сыҷкәын хәыҷы дӡааухыр сҭахуп, дсызнаҭ! – иҳәеит. – Аҳамҭа ҳәа иахырҟьан уаналага, сгәы ишалсуа удыруаз…
– Абриаҟара шԥоуҳәои, ахәыҷы дсымнаҭкәа, уареи сареи еибаҭаху ҳауп, ҳаиуацәахар иаҳагьы сгәы иамыхәои! – сҳәеит. Нас ауахәамахь Елырҟа наҭра ҳәа ҳанцашаз аҿҳәарагьы алҳхит.
Адырҩаҽны, Баӷбаранҟа сымцар ԥсыхәа сымамызт, сыҩҽыжәлан сцеит. Уа Баӷ Мсоусҭ дахьынхоз Бӷахәы саннеи даасеигәырӷьан, изымҭодаз, ашьтәа ишьит, агәылацәа, азлацәа адигалт; усҟан уа а-Баӷбақәа ӡәырҩы нхон, Бӷаа ҳәа ирышьҭан. Даҽакала иуҳәозар – ашьхауаа.
Ҳцәажәо ҳахьтәаз аԥсрақәа, абзарақәа рыӡбахә цәыраагеит. Итәаз рахьтә ҩыџьа ачарақәа раҳәан, аӡәы иуак
иԥсхәрахьы цатәыс иман. Ишаԥу еиԥш, урҭ ахьцоз иахәҭаз ргар акәын, ус ауп аԥсуа ҵас шыҟоу.
Саргьы џьара снаԥхьоуп! – сҳәеит.
– Иабыкәу?
– Зыҟны? – инасазҵааит.
– Издыруаз аӡәы сыҷкәын хәыҷы дсызӡаах ҳәа дсыҳәан…
– …Наҭра уцарцу?!
– Ҳаибадыруеит, мап скыр дысцәымгәаауаз… Ахәыҷы ӡык наиқәырпҟҟаны хәыҷы-мыҷқәак ҳамҭас инеисыркып – убриаҟароуп, уаҳа иазнауазеи! Амала, аиаша ҳҳәозар, ахаан аӡәгьы дсымнаҭыцт…
– Ус шакәугьы збоит… Ҳы, ари анаҭра ус мариала узалҵуандаз! – иҳәеит Мсоусҭ игәыла Ҟалӷь Хьрыԥс. Уи итәаз дҳаиҳабын. – аӡаахра уанақәшаҳаҭха, иӡааухуа жәаба инадыркны ҩажәа рҟынӡа мааҭ ахь ԥара изугароуп, ахьтәы ҵӷа аҭаны ахьтәы џьар ҟаҵаны инаган ихәда иахоуҵароуп, убарҭқәа рнаҩс апапцәагьы џьара ак надуркыроуп…
– Ариаҟара рххатә шамаз сыздырамызт, аха знык сажәа сҭихьеит, ажәа ануҳәа, иноугӡароуп, – сҳәеит.
Аҩныҟа сҽыжәлан сахьцоз схәыцуан ахьтәы џьар ахьтәы ҵӷа аҭаны иабасыԥшаари ҳәа. Уи амацараҿ сыҟандаз, жәаба ма ҩажәа мааҭгьы сыԥшаар акәын. Схәыцит, сеиҭахәыцит, аха уаҳа ԥсыхәа ансзамҭа, сҽы сҭиирц сыӡбеит. Ҩба сыман. Усҟан ахь ԥареи ақьаад ԥареи иԥырҟоз ак акәын, еиҟаран. Ахьтә ԥара иацәаашьан, ихьанҭацәоуп ҳәа, иныҟәыргаӡомызт. Ақьаад ԥара ласуп ҳәа иаҳа еиӷьаршьон.
Аҿҳәара аҽны, сџьар, сԥара, сыҵӷа сҽеиқәыршәаны сцеит.
Ауахәамаҿ ҳаннеи, апапцәа цәашь гәарҭак наҳдыркит, рыхә шәымшәар ҵасым ҳәа ҳаҵарҳәан, рыхәгьы надҳаркит. Ацәашьқәа шааҳаркыз еиԥш, ак шәызхоит ҳәа, егьырҭ ааҳамхны иргеит. Ҳаԥхьа инеихьазгьы убас рзырузаап…
Апап аԥхьара далагеит. Даԥхьон дынҭгыла-ааҭгыло, дмыццакӡо: даԥхьо дышнеиуаз, дааҭгылан зны сџьыбақәа дрыхәаԥшуа далагон, нас снапқәа рзыԥшра, дырҩегьых
сџьыбақәа рахь илаԥш наиршәуан… Ари абас зыҟаиҵоузеи ҳәа иџьашьо сышхәыцуаз, аҳаҷаҳәа иаасгәалашәеит Баӷбаран Мсоусҭ саниҭаз апапцәагьы ак надуркыроуп ҳәа исеиҳәахьаз. Исгәалашәаз снацҵҟьан, апап снаидххылан мааҭк ицоз араӡын ԥара иџьыба ду иҭасҵарц инасырххеит…
– Уаангыл, уаангыл! Ус умун, – дыҳәҳәеит абри аамҭаз адикәан, – анцәа игәамԥхо ҟоумҵан!.. Уа акәӡам, абноуп иахьҭарҵо!.. – иҳәан, ижәеиза нацәак рыла, иарма напы фнацәак аман, инеиуаз инрыжьуаз аԥарақәа ахьҭарҵоз сындыкәра ҭаҩаҿак ахьықәгылаз насирбеит.
– Исыздырамызт… – сҳәан, снеин сԥара уа инҭасҵеит. Абри ашьҭахь апапгьы ихы-иҿы ааихаччеит, иаԥхьарагьы лассы даалгеит.
Данӡаасх ашьҭахь ахыцгьы дыҵшәхроуп анырҳәа, адикәан ахыц диҵҳархит. Абри азы ҩба-ҩба ҟәрышь нрыжьуан ауаа. Сара мааҭбжак наган инапы инасыркит. Иара ҭабупгьы имҳәеит, ауахәамаҿ «ҭабуп» ыҟаӡамзаап, ирҳәаӡом.
Абарҭқәа зегь рышьҭахь зхәыҷы дӡаасхыз иҩныҟа ҳаиццеит. Саргьы сыжәамааҭк наган ахәыҷы ихчы инаҵасҵеит, аџьар хьгьы ауахәамаҿ ихасҵахьан. Даргьы зеиԥш ҭамыз ахьтәы сааҭ сырҭеит.
Сара аҩы рацәак сҽадсымцалеит. Амала, иаднагалаз агәылацәа ҟәаданы ирықәызшәа, иахьынӡарзыжәуаз иржәит.
Абас ала, раԥхьаӡа акәны сара ауаҩы дыснаҭит, убриаҿы саанхар исыбаргәыз акәымзар...
мызкгьы цқьа иаамҵыцкәа, суа ҿыци гәыла харак уаҩ дысзааишьҭит, абасоуп, ихы схимбаауазар, сыҷкәын хәыҷы дӡааихырц сҭахуп ҳәа.
иҟасҵоз асас ҳаҭыр иқәҵаны, ибзиоуп ҳәа иаҳәаны, санцашагьы аҿҳәара ԥҵәаны, дсышьҭит.
Зыҿҳәара ԥуҵәаз амш уаԥхьа игылоуп рҳәоит, аҿҳәара захьӡызгьы ааины иаасыдгылт. Саргьы сҽеиқәыршәаны: сыхьтәы жәамааҭк, сыхьтәы џьар уҳәа наҭра сеиҭацеит.
Ажәакала, ԥаса еиԥш сеиҭанаҭит, зхәыҷы дӡаасхыз ашьтәа сзыршьит, саргьы сыжәамааҭк ахәыҷы ихчы инаҵасҵеит, ҳамҭас ҳәа раӡнытә сааҭкгьы сырҭеит.
Абраҟагьы агәылацәа аҩы ааимаркын, еибарԥсӡеит, саргьы сааԥсаха аҩныҟа сцеит.
Даҽа мызкы ааҵуаны – абар, уара, ассир! – еиҭах даҽаӡә дысҭааит. Уи суацәа ҿыцқәа дырцәыхарамкәа дынхон. Шықәсы ҩажәижәаба дреиҵамызт, иԥаҵақәа, иара… уахьихәаԥшуаз, аха макьана днаҭӡамзаап. Сунаҭроуп, ҳаиуацәахар сҭахуп ҳәа дысҭааит.
Ишԥаҟасҵоз? Акыс иара даԥсуамызт, аԥсшәа хәыҷ-маҷык иҳәон, иааз гыруан, аԥсуа ԥҳәысеиба дылхатәан, Аԥсны азы дсасын, сицәыԥхашьеит. Ибзиоуп ҳәа иаҳәаны, криҿаҵа-криржә дыҩҽыжәҵан ддәықәсҵеит. Ашҭа дааҭыҵны данынаскьа, иара акькьыҳәа ашәа ҳәо дцеит, сара акәкәыҳәа сыӡӷқәа срыцрыхо саанхеит. «Мап, ари уаҟәымҵыр ухҵәеит, Чагә, усгьы нхарас иумоу акгьы ыҟам, аха…» ҳәа сгәы сааҭахәыцит. Изгарыз? Сҽы иаҭнысхыз нҵәахьан… Скамбашь ҿаша аҭира ақәшәеит.
Жәамааҭк еиҵаны шьҭа наҭра ҳәа сызцомызт. Избан уҳәар, зхәыҷқәа снаҭуаз ауаа дара-дара еибадыруан, аниаҟара анназга ашьҭахь сеиҵахар иԥшӡахомызт, анаԥшцәагьы анҭ рҟны иаҳа неигеит, егьырҭ рҟны деиҵахеит, еилыхны ибеит, диашам сзырҳәон. Дара иснаҭуаз ахәыҷқәа рҭаацәагьы ргәы иалсуан. Ус акәу, анс акәу – знык сажәа анисҭа, сыҽсырхиар акәын.
Аҿҳәара иалыршаны изулак анҭ исырхиац сырхиеит: жәамааҭк, ахьтәы џьар, ахьтәы ҵӷа аманы…
Абригьы дыснаҭит. Ишыҟасҵац еиԥш, сџьар ихәда инахасҵеит, иҩны ҳаннеи, абриоуп сҳәан, сыжәамааҭкгьы нықәсҵеит. Иаргьы ақыжә ишьит, мозер сааҭ башакгьы сиҭеит.
Абри иҟынгьы иеизаз агәылацәа аҩы ааимаркын уаҳа нарылымшахуа иеибаршьит. Саргьы, исуацәамыз уацәас иҟаҵаны, скьыԥаха, аҩныҟа сааит.
Сааит, аха амҩан сахьаауаз схәыцуан абри анаҭра ҟәыҵшьас иазызыӡбарызеи ҳәа. Схәыцуа, схәыцуа, сышхәыцуаз – исхәыцит!
Хымчыбжьа раҟара ааҵхьан еиԥш, сгәы каршәны сшыҟаз, снаԥшызар, агәашә ҽуаҩык дадгылоуп! Ҿиҭуеит... Сагьынаихәаԥшит, сыгәгьы иааҭашәеит: иаууеи, абригьы хымԥада наҭра ҵыхәалоуп дзаа ҳәа.
Иақәсыршәазаап. аҩныҟа ҳаннеибага, иаацәыригеит, ухы ихумбаауазар, абас-абасоуп, абригь-абригь ауаҩ ууара игәаԥхоит, ихәыҷы дунаҭырц даара иҭахуп, сузааишьҭит ҳәа.
– Ус акәгәышьоуп, аха… – сҳәеит.
– Нас?..
– Уаҳа аӡә дыснаҭны саныҟала, зда дсымам сҭахы дсылҵуеит…
– Ҟоҳ!!.
– Иаԥыжәац абра шәи ҩажәа шықәса зхыҵуа сан лашьа дааит. Дааит, аха дагьҽыжәымҵкәа, ашҭагьы дҭамлакәа, агәашә аҟны даанкылан, ихы насықәкны дсазҵааит:
– Ауаа унаҭуеит ҳәа саҳауеит, ииашоума, уара, ари, саҳәшьаԥа?! – иҳәан.
– Ииашоуп, – сҳәеит сара, – ауацәа рацәаҩны иумазар бааԥсума?! – сҳәеит.
– Ишԥа уара!! Ҳара ҳшԥсылманцәоу, уаргьы ушнаҭым узымдырӡои?! Егьырҭ рнаҭшьас иумоузеи?! Уаҳа даҽаӡә дунаҭит ҳәа ансаҳа, абрахьгьы сааиуам, са сахьгьы умнеин!.. – иҳәан, бзиала ҳәагьы мҳәаӡакәа, сшихьынҳалаз, дҩықәлан дцеит…
– Иаууеи… – иҳәеит сысас, – сахьнеиуа исҳәап, ргәы ишԥалсри. Шьҭа наҭшьас иумагәышьоузеи…
– Уи аупеи исыхь, акәымзар… – сҳәахт саргьы.
Сысас ҿык-бзык ишаанагарыз ҳаҭыр иқәсҵеит, ҩы бзиак сыман, иқьафгьы ӷәӷәала ирҟаҵаны, агәашә аҷараҳәа иаартны дынҭганы агәыдыҳәа ддәықәсҵеит.
Абасала, исуацәахарц зҭахыз ауаа – раԥхьатәи даласҵом – ирыхҟьаны, сыԥсылманхеит. Амала, урҭ иаҳа иргәаԥхоз сара сакәу сԥарақәа ракәу ҳауа иарбану сеидроу.
Уиаахыс маҷгьы ҵуама, аха сҭынчуп: наҭра ҳәа аӡәгьы сигом, ԥарагьы аӡәгьы изызгом.
Амала, абри аԥсылманра ҳәа сызлалаз сзықәнаршәараны иҟоу сеидроу, аллаҳ заҵәык иара иоуп издыруа…
Абри ишәасҳәаз сакәымкәан ҽаӡә дақәшәазаргь ауеит, аха Анцәа ихьӡ аҭан афеида иашьҭо агызмалцәа ишԥарыԥсыхәоу?
Иахьатәи Кындыӷ Ҿыц усҟан Аупара/ ҳәа иашьҭан. Аџь дуқәа, ауапақәа ршәушәа еихашьшьы амшын иаԥынчыланы, агаҿа ықәырҭәаа игылан. Убри зегьы Чачаа иртәын, уалакьысыр ҟалозма, ирыхьчон. Аупара аханы иахьа Шәқәырча ҳәа иахьашьҭоу, аӡыхь ҟаимаҭ аман. Чачаа рӡыхь ҳәа иашьҭан. Ажәытәан уа Чачаа раҳҭны ыҟан, аԥсҳа убра тәарҭас иман, рҳәоит. Аабыкьанӡагьы убра инханы иубон ажәытә ҳҭны абаа ԥҽыхақәа.
Сара санахьӡа араҟа аӡәгьы дынхаӡомызт. Чачаа рхәура иҭаз алазқәагьы мҳаџьырра ицоз ирыццаз ҟалеит, иаанхаз Уарчаҟа ииасын, мҳаџьырра иагаз аԥсуаа радгьылқәа кны анхара иалагахьан. Усҟан, ҽыла иҟаз гаҿала акәын Аҟәантәи Агаҟа, Уачамчыра Ага ҳәагьы иашьҭан, ишаауаз. Избан уҳәар, акы аккара илгаз амҩаду ҳәынҵәаран, ҩбагьы, уахынла агыгшәыг рацәан, хԥагьы, абрагьцәа шәарҭан.
Ҽнак, абас гаҿала Арсаулынтә сшаауаз, ӡык снахәап сгәахәын, Чачаа рӡыхь ашҟа снымҩахыҵит. Уи агаҿа иазааигәан.
Аӡы зжәын, ԥыҭкгьы сҽы аԥсы аасыргеит. Нас сыҩҽыжәлан аупара шыҟаз сымҩа инацсҵеит.
Ихәлеит, аха, амза каххаа, агәыр каршәзар иубаратәы иҟоуп.
Ус сышнеиуаз, дәҳәыԥшны, Чачаа рнышәынҭрақәа ҳәа иахьашьҭаз снавалеит. Абри аамҭазы сҽы «хыр-р» арган, алымҳацәқәа ркьакьан ахы иааҩахеит. Саргьы ааигәа ак шабаз аҟара сцәа иаалашәеит.
– Умҩа куп, уаангыл! Уарбану? – иҿацаӡа бжьык слымҳа иааҭасит ааигәа игылаз аџь еилҩаа ду шыҟазынтәи. – Уҽыжәҵны уабџьар шьҭаҵа, мамзар схыст!.. – иҳәеит.
«Абрагьцәа!..» – сгәы иааснаҭеит сара. Сҽы аӷәра саахан:
– Уарбан ԥсуа хаҵоу, ҳабацәа рҵас еилаганы, анышәынҭраҿы ихысуа?! Уаҳа ҭыԥ уақәымшәаӡеи?! – сҳәан, аҭак ныҟасҵеит. Ишыжәдыруа еиԥш, жәытәнатә-аахыс аԥсацәа анышәынҭраҿы ихысуам, џьара гәаҟрак уақәшәан ада уаҳа ԥсыхәа умоур иуасҳәоузеи акәымзар.
Ааҭынчрахеит. Сҽгьы гылоуп. Еиҭаҵӡом.
– Уца нас, уца!.. – ирхәыҷны даҽаӡәы ибжьы аагеит.
«Ҩыџьагьы ҟалон, ҳәарада», – аасгәахәт. Уаҳа акгьы мҳәакәа сымҩа инацсҵеит.
Шьҭа сцеит ҳәа Аупара сыҵалан рацәак сымцацкәа сышнеиуаз дә-ҟьашра хәыҷык сҩықәгылеит.
– Уаангыл, узымцеит!.. – иҳәан, дырҩегьых амҩа кны итәаз аӡәы ибжьы аасықәиргеит.
«Иаууеи, Чагә…» – сгәы иааҭысҳәааит сара. Адәышкәаӷьаз сықәгылоуп, иҟоуҵои.
– Мап-чап ануҳәа, ухы ухысхт ауп!.. – иҳәеит егьи.
– Схы дуӡӡа, уара моу, асабигьы иақәиршәап, уиаҟара ухаҵазар, ҳаисап, аа, абри сҭаҭынжәга иақәыршәа!.. – сҳәан, сҽы аанкыланы, ҿыц еиҵаҵаны инасҿаскыз сҭаҭынжәга нароуны, амза иадырбаларатә еиԥш иҩаҳаракны, инасырххеит, алҩаҵәгьы хәхәаӡа, сыжәбома аҳәарашәа, иахылҵны аҿыҩанахеит.
Ахысбжьы слымҳа ианҭас, сҭаҭынжәга ахәҵәы акәын искыз, егьи хәашхәаша, амца зкны иҭаз аҭаҭын ӷәарапара ацԥхьқәа картата, иҩықәнаҵеит.
– Ишԥоубои ари, уаҵахама?! – ибжьы ааиргеит руаӡәк.
– Ҳаисозар, шьҭа уара утәы уҩах!.. – сҳәан, саргьы нарықәҿысҭит, арҭ усгьы сыдмырҳәыр руам ҳәа сгәы иаанаганы.
– Ҳара ҳуеисаӡом, – иҳәеит раԥхьа зыбжьы зыргаз, – умҩа артуп, уца!
– Амала, ухаҵараз акәу џьумшьан узаҳшьҭуа, аҳаҭгәынқәа раҳаҭыр азоуп, рылԥха уоуит, ажәытә ҵас ухамшҭкәа иахьуҳәаз, – иҳәеит егьи.
Абас иҟан ажәытәан. Схаҵоуп ҳәа зхы зыԥхьаӡоз аҳаҭгәын аҟны дхысуамызт. Абас иҟоуп иахьагьы. Аԥсуа иҳаҭгәын қәнамгала иазныҟәази иареи аиӷара рыбжьалон.
Абри ажәабжь абас абыржәы ишшәасҳәаз еиԥш Чаҵә Чагә иҳәоны саҳаит Асду жәабаҟа шықәса шыбжьаз, аурыси аџьапоуни реибашьраан раԥхьатәи ашықәс азы ирхәны Ешқыҭҟа ихынҳәыз Қәранӡыи Шьаҳан ибара иахьеизаз ауха. Усҟан сара смаҷын, сыкҿатәаны сахьыӡырҩуаз иансаҳа, игәныскылеит.
Уажәы, амҳаџьыр иагаз рҳаҭгәын еибақәа санрывсуа, абри аасгәалашәоит.
Ҽнак зны Аҟәантәи Чаҵә Чагә иҭааит аҵарауаа Виқтор Кәыкбеи Семион Ашәхәаҵааи. Арҭ инеиз Чагә аҩны дахьрықәшәаз еигәырӷьеит, уи идагьы уа дырбеит Чагә иҟны инеилоз иқыҭантә, иаасҭа такәы еиҵбыз, аха зыхьӡ гахьаз алафҳәаҩ, шәаҳәаҩыс ирԥхьаӡоз Гогәуа Ночагьы.
Асасцәа ақыжә рзыршьын, Чагә иҷкәынцәа Леуарсеи Жореи уи иаҿын, дара акәац жәуанаҵы ҳәа ашҭа иҭагылаз аҵла ду ашәшьыраҿ итәаны ицәажәон.
– Чагә, ҳуазҵаақәарц ҳҭахын уиоуп ҳзузаа, круҳәозар ҳәагьы ҳгәыӷуеит, – иҳәеит Виқтор, Аҟәа, Аԥсны иҟоу-иану ажәабжь ҿыцқәа ианрылацәажәа ашьҭахь. – Иумдыруеи,
– инациҵеит Виқтор, – аԥсуаа ҳажәаԥҟақәа, ҳажәартәақәа, ҳжәытә ҳәамҭақәа акымкәа-ҩбамкәа амаӡақәа рыҵаҵан еибыҭоуп, ус иртәоуп, уахьрыхәаԥшуа акала ицәажәоит, «рышәқәа аартны урыҩнаԥшыр», ҽакала, урҭ ӷбак азна аҭоурыхқәа цәырыргоит, убас ишьақәыргылоуп. Аха урҭ рыҩнаԥшразы рцаԥхақәа удырроуп, раартышьагь уақәшароуп.
– Уа аиаша уҳәеит, ҳаи уххь згааит убри ахьцәыругаз, уҩызагь уаргь! – наиҳәеит Чагә.
– Изхысҳәаауа уиоуп, Чагә, Семиони сареи крааҵуеит «Ахаззеи ахы ануп» ма «Ахаӡӡеи ахы ануп» ҳәа ирҳәо ажәала ицәырнаго закәу аилкаара. «Ахаӡӡа ахы ануп» ҳәа усгьы рҳәон. Абри иаҳәоу закәтәу ҳәа ажәытәуаа ирҳәоны иуаҳахьои, Чагә? Уаргьы ушԥазхәыцуеи?
– Ииашоуп, уи ахьӡ уара ишуҳәаз ирҳәон, Ахаза зҳәозгьы ыҟан; жәытә ԥсуа-базала, аԥсуа-шәыла Хәылԥыеҵә, Шарԥыеҵәгьы иароуп, урҭ аҩбагь акоуп. Ажәытәан аеҵәа ҽа хьӡыкгьы аман рымҳәозиз – аха, аӷа акәын; ззеи, жжеи, зза, жжа – лашароуп, илашоит, иӷәӷәангьы; ӡӡа, ӡӡеи – ахәыҷы, амаҷ, еиҵоу ауп, ҟәаразаргь ауеит; ааӡабра, аӡӡеира адагьы. Ари ажәартәа Хәылԥыеҵә, егьыс ала Ахаззеи, ауаҩ ихы ануп ҳәа цәырнагоит. Ас анаҳәа, идунгьы ианызароуп, – иҳәеит Чагә, иагьнациҵеит: – Абри адагьы Ахаззеи аха ануп ҳәа усгьы рҳәон. Аха, аӷа, жәытәла ахы – ашьхагьы, анаарагьы ирыхьӡуп. Ахаззеи аҟны шьха дуӡӡак ыҟоуп ҳәа усгьы аанарԥшуеит. Ари ҳ-Адгьыл аҟны зеиԥш умбо аҩыза.Ахаза Ахаӡа ануп, Ахаӡа Ахаза иануп ҳәа усгьы рҳәон...
– Семион, ари уаҳама? Ахаззеи Марс ауп, Хәылԥыеҵә, егьырҭгьы уаҳаит! – иҳәеит Виқтор.
– Саргьы ус сгәы иаанагон!.. – наиаҭеикит Семионгьы, нас Ноча иахь: – Ноча, уара кыр ҳзацуҵома?! – иҳәан, днаиазҵааит.
– Ажәытәан «Ахаззеи ахы ануп» зҳәоз ирбага нацәа, иаҵха нацәа ҩада жәҩан ахь ирханы, иарбо «уахамлакәа иубаӡом» ҳәагьы ациҵалар акәын данцәажәоз, ус иазԥҟаран иҟан, убас
ала ицәажәоз дуаҩ дыруп ҳәа дыԥхьаӡан иҳәоит ацәажәаҩ ду Гогәуа Қьмышь, аа, макьана дыҟоуп.
– Уи иашоуп, – назгәеиҭеит Чагәгьы.
– Ахаззеи ажәытә аԥсуа-абаза хьыӡқәа иҵегь аман, – нациҵеит Ноча, – Аԥхазза, Аԥхаззеи, Аԥхажжа, Аԥхажжеи… ҳәа, рышьҭахь жә аман, аду ажәытәтә ҳәа, аха иаҵәахуеит, иунарбом, атә здыруа аӡә иакәымзар. Агырқәеи ақырҭцәеи рҟны иахьа Аԥхаза, Аԥхазеи ҳәа итәахьеит; ашәанцәа рҟны Аԥхажа, Аԥхажеи ҳәа; ажәытәан ҳахьӡ шырҳәозгьы убас акәын, иахьагьы «зз», «жж» рыла изҳәақәоугьы макьана иҟоуп… Аҭара инхо Быҭә силаҳ иажәақәа рыла, Ахаззеи ҽа хьӡыкгьы аман – Аҭоурыха. хыхагьы иара акәзар ҟалап иҳәон, иԥҳагьы Хыха лыхьӡиҵеит…
– Ажәытәан ахазгьы аӡааԥшылара рдыруан, ахы анылоит, ахы аанагоит, иунарбоит ҳәа ус рҳәон. Уи знарбоз ҳ-Адгьыл аҟны насыԥ зауа дреиҳахоит, ауаа насыԥ ду рзааигоит ҳәа азырԥхьаӡон. Амала иара џьаз лагьанын иахьанырҭәалоз, аганқәа зегь рыла уаакәшан уӡааԥшылар акәын – ган заҵәык акәын иузырбозгьы, уаҳа иауамызт, насгьы иара еснагь ицәырҵуамызт, убри ацәырҵра аамҭагьы уақәшәар акәын… – иҳәеит Чагә. – Ари аказын иҟарҵозар ҟаларын: хамыршҭыгаси, хҭаршәагаси, мышкы зны измааноу закәыҵәҟьоу рзеилкаауазари, насгьы уи анбыкәхауа ҳәа.
– Ажәытәан алагьан аҟны ахаз аԥара ӡаадыршәлон, абаз акәзар акәын, уаҳа даҽак ҟаломызт, усоуп иара ишаҭаху, мамзар ахы цәырҵуам, амц унарбаргьы, уажьаргьы ауеит рҳәон. Анкьа ахазгьы иахьа еиԥш ус алақәа рырԥара ҟалаӡомызт… Абригьы акы иамаанан, – нациҵеит Ночагьы…
– Алақәа уи еиԥш иагьа ҳцәырфахьеит, иаҳцәыргахьеит… – иҳәеит Чагәгьы. – Аха ари хьчаны иҟаиҵеит, умбои!.. Уаҳа иамуашәа аниба – иҳареикит! Злыԥхаҳаура.
– Чагәи Ночеи, абри ҳазҿу ажәаҳәахьа иаҳзаанацҳауа, иаҳәоу уаҩ-ҵарауаҩ агәра изгарушь? – иаалырҟьан днаҵааит Виқтор.
– Издыруада ари ара ҳ-Адгьыл аҟны бахә дук, шьха дук ахьӡ акәзар? Аԥсны? – наԥишьит Семионгьы.
– Ажәытәан аԥсшәа амҵәыжәҩа аман, иԥырхьеит ҳәа ус рҳәон, иахьагьы изҳәоу ыҟоуп, – нараҭеикит Чагә.
– Аԥсуа иҭоурых рӡахьеит, аха зынӡак имыӡӡеит, авак, ахацлакы амоуп, уи ҵәахуп, мышкы зны ирбарангьы иҟоуп ҳәа усгьы рымҳәозиз, иахьагьы изҳәақәоугьы ыҟоуп, – нареиҳәеит Ночагьы. – Ажәытәан аԥсуа-база бираҟ аеҵәа зхакыз анап аҿа анын. Уи иарбан еҵәаз иахакыз, изықәкны иаҳнарбоз?!. Уара, Чагә, уиадагьы, Еҵәаџьаа рҟны аԥсҭа дуқәа ыҟоуп, Ахаззеи шәшәоуп ҳәа рымҳәаӡоз?..
– Ирымҳәакәа, ишԥарымҳәоз! Аха урҭ зегь сҳәоит ҳәа уалагар…
– Ахаззеи ахы аныҵәҟьазар, изаҟароузеишь зугәахәуа, Чагә? – дҵааит Виқтор. Аҵарауаа акалашәа иҟоуп, арҭ заа еибырҳәахьазшәа, ара рыҽшаны акәын ишиазҵаауаз, Виқтор – Чагә, Семион – Ноча.
– «Ааигәа умнеикәа иубаӡом», «узымнеикәа иубаӡом», «уахамлакәа иубарҭаӡам», «ухамлакәа иубаӡом» ҳәа абас рҳәон. Ирзеилыргомызт «уахамлакәа» акәу, «ухамлакәа» акәу. Ианамулак, рҽеиҵыхны алагьан иахагылан иаԥшуан, ахәыблы ихалан, иқәгылан устәи иахаԥшуазгьы, иӡааԥшылозгьы дубарын, – иагьаарччеит.
– Алагьангьы уахь ихеигалозма?!. – иҳәеит Виқтор.
– Иҵаҟа аҩнаргәаҿы иргылон, имариашан.
– Ицәыхараӡамыз? Хыхь ахәыблы аҟнытә?..
– Ани иеиԥш «ахшыҩ ҟазҵоз, ахәыблы иқәлан иахәаԥшуаз, идуны инамырбоз!.. – иҳәеит Ноча, иагьаарччеит. – Уара, уи саргьы ус ҟасҵахьеит ҳәа усгьы нациҵеит. – Уаҟәымҵӡар, иунарбоит ҳәа усгьы рымҳәози.
– Ахаззеи ахыха ма ахых ануп ҳәа усгьы рҳәон, – назгәеиҭеит Чагә. – Ари ус жәаԥҟаны иртәазаргь ауеит, ха дук иахьӡызаргь ҟалоит. Хыха(жә)(а) ҳәа усгьы саҳахьеит.
– Амза Адгьыл иакәшоит, ма иахыкәшоит, жәытәла иуҳәозар – иануп. Убри Ахаззеигьы убас акы, хакы акәшозар, иахыкәшозар – ианызар ҟалап, ахыха, ахых, ахы знугьы, убри акәзаргь ауеит, – нациҵеит Ноча. – Ахныҳәҳәар(а), ма
ахмыҳәҳәар(а), ҽа хьӡыкгьы аман, уи арбан, изакәу здырыз маӡак ааиртуеит ҳәа усгьы рымҳәаӡоз, Чагә?
– Ирҳәон! Аԥсуаа ҳҵасқәеи ҳқьабзқәеи амаӡа дуқәа ырмаанан изҵәахуа, изҵаку ыҟоуп, уахьахәаԥшуа азнык азы ибашоушәа унарбоит, аха. Ҳбызшәагьы, шәа ишәҳәан еиԥш, убас иҟоуп, – иҳәеит Чагә. – Ҳҵарауаа шәаԥхьа оумажәа, мбатәа шьҭоуп, – нас ажәҩан днаҵаԥшын, – Иаҳхылаԥшхәугьы ииҳәаша сеидроу, ицәыругаз ухьчартә уҟазароуп, мамзар, ажәа ишалоу еиԥш, аллеи-аҳәеи иуцәырфоит… Иузымыхьчозар – ицәырумгароуп, иҵәахызароуп…
– Уаҳа иҳауҳәои, Чагә, убри Ахаззеи аҵыхәала?
– Анцәа иоуп издыруа уии уии заҟа еимадоу, аха саб Абрагь ажәытәан Аԥсны ашьхарахь ахы ахьану ыҟоуп ҳәа рҳәон иҳәон. Саныҷкәыназ, аа уажәы Ноча иеиԥш саныҟаз, сагьазеимдахьеит… Аԥсны уажә ус ихәыҷхеит, аха жәытәан идумыз, иахьа шьҭа уи ахьамоу анҭыҵ акәхаргь ауеит. Ишыҟазаалак, Ҳакавказ иахгам.
– Ноча, уара крацуҵома? – дҵааит Семион.
– «Ҳаӡбахә ахы иҩанагоит» ҳәа рҳәо саҳахьеит. Адуқәа тәаны ицәажәон, са сгылан сырзыӡрҩуан, игәыӷьны сзымҵааит, схәыҷын. Зыӡбахә рымаз Ҳаӡӡабахә акәзар ҟалап, егьи – ахы ма аха; жәытәла ахагьы а/хы ҳәа ианашьҭаз ыҟамзи. Ҳаӡбахә ма Аӡӡбахә Аҳаҭа ма Ҳаҭажә(а) иҭоуп ҳәа усгьы рҳәон, Ҳаӡӡбахәах ҳәагьы. «Аӡбахә-ха Аҳаҭа иҭоуп» – усгьы ыҟан. Аха уи ирхәмарны иԥышәырччо акәын ишырҳәоз, уаангылишь, зны субахрагьы уҟоуп ҳәа аҳәоит ҳәа усгьы ацырҵон. Ас зҳәоз Ҳаҭажәа абаҟоу ҳәа иазҵаатәын. Уи Ҳаҭажәа Ҳаҭшеи иҭоуп ҳәа аҭак ҟаиҵар акәын…
– Чагә, ҳзышьҭоу ҽа хьӡык абра уажә аҵыхәтәан иуҳәан, – иҳәеит Виқтор, – Кавказ ахьӡ зхылҿиааз ҳәа иудыруеи? Уара Ҳакавказ ҳәоуп ишуҳәаз.
– Уи шыҟоу усоуп, жәытә ԥсуа-базала, ԥсуа-шәыла ака, ка, ака-ҵәарагьы ҳамҳәои – ҳәадоуп, аҟә, аҟәаҟә ауп; вкы, авк, вка – иавку, иавоу, иавагылоу, аваза ауп; зз, азз, зза – аду, аҳарак… ауп; абарҭ еицуҵар – Кавк-азз акәхоит, кавк-ду ҳәа
ицәажәоит; кавкы-азз, кавка-зз – убригь иароуп. Жәытәан абри аԥхьа ҳа гылан, з дроууан, иара иахьагьы убас изҳәақәо ыҟоуп макьана; ашьҭахь ажә, ажәқә ҳәа абас змақәазгьы ыҟан, иаӡоит, иаҵәахуеит… Зны Аҭара Быҭә Шьааб иҟны сахьнеиз Нхыҵтә руа абазак даан дыҟазаап, ҳахьцәажәоз, шәара абхазажәқәа ишәыбаргәузеи ҳәа иажәа иналеиҵеит. Асас дахьыҟоу, ауаа агхома, ара агәыла ҷкәынцәа ҟаимаҭқәа Кәакәаба Алықьса, Ҷаны Хабыгә, Кәыҵныи Андрышькәа, Кәыҵныи Алмасхан уҳәа ыҟан, ииҳәаз ргәамԥхазт, Шьааб иҷкәынцәа руаӡәк – Тариал – идырҳәеит абхазажәқәа ҳәа шԥаҳауҳәеи ҳәа. Шәгәы изалсуазеи, уи аԥсуаа дуқәа, абхаз дуқәа ҳәа ицәажәоит, Кавказ убасгьы ахьӡын – Ҳабхазз-ажәқә акәын ҳәа реиҳәеит. Ҳаббаззажәқә, Ҳадӷажәқә, Ҳадӷьажәқә – абарҭгьы иароуп, аӡы ианӡаагылаз ауп иҳәеит, ианҩеи – ахьӡқәа аԥхьеи ашьҭахьи аҵәахит ҳәа реиҳәеит, аҵара змаз уаҩызаап. Уара ари ииҳәоу иашоуп иҳәеит абаза цәажәашьа здыруаз Быҭә Мыикантрагьы. Саргьы сақәшаҳаҭхеит, даргьы ақәшаҳаҭхеит, убриалагьы ҳаизааибагеит. Иркьаҿны абхазқәа иҳәар, иаҳа улаҿ, уҿаҿы иааиуан, аха арҭ азқәа(а) аҟны мацара акәӡамызт ажәытәан иахьынхоз, аӡы-мшын иагхацԥхьаӡа даргьы ашьҭагылан илеиуан, илбаауан. Ара моу арҭ Касы, Каслангьы убас акәын, уи аҩеира ианалага нахыс. Уигьы ԥсуа-абаза, ԥсуа-лоу, аубыхә, ашә-лоу хьыӡқәа рыла итәоуп иҳәон Быҭәы Мысҭаф даан даныҟаз. Уимкәа, Мысҭаф излеиҳәоз ала, Ермантәыла ахьӡ зхылҿиаауа Ҳаиа аҟәаҟә акәзаап, Ҳаиакакан ҳәоуп дара ишырҳәоу, Ҳаиасҭан ҳәагьы, аҳаиа шьха хаҳәражәлоуп – урҭ рҭоурых зхылҿиаауа закәу шьоук реиԥш мап ацәыркӡом… Урҭ Аԥсны инхо абыргцәа изларҳәо ала, ерманы бызшәала Қырҭтәыла ахьӡ Врасҭан, жәытәла Врысҭан, Ввырсҭан – аԥсуа-абаза Жәжәры, Жәжәра(жә) аҟынтә ауп, – иҳәеит Чагә.
– Уара, Виқтор, Чагә ишиҳәаз иҭанартәоит, 1600 километра инаӡоу ари ахәада вкы ду ахьӡ иақәнаршәоит, иақәнагоит, – иҳәеит Семион. Нас: – Чагә, абри Кавказ уаҳа хьӡы ҳәа кры аман удыруама? – ҳәа днаиазҵааит.
– Ажәытәан акьаҿқәагь аман рҳәон; Казз, Азз, Ҳаззра, Кажә, Ҟәаз, – иҳәеит Чагә, – иара убас Ҳаҭажә(а), Баҭажә(а),
Ҟәажәҟәаз… Атәырқәа иҵегь амоуп, сара иахьынӡаздыруа абранӡоуп.
– Ҳолландиаагьы ажәытә Кавказынтә иааз ҳаҭажәааи баҭажәааи ҳрышьҭроуп зҳәоугьы рацәами, Виқтор, – назгәеиҭеит Семион.
– Уи адагьы уахь Мраҭашәарахь убыхәаа – аӷәыблақәа, аԥсуаа, абазақәа, шаԥсыӷаа, адӷаа, ҟабардаа, ачарқьазқәа, аш-лоуаа, жәаинахаа… ҳархылҵит зҳәоу рацәаҩуп, – иҳәеит Виқтор, нас Чагәи Ночеи днарыҳәеит ка ма ҟәа рыла иалаго, ма инҵәо, аԥсшәа иартәахьоу ашьхагәарахьӡқәа, ахәадарахьӡқәа рзеиқәырԥхьаӡарц.
– Ка-рабах, ка-рппы, ка-рдды, ка-рдды-леи, ка-шшыра – анкьа кашшыӷ, кашшыӷа акәын, ка-шш-мар – убригь убас, бба-лты-ка ма бба-лты-ҟәа, ббоӷә-ҭны-ҟәа… сеидроума, Ноча, убжьы бзиоуп, шьҭа уара иацҵа!
– Уи иациҵаанӡа, Карабах иаҳәои, Чагә? – дҵааит Виқтор.
– Ака рабах – ирбахоуп, ирабаххуп, иӷәӷәаны иҟәаҟәоуп, еиҵаҟәаҟәоуп, ака-раба-ха ауп, убас иҟоу коуп, ҟәоуп. Аԥсуаа аҟәа ҳҳәоит, ашәы-ԥсуақәа, ашәуақәа – ака.
– Виқтор, уа уи аҩыза ыҟаҵәҟьоуп, аҭыԥхьыӡгьы иароуп изыртәоу, – иҳәеит Семион.
– Ноча, иацҵа, мамзар арҭ ируам, срыхәом! – иҳәеит Чагә, иагьаарччеит.
– Ка-мкы, ка-мҷыҷ, ка-млеи, ка-рффа, ка-рффа-гьгьы-на, ка-рха, ка-ԥказ, кас… уҳәа мачхәума. Абарҭ ирхылҿиаауа ажәытә ԥсуа, аԥсуа-шәуа, ашәуа-ԥсуа жәлақәеи хьыӡқәеи рацәоуп, – иҳәеит Ноча.
– Абни, аҵыхәтәан иуҳәаз, кас азы хәыҷык ҳзацҵа! – днаиҳәеит Семион.
– Кас мамзаргьы каса ашьхагәар хәыҷ, ахәада хәыҷы, аҟә маҷ ҳәа ицәажәоит; кашь, кашьагьы иароуп; мамзаргьы иркьаҿны ас, аса, ашь, ашьа. Кавкасгьы иароуп, Кавказ Хәыҷ. Иахьынӡаздыруа, Аҟәсы, Ҟәас, Ҟәаҿ, Ҟәыҿ, Ҟәыҿ-Ҟәаҿ, Каҿ, Каҷ, Ка-Каҷ… иҵегь ирацәоуп. Ажәытәан абра иқәынхоз аԥсуа-базақәа, аԥсуа-шәқәа, ашә-лоуқәа, адӷақәа рацәан
рҳәон, аха ауаа хышәшәаақәа ааны ирыланхо мацара убарҭ ирылаӡҩеит, уажәыгь ҭеиҭԥшла еиҩудраауеит. Иқәҵны арахь, наҟ ицазгьы ҟалеит.
– Сакьантәык излеиҳәоз ала, иара абраҟагь, ҳаваран, ашәанцәа ирылаӡҩеит аԥсуа-дыӷа ҩмахәҭак, аиҳарак абазақәа, ашә-лоуқәа, – иҳәеит Чагә.
– Убриазоуп Кас аԥсуа-база, аԥсуа-дыӷа, ашә-лоуқәа аубыхә ҭыԥхьӡқәа зырацәоу, – иҳәеит Виқторгьы. – Уажә иуҳәозар, Қарҭ, жәытәла Ққарҭ, жәаба инареиҳаны хьӡеиҭарс аман, зегь жәытә ԥсуа-абазоуп, иџьоушьартә иахьырацәоу азы ишәзеиқәысԥхьаӡоит, кыр шәаҳахьазар, ишәҳәа: Қарҭжә, Қарҭыжә, Қарҭыжәа, Қарҭжәа, Қарҭлыжәа, Қарҭлыжәан, Қарҭлажәа, Қарҭжәыла, Қарҭжәылажә, Қарҭжәылажәажә, Қарҭыжә Лоо, ма Лоу… Жә в-и жә-и еимаркуа изҳәозгьы аԥсуа-ашәқәа ыҟан.
– Сара иахьынӡаздыруала, Қарҭыжә Лоо – Қәаҵажә Лоу ма Қәаҵажә агыларҭа, Ақәаҵа ду агыларҭа ҳәа ицәажәоит. Аарла дысгәалашәоит аҭаҳмада Қәаҵа Мысҭаф ҳәа изышьҭаз, Аҟармара дынхон. ари ажәла ыӡхьеит ма наҟ иагеит. Лоо, Лоу, Лыу – знырҳа дуу, амч злоу, иааилан рымҳәои, иӷәӷәоу ҳәа ус аҳәоит ма агыларҭа, адәы, аҟьаҟьара… ҳәа ицәажәоит. Ҳашьцәа адӷақәа-кьахьаа абазақәа, ашәқәа лау ҳәа ирышьҭоуп, ҳара аԥсуаа лоу ма ашә, ашәуа ҳҳәоит. Лоуаа абаза, ашәуа аамысҭа жәлоуп... Ахәышҭаара(жә) Лоуаа, хәарҭа(жә) Лоуаа, Қәаҵа Лоуаа, Ҷыжә(а) Лоуаа… ҳәа абасгьы ыҟан.
– Ҷыжә(а) Лоуаа урҭ зусҭцәадаз? – дҵааит Виктор.
– Ара жә(а) аҵәахуеит, иунарбаӡом, ибыжьшәахьеит, Ҷылоу, Ҷлоу ҳәа иартәеит. Ҷыжәаа, Ҷыв/аагьы ыҟан, аԥсуаа-базақәан, аԥсуа-шәқәа, шәлоугьы рҳәон.
– Ари Ҷыжә(а) Маршьанаа ирывасуаз иоума? – иагьаарччеит.
– Ҷыжәлоу. Даамысҭан. дрывамскәа иуазма… Ажәытәан Ҷлоуааи Дал-Ҵабалааи аивасрақәагь рдыруазаарын…
– Ашә-лоуқәа, ашәы-шәуақәа, ашәы-ԥсуақәа мамзаргьы аԥсуа-шәқәа… – абасгьы ыҟан убрахь наҟ рҳәон. Пыжәаа, каспыжәаа – пываа, каспываа – ҳәа шьоукгьы ирышьҭан, ани жә ырвны в/ ҳәа изҳәоз. Пываа рныҳәашьа ҳәа, Гәаԥхапыв ма Гәаԥханашь ҳәа аӡә лыхьӡ иадҳәаланы, уи даҳкәажәын, ирхәмарны асамырҟәыл, алаф рхырҳәаауан жәытәан, ааскьанӡагьы, – наԥишьит Ночагьы.
– Убратәи Лоуаа рышҟа тәымџьарантә еишьҭагыланы жьҭаара ҳәа иаауан даҽа бызшәак ала ицәажәоз ауаа хьышәшәаақәа, аҿиқәаҵәаақәа. Урҭ рҭаацәагьы ааргон, адгьылқәа анрырҭалакь – иаанхаӡон, арымӡаа ахәыҷқәагь рыман, Лоуаа рыжьқәагь есышықәса ирзырҭаауан… – иҳәеит Виқтор.
– Ҳара ҳабацәагьы, Виқтор, ажәытәан Қарҭжә, Қарҭыжә ҳәа акәын ишырҳәоз, ҩқык рыла, «66» ала. Уи иамаз ахьӡеиҭарсқәа ҳәа узҿу реилкаара митәык иуадаҩхом ажәытә абаза-ԥсуа ашәы-ԥсуа, ашә-лоу цәажәашьа бзиан иудыруазар! Уажә иуҳәозар, аққа жәытәла ацхагь иахьӡымзи, ацха ҽа хьӡыкгьы аман рымҳәози, ахаагьы иахьӡын, амзаш(ш)агьы иара акәын. Аққаӷь(а) – жьын, ацхажь, ажьхаа акәын. Ққаӷьҭ(а) – ӡахәаҭран, ққаӷьҵа – қәаҵан, қкаӷьҭхах, ққаӷьҭхаҳә – ӡахәан, ҟармазаргь алшон, – иҳәеит Чагә.
– Аҟарма ахьӡ ҵәахуп, иаазырԥшуа аартрак ҟаиҵоит ҳәагьы рымҳәозиз!.. – нациҵеит Ночагьы.
– Ус рҳәон, ииашоуп, ак рдыруан азоуп, – днақәшаҳаҭхеит Чагәгьы. – Аққаҭры ҳәагьы ыҟамыз, уи уажәыгь ирҳәоит, ққаҭранжәлан, былтәын, мҿы ахьыҟамыз, иахьмаҷыз… Аққаҭры – ҟәжәеи жәлан, ҟәдеи жәлан, лҩазаргь алшон, алҩа еиқәаҵәа, ажәатәан алҩа ҽа хьӡыкгьы аман рымҳәози, лҩақзаргь ауан… амаӡашәарқәагьы ахьрымоу ыҟоуп… Џьам бызшәалагьы, фарси ҳәа изҿыз ала, қарҭ, қарҭа – қәаҵароуп, Џьамтәыла ҳанадызгьы ыҟамыз, знык сфарсиргьы азин сымаз, – иҳәеит Чагә дԥышәырччан. – Дфарсиуеит ҳәа ажәа иалами, «даҵаҽырбоит» ҳәа. Уигьы баша ирҳәаз џьушьо, акы иахҟьеит, уиала ацәажәара иаҵаҽырбозгьы ҟалан азоуп, умфарсиин зырҳәозгьы убриакәхап. Убасҟангьы аԥсышәала
акәымкәа убриала ацәажәара иалагозгьы аԥсацәа ыҟазаарын, умбои.
– Знык уфарсир егьоурым, знык акәзар, ибзиоуп, азин уаҳҭап, – иҳәеит Виқторгьы даазԥышәырччан.
– Ажәытәан ққарҭхаҳә, ққарҭҳаҳә, қарҭхацә, ққарҭ-ҳәынап...ҳәа абасгьы ыҟан, аԥсуа-ашәыла, ҳә – хә, ҳ рыла ирҳәо егьиуа. Урҭ хәышҭааразаргь ауан – аиҳарак аққаҭры азы, ӡахәаҭразаргь ауан, еилаԥсоуп, аха аилыргара уадаҩым… Жәытәла ахәшҭаара иркьаҿны анапы, аҳәынап ҳәа иашьҭазгьы ыҟан, қарҭҳәынап, ққаӷҭҳәынап – амца аҳәырҭа напы, аҽҳәа еиԥш аҿҳәа зҳәозгьы ыҟан, ари ԥсуа-базала, шәы-ԥсуала. Арҭ – ахьшьцәа ма ажьҭааҩцәа ргыларҭақәа ртәакәзароуп ҳәа ақәсҵит, ажәытәӡан инхоз ртәык алашәаргьы ҟалоит, аха. Қарҭыжә Лоо – ақәаҵа ду ма ақәаҵажә агыларҭа, ма ақәаҵа ма адәы… ҳәа имцәажәои, акыс уа жьҭаан хьшәоуп, ахьҭа-ҿыхьҭақәа ахьӡоит, амцеиқәҵарақәагьы аҭаххоит, иара иахьагьы усоуп. Ажәытәан ақәаҵа дуқәа зҵакыз ауаа ажь аҩныҟа иргаӡомызт, уа ирхәон, аҩцарагь уа измаз ыҟан, оумак бжьамзар, ахыбрақәа гылан, ажь убрантә изҭиуазгьы ыҟан, уахьтәи аганахь, аахәаҩцәа тәымџьарантә иаауан… Ақәаҵа, ақәаҵа адәы – ажь ахьеизыргоз, ақәаҵа агыларҭа, ақәаҵа амцеиқәҵарҭақәа, ақәаҵа аҩцара, ақәаҵа аҵыџь иазааргӡа ахьӡқәа рацәан. Қарҭлажәа – ақәаҵа аҵыџь акәын ма аӡырԥха агыларҭа, – нациҵеит Семион Виқтор иреиҳәаз ахыхь, нас Ноча иахь: – Уара, Ноча, абри ухьӡ Ноча акәу Ноуча акәу, – ҳәа днаҵааит. – Ноу, Арноу, Ноуда, Ноурыз…усоуп са ишыздыруа…
– Жәытәла Ноуча ауп, у еиԥшыз ӷә ыҟан, убриала ирҳәон.
– Аси, Ашьи рзы уаҳа кыр ҳауҳәома?
– Изласаҳахьоу ала, (Ҳ)аззра, Ҳазз, Азз – Кавказ акәын; (Ҳ)асра, Ҳас(а), Ас – уи Кас, Ҟәас акәын; (Ҳ)аӡӡра, (Ҳ)аӡӡӷа, (Ҳ)аӡӡха, Ҳаӡӡ, Аӡӡ – урҭ рыбжьындоуп. Абарҭ еилы(жә), еила(жәа) ҳәа анрыцыз ыҟан, аҩеира ианаҿыз, иӡааҳәҳәалан ахалара ианалага. Еилы(жә) – аӡқәа ықә-ықәны, ирыбжьа-рыбжьаны такәы иӡааҳәҳәалоу иахьыҟақәаз роуп; еила(жәа)
– аҵыџьқәа аӡыблақәа рхагьежьуа иахьамақәаз роуп. Ҳаӡӡ, Аӡӡ ҳәа арахьгьы иҟан, «ахәыҷы» ҳәагьы ацырҵон, Аденгьа жәытәан ҽа хьӡыкгьы аман рымҳәоз… Ари уажә сара еиҭасҳәаз Гогәуа Қьмышь иажәақәа роуп. Егьыс, уара узызҵаауа атәы, Асассеи ҳәа ыҟан, Ас авҵала ассеира, ассыира – аӡиасра, аӡныҟәара. Аззассеи, Аӡӡассеи – абасгьы ыҟан. Арҭ ажәытә Каспы(жәи) Ашәы мшыни еимаздоз рахажәа, иатәын. Уи акымкәа-ҩбамкәа ахьӡқәа аман, Култа, Култу, Култура ҳәа абасгьы аԥсуа-базала, аԥсуа-шәыла иашьҭан рҳәон. Ажәабжьҳәацәа дуқәа арҭ раԥхьа ҩкык зыргылозгьы ыҟан, рышьҭахь ах(а), аха(жә) ма ажә(а) ҳәа анҵәамҭа ацырҵон. Ажәытәан ари Мраҭашәареи Мрагылареи ирбжьаз, ирбжьдаз ҳәа изҿыз аӡы-мшын Ԥсут ахажәа акәын, уи ишысҳәахьоу еиԥш, иҵегь ахьӡқәа аман, – иҳәеит Ноча. – Са ишсаҳахьоу абасоуп.
– Убри аҩмшынк еимаздоз ахажәа, аӡыбжьында иҵегь ахьӡқәа аман уҳәеит, уаҳа кругәалашәоума, крудыруама?
– Ҳаҭшеиԥсут.
– Абри инақәыршәан сашьеиҳаб Леуарса даарыдгылан, зегь хиоуп, шьҭа анапыӡәӡәарахь иааԥхьа ҳәа Чагә инаиеиҳәеит.
Настәи – сеидроу, цаны-аатәык сықәшәеит, аӡырҩыха смоуит, сгәы иалоуп, аха.
Уажәраанӡа исҳәон аҵарауаа Виқтор Кәыкбеи Семион Ашәхаҵааи Чагә ишиҭааз атәы. Урҭ рызҵаарақәа рҭак Ночеи иареи ишыҟарҵазгьы салацәажәон. Арҭ реиԥш иҟаз асасцәа Аҟәантә ианиҭаа, рхәы-рыԥхь ҟарҵеит нас саб рцәажәарагьы
ашәшьыра аҟынтәи акәаскьа ашҟа ииаргарц аԥшьигеит. Аха уанӡа сара ҳгәыла Шьханыҟәа Ԥлыи иахь сишьҭит асасцәа сҭоуп абранӡа усзааи ҳәа. Сахьнеиз дыҟамызт, иаха астудент Леонт Лабахәуа дахҭан, ашьыжь дара рахь Рекаҟа еиццеит иаб Бахәа иахь, устәи Бедыҩажәа(н) неитәыкгьы имоуп, дахьӡозар, данааилакь днасышьҭуеит лҳәеит иԥшәмаԥҳәыс. Схынҳәны санааи, арҭ ԥыҭкгьы иааԥшит, аха нас акәаскьахь ихалеит. Уа аазеишәа ду, асасеишәа ҳәа ҳзышьҭо, илахатәан, дырҩегьых рызҵаарақәа аацәырыргеит. Дара уиаҟара ржәуамызт, рызҵаарақәа ракәын ргәы иҵхоз, амала ибзианы крырфон, егьоумҳәан, иахьынтәиаазгьы харамыз Аҟәантә, насгьы аҽуардын, афаетон иаҟьаны иҟан.
– Чагә, жәытә ԥсуа ҳәамҭак ыҟоуп, дара кыр зхыҵуа, Ахаза иазкны, абри шԥоуаҳахьо, изакәыз ҳәа иудыруеи? – иҳәан, дҵааит Виқтор.
– Ажәытәуаа ус рҳәон Ахаза ҳәа ыҟан, Ладеи Ҩадеи ирыбжьагылан ҳәа; урҭ Ладеи Ҩадеи зыхьӡыз кыр мыш ныҟәа рыбжьан – асакара, ацәҳәыра уқәсны уцар акәын, амҩан аӡазгьы цәгьаран ҳәа. Убра ианааилакь, иаангылан рыԥсы ршьон нас иандәықәлоз раҳаҭақәа егьи уҳәа амҩаназ ӡыла идырҭәуан, иара аӡы аман ҳәа. Уи аӡы ахьыӡ иахьанӡагьы иааӡеит, умбои, Ахазлажәа, Ахазлакәа ҳәа. Иара Ахаза ахаҭа баатәын рҳәон, ԥацхаҵас шәы аҿаӡамкәа игылан. Уҩналан унаскьар, аҭӡаҿы имҩашьахуа мырзаканшәа аҭӷәаарсҭақәа аҭаны ашәҳыз ахьамоу убоит, аха артышьа амаӡа узымдыруазар, аӡахьы унанашьҭуамызт рҳәон.
– Уи маӡас иаҵаз ҳәа крудыруама?
– Убра унадгылан аҭӷәаарсҭақәа руак аҭагәаҩара нацәала «тыгә-тыгә-тыгә…» ҳәа хынтә уасроуп, нас убжьы рдуны «Ашәҳыз, уаты, сусасуп!» ҳәа абас ҿуҭроуп. Абри инақәырццакны бжьык ахьхьаҳәа игоит, Ашәҳыз ҵаҟа иҭанагалоит, иланашьҭуеит ҳәа усоуп ишҳәоу. Нас аҭӡы ашәашә укылсны наҟ уҩналоит. Хаха-хымш Ахаза уасасуп, амаӡақәа, аҵәахқәа унарбоит, ҵаҟа уагоит, хыхь уагоит…
Аха хаха-хымш иреиҳаны аҩнуҵҟа унхар ҟалом Ашәҳыз иҩахоит, уахь уаанхоит, уоунажьӡом.
– Ашәҳыз уи закә шәыз?
– Ашәҳәыз, ашәҳәызы акәын – иҳәазаны илеиуа-иҩеиуа иакуа-иатуа. Ажәытәан «иҳәазеит» аҭыԥан «иҳазеит» зҳәозгьы ыҟан, ҳә ҳ ала.
– Ажәытәра ҳамҳәаргьы, Уаҭҳара ақыҭа иара иахьагьы усала ицәажәоу ыҟоуп, ҳә ҳ ала ирҳәоит.
– Уиоуп иуҳәаша! Аха Ашәҳыз ҳәа ҳазҿу Амза аныҟоу, аҭәымҭаз оуп, аамҷыдахаз уаҳа иланашьҭуам, иагьа уааԥсаны, уқәнакны уҟазаргь – иоуӡом рҳәон. Уаргьы Амза аҭахамҭаз уахь анеира ухы ақәумыршәароуп ҳәа убасгьы ацырҵон, – иҳәеит Чагә.
– Ахаза Ладеи Ҩадеи рыбжьара иҟан уҳәеит, урҭ убри ирыбжьдаз ада уа уаҳа ҽа мҩакы авсуан ҳәа кыр рҳәоны уаҳахьазма? Иаҳҳәап, Мрагылареи Мраҭашәареи ирыбжьдазгьы?
– Уигьы ыҟан, аха усҟан Мрагылареи Мраҭашәареи ҳәа узҿу ҽакалагьы ахьӡқәа рыман.
– Иарбақәаныз?
– Ҳатлажәи Ҳатласи.
– Уаҳа?
– Уажә ҳрыламлап, ҳамҩахнагацәоит, избан уҳәар, аки-аки еиԥшьуп, ак ҳәаны егьырҭ нужьыр – игәаауеит… Уашьҭаназ инҳажьып, аҩы самшьыр… – иҳәеит Чагә, иагьаарччеит.
– Ноча, уара Ахаза азы кры ацуҵома? – дҵааит Семион.
– Ахаза абаагәара акәыршан, агәашә ду аҿан, устәи ашҭахь уанҭалоз угәуҽанызар акәын рҳәон – аҳәыдқәа аӷәыдқәа ааигәа иҳәазаны иааины иахаҩозар ҟалоит рҳәон. Амза аныҟамыз урҭ абоубоз, итәазар, урҿашәон. Абас рҳәоны саҳаит Ҭраԥшь Ҳалыли, Арӡын Кәасҭеи, Езыгә Хабыгә ауп ҳәа сыҟоуп ихьӡыз, усҟан смаҷын, саб Хындыгә сицын. Ари
Кьалашәыр ауп, усҟан уа аџьармыкь ыҟан, ацҳа азааигәара, – иҳәеит Ноча.
– Ахаза ахаҭа закәытә баажәлаз, иаԥшшәыз ҳәа кры рҳәоны удыруама, Чагә? – дҵааит уажә Виқтор.
– Иҟаԥшьын рҳәон – иазын, икәацәын. Ахакәа, Ахакәаз – абас зҳәозгьы ыҟан.
Виқтор иҵырҟа аџьыба дынҭалан жәытә хсаалак ааҭиган, иааиҵихын, ӡ-дукгьы аны, акәакәарқәа реиԥш аха-кәацәқәа ана-ара игыланы иахьаныз надирбеит:
– Ари Мсыртәылоуп, ари – Мысра, Мысраҳ аӡиас ду ауп. Жәытәан ал(а)да ахахьы Кәарара, Кәаӷьыра, аҩ(а)да – Еигәжәы(жә), ҽакала иуҳәозар – имҩахгоу, еиҭагоу, мамзаргьы еиҭаҵыз ҳәа абас иашьҭан… Аха уажә уиакәым, арҭ акәакәарқәа иреиԥшны игыло жәытә ԥсуа-базала, ԥсуа-шәыла ахьӡқәа рыман, ус крыжәдыруама? Кыр шәаҳахьоума?
– Арҭ ахасақәа, ахақәа роуп – ахакәацә, ахакәаҩ; аҳакәацә, аҳакәаҩ. Мсыргьы бжьырҟҟак аман, акы – ианамыхәа – убра аӡы мҩахыргеит, иахыкәдыршеит, рҳәон, – иҳәеит Чагә.
– Абарҭ аҭоубыҭқәа зҭадыргылоз рацәан, ирыхьӡыз?
– Ашәыха. Уатәи аҳцәа дуқәа, аҳәынҭқарцәа рзы ҭаҳ рҳәон, аҳ аҟынтә, иара ԥсуа цқьалагьы ҳаҳ ҳәа ыҟан, аҳ иаҳ ҳәа. Уи «дыԥсит» рҳәомызт, иҟаломызт, «дыцәеит» акәын. Аха абазақәа, ашәқәа цә ц ала ирҳәон, «дыцеит» ҳәа. Ацаха – убригь шәыхажәлан, шәыхан; цә ц ала ирҳәон Аца-ха – уигь ыҟан. Убжьы ахьақәурӷәӷәо зеиԥшроу еиԥш.
– Абриак акалашәа иҟоуп, ҩнуҵҟалагьы омак иреи-ԥшӡам, иаргьы ашьанҵа ҟаԥшь иалхуп, ихыҟаԥшьаауп, шәахәаԥш, Чагәгьы Ночагьы: ԥсуа ԥацхаҵас шәгьы аҿаӡам, ажәытәан изызкызгьы иахьа цқьаҵәҟьа еилкаам; аҩнуҵҟа ҭӡыбжьарақәоуп, акоридорқәа амоуп, аҭыӡқәеи. Убраҟагьы ҩнышә дук, уарҳалк инеиҳаума уҳәо цәаҳәа-цәаҳәа аҭгәаа, арҟҟа аҭоуп, хыхьтә ҵаҟа; излыху закәугьы рзымдыруа егьиуа аҟынӡа убас иҟоуп – уи ашәҳыз акәзароуп. Ари, аха ҟаԥшь, жәытә ԥсуала, ишуҳәаз еиԥш, Ахаза акәхароуп, – иҳәан,
инадирбеит Виқтор, иагьнациҵеит: – Убра уныҩналан, Чагә, уара ишуҳәаз еиԥш, нацәала унас-насны, ҿуҭыр – ашәҳыз ланашьҭроуп, ианартыроуп… Абри шәышԥахәаԥшуеи шәҩыџьагьы?
– Иара убри Ахаза омак иацәыхарамкәа иахьанӡагьы инханы иҟоуп жәытәан мысраҳцәа-аҭаҳцәа ахьтәаз раҳҭын ду ақьабҭақәа, ԥыҭҩыкгьы ауаа нхо егьиуа. Уи Ҭаҳаҭа ахьӡын, уажәгьы усоуп; ҭаҳ, даҳ, аҳ, ҳа, ҳ, – арҭ зегьы аҳцәоуп; аԥхьатәиқәа аҩба аҳцәа дуқәоуп, ҳәынҭқарцәоуп. Убри ажәытә ҳҭны ду ашҭа дугьы аман, ахьӡгьы нхеит, уажәгьы, Лышҭ ҳәа. Жәытәла ари «Ашҭа ду» ҳәоуп иаҳәо, ажәытә ԥсуа хьыӡқәа: ҵыкә – Лҵыкә, Гьари – лгьари, Мышь – Лмышь… реиԥш. Абри омаӡак иацәыхарамкәа Ҟәажәа, Кава ҳәа ажәытә ҭыԥхьыӡқәагьы ыҟан, ашәдуаа, аубыхқәа рқьабҭа. Уи ахьыӡ, иркьаҿны, Кавказ ҳәа акәын иаҳәоз, уажәраанӡа иаԥхьан ашәшьыраҿ уи закәу ҳалацәажәон… Аԥсуаа-абазаа ҳҟәыҵәақәак Мсырынтә, Шьамынтә, Мсыппҭантә жәытәӡан ишааз уи зегьы ижәдыруа ауп, Аԥсынтәыла иқәлаз аӡы-мшын анықәҵ, уахьтә ихынҳәны иааит… Иахьа, ихаразаргьы, уи аԥсуа-абаза, адӷа, аӷәыбла – аубыхә-ҳамыҭ ҭоурых иадҳәалоуп, – нареиҳәеит Семионгьы.
– Ҳаи, шәыххь згааит! – иҳәеит Чагә игәы иахәаны. – Саргьы убас ак даара сгәы азҩон.
– Иара Ахаза уаҳа хьӡы ҳәа кры аман шәаҳахьома? Аԥсуа-ашәы-адӷа-аубыхә? Ачарқьаз? Чагә, уара урҭ рцәажәашьа ԥыҭк умдыруеи!
– Ахаза, Аҳашәхаза, Аҳашәхакәаз ҳәа абас иҟан. Абазақәа идыркьаҿуан, аԥхьа а дыргылом, аԥсуаагьы ус изҳәақәоз ыҟан. Аҵыхәтәантәи ауцәоуп акәымзар зегь реиҳа ииашоуп: ашьанҵа ишалху, аха шакәу, ишазу – ишыҟаԥшьу, аӡгьы шакәоу зегь аҳәоит, жәытәла ашьанҵа даҽа хьӡыкгьы аман рымҳәози, (а)ҳашә ҳәа иашьҭан. Ахаза ркьаҿуп, аха ҟаԥшь ауп: аҽыз, аҽыза ҳәа ишыҟоу еиԥш. Уажә аҩбагьы рҳәоит, аха жәытәан аҽыза акәын, иаҳа ииашоуп, акәымзар аҽыз – аҽ ду, аҽы ҳарак ҳәа ицәажәаргьы алшоит, з дун.
– Ноча, уара? – иҳәеит Семион. Арҭ рыҽшан акәын ишыҵаауаз: Семион – Ноча, Виқтор – Чагә. Уи атәы шәасҳәахьеит, аха.
– Ашәхаза, Ашәхакәаз, Ашәхакәаза ҳәа абасгьы рҳәоны саҳахьеит. Ари ашәқәа-абазақәа, аубыхәқәа рыхақәа роуп, убарҭ роуп изтәу ҳәа абасгьы цәырнагоит сгәахәуеит. Арҭ ахьӡқәа зҳәоз жәабжьҳәаҩ дуцәан, ҳҭоурыхҳәаҩцәан, ус ирцәеилагарымызт, са схәыҷын, анҭ разҵаарахь сабаҟаз.
– Саргьы убас акәзар, убасгьы ицәажәозар ҳәа сыҟоуп, ҳашәхакәаз аҟны ҳ аӡозаргьы ауеит, аха, – иҳәеит Чагәгьы. – Абаза ашә, ашәуа иоуп, аԥсуагьы дабазоуп, аубыхә ашәӷәа ҳәагьы ихьӡын, аха ӷә у еиԥшын, ашьҭахь ашәуеи ашәӷәеи рцәеилаҩашьо иалагеит. Ашәы Ҳабыџь Џьгьарда иаҟара жәытә ҭоурыхҳәаҩ дабаҟаз, убас иҳәон Ашәхакәаза(жә) ҩыџьа аҭаҳцәа идыргылт ҳәа – ашәуеи ашәӷәеи – абазеи аубыхәи, аҳамыҭи. Рыхьӡқәагь иҳәон – Тыҳи Таҳи. «Ашәуа Тыҳ, сусасуп!», «Ашәӷәа Таҳ, сусасуп!» ҳәа абасгьы ыҟан, ус ҳәаны нацәала уасыр, ашәҳызгьы анартуан амсырԥааҩгьы дахьынтәааз умбаӡо, дуԥылон иҳәон… Убра, Лышҭ амсырԥааҩи аҭаҳи рхәыҷқәа шеихәмаруаз, руаӡәк аҵәа иршәын егьи ила иҭашәан дарлашәит. Аҭаҳ аубыхә шәарыцароу, дыҟамызт, дхынҳәаанӡа ари аԥааҩ иҭынхацәа, ижәлантәқәа зегь иман дықәҵит, Аԥсныҟа ддәықәлеит, усҟан Аԥсны иқәлаз аӡы-мшын ӷӷеихахьан рҳәон, уи аҵыхәала иқәҵхьазгьы хынҳәуа иалагахьан. Аҭаҳ даныхынҳә арҭ дрышьҭалт. Дрыхьӡозшәа анырба, имҩа еихнаҵәауа ачаӷьа карԥсеит. Ари дшааиуаз ачаӷьа аниба, дахымскәа даангылт. Шәхынҳәы, ари машәыруп, ҳа ҳаишьцәоуп, ус ҟашәымҵан, шьоура сышԥалаго ҳәа реиҳәеит, аха мап анырк, ишьҭахьҟа дхынҳәит. Арҭ иаауаз Ашәаа ракәын, арахьӷьы рашьцәа ыҟан. Хытәрыкгьы иҟоуп, руа иарбаныз сеидроу, аха… Данааигәаха, аҳәса цқьақәа, усҟан ус иҟан, ргәыҳәԥы ҭыхны ишьамхнышгылан, ишҟа рҿы рханы игылт – арҭ аиашьара адагьы акыкахш рыбжьан, иҳәон Ашәы Ҳабыџь ду… Егьыс, ашьанҵаҩ ҳәа усгьы саҳахьеит, ашьанҵаҩ даҽакгьы аҳәоит, аха уи атәы уажә ҳаламлап, ҳамҩахнагацәоит…
Убра жәытәан амсырԥааҩ даман рҳәон… Иахьатәиала уахәаԥшыр, ашәҳыз ма иқәыргылазароуп ма икнаҳазароуп, иузаҿаҵаӡом – усала иланашьҭӡом, иҭанагалаӡом… Ахаза алакә, ма алакәа ҭоуп рҳәон – убригь ӡын; Ахаза (а)лажәа ҭоуп рҳәон, Ахаза ламыс ҭоуп рҳәон – убарҭгьы ӡуп. Арҭ закәыз уиакәын, ашәҳыз лашьҭны наҟ иҵегь уаныҩналалакь аӡы аман, иалкәкәаны иҭанартәон – лажәа, лакә, лакәа, лакәоу, ламыс иара акәын: жә, жәа, мсы, мыс, кәы, кәа… зыхьӡқәами. Амҩа хара иашәахьаз, иаркарахьаз, зӡы нҵәаз аныҟәаҩцәа, ма ашәарыцаҩцәа, рзы ари хәы змамыз акәын, абрахь ҳзынаӡанда ҳәа иаауан… «Ахаза, уата, сусасуп!», «Ашәхаза, уата, сусасуп!», «Ҳашәхакәаз, уата, сусасуп!» – абасгьы рҳәон, аӡы аашьҭы, аӡы та, аӡы сыҭ, аӡы сыржә… ҳәа.
– Уа аҵыџь адәахьы, ашҭахь изамамыз? Алакә, алакәа, алакәоу – убригь ҵыџьажәлами? – дҵааит Виқтор.
– Уахь адәахьы ҭакарран, аӡы азы аус цәгьазаарын, иҭанарбозар акәхарын. Алакә, алакәа – ҳауала иҟало, иакәо, иаҳәо, иахәо, аҳауа иалҵуа ӡуп. Излыҵуа акгьы убаӡом, ахала иҟалошәа унарбоит, «(а)лакәа збеит» ҳәа ззырҳәозгьы убри акәхап – иџьаршьозгьы, изеигәырӷьозгьы иароуп, нас даҽа ҵакыкгьы аанахәеит, аха убригь абриоуп изхылҿиааз. Жәытәан абри ажәа аԥхьа ирыхәлахалаӡан ирҳәоз ҟ/ ма ҳ/ә гылазар ҳәа сыҟоуп, амала уи ҳә ҳ ала изҳәоз ыҟан сгәахәуеит; аҵыхәтәан жә ма жәа гылазаргьы алшон, аҩбагь аӡоит акәымзар, – абасгьы ыҟан.
– «Алакә иҳәеит» – «аӡы ааигеит», «алакә ҟаиҵеит» – «аӡы ҟеиҵеит» ҳәа ус акәми?
– Рамаԥхьа ус акәын. Аха уи аӡы аркәара, арҳәара, аагара иахәҭаз амаӡа адырра аҭахын, ажәытә ҵара умазар акәын, ари ҵаран. Бырзенла «логос» ҵароуп, ҵара-дырроуп, жәытәан уи «локос», «лакос» акәын, изхылҿиааз шьҭа уа уазхәыц, – иҳәеит Чагә, иагьнациҵеит: – Арҭ уажәраанӡа сызҿыз амсырҭааҩцәа, ажәытәуаа изларҳәоз ала, иаарҭаххар, аԥшатлакә дырҵысуан, адыд-мацәыс ааргон, аԥсҭҳәа хырҵон, амшмыхәла аныҟалоз рдыруан… Аха уи атәы иахьа
ирхашҭхьеит, аӡәык-ҩыџьак ракәымзар; мбатәа, оумажәа зхыҵуа акоуп…
– Уиашоуп, Чагә, шәышықәса аамҭа уахәаԥшыр, хԥа-ԥшьба биԥара ҳәа иаԥхьаӡоит, аԥсуала. ҳашәхакәаз хәба-фба инареиҳангьы, быжьбаҟа, нызқь шықәса ахыҵуазар ҟалап, уи аиашаҵәҟьа макьана ирыздырам, аха. Шьҭа уазхәыц шаҟа биԥара ирхаану, шаҟа аҩсхьоу – ари анбатәи ҭоурыху, аха аԥсуаа, ашәқәа, абазақәа, адӷаа, аубыхәқәа рҳәамҭа иахьанӡагьы имыӡкәа иааиуеит, џьара иацәынаашәа иҟалазаргьы вбас иоуҭауазеи, ариаҟара зхызгахьоу… – назгәеиҭеит Виқтор, нас маҷк аҟара дааҭгылан днаиазҵааит: – Аҭоурых еиԥш, аҭаарых ҳәа рҳәауоушь, Чагә, шәышҟа? – иҳәан.
– Ишԥарымҳәо, ирҳәоит. Аҭаарых, аҭаҳрых ҳәа, анҵәамҭаҿ а анацырҵозгьы ыҟан, з-гьы. Убригь, хәҭак Ахаза иахылҿиаазар сгәахәуеит. Амала аҭаарыха з ацҵаны аҳәара ҟаломызт, шамахаӡак, даарак акәымзар – иара убригьы хәыҭ-хәыҭла, измааназ сеидроу… Сабду алафҳәара бзиа ибон, саргьы, схәыҷын, аха исирҳәон, нас иара дтәаны «ҳа-ҳа-ҳа…» ҳәа ихҵаны дыччон; аҭоурыхқәагьы сзеиҭеиҳәон. Зны ус иҳәеит аҭоурых еиԥш аҭаарыха, аҭаҳрыха ҳәагьы ыҟан ҳәа. Аха абарҭ рышьҭахьгьы даҽак ацуп, уи рҳәаӡом, иуҳәар ҟалаӡом, ҵасым, иҳәеит, ахьӡ ршьон, иҳәеит. Идуны иуҳәар ҟамлозар, маӡала, ирхәыҷны слымҳа иҭаҳәа сҳәеит, схәыҷымыз. Иаргьы ани иччашьала дааччан, ахәыҷы дазҵаар – иҳәатәуп, даҵанакӡом, иаланаҵаӡом – ашьҭахь з гылан, иҳәеит,– аҭак ныҟеиҵеит Чагә.
– Ноча, уара?.. – иҳәеит Семион.
– Хәажәкыраз арасаҵәы згәыларҵоз ахәажәа, акәакәар, хыхьӡык аман: ахакәакәар, аҳашәкәакәар, аҳакәакәаргьы зҳәоз ыҟан. Урҭ аишәа рықәҵашьа, рықәыргылашьа уҳәа еиуеиԥшымкәа хԥаны иҟан, агәыргәылмацәаз ахьрыварҵозгьы ыҟан… Рыхьӡқәа рынҵәамҭақәа ӷ(а), ӷь(а) рыла ианырҳәозгьы ыҟан. Дара ахасақәа Ашәхакәаз асахьа рымоуп. Абас Аԥснада џьара иҟарҵо жәбахьома?.. Убра ашәхызқәа шаҟа амоу сыздырам, аха ианланашьҭлакь, ауаҩ
ихы асахьа ахьаанарԥшуа ыҟазаргь ҟалап, амаӡа еилызкааз шьоукы иамрымхыцзар… Ахы хыџьаран иануп рҳәон, ана уажәраанӡа ҳалацәажәон, аха. Избан ус зыҟаҵоу, иара дызусҭаз – уи сеидроу, маӡа дук аҵоуп, маӡа нагӡагьы ҟамлац, аха.
– Ахаӡӡагьы иануп рымҳәозиз, Ҟәажәи Ҟәаси еимаздоу Кәылӷа, Кәылха?..
– Аиоу. Измааназ жәытәан ирҳәоз Анцәаҳазшаз иҿаԥхьа аԥсуа хажәак дрықәиҭуп ҳәа? Избан хԥа? Ҩба зыҟам, ԥшьба зыҟам? Аӡы шыцәоу избозгьы хажәак дрықәиҭын, ииҳәаз ҟалон, уаҳа дахьӡомызт, аӡы ҿыхан ицәдәықәлон, иациҵар – дбылуан, иҿы аҳәатәы ҟаломызт… Уимкәа, ус рҳәон, аҿак Аԥсны иҟоуп, Аԥсны иҵәахуп, егьи а/ҿа Мрагыларахь иҟоуп, Мрагыларахь иҵәахуп, абарҭ аҩбагьы еиқәшәараны азҳәоуп, ианеиқәшәалакь, адунеи иқәу ауаа зегьы рзы жәҩангәашәԥхьара аатуеит ҳәа, мамзаргьы абарҭ дара еиқәзыршәоу ауаҩ жәҩангәашәԥхьара ааиртуеит ҳәа, – иҳәан, иажәа аахиркәшеит Ноча.
– Данҭало агәҽанызаара аҭахуп, ахәыдқәа, аӷәыдқәа, егьи ҳәа ара ишәҳәаз убригь ҵабыргуп, убригьы ақәшәоит – ашоура, аҭакар ианарӷәӷәазалак, аҳәыдқәа Ахаза аҩнуҵҟа иҭалан аҭӡыбжьара акоридорқәа ианрыбжьатәоугьы ыҟоуп уажәгьы, уа иаҳа ихьшәашәароуп – аҳашә, ашьанҵа хьшәашәами азы… – назгәеиҭеит Семион.
– «Иара иҳәыды иара дагеит», «иара иҳәыды иара дашьит», «агәылшьап зааӡаз дафеит» ҳәа абасгьы рҳәоит, аха аҳәыдқәа абзиарагь ҟарҵахьеит – ауаа еиқәдырхахьеит рҳәон. Дара цәала аӡы хараны иҭатәазаргь, иахьамоу, иахьыҟоу рдыруеит, еилыркаауеит… Аӡқәа анҭаба, ауаа аҳәды иашьҭалан ицан, еиқәхеит… Ус ҟазҵахьоу аԥсаатәқәагь ыҟоуп, уажә ара ҳамҩахнагоит акәымзар, урҭ рышьрагьы ҟаломызт… Убра Ахаза аҟны жәытәан аҳәыдқәа аӡы ддыржәуазаргь ҟаларын. Иара, алаба укызар, ишәоит рҳәон, аблақәа ҭҵыҵми, иаахар иҭанаҟәаҟәоит, уи акәхап… Убри азы акәхап Ахаза уанҭало алаба, ма алабашьа, укызароуп зырҳәоз… – иҳәеит Ноча, иагьнациҵеит: – Иҭалан иҭатәазар, аҭцашьагьы рдыруазар
акәхарын, аққаҭран афҩгьы иацәшәоит… Егьыс, иацсҵоу уиоуп, зны саб аҩцараҿы аҳаԥшьа ахҩа сырбо ус иҳәеит, абри жәытәан ҽа хьӡыкгьы аман, иаҵыздыраауа аартырак ҟаиҵоит, ахыза акәзар ҟалап иҳәеит; ахҵысҭагьы ҽа хьӡык аман рҳәон, убригь убас акәзар ҟалап, ахышә азгьы ахызаз рҳәон, иҳәеит.
– Акы суазҵаашан, Чагә, – иҳәеит уажә Виқтор, – ажәытәӡан, ԥсҭҳәа ԥыҭҳак хылан, илалбаан, ашҭаҿ аҭыԥҳацәа агон ҳәа абас зҳәоз ыҟан, иахуҳәаауеи?
– Ус рҳәон, ииашоуп. Исаҳахьоу уиоуп, аӡынаа уажә Џьгьарда инхоит, аха жәытәан наҟ ианынхозгьы ыҟан. Убри наҟ ҳәа ҳазҿугьы, Мрагыларахь, Аԥсны иатәын. Убра арҭ рҭыԥҳак дагахьан. Дӡахуа ашҭаҿ ашәшьыра дшыҵатәаз, ашәшьабла аахылан, илышьҭасын думбаӡо дагәылакны дагеит. Ахәмарра иаҿыз ахәыҷы ианиба дыҳәҳәеит, аха иабахәоз… Ус ахьыҟало уҳәҳәаргьы ауӡом, аха… Амшӷьарс, амшшьара ирықәыз еилалгеит, уи аҽны дӡахыр ҟалаӡомызт, рҳәеит. Ҵәуара-хьрагьы ҟарымҵеит – ҵасмызт, ҟаломызт… Ашә-ԥҳакгьы убас дагахьеит рҳәон. Убригь жәытәӡан. Арҭ аҩжәлантәык иаҳзымдыруа, даргьы ирзымдыруа, ибаша-машам акы иалаҟазар ҟалап сгәахәуеит, амшӷьарс, амшшьара егьи ҳҳәеит, аха… – иҳәан, аҭак ныҟаиҵан: – Уара уажә ари узазҵааи, Виқтор? – ҳәа Чагәгьы днаҵааит.
– Ноча, уара кры ацуҵома? – иҳәан, абжьагала ныҟеиҵеит Семион, уигьы Виқтор изҵаара аҭак дазымԥшкәа аказы иҟаиҵазар акәхап, акәымзар Чагә ус диԥыҩлозма.
– Ашәшьа – ашәрыӷа, ашәӷа ҳәагьы иашьҭан, ажәҩагьы рҳәон, ра-ҳәы(ҳә), ра-гәгәы(гә) – абарҭгьы саҳахьан; ра-шьашә, ра-шьаҳә – абас зҳәозгьы ыҟан. аԥсуа-базақәа ҳә хә ала ма ҳ ала, гә г ала ирҳәон; анҵәамҭа ахьаӡоз, аԥхьа ҳа ахьгылазгьы ыҟан, ра – ӷа, ха акәын… Уажә уи анцәыраага исҳәоит, Ашәы Шәарах, макьанагьы дыҟоуп, Џьгьардантәи ҽнак Ԥанаҩ, Чагьам наҟ дхыҵит, шәарыцара, ихала дыҟан. Дышнеиуаз, аӡага ахьамаз цаҟьак ашьапы ибеит, дәҳәыԥш хәыҷыкгьы амоуп. Ашәарах аӡага дырбзоит, кры ааиуазар ҳәа иҽԥхьакны хаҳә дук дшаватәаз, данынаԥш, адәҳәыԥш иқәлан
иҳәамҳәамуа иааиуаз аӡәы илаԥш дааҵашәеит, оурала абас хԥаҟа ра дреиҳам, дкьаҿуп, иахьатәиала иуҳәозар – метрак аҟынӡа. Ари ахәыҷы ихала арахь дықәлан дабацои, даазгазеи ҳәа дышихәаԥшуаз, иҵегь данизааигәаха, иблақәа ҟаԥшьӡа иҟан, уажә исгәалашәом ак акәзу ҩблак ҳәа акәзу Шәарах ишиҳәоз, аха. Уи блак змазгьы дибахьан… Ари иааиуаз, лабыҵәҵас ипаӡа ак надкылан, аӡага аагәеиҭан, ишьҭахьҟа иҿынеихеит… Дсыцәцаанӡа дыкны дган џьгьардаа дыдсырбап, илсыршари ҳәа, Шәарах дҩаҵҟьан иҿанынеиха, наҟ адәҳәыԥш иҳәымпылӡа иқәгылаз аԥраал илаԥш наахеит, егьигь даахьаҳәын ак наиқәирххазшәа ибеит…
Шәарах уаҳа акгьы игәалашәаӡом, данааԥш, дыхәхәаӡа дышьҭоуп, иикыз ишәақь акәзар, насҭханы ихьахьхьала икажьуп, уанӡа иназгаз сеидроу… Данынаԥш, аӡәгьы дыҟамызт, ԥраалгьы ыҟамызт… Ҳаит, иабадихәа, иҳәан, ицәажәашьала, ишьапқәа иаҳәҭаԥсан ишьҭахьҟа дыҭрыст. Усоуп иара дахыхәмаршәагьы ишиҳәоз… Ари ҟалеижьҭеи омаӡакгьы ҵуам, 20-ҟа шықәса роуп. Ишәаҳахьазаргьы еиҭашәасҳәеит, – иҳәеит Ноча.
– Абри ҳзазҵаауа уиоуп Ахаза аҟынгьы убас ашәшьыбла, аԥраал неиуа рбахьан жәытәан, изныкымкәангьы, Амза аҭәымҭаз… – иаԥхьантәи Чагә изҵаара уажә аҭак ҟеиҵеит Виқтор.
– Ус акәзар, уажә сара избахьоугьы ак шәасҳәап, Аҟармара. Убра акалашәа иҟоу ҭыԥк амоуп, уиаҟара аҳәарақәа сҭахымызт, аха, шәаҳаҭыр азы, уаҵәгьы шәызбап ҳәа уҟоу… – иҳәан, Чагәгьы ихҭыск аӡбахә аацәыригеит.
Убри аамҭаз ашҭаҿ алақәа аӡәы иааисын дыркит – лацәгьацәан, саргьы аҟаԥыҳәа сеирыӡ шыскыз сындәылҟьеит. Шьханыҟәа иакәын. Дааит. Ҳлақәа дырдыруан, рыгәра иган агәашә аартны ашҭа данааҭала, ирыхь сеидроу, лаԥшҵашәарахап, ижәлеит. Алабашьа икын, дзыхдырҟьаз уи акәзаргьы ҟалап, алақәа алаба рцәымыӷми.
– Уҩынаҳаума?! – иҳәан, дԥышәырччо днасазҵааит.
– Ааи, – сҳәеит.
– Акәзаргьы, абаак аҩнынӡа усызцароуп, ҩы бзиак сымоуп, ԥҳалк рҭәны убра абарҵаҿ исыргылт, асасцәа рзы, уҷкәыноуп, иаҳзаага! – иҳәеит.
Шьханыҟәа дыҩхазгалан, иахьиҳәаз срышьҭит. Уахьынтә схынҳәны санааи, уиаҟарагьы снымхеит, аха ари ажәабжь ҳәаны иалгахьан. Даҽак ашҟа ииасхьан.
Аҵыхәтәан, сыхәҭаахь, иацысҵарц исҭаху: убри Ахаза, Ҳашәхакәаз ашҭаҿ мышкы зны аԥсуашәак ықәҩыратә Анцәа иҟаиҵааит!
Шьханыҟәа Ԥлыи, Ԥлеигьы рҳәон, иԥҳал азна аққажь ҩы сыман санааи, аазеишәа иахатәаз ирысакьаҳәымҭан. Аха, ишысҳәахьоу еиԥш, Ашәхаз иазкыз ражәабжь ҳәаны иалгахьан, аҭыԥхьыӡқәа рышҟа ииасхьан. Уажәы Ппатархәыҵа иалацәажәон, убригьы аҵыхәтәоуп сзыхьӡаз. Ари ҳаԥсшәа егьырҭ абызшәақәа иреиԥшым, акалашәа иҟоуп, па-тра-хәыҵы, па-тра-хәыҵ ҟармажәлан, уи ахьамаз патрахәыҵҵа акәын, абаза-ԥсуала, ԥсуа-ашәыла. Ари иҵегь рыла иртәоуп сгәахәуеит, амаӡашәарқәагьы амоуп. Жәытәан ҵә ала изҳәозгьы ыҟан. Иара аҟарма ахьӡ акым-ҩбам ҳәа усгьы рымҳәози. Абри ахьӡ аԥхьа ҳа ангылазгьы ыҟан, ҳакавказ шырҳәоз еиԥш; хаҳәыхьӡла ицәажәаргьы ауеит – ҳапа, ҳаппа, ҳаппы аҟнытә. Жәытәӡан абра Ҳаппаа, нас Аппбақәа нхозаргь ҟалон...
Абыржә исҳәаз инаваргыланы абри ахьыӡ апта, апыты аҟынтә акәзаргьы ҟалоит. Абта, абыты зҳәогьы ыҟоуп. Уи аҟанҷ хәац иаҟароуп, иагьеиԥшуп, амала иҩеижьны ихәымбабисоуп, ацәаакыра ахьамоу амацәаз еиԥш рҽеикәарҳәны, рҽырқьақьан ахаҳәқәа рықәтәара рдыруеит, рыфҩы нахьхьынтә уԥынҵа иҭасыр, иааузымчҳартә
иҿацоушәа, акалашәа иҟоуп; жәытәан кьыбоу рыԥҳа чымазароу акы алархәышәтәуан, уажә рылакьысра ҟалом, иқәырххьеит… Убри иахәшәтәуа закәу зыԥшаауа аартра дук ҟаиҵоит ҳәа ус рҳәон аабыкьанӡагь абыргцәа, урҭгьы ажәытәан акы раҳахьазар акәхарын… Абтқәа ацәаакыраҿ, аӡыршьҭраҿ ауп иахьаанахәо, усала уахәаԥшыр, ашәы-ԥсуала патражәхыҵа, аӡы ахьалжжуа ҭыԥуп, патрахәыҵәа акәхоит, жә аӡоит, жәытәла ашәы-ԥсуала ус ахьыҟанаҵақәо ыҟоуп...
Абри аҭыԥхьыӡ азын схынҳәаанӡа ирҳәахьазгьы ыҟамзи, уажә ас ианалга, ашьҭахьы Река ақыҭа ахьыӡ иалацәажәеит, уа омак рыбжьам азы. Ари ижәытә ԥсуазаап, изхылҿиаауагьы хаҳәызаап, иаҳа ииашан иуҳәозар, сыпзаап. Ажәытәан асып ҽа хьӡыкгьы аман рымҳәозиз – аӷӷеикаҳә, аӷеикаҳә акәын. Аӷеи зыхьӡу икәадоу ҳәоуп, аӷӷеиеиқә – еиқәны иҟоу ҳәа усгьы ицәажәоит, ирӷӷоу, ирӷӷеиу ҳәа. Ажәытәан ӷеикаҳә акәын, убри аԥхьагьы ҳа ангылаз ыҟан, Ҳакавказ еиԥш; ҳә аӡоит, иаҵәахуеит, «ашыла» аҟны еиԥш, жәытәан ашылаҳәа, ашылаҳә акәын – ашы лаҳәаны, аҳаҟьаҿ иҟәаҟәан. Ари абас ауп. Убри адагьы убра, са исымбац, аха аҟә хыҷы, ака хәыҷы ыҟазар ауеит. Ӷӷеи жәытәла Амрагьы иахьӡын, убри амҵаныҳәарҭак цәырнагаргьы алшоит, избанзар, аԥсуаа, абазақәа, адӷақәа, аубыхәаа – абык ихылҵыз ҳазегь Амра ҳанамҵаныҳәоз, нцәахәыс ианаҳԥхьаӡоз аамҭагьы ажәытәан зны иҟан… Анс акәу, арс акәу уа асыпра адагьы убригь гәаҭатәуп. Анаҩсан, ӷеикаҳә(а) ала итәазаргь алшон – асып рацәаны иахьамоу, ҽакала жәытәла – иахьаҳәоу, иахьаанагоу ҳәа, анҵәамҭа аҵәахуеит, аԥсуа иеиԥш аҽарԥшӡоит.
Абарҭқәа рышьҭахь Егры аӡиас ахьӡ ашҟа ииасит…
– Уи шԥыкәу? – сҳәан, уажә сара снаиазҵааит абри ажәабжь сазҳәоз Жора Чаҵәба, иара Чаҵә Чагә иԥа ихаҭа, Аҟәа. Уи Аҟәа дынхон, агәҭаны. Иашьеиҳаб Леуарса – Гәыԥ.
– Егры, еиҳәҭагылан иааны инхаз алазқәа абыргцәеи, нас уа жәытә-натә аахыс инхоны алазрахь иагаз аԥсацәа аҭаҳмадцәеи ԥыҭҩык изларҳәоз ала, ажәытәан Еӷры ҳәа акәын ишырҳәоз, аԥсацәа Еӷьры ҳәа. Алазқәа ашьҭыбжь
ӷь рымаӡам усгьы аҟынтәи иашан ирызҳәомызт. Аха ари Кәыдры ма Бзыԥҭа раасҭа иаӷьны егьины азы акәӡам ус захьӡыз, еиӷь(а), иаӷь(а) жәытә ԥсуала хаҳә ссоуп, ԥслымӡ ҟәазуп, илаҳәоу, иԥыҽҽу хаҳәуп, ихәыҷны икәымпылзаргьы ауеит, абри аҩыза рацәаны иамоуп Егры аӡыршьҭра, ажәытәан ус захьӡызгьы уиакәын.
– Уи акәзар, нас Егры ҳәа ус ала ахьыӡ здыртәеи? Иахьа убас ами ишаҳҳәоу?!
– Убри ахьыӡгьы иашоуп. Ари аӡиас аҳәҭахьы, аҵыхәахь амҩахыҵра адыруеит, ҩба-хԥа километра, қыҭак аҟара имҩахыҵны ашьҭра аԥсахуеит, жәытәла иуҳәозар – игыруеит, «дгыруа дрылоуп» ҳәа усгьы рымҳәои, убри еиԥш. Нас, такәаамҭа анҵлак, еиҭаԥсахуеит, убас иҟоуп; «агырқәа» ҳәа иаҳҳәоу ахьыӡ зхылҿиаауагьы убри акәзар ҳәа сыҟоуп, раԥхьаӡа урҭ, алазқәа аанӡа, иаԥсацәазаргь ҟаларын, – иҳәеит Жора, иагьнациҵеит: – Иегры акәны, и/егоу, зышьҭра ԥсаху ҳәа ус ала иҟазаргьы алшоит ҳәа уигьы иалацәажәт, убра акәзар ҟалап иахьиагоугьы ҳәа ҭыԥкгьы аӡбахә рҳәеит, аха уи макьана ицәыргатәым, маӡак аҵамкәа иҟам ҳәа усгьы ацырҵеит. Гәыма – Гәымсҭа ҳәа иаҳҳәоу еиԥш, Егры – Егрысҭа акәын, ауп; Егры-сы, Гәымы-сы – жәытәла сы аӡыхьӡқәа иреиуамыз...Еӷьрысҭажә(а), Еӷьрышьҭажә(а) ҳәагьы ыҟан, Аԥсны рысҭала, рысҭажәла, рысҭоула ианшоз... Аӡырҩаш шнеиуа аҽахьарчуа ма аҵкыс еиҳау иалалозар... жәыр, жәыра, жәыргьы, жәыргьгьа ауп, – абас иажәабыжь даалган, даасыхәаԥшын, иануҵозар, сыхьыӡ Џьуебе ҳәа иҟоумҵан, уи апап итәоуп, исҭахым, сыхьӡҵәҟьа Жора ауп, Жора ҳәа ианҵа, – иҳәеит.
Абас ҳцәажәара ҳаналга ашьҭахь, фырџьанк нукылароуп ҳәа дсылаҳәит, аха сара исымукәа сцеит. Чагә иҵыхәала зықьҩуаак ирзынаԥшуа аҟара срыҿцәажәеит, аха хпыҿк џьара инысымкылт. Уи уалагар – уеиланархон… Уажәы сзырццакуаз уи акәын, аҭоурых гәаларшәатәқәа сыман: уаҵәы шаанӡа асааҭ фба рзы сгылан автобус ду азна аԥсшьаҩцәа екскурсиа Рыҵаҟа изгар акәын, нас устәиала амшынҿықә ақалақьқәеи ақыҭақәеи зегьы рҭоурыхқәа
рзеиҭаҳәо, Цәемыс – адӷа бызшәала Цемес – Новороссииск гатәыс исыман. Ауха – уа, адырҩаҽны Цәемыс ақалақь аҟны аеқскурсиа, нас – арахь. Ари алеқциақәа ирхаршалан, сабшала-мҽышала акәын, даарагьы ирааԥсаган, аха астудент стипендиа мацарала ауаа, ажәлар урылалан Чаҵә Чагә ихҭысқәа узанҵоу иҟазма, крымфа-ҷаԥшь ҳәа изышьҭоу уакәзаргьы… Сара еқскурсиа Баҭымҟагьы, Егры зыргылара иаҿыз аӡфымцастанциа ду ашҟагьы уҳәа имҩаԥызгон, аха ҷыдала Баҭым ҩынтә сцеит: Баҭым, Анкьыса (Ангиса) нас Феизиа, Каҳабеир. Ари зхысҳәаауа уиоуп, «Чаҵә Чагә иажәабжьқәа» ҳәа ашәҟәы анҭсыжь, Баҭым дцаны убра инхоз аԥсуаа аӡә дразҵаауан абри абра шәа шәҿы дыҟазма, Чаҵә Чагә изы кры аниҵозма, ихы иҭиҳәаау ҳәа… Ацаразы са сеиԥш ихатә ԥара имшәаӡеит, «командировочные», «суточные» изылҩаан ддәықәырҵеит… Ихьӡгьы шәасҳәап, шәҭахызар, аха иабашәыхәо… Уи иқәнагоу Анцәа иҟаиҵоит...
…Уаҵәы аашар Аԥсныҟа амҩа сықәлон. Абри аҟнытә иҭахаз аԥсуа мҳаџьырқәа Қевқен анышә иахьамадаз сцан избарц сҭахын. Иагьысыӡбеит аӡәгьы дышьҭымхкәа схала сцаны избарц. Ус иаҳа еиӷьасшьеит.
Қевқен саннеи, адәҳәыԥш ду аҟны, уқәшәира изыҟалара, амҳаџьыр гәаҟқәа ахьеиважыз иқәырҭәаа рнышәынҭрақәа снарыдгылеит, «ажәабжьыс иаҳзааугазеи, Чагә?..» ҳәа инасзыԥшызшәагь збеит…
Ааигәаӡа лызқәа сеиарханы ашәы зхьыссыз ԥҳәыск, лҩшьамхыкгьы арсны, анышәынҭра хәыҷқәа хԥа дырхатәан. Рыхҩыкгьы еиважын. Лнапқәа наҟ-ааҟ лаԥхьа еиҵыхны ирҟьаҟьан аганқәа рҟны ижыз рыгәқәа ирықәын. Лыбӷа ырхәан, ҳаӷеиҭа, лхы агәҭантәи анышәынҭра агәы ҿыцха
иқәҵаны, лқьышә адырӷәӷәалан, деишьхныԥсылазшәа, қәацара лымаӡамкәа дыҟан. Уаҳа уаҩԥсы зхылҳәаз ара аӡәгьы дықәубаауамызт.
«Ан гәаҟ, ааи бара мыжда цәгьа…» аасгәахәит, зынӡа сыбжьы смыргарц сҭахны сахьгылаз.
– Шәара насыԥдақәа, шәыԥсра абаажәгеи?.. – сҳәеит иаармаҷны. Нас: – Ҳаит, абааԥсы, шәымшәан, Аԥсны соуп сара, Аԥсны, шәымбои шәызгарц сшәышьҭалан сахьааз, шәаала!.. – ааҭсырҟьеит сыбжьы рдуны, исҿазыршәаз уара идыр, сагьаақәҵәиааит, макьана сцарц сгәы ишҭамызгьы.
Абригьы сҳәеит, «Аа, уаангыл, уаангыл! Аԥсны, ушьапы сшагәӡуа анцәа сшьы сҳәахьеит, срыцҳауп, схәыҷқәагьы саргьы ҳга!» – лҳәан, уи аԥҳәыс, али-ԥси рыбжьара, дшааиз сымбаӡо, даасыдыххылан даасыкәшан, саԥхьа лыҩшьамхыкгьы налырсын, сшьапқәа лхы нарықәжьны хынтә еимданы рызқәа днаргәыӡит, уаҳа сгылоит ҳәагьы даламгеит.
– Ҳаит, абааԥсы, бҽырӷәӷәа, уаҩ дызқәымшәо акгьы ыҟам!.. – сҳәан, сышанхара саалҵны, сшьапқәа еимарӷәӷәа иахьылкыз иаалымпыҵхны, данҩышьҭысх – дабаҟахыз, дшыԥсрыз дыԥсхьан…
Зқьи жәшәи ҩажәа шықәса нанҳәа мзазы дсасны даҳҭааит саб иабду иашьа иԥа Мысҭаабе Быҭәба. Уи Мысҭаф ҳәа усгьы иарҳәон. Аҟәантә уи ицын Омар Ешбеи, Дырмит Маани, Сасмсон Ҷанбеи, Чаҵә Чагәи. Мысҭаабе аҵара ду змаз уаҩын, уажәадагьы Аԥсны даахьан. Уи дзышьҭаз мшын нырцә иагаз аԥсацәа изҭаху Рыԥсадгьыл ашҟа рырхынҳәра , рнырхара аус ду акәын. Нхыҵи-Аахыҵи иахьнырхатәызгьы гәеиҭахьан.
Саб агәылацәа, азлацәа даарыԥхьан, ацә лкажьны исасцәа ирзишьит.
– Уара, акы суазҵаашан, Мысҭаабе, аиаша ҳәа, убрахь, Ҭырқәтәылан, иагаз аԥсуаа рбызшәа макьана ишԥархашҭри, аха рынцәахәқәеи ажәытәтәи рыԥсҳацәеи рыхьӡқәа рхашҭхьоушь? – иҳәан, дҵааит ԥыҭк аныржә ашьҭахь ҳгәыла Аҟәсы Абыџ.
– Саргьы убри сазҵаарц сҭахын, – иҳәеит Кәыҵныи Абыџгьы.
– Рбызшәагьы рхашҭуам, рынцәахәқәагьы, рыԥсҳацәагьы, ара ишәхамышҭуазар… – иҳәеит Мысҭаабегьы аҭакс.
– Анцәа иара иоуп издыруа Аԥсны аԥсҳацәа заҟаҩ амаз, – даацәажәеит сабгьы.
– Аԥсҳацәа 14-ҩык ыҟан:
1. Леуан 
2. Леуан II
3. Феодос II
4. Дырмит II
5. Гьаргь 
6. Иуана
7. Адарнас
8. Баграт 
9. Кәасҭа III
10. Гьаргь III
11. Леуан III
12. Дырмит III
13. Феодос III
14. Баграт III
Урҭ зегьы, инеилаҵаны, хышә шықәса рҟынӡа ԥсҳара руан – 720 инаркны 1014 шықәса рҟынӡа. Леуан  д-Ачбан, – иҳәеит Омар.
– Ибзиоуп, аха убарҭ рыда уаҳа ԥсҳа дыҟаӡамкәа иҟазма? – иҳәан, дҵааит Дырмит, иагьнациҵеит: – Сара изласаҳахьоу ала, ҳажәҩан аҟны Амза ааны икыдлаанӡагьы, Аԥсны аԥсҳацәа аман, иаҳҳәозар, аԥсҳа Ԥс Амза аанӡа дыҟан рҳәоны саҳахьеит… Уи ишьҭахь дыҟан аԥсҳа Мрын… Ҳазну ашықәсԥхьаӡара иалагаанӡа, ианалагагьы, ԥсҳацәаны ицәырҵит Амыз, Хьыр, Бџьар, Барыҟә, Ԥсыҭ, Ԥсиӷәарна… Баграт II ишьҭахь иҟан Дауҭ…Ҭамара… аҵыхәтәантәи Қьалышьбеигьы дналаҵаны. Уахәаԥшыр, аԥсҳа Кәасҭа III ҟалашьас имааз Актәии Аҩбатәии Кәасҭараа ыҟамызҭгьы? Аха урҭ арбаӡам.
– Аԥсҳацәа иҵегь ыҟамкәа иҟамызт, аха жәиԥшьҩык ҳәоуп макьана ишдыру, – иҳәеит Омар.
– Уиоуп, аха зқьы шықәса уажәаԥхьа, Х ашәышықәсазы, изларҳәоу ала, иҩын Аԥсны аҭоурых. Уи иахьӡын «Аԥсҳа Баграт ииҩыз Аԥсны аҭоурых» ҳәа. Хәышә шықәса анҵы абри аҭоурых хиҩылааит, ахҩылаагьы Ҳиерусалимҟа игеит Досифеи Кәҭеишь аҭоурых ахьышьҭаз дааны. Усҟан Қәҭеишь Аԥсны иаҳҭынран, иаҳҭнықалақьын, – иназгәеиҭеит Дырмит. – Уи аҭоурых мышкы ахы мышкы аҵыхәа аӡәы имԥшаакәа иҟаларым – Қәҭеишь ишьҭаз, нас иӡыз ауп сызҿу.
– Изну ақьаад ажәит ҳәа ҽыҵгас иҟаҵаны, ани зегь ҳацәзырӡырц зҭаху рнапаҵаҟа ианыҟала, ирԥсахуа ианалагоуп Досифеи Ҳиерусалимнтәи дааны ахҩылаа зигазгьы. Мышкы зны уи ахҩылаа акәзаргь, аиаша, аԥсҳацәа рацәаҩны изныз уаҩы ишԥеимбари. Уара, Дырмит, адырцәа рацәаҩны излаумоу ала, уазеимдаргьы цәгьамызт… – иҳәан, ихы нарылеиҵеит Самсонгьы.
– Уи саргьы сазхәыцхьеит, аха уажәы Шьоҭа Русҭавтәи иҩымҭа «Абжьас-цәа зшәу» аиҭагара саҿуп, аԥсшәахь, хык ауп исыгу…
– Уара, убри дызусҭдаз ҳәа иудыруеи? – дҵааит Самсон.
– Ирҩашьан ус иҭрыжьит акәымзар, уи Карабахтәыла авезир Вагиф Ԥанах иакәын, Ԥанахагьы рҳәон, ажәытәан анҵәамаҿ (жә)(а) ацын. Вагиф абазаа, адӷаа дреиуан.Жәандуаа џьеижәаншыраа ҳәа ыҟан, Џьеижәнажә, Џьеижәан, Жәандугьы иара акәын. Иахьатәиала иуҳәозар, Севан аӡҭатәа ду. Уи зҭоу аԥсҭа-гәаҩа дуӡӡа Џьеижә акәын. Убарҭ дреиуан. Жәытәӡан Аԥсны иатәын. Ари аӡҭатәа ду Аӷжәан, Аӷәжәан ҳәагьы иашьҭан убрахь ажәытә, убарҭ деиуан, 1797 шықәсазы еилаҩынтын, дыршьит. Аҭоурых поемақәа имаз ыӡит, убарҭ иреиуоуп абригь… Ианҩыҵәҟьаз 1750 – 1790 шықәсқәа рыбжьароуп, уи – абасоуп… Егьыс, сгәабзиара иаур, лассы салган Дырмит Гәлиа исҭоит аҭыжьраз дацхраарц, нас иҟало аабап… – иҳәеит Дырмит.
– Иара Вагиф данбаи?
– 1717 шықәсаз… Шьоҭа жәытә шәы-ԥсуала, убыхәла,
ма жәытә дыӷала, ашә-лоула Шьоӷәҭҳа акәын, ӷә ԥшқан, у ашҟа иианагон, ҳ абжьыршәара адыруеит, аӡҭатәа ду ҳәа ицәажәоит...
– Сара издыруа аԥсҳацәа 24-ҩык ыҟан, – иҳәан, даацәажәеит Мысҭаабе. Урҭ абарҭ роуп:
1. Аԥсҳа Амыз,
2. уи иԥа Қәасара,
3. уи иԥа Асҭан,
4. уи иԥа Фынықьа,
5. уи иԥа Барыҟә,
6. уи иԥа Дырмит,
7. уи иԥа Феодос,
8. уи иԥа Кәасҭа
9. уи иԥа Феодыр,
10. уи иԥа Кәасҭа.
Мсҭаабе дааиԥхьхәыцит ажәеизатәи дигәаларшәо.
– Заҟа-заҟа шықәса иҟазгьы сеидроу… – ҿааиҭит дӡырҩуа дахьтәаз Џьгьардантәи Раџьаԥ Багаԥшь. Раџьабгьы рҳәон.
Мысҭаабе инациҵеит:
11. уи иашьа Леуан, 45 шықәса дыԥсҳан,
12. уи иԥа Феодос, 27 шықәса дыԥсҳан,
13. уи иашьа Дырмит, 26 шықәса дыԥсҳан,
14. уи иашьа Гьаргь, быжьшықәса дыҟан,
15. уи иашьа иԥа, Дырмит иԥа, Баграт 12 шықәса дыҟан,
16. уи иԥа Кәасҭа, убригь 12 шықәса ибеит,
17. уи иԥа Гьаргь, 45 шықәса дыԥсҳан,
18. уи иԥа Леуан, жәа шықәса дыҟан,
19. уи иашьа Дырмит, аашықәса ибеит,
20. уи иашьа Феодос-Лашә, Аблаҭыблаа, хышықәса дызреиҳамхеит…
– Аблаҭыблаа уҳәама?!. – дҵааит Чагә.
– Ааи, Аблаҭыблаа…
– Ихьзеи, дыԥсҳаны, иблагь ҭыблааны, машәырхап?
– Машәырмеи, иабаҟоу…
– Уи ишԥа?! – иџьеишьеит Чагә.
– Изларҳәоз ала, уи шыҟалаз абас ауп:
Феодос ԥҳа заҵәык диман. Абри аерманцәа рҳәынҭқар иԥа дымҵаирсит. Феодос ишааиаҳаз еиԥш, длышьҭалеит. Илҭаху, илҭахымкәан акәу дышцаз, насгьы даарц лҭаху, мамзаргьы шьҭа уа даангыларц акәу илҭаху аиаша еиликаарац, лхаҭа дбаны длацәажәаразы. Феодос дыԥсҳан, ихала усгьы дрышьҭуамызт, арымӡаа аҽцәа абџьарла еиқәных дымҩаԥыргон. Усҟангьы Аԥсны зегьы иоурҭахыхыз, уи аӷацәа заа ицаны аерманцәа рҳәынҭқар адырра ирҭеит, абасоуп, аԥсуа ҳәынҭқар ар иман даауеит, шәықәихуеит ҳәа.
Аԥсцәаҳа рыџьбарара здыруаз аерманы ҳәынҭқаргьы ари агәра игеит…
Уахык зны, амзагьы аныҟаз, аԥсҳа Феодос дымҩаԥызгози иареи шыцәаз, аерманы ҳәынҭқар ир рықәлеит. Ара аибашьра ҟалеит, наҟ-ааҟ ирацәаҩнгьы инҵәеит, аха Феодосгьы дырҳәынҷеит. Аҵыхәтәан, дымшьыкәа ибла ҭыблааны доурышьҭит, иԥҳа дахьыргаз даанхеит… Даҽа-шьоукгьы даҽакала ирҳәоит, аха уи уажә иазаауазеи, аԥсҳацәа срылагоит:
21. 22. Адарнаси Дауҭи, ԥсҳара еицыруан 992 шықәсанӡа,
23. Баграт II, Адарнас иашьа иԥа, 30 шықәса дыԥсҳан,
24. аԥсҳа Дауҭ, 12 шықәса дыҟан…
Сара иахьынӡаздыруа абранӡоуп. Абри ахьӡынҵа аԥсҳа Баграт II иакәу аӡәы ишьақәиргылаз ауп. Уи жәшәы шықәса уажәаԥхьа иҟаҵан, – иҳәан, ҿырҳәала, даԥхьозшәа, иажәа даалгеит Мысҭаабе. Насгьы инациҵеит: – Иахьынӡаздыруа, аԥсҳацәа рыжәла Ачба, Чачба, Блоу, Лоу Маршьангьы дналаҵаны, ракәын. Маршьан ԥсҳас даныҟаз знык акәын, Адарнаси Дауҭи руаӡәк д-Маршьанын. Сгәы излаанаго ала, иара абри асиагьы хаҭәаам. Аԥсҳа Амыз дгылаанӡагьы, аԥсҳа Дауҭ ишьҭахьгьы, ҳәарада, аԥсҳацәа иҵегьы ҟалон, аха урҭ ҳара макьана иҳаздырам. Џьара иҩны ишьҭазаргьы ҟалоит.
– Сара стәала, иҩны ишьҭоуп, хымԥада, – иҳәан, иажәа нарылеиҵеит Чагәгьы. Гагра иааны инхаз апринц Ольденбургски сицны Бырзентәыла ҳаныҟаз, убра аҵара ду змаз бырзенк, ианду шаԥсыӷ-аԥсуан, излеиҳәаз ала, архив иман, ажәытә Аԥсни аԥсҳацәеи рзы уаҩ иимбац ыҟоуп ҳәа даҿын. Аха, иабаҟоу, сара абырзен бызшәа сҳәоит, аха сзыҩуам, иара арахь уаҩгьы ииҭомызт, ус инхеит. Иара Досифеи ихаҭа, уи абырзен излеиҳәаз ала, даԥсуан, шьҭрала д-мықәтәын.
– Уи ануҳәа, Чагә, аказын суазҵашаан, – иҳәан, Мысҭаабе Чагә ихы наиқәикт. – Мшын нырцә иагаз рҟны аԥсҳа Ҳаиҭ ҳәа аӡә иӡбахә ажәлар рҟны ирҳәалоит, аха дызусҭаз, дзеиуаз ҳәа уаҳа аӡәгьы акы идыруаны смаҳаит, арахь кыр жәдыруама?
– Сара исаҳахьоу, сабду иаб Рашьыф иҳәоны ҳәа издыруа, аброиуп, – иҳәан, Чагә дналагеит. Усгьы нациҵеит: – Амала уи алакә еиԥшны ирҳәоит, аха сахьахәаԥшуа, иахьлакәқәам рацәоушәа збоит, шәӡырҩла:
– Ажәытәӡан, уи шәаҳахьеит, Аԥсны ага инаркны ашьханӡа убас ауаа рацәаҩны еиланхон, ацыгәқәа аҩнқәа рхыбрала мацара мартаз ианеишьҭаз ашьха икеибацон. Ас ауаа рацәаҩны еиланхо изныкымкәангьы иҟалахьеит. Изхысҳәаауа, убасҟан ҳашьхақәа иаҳа илаҟәын, амшынӡгьы уажәеиԥш иҵааӡамызт. Агаҿаҟны акаршәра ду ыҟан, Аԥсны Аҟьаҟьа ҳәа изышьҭаз. Усҟан амшын наҟ акыр инаскьаган, уажәеиԥшгьы иҵауламызт. Аԥсынгьы тәыла дуун, уажәаасҭа акырӡа еиҳан. Абас ишыҟаз, ҳажәҩан аҟны Амза ааны икыдлеит. Уанӡа Амза зыхьӡыз уаҩгьы издырамызт. Уи анкыдла, амшын хыҵын, Аԥсны Аҟьаҟьа агеит, иааз Амзагьы калаҭк иаҟараны, иҩежьны, игьагьаӡа, икыдын, инавалон, аха иҭашәомызт, еиҭахалон… Абри аныҟалашаз аамҭаз Аԥсны дынхон аԥсҳа Ҳаиҭ. Уи иаҳҭынра ԥсҳәы Ҳаҭ ашьхаҿы иҟан. Усҟан уа уажәеиԥш ишьхарамызт, иаҳа илаҟәыран. Изҭах уажә сара иабаздыруеи, аха аԥсҳа Ҳаиҭ иман ахьы шьабысҭа-цәа. Уи хәыцс иаақәыз зегьы ашәа рҳәон, аки-аки еиԥшымкәа. Абриадагьы хәыцԥхьаӡа аԥсҳа дзыҳәоз акака анагӡара рылшон. Аха ианынарыгӡалак ашьҭахь,
ашьабсҭа-ацәа иалшәаны икашәон, иӡуан. Усҟантәи аамҭазы амшын, ишшәасҳәахьоу, наҟ инаскьаган, аха ӡыбжьахаланы, иҭшәаӡаны Ԥсҳәы Ҳаҭ ашьапанынӡа инеиуан. Ҳаиҭ иахь ирацәаны икылсуа иалагеит ажәларгьы, зегьы акака ирыҳәон, иара аԥсҳагьы қьиак, хшыҩҭрак иакәзаарын, дрыцхраауан ижәлар, изыҳәоз мап икуамызт. Ихаҭа илымшоз, хьтәы шьабысҭа-цәала иҟаиҵон. Ацәагьы акака хәыц есааира иалшәшәон.
Аамҭа цон. Ус ишнеиуаз, ахьы шьабсҭа-цәа аҟны хәыц заҵәык ада ыҟамкәа иаанхеит. Ажәлар ракәзар, ишнеиц инеиуан, ацхыраара рҭахын.
Даара дхәыцит Ҳаиҭ, аха имч мхозшәа аниба, аҵыхәтәантәи ахәыц даҳәеит, абригь-абригь абас иҟалааит ҳәа, ахәыцгьы налшәан иӡит. Иаргьы ажәлар еизиган, иааирӡырҩын, иреиҳәеит идунеи шиԥсахуаз, дшыԥсуаз, аха иԥсы амшын аҟны тәарҭас ишаиуаз, ижәлар шихамышҭуа, арыцҳара иацәихьчаратәы дшыҟало. Абриазы амшын хыҵраны ма адгьылҵысра бааԥсы ҟалараны ианыҟоу, иара дцәы-шкәакәаханы ма дкамбашь шкәакәаханы аҟәараҿы амшын дҭыҵуа ауаа ихы дирбауа дшалаго. Шьоукгьы ддоумбеи шкәакәаханы рҳәон. Ус акәымкәа аибашьра ҟалозар, дҽыхәаханы амшын дышҭыҵуа. Абригь иҳәеит, аԥсҳа Ҳаиҭгьы дыԥсит.
Иҵит быжьшықәса. Ҽнак зны ацә шкәакәа амшын иҭыҵуаны аҟәараҿы хәыҷык ибеит. Хаха-хымш ааҵуаны, арыцҳара ду ҟалеит – амшын Аԥсны Аҟьаҟьа зегьы агеит, ашьхара иаҿаҵәеит, шьоукгьы амшын амца акит рҳәон, Ҳаиҭ иаҳҭынрагьы азнык азы аӡы ҩахыҵәеит. Усҟан инхаз зегь реиҳа иҳаракыз ахәқәеи Ерцахәи роуп. Егьырҭ зегь нҵәеит, избанзар ахәыҷ ииҳәаз агәра рымгеит. Убасҟаноуп раԥхьаӡа иааны Амза ажәҩан ианкыдла, уажәтәи аасҭа акыр еиҳан, иаҳа иааигәаны икыдын, иагьҭашәомызт. Амза нҭалан, иҩавалан иҩеицыԥхьаӡа, амшын жәылон. Абас акраамҭа иҟан. Агаҿа зегь қьабҭахеит, бааррахеит, ауаҩы дызфоз агыгшәыг, агәылшьапқәа, аҳәыдқәа ықәнагалт, ҵлакы иаҟараз аҭырас дуқәа гылт. Абас ишыҟаз, аамҭа
кыр ҵит, нас Нарҭаа ангыла, амшынгьы еиқәтәахьан, ҵаҟа илбааны уаҩ дызфоз ндырҵәеит, абааррақәагь кыр дырбеит Ҟәбина инаркны Рҩанеи Дардынеи иахьрыбжьанакыз. Абас шакәызгьы, агаҟа илбаауамызт, еиҭахыҵыр ҳагоит ҳәа. Ашьҭахь акыраамҭа анҵоуп агаҟа еиҭалбаауа ианалага. Абриоуп сара аԥсҳа Ҳаиҭ изкны исаҳахьоу. Ус сзеиҭеиҳәеит сабду иаб, зыԥсаҭа бзиахаша, Рашьыф, – иҳәан, иажәабжь даалгеит Чаҵә Чагә.
– Уажә сара сзызҵаауа уиоуп, – иҳәан, даацәажәеит Раџьаԥ, – џьгьардагьы ирҳәоит Ҳаиҭ иӡбахә. Уигьы амшын аҟноуп дахьыҟоу, аха ауаа згауа, инызкылауа иакәны ауп дшаадыруа, уи шԥаҟалеи?
– Уи саргьы акыр сазхәыцхьеит, Раџьаԥ, – иҳәеит Чагә. – Умбои, амбатәӡа ҵхьеит. Аамҭа цацыԥхьаӡа, Ҳаиҭ ихьӡ абзиара аҟынтәи ацәгьара иадыркыло иалагеит, избанзар иара ицәырҵра арыцҳара, агәаҟра аанагоит. Уиоуп уажәы уи амшын аҵахь ауаа кны изгауа иакәны дзырыԥхьаӡо. Амшын хыҵыр, ауаа ахьаго иахылҵыз акәзар ҟалап. Са сшазхәыцуа абасоуп.
– Ишыҟоугьы убасоуп, – иҳәеит Раџьаԥгьы. – Иахьа ҳажәа иалоу «ҳаиҭ», «иахәа» уҳәа убарҭ ажәытә ажәақәа, анкьаӡатәи ма аԥсҳацәа мамзаргьы анцәахәқәа рыхьӡқәа рҟынтә иаауеит ҳәа уазхәыцыртә иҟоуп. Ус акәӡами, Мысҭаабе?
– Усоуп... Иахьатәи шәцәажәара уаҩ кыр дархәыцуеит… Аԥсны макьанагь иамоуп ажәабжьҳәаҩ ҟәыӷақәа. Чагә, абри иҳауҳәаз ажәабжь азныказ алакә иеиԥшшәа унарбоит, аха цқьа иазхәыцуа изы акырџьара иахьиашоу ыҟоуп. Ажәытәуаа ус рҳәон Мрагылареи Мраҭашәареи аӡы-мшын, аӡымҩа ду рыбжьдан, уи ҳакавказ иқәсуан ҳәа. Ажәакала, Аԥсны, аҳаракырақәа ԥыҭ-ҷыҭк рыда, изныкымкәаны аӡы ықәлахьеит, – иҳәеит Мысҭаабе.
– Уи ус ауакәхым, – днақәшаҳаҭхеит Чагәгьы. – тҟәарчал Начхьоу азааигәара лгәыгә хәыҷык Ашхәаҿаҳәарҭа ҳәа иашьҭоуп. Абраҟа адгьыл иҵыҳәҳәо аббакьан, нажәхаҳә шәпа
гылоуп. Изларҳәо ала, ажәытәӡан абра аӷбақәа анӡхгылалакь иадҿарҳәалон. Иахьа убра инаркны амшын аҟынӡа ҩынҩажәа километр иреиҵам.
– Убри аҩыза ахаҳә-кьан, Аӷбаҿаҳәарҭа ҳәа хьӡыс иаманы, Ԥанаҩ ашьхара Быскьал иҟоуп, – Кәыдры иацәыхарамкәа, – иҳәеит Раџьаԥ. – Ԥанаҩ ахьӡ ахаҭа иҳанаҳәо, сара сахьазхәыцуа, аӡы ахьынӡаҩеиуаз ҳәоуп, аҟәара, аҿықә ҳәоуп, ажәытә ԥсуа бызшәала уахәаԥшуазар. Аха ԥанаҩтәи Аӷбаҿаҳәарҭа еиҳа иҳаракуп тҟәарчалтәи аасҭа. Ус анакәха, арҭ ахьӡқәа ирҳәо Аԥсны ҩынтә амшын ықәҭәахьеит ҳәа акәӡами? Иҟалап руак Амза аара иахҟьазаргьы, мамзаргьы адгьыл чуеит, иҩеиуеит. Аԥан аҩ акәзаргьы ҟалоит.
– Иара ус уахәаԥшыргьы, Аԥсны аӡы иадҳәалоу адгьыл хьыӡқәа даара ирацәоуп, – иназгәеиҭеит Чагә.
– Чагә, иуҳәаз иацсҵарц сҭахуп даҽакгьы, – иҳәеит Мысҭаабе. – Иара ҳ-Аԥсны ахаҭагьы ахьӡ, аԥсы егьи ҳҳәоит, аха аӡгьы иахылҿиаауеит. Уи ажәытә хьӡқәа: Абзны, Абсны, Амсны, Амжьны, Аԥшьны… зегь ирҳәоу акоуп: аӡы атәыла, аӡҿықә аҟны иҟоу, амшын иаҽԥну атәыла ҳәоуп. Иара амшын ҳәа зыӡбахә сҳәаз акәзар, убригьы ажәытә ԥсышәала ахьӡқәа акымкәа-ҩбамкәа иамоуп: гажәажә, зӷәажәажә, габзажә, сӷәажәажә, мшшыннажә, шшыжә, жәжәыжә, мсынажә, нсынажә, ппыжәажә уҳәа. Ӷәаӷәа – аду, адуӡӡа ма аҟьаҟьа, аӡҟьаҟьа ауп, аӡышшара ду, аӡкаршәра ду ҳәоуп. Иахьа «зӷәа», «зӷва», «зӷвав» ҳәа ақырҭцәеи, агырцәеи, ашәанцәеи ирҳәауа амшын ахьӡ ззӷәуажә аҟынтә ауп.
– Убри ануҳәа, Гыртәылантәи иааны ԥсуа ԥҳәысеибак илхатәаз ҳгәылак излеиҳәоз ала, ажәытәан урҭ амшын «бзӷәа» «бзӷваԥс» ҳәа иашьҭан. Даҽа ӡиас дукгьы убас хьӡыс ирзаман, арҭ шаԥсышәаз ихаҭагьы иҳәон, – иҳәеит Ӷәадантә иҟаз Ашәба Кьамӷәаӷәагьы.
– Ақырҭшәаҿ амшын ахатәыхьӡ амаӡам, уи аԥсшәаҟнытә игоуп, – нациҵеит Дырмит. – Ажәытәӡатәи аҵарауаа Амшын Еиқәа Ашәуа Мшын, Абаза Мшын ҳәа азызҳәозгьы ыҟан.
– Ҳамшын ааигәа-сигәа инхо егьырҭ ажәларқәа уи ишԥашьҭоу, издыруада «амшын» аџьам бызшәа аҟынтә иаауазар, Мысҭаабе? – дҵааит Кәыҵныи Абыџ.
– Мап, – иҳәеит Мысҭаабе, – аџьамцәа уи ахшаина ҳәа иашьҭоуп, аҭырқәцәа дениз ҳәа, абырзенцәа ҭеос, аксенос ҳәа, арабцәа баҳр рҳәоит…
– Амшын аҟынтә ауп ишаауа Уачамчыра егьи ажәытә хьӡгьы, Ага, Гана ҳәа иахьанӡа иааӡаз. Ажәытә бырзен ҵарауаа Гаенос, Гиуенос ҳәа акәын уи ашәҟәы ишанырҵоз. Абри аԥхьатәи г – ҳә ма ҳ акәзар ҟалап. Уачамчыра ахаҭа ахьӡ ачам-шы аҟынтә иаауеит. Ари, уарла-шәарла акәымзар, ианыӡаахьоу чамҳажәлоуп. Анкьа Ачамшыра, Ачамчыра ҳәа акәын ишырҳәоз, иаанагозгьы ачамш дуқәа еилачны иахьгылоу ауп. Уачамчыра, аарла исгәалашәоит, агаҿаҿы, ачамш дуқәа гылан. Уажә иабаҟоу, амшын иагахьеит, – иҳәеит Омар. – Уачамчыра Лоуны, Лауны ҳәа ианашьҭазгьы ыҟан. Уи адә ду акәын, амшын иагахьеит, алакациақәагь гылан рҳәон. Ари аԥсуа-ашәыла ҽакгьы аҳәоит аха.
– Уачамчыра аҩада-мраҭашәарахь, уажәы амшын бжьахалан иахьыҟоу иацәыхарамкәа Ачамшжыра ҳәа иашьҭан. Изларҳәауала, аӷбақәа рыҟаҵаразы ачамшқәа ырмазеины аԥслымӡ аҟны иржуан. Абри ашьҭахь урҭ ахаҳә еиԥш иӷәӷәахон. Мықә аӡиас амшын иахьалало дгьыл бжьаха хәыҷык ыҟоуп, иагьхәыҷцәамкәа, убраҟагьы ачамшжыра ахьӡын.Уачамчыра аԥхьа амаӡашәар амоуп, уи ажәытә Уачамчыра аҭыԥ иунарбоит. Аӡиқәагьы ҽа хьӡыкгьы аман рымҳәози... – нациҵеит Чагә.
– Аԥсуаа-адыӷаа ҳбызшәаҿы аӡы ҩышә рҟынӡа хьӡы амоуп. Иоуцәахаргьы, иахьынӡасгәалашәоу акакала еиқәыс-ԥхьаӡоит, акалашәа иҟоуп азы шәаргьы ишәаҳап: ӡы, ыӡ, ӡа, ӡеи, ӡыу, ӡыи, ӡаи; ры, ыр, ра, риа, рҩа, рҩы, рыҩ; бсы, бса, бсу, бсеи, бсыи, бсоу, бсау, бас, быс, баса, быса, басы, бысы; бзы, бза, бзаи, бзу, бзеи, бзыи, бзау, баз, быз, ыбз, база, быза, базы, бызы; бшьы, бшьа, бшьыи, бшьу, бшьеи, бшьаи, бшьоу, бшьау, башь, бышь, ыбшь, башьа, бышьа, башьы, бышьы; бжьы, бжьа, бжьу, бжьыи, бжьаи, бжьоу, бжьау, бажь, быжь, ыбжь, бажьа, быжьа, бажьы, быжьы; ԥшьы, ԥшьа, ԥшьу, ԥшьеи, ԥшьаи, ԥшьыи, ԥшьоу, ԥшьау, ԥашь, ԥышь, ыԥшь, ԥашьа, ԥышьа, ԥашьы, ԥышьы; ԥжьы, ԥжьа,
ԥжьу, ԥжьыи, ԥжьоу, ԥжьау, ԥжьаи, ԥажь, ԥыжь, ыԥжь, ԥажьа, ԥыжьа, ԥажьы, ԥыжьы; ԥсы, ԥса, ԥсаи, ԥсу, ԥсеи, ԥсыи, ԥсоу, ԥсау, ԥас, ԥыс, ыԥс, ԥаса, ԥыса, ԥасы, ԥысы; ԥзы, ԥза, ԥзаи, ԥзу, ԥзеи, ԥзыи, ԥзоу, ԥзау…; мсы, мса, мсаи, мсу, мсеи, мсыи, мсоу, мсау, мас, мыс, ымс, маса, мыса, масы, мысы; мшьы, мшьа, мшьу, мшьеи, мшьа, мшьоу, мшьау, машь, мышь, ымшь, машьа, мышьа, машьы, мышьы; мӡы, мӡа, мӡаи, мӡу, мӡеи, мӡыи, мӡоу, мӡау, маӡ, мыӡ, ымӡ, маӡа, мыӡа, маӡы, мыӡы; кәы, кәа, кәкәа, кәкәы, кәкәоу, кәкәеи; сы, сс; жәы, жәжә; шь, шьшь; ффы, шшы, хьхьы, хәхәы… Убас иҵегь. Ара иахьаманакуагьы убап... Арҭ ахьӡқәа ҩба-хԥаны ианеимҿаԥахогьы ыҟоуп... Ажәытәӡан аԥсуа-дыӷаа 140 цәажәашьа рыман, еилибакаауа, аха инеивыс-ааивысуа, убриаҟара ирацәаҩын, ҩынхыбра мацарала ацыгәқәа хәажәкыраз ашьха ианкеибацоз аамҭаз… – иҳәеит Мысҭаабе.
– Иамазкуа дҟаларгьы, сара суқәшаҳаҭуп, – иҳәеит Дырмит. Нас саб ихы наиқәикын: – Уажә аӡқәа ҳанрылацәажәах, Шьааб, ара шәқыҭаҿы Мҭкәара зыхьӡу ӡиас хәыҷык узааигәа иҟоуп. Уи иаҳәоугьы амаҭ ркәара ҳәоуп. Абас ахьӡуп Қарҭ иалсны ицогьы, уи Кәыра ҳәагьы иашьҭоуп, Кәыражә акәын. Кәрыжәа акәзаргьы ҳәа сыҟоуп.
– Уа уиашоуп, Дырмит, – днақәшаҳаҭхеит сабгьы, – ҳкәара амаҭ рацәаны иамоуп, аиҳарак аиқәаҵәақәа, Мҭкәара захьӡугьы убриоуп. Қьабҭакәара, Ққдеикәара, Жәжәкәара ҳәа убас ахьӡқәагь амоуп. Иара ԥхынгьы-ӡынгьы иазҟәандашәа иҟоуп. Урҭ изалырхызгьы уиакәхап.
– Изхысҳәааз уиоуп, – инациҵеит Дырмит, – аӡы иадҳәало аԥсуа ҭыԥхьыӡқәа Қырҭтәыла шәкыла уаҩы иԥылоит. Уи џьашьатәӡам, избанзар ажәытәан Қырҭтәыла зегьы Аԥсны ианаҵанакуаз ыҟан. Иахьагьы уаҟа иуԥылоит аӡы адагьы амцеи ахаҳәи ирыдҳәалоу аԥсуа ҭыԥхьӡқәа маҷымкәа… Агара ҳәа ҭыԥк ыҟоуп, уаннеилакь, мраҭашәарахь ала қыҭа дук Хашури ҳәа иашьҭоуп. Уи аԥсуажәоуп, иаанагоугьы аҳашра ауп. Уа инхо абыргцәа аӡәык-ҩыџьак иахьанӡагьы Ҳашра ҳәоуп ари ахьӡ шырҳәоу. Аԥсышәала – Ҳашра. Аҳаш
ахьыҵырхуаз ажәытәтәи аҭыԥ иахьагьы убра уаҩы ибоит. Ари Ҳашраг(г)а, ҳәагьы иашьҭан, амшынгьы зны иқәын.
– Убра аказы суазҵаауан, Мысҭаабе, абри ахьӡ аҵыхәала, иҳәеит саб. – Аха убранӡа иҳәатәны исыԥхьаӡоит даҽакы. Кәдырҭа Аԥсҳеибааш ҳәа зыӡбахә рҳәоз атәы усгьы ишәаҳахьазар акәхап. Уи Ҵабал омак иацәыхарамкәа Нхыҵ Ҭебырдаҟа узгоз ажәытә Аԥсуа Мҩа – Ар рымҩеи иареи рацәаӡак еицәыхарамкәа иҟан. Уи ашьҭа-мҭа ҳәа иахьанӡа акгьы зымааит. Ажәытә ажәлар рҟны ус рҳәон абри абаа иажәытәӡатәин, омакгьы идумызт, Аԥсны уаҩ иԥымлоз аҳаш иалхны иҟаҵан ҳәа, аҳаш-мақьаԥсыс. Изыргылаз аԥсҳа аҳаш мшынгәыла иааигеит ҳәагьы ус ацырҵон ианцәажәоз. Ҽнак абри абаа ахьыҟаз снеин даара сеимдеит, изладыргылаз аҳаш ахьыҵырхыз џьара избозар ҳәа. Аха ус акгьы сымбеит, ԥсыӡк абаҩ хаҳәханы изыншәылан иҟаз ҳаш хәыҷык ада. Ари анызба, абра анкьа аӡы шықәлахьазгьы мҩашьарахда агәра згеит. Уи Башкаԥсаранӡагьы иҩеиуан, избанзар Башкаԥсара храқәак рҟны усҟан иҭатәаз аӡы аҿықә ацәқәырԥақәа иҭыфаан рышьҭа анырҵан, иахьанӡагь ирнуп… Изларҳәоу ала, аҵыхәтәан аԥсҳацәа руаӡәк абаа ирбган Ԥсырҭах, Ҳанаҟәапеи иганы иқәиргылт, Аԥсархәы ҳәа усгьы зыхьӡыз ашьхаҿы. Убрантәи амшынҿықә зегь унапсыргәыҵа ианушәа иубон рҳәон. Сыззааирц исҭаху, – инациҵеит саб, – Аԥсҳеибааш ахаҳәмаҭәахә Ҳашрантәи мшынла иааргазар ҳәа уаҩы иақәиҵартә избоит, угәы ишԥаанагои, Мысҭаабе? Ажәытәан Ахаӡажәжәи Ашәыжәжәи анеимадаз.
– Ус ақәуҵаргьы ҟалоит, – иҳәеит Мысҭаабе. – Аиаша аиаша анакәха, ажәытәӡатә аԥсуа ҭыԥхьӡқәа убриаҟара рхыҵуеит, абарҭ адунеи иақәлоуп рзуҳәартә аҟынӡа. Убас иҟақәоу иреиуоуп, хара ҳамцаргьы, шәқыҭа аҩадахьҟа Ԥанаҩ ашьапаны зегь ижәдыруа аҳәҭа, аԥсҭагәаҩа Мцҳәҭа. Абри еиԥшу ахьӡ Ԥанаҩ нхыҵгьы иҟоуп. Ажәытәӡан абас еиԥш
иҟаз аҳәҭақәа рҟны амцабз ыҵхәраан игылон, аӡыршқәа, аӡырԥхақәа аман. Урҭ хәшәын, изжәуаз, изқәыҭәоз дыбзиахон. Убри аҟынтә арҭ аҭыԥқәа ԥшьарҭа ҭыԥны, аԥеҳамбар ихәарҭаны убас иахәаԥшуан. Аныҳәаҩ даман, ажәлар иреизарҭан. Ус ишааиуаз, амцақәа ыҵцәааит, аӡыршқәа хьшәашәеит, ихьшәашәаз такәгьы аара иаҟәыҵит, убриаҟара аамҭа ду ҵит. Зқьы ракәу жәанызқь ракәу здырхуада. Аха арҭ аҭыԥқәа рыԥсуа хьыӡқәа нхеит. Абри ззымдыруа, абарҭ абас зрыхьӡузеи ҳәа уаҩы иџьеишьартә иҟоуп. Мцҳәҭа захьӡу аҭыԥ Қырҭтәылагьы иҟоуп, Қарҭ омак иацәыхарамкәа, амрагыларахь. Уи анкьа иара иаҳҭынран. Уара узҿу аамҭаз Ҳашра дгьылбжьаханы, ма дгьылбжьахаланы, аҳаш убра иҵхны мшынгәыла абрахь иааргауа иҟазаргь алшон. Шьааб, уара узҵаара аҭак ииашаҵәҟьан иҟазҵараны иҟоу аамҭоуп, уи зегь еилнаргоит, ишеиланарҩынтуа еиԥш. Анцәа иаҳзыбзиеитәроуп, убриоуп. Егьирахь, иацсҵарц исҭаху, убас еиԥш иҟаз аҳашырҭа, аҳашрҟәара Аԥсны усҟаназ аӡы ахьықәмыз, иаҳа иахьааигәарҭаныз џьара иҟазаргь ҟалон.
– Убра акы исҳәарц исҭаху, Шьааб, – иҳәеит Кәыҵныи Абыџь, – ара Мцыҳәҭа уажәы атыҩшаӡ ахьыҵыҵуа абахә аҳәҭаҿы ажәытәӡан амцабз ҭыҵуан, иара аӡгьы шын рҳәон, аабыкьанӡагь аӡгьы ԥхан ҳәа рҳәоу саҳахьеит. Убасҟан иҵыҵуаз амцабз уажә аӡы ахьаауа иахагылоу абахә ашьапы аҭаҩаҿара аиҳарак зегь аблын, еиқәаҵәаӡа иахьагьы ашьҭа убоит. Изхысҳәаауа, абри шжәытәӡатәиу арҩашьом. Убас еиԥш иҟоу ажәытәӡатәи, сара издыруа, аҭыԥхьӡқәа Аԥсны иагьмаҷым, – Аҵан Рыԥсҭа, Аҵан Ргыларҭа, Агәылшьапқәа Ргәаҩара, Абнауаҩ Итәарҭа, Адоуцәа Зҭаз, Адоу Дахьыршьыз, Адоу Дахьжу уҳәа реиԥш иҟоу.
– Ажәытә ԥсҳа ус игәы иаанмаго дыҟамызт, убри аҩыза аҳаш иалхны абааш иргылар, адоуҳа амоуп, иаӷацәа аӡәгьы изгарым ҳәа. Абаақәа ракәым, аҳаш иалхны иԥшьаз ҳәа ирԥхьаӡоз акәарақәагь ацҳақәа рхырҵон, изласаҳахьоу ала, – иҳәеит саб. – Абас еиԥш иҟаз ацҳа днықәгылан анцәа иҳәаз, ииҳәаз наӡоит ҳәа иазырԥхьаӡон. Иара уажәгьы ус згәы
иаанаго ыҟоуп. Усҟантәи аамҭазы иԥшьаз аӡиасқәа Аԥсны имаҷмызт.
– Убас иҟоу аӡиасқәа ԥшьба рыӡбахә рҳәоны исаҳахьеит, – иназгәеиҭеит, Дырмит. – Ҳабсы, Ҭоумышь, Дӷамшь, Рыҭҳа. Урҭ иҵегь ыҟоуп аха. Аԥсуа-адыгьқәа рҟны ҭҳа, ҭҳе зыхьӡу иреиҳабӡоу, идуӡӡоу – адыгьқәа рҟны Анцәа – роуп. Ажәытәан арҭ ажәақәа аформа рацәа рыман, иуҳәозар: ҭҳа, ҭҳаи (ҭаи), ҭҳау, ҭҳы, ҭҳоу; дҳа (дӷәа), дҳаи, дҳы, дҳоу; ҭаҳ, даҳ; аҳ, ҳа, ҳ. Изхысҳәаауа, абарҭ рҟынтә иаауа аԥсуа жәытә ҭыԥхьыӡқәагьы рацәоуп, Аԥсны анҭыҵгьы. Шьами, Мсыри, Чынди, Ҳәынди, Ҭҳаии ирзаарыгӡа. Ари ус машәыршақә иҟалаз, еиқәшәаз ак ракәхарушь?.. – Мысҭаабе ихы наиқәикит Дырмит.
– Зны Баскатәылантә иааз ҵарауаҩыки сареи ҳаиқәшәеит. Абаск бызшәа ашәуеи аубыхә бызшәеи убас ирзааигәоуп, даара иџьасшьеит. Ажәақәа, аиҳарак ажәытәтәиқәа, реилкаара џьабаак аҭахымызт. Баскатәыла, Аԥсны еиԥш, амшын иаҽԥнуп, Мраҭашәарахь ауп… Уара узҿу ус машәыршәа иҟаломызт. Аԥсуа дахьнанамгац дгьыл ыҟам, Адгьыл Аҵагьы зны инхон ҳәа рымҳәозиз… Убас сгәы иаанагоит, абри Кәыдры аԥсҭа, уи ашьхақәа уҳәа, макьана иаҳзымдыруа амаӡа дуқәа рымоуп, рыҵоуп ҳәа, макьана иаҳзымдыруа ажәытә аҳцәа дуқәа, аԥсҳацәа рыхьӡқәа цәырнагоит ҳәа. Иара Аԥсны зегь ахаҭагьы убасоуп ишыҟоу. Кәыдры аԥсаҭаҿы шьхакы Ҟаур, Мынҟаур, Мнеиҟаур ҳәа иашьҭоуп. Мынҟаур ихьӡын ажәытә Мсыр аҭаҳцәа дуқәа руаӡәк… Мсыр, ма Мыср, Шьам, Мсыраԥшь, Шәду уҳәа ажәытәӡатәи раҳцәа дуқәа рыхьӡқәа, иуҳәозар, Мына, Хәыфы, Ҳафра, Лабарна, Мыта, Гәдеиа, Рашьыф, Шьарӷәан реиԥш иҟоу иааџьоушьаратә аԥсуа хьыӡқәа иреиԥшуп, – назгәеиҭеит Мысҭаабе.
– Ҳашьхақәа ануҳәа, аиашаз, урҭ иагьа маӡа рыҵаҵәахны ирымоуп, – иҳәан, даацәажәеит Чагәгьы.– Убас, Аҳалӡга ахахьы ашьхарахь бахәык ыҟоуп, хышә раҟара метра иҳаракны, ҩышәҟа метра реиҳа иҭбаамкәа. Азганк цәҳәуп, аха лабашьадагьы ухалоит. Убри аганахьшәа аҵәца ашьапы инаҟараны агьежьқәа ҭаԥҟаны иануп, ԥшьба-хәба мацәа нҭашәо. Аха зегь реиҳа иџьоушьаша, цәаҳәа-цәаҳәа, ашәҟәы ианушәоуп ишыҟоу, кьаҿқәакгьы налаԥсаны. Аган зегьы ашьанҵа аасҭагьы иӷәӷәоуп, напыла ус уаҩы изанҵомызт ҳәа сыҟоуп. Иану даара крахыҵуеит, џьара-џьара ашыцламшә ақәиаауп, арахь иацы ианырҵазшәа иҟоуп. Сахьахәаԥшуа, адыд-мацәыс акәзар ҟалап иҟазҵаз, мамзаргьы Шьашәуп ма Шьашәыблоуп. Аха ашәҟәы иану ацәаҳәақәа реиԥш изыҟалазеи?!
– Урҭ узҿу агьежьқәа рызегь еиҟароума, Чагә?! – иҳәан, дҵааит Мысҭаабе.
– Иреиҵақәоугьы ыҟоуп. Аха ианызҵаз дарбану, убриоуп иссирхаз!
– Сахәаԥшыр акәын. Анцәа иҳәозар, атәы здыруа ҵарауаҩ ҟазак даазгароуп…
– Уи даара ибзиахон, – игәы иаахәеит Дырмитгьы.
– Амаӡа дуқәа ахәыҷқәа иреиԥшуп, – иҳәеит Мысҭаабе, – уахьақәымгәыӷӡо «ҽӡа» ҟаҵаны ихәмаруеит…
– Угәы ишԥаанаго, Мысҭаабе, – дҵааит Дырмит, – аԥсуа-адыгьқәа ажәытәан знымзар зны аҩыра рыманы иҟаларызу? Сахьахәаԥшуа, ирымазар акәын.
– Аҩыра шрымаз агәра згоит, – иҳәеит Мысҭаабе. – Жәа-шықәсаҟа уажәаԥхьа, Багазкьои ҳәа иахьашьҭоу, ажәытәӡан Ҳаҭҭышьашә акәын уи иахьӡыз, ижны аԥшаарақәа мҩаԥыргон. Абра ирбеит ажәытәҩырақәа зныз акыц маҟьақәа рархив, ажәытәӡа Ҳаҭтәыла аҳ ду иаҳҭынра иатәыз. Уи зыԥшааз аҵарауаҩ излеиҳәоз ала, урҭ акыц маҟьақәа рахьтә аԥсышәала ицәажәаз ыҟоуп.
– Багазкьоитәи аԥшаахқәа рыӡбахә саргьы исаҳахьеит, – иҳәеит Дырмитгьы. – Аԥсшәаҿы Ҳаҭҭ иадҳәалоу ажәаԥҟақәа, ажәаҳәақәа ыҟоуп. Иуҳәозар, Ҳаҭҭынтә уаазшәа, Ҳаҭҭгәашә еиԥш, Ҳаҭҭгәашә амца акуан, Ҳаҭҭышьашә уҳәа убас иҵегь.
– Дызусҭада абри еиԥш аԥшаах ыҵызхыз? – дҵааит Омар.
– Уи Хәыго Винклер ҳәа Алманиатәын, Ҳерманиатәын, ашьҭахь Шлиман ҳәа ижәла шьақәиргылт, – аҭак ныҟеиҵеит
Мысҭаабе. – Снеиԥхьан, иркьаҿны ианыз аҩыра ацыбжьыҟа нбанқәа амаӡашәарбжьыҟақәа бжьаргыло иангәаҳҭа, «аԥшьа 21» аҳәеит, даҽаџьара Адад, Анцәа, Хьышьаргәыҵ ҳәа ицәажәеит. Урҭ аҩырақәа шаҟа рхыҵуа еилкаам, аха, инықәырԥшшәа, хәба-фба нызқь шықәса рҟынӡа инаӡоит. Убри аҟынтә уи цқьа еилымкаакәа ус аҳәара иахымццакит. Рыцҳарас иҟалаз, аиба аҟәараҿы иқәхәлеит ҳәа, Хәыго дыԥсит…
– Иԥсра ааны акәу ма даҽакалоу?.. – дҵааит Дырмит.
– Хынҩажәаҟа шықәса ихыҵуан, итәылаҿ дыԥсит...– иҳәан, Мысҭаабе уаҳа ацимҵеит.
– Убри аԥшаах аҟны хеҭҭатәи ҳәа изышьҭоу акыц маҟьақәагьы рылоуп рҳәоит, усоума? – дҵааит Дырмит.
– Хеҭҭатәиқәа рацәоуп, аха Хәыго излеиҳәоз ала, урҭ иаҳа ааскьатәи аамҭа иаҵанакуеит.
– Исаҳақәахьоу рыла, сахьахәаԥшуа, убарҭ ҳаҭҭатәи аҩыра зну акыц маҟьақәа ыӡрашәа збоит… Шьоукы-шьоук убри аԥшаах аӡбахә цәырҵыр рҭахым ҳәа рҳәоит…
– Анцәа иумҳәан, аха ус ҟаларгьы алшоит, ус ҟалашьа амам сызҳәом… – иҳәан, Мысҭаабе уаҳа ацимҵеит.
– Ажәытә ԥсышәала ҳаҭҭа, ҳаҭҭы, ҳаҭҭыны зыхьӡу аҳцәа ртәарҭа, аҳҭны ауп. Абригьы ус баша иақәшәамашь, Мысҭаабе? – иҳәан, дҵааит Чагә. – Уи адагьы, исгәалашәоит, санмаҷыз зны ажәабжьҳәаҩ Мыдлеи Быгба ииҳәоз, ажәытә аԥсуаа рбираҟқәа руак ҩажәиак гьежьы анын, уи ахыԥхьаӡара ԥшьаны ирыԥхьаӡон ҳәа.
– Усҟан уазымҵааӡеи, Чагә, изеиԥшраз уи ҳәа? – дҵааит Мысҭаабе.
– Мыдлеи излеиҳәоз ала, ажәҵыс аҵыхәа еиԥш анаӡара ҭаҩаҿаны, мшынгәи жәҩангәи рыԥшшәхәы еимаркуа иҟан.
– Сабду иабгьы убри аҩыза ԥсуа бираҟк аӡбахә иҳәоу саҳахьан. Уи зынаӡара ҿыԥсаз, ихьӡыркны убас зныз бираҟ ҟаԥшьын, – иҳәеит сабгьы.
– Абираҟқәа ртәы шәаналацәажәа, – иажәа налеиҵеит Раџьаԥгьы. – Ажәабжьҳәаҩ дуқәа Ҳаҭқьари Арҩҭааи Сабаҟеи Арсҭааи изларҳәоз ала, ажәытә аахыс аԥсуаа абираҟқәа
акымкәа-ҩбамкәа ирыман. Сабдугьы днарылаҵан урҭ абарҭ рҩызцәа абираҟқәа рыӡбахә раҳахьан: ажәҵыс аҵыхәа еиԥш иҭаҩаҿаз ҩ-кьак ргылан, даҽак рываҵаны изныз, уи ҟаԥшьын; амра ҟаԥшь гьежь ду зныз, ихьԥшшәылаз абираҟ; аԥсҳа инапы асахьа зныз абираҟ ҟаԥшь хыгьежь, уи иаанагоз аԥсҳа инапи имҳәыри ракәхап; аԥсҳа инапы Ахаззеи зхакны изныз абираҟ; аџьар зныз, ҵаҟа еимҿаԥан ауаҩ ишьапқәа реиԥш рҳәон, ауаҩ исахьа иазҳәазаргь ҟаларын; иҟан амзаҿа знызгьы... Абираҟ аҭҳарчеи, ҳаҭарчеи ҳәагьы азырҳәон.
– Абра уажәраанӡа бираҟк ҩажәиак гьежь анын ҳәа шәалацәажәон. Аԥсуаа ҳҟны быжьбагьы ажәытә иԥшьаны ирыԥхьаӡон. Аха исҳәарц исҭаху, зыӡбахә шәасҳәоз ашьха аган аҟны хыхь цәаҳәакны убраҟагьы ҩажәиак гьежь ануп, – нареиҳәеит Чагәгьы.
– Ажәытә мсыраа рҟны дгьыли жәҩани реимадара ашьанагьы 21 ануп. Аха урҭ гьежьқәам, еҵәақәоуп. Иҟалап уара иубаз ма Амра, ма Амза, мамзаргь даҽакы аанагозар. Ус акәу анс акәу, Анцәа иҳәозар, ажәытә мсырқьаадқәа, еиуеиԥшым аԥшаахқәа, мышкы мзар мышкы, аԥсуаа-адӷақәа ажәытә ҩыра шрымаз арахь ишцәырырго агәра згоит. Аха уи азы иаҭахуп ԥыла бзиа, аԥсуа-адыӷа иреиуоу аҵарауаа, иара убас егьырҭ ауаа ҳалалқәагьы ԥыҭҩык. Аха уажәы аус злоу Аԥсны иқәҵыз, иқәырцаз аԥсуаа, егьырҭ ҳашьцәагьы, рырхынҳәроуп. Мамзар, Анцәа иумҳәан, 20-30 шықәса ус ианынха, шәара шәыҩны шәара шәтәымуааны шәҟалар алшоит...
– Шьоукы-шьоук иахьанатә ламысда ауҳәан-сҳәанқәа рышьҭуеит, аԥсуаа иацоуп Аԥсны иананылаз, уаанӡа еснагь ашьхара иаман ҳәа, – даацәажәеит Самсон. – Ус зҳәо рыԥсымцқьара абра абри уажәраанӡа ишәҳәоз иаанамырԥшӡои? Сразҵаарц сҭахын сара урҭ, убас ҳзызҳәо, ирызҭада нас аԥсуаа абриаҟара хатә мшын хьӡы? Изырҭбаазеи абас аԥсуа ҭыԥхьыӡқәа рымҽхакы?
– Ҳара иаҳрыцҳарахаз, ҳара ҳаҩны ҳахьмаҷхаз ауп, – иҳәеит Мысҭаабе. – Иахьылаҟәу, иахьԥсыҽу убра хыҵырҭас иҟарҵоит.
– Аԥсны алахьынҵа Иаҳхылаԥшхәу инапы иануп, – иҳәеит Дырмит. – Уажәы, шьоукы-шьоук агыруа, ақырҭ папцәа абрахь иааны, рышьҭыбжь мыргаӡакәа, ҳажәлақәа рыреицакра иаҿуп. Урҭ уиазы мацара арахь иаарышьҭызшәоуп ишыҟоу. Аха ҳара, Анами Абами ирхылҵыз, иара усгьы иаӷахаз ҳажәлақәа ҳахьчароуп Анцәа ишишаз еиԥш, абраҟагь убраҟагь. Ус анакәха, Анцәа ду илаԥш ҳхызаауеит. Џьара џьнышк, ҩысҭаак иаҳԥырхагахо аҟәымҵыргьы, ирыхәҭоу иақәиршәоит. (Ашьҭахь сара еилыскааит Аԥсныҟа иаарышьҭыз апап ԥсымцқьацәа зҿыз Дырмит ибзиан излеидыруаз ихаҭа апапҵара ахьимаз шакәыз, Уачамчыра ԥсуа папыс иҟазгьы иараӡәк шиакәыз).
– Ари адунеи ду қьиак дықәӡамкәа иҟалаӡом, – иҳәеит Мысҭаабе. – Агәра згоит Аиаша шаиааиуа, аԥсуаагь Аԥсныҟа ишыгьежьуа. Ҳарҭ ус ҳқәашьуп: аамҭала Аԥсны амшын ықәлоит, нас аӡы ықәҵуеит. Ҳаргьы ҳахҵәаны ҳцоит, нас, ианықәҵлакь, ҳхынҳәуеит. Абас ҩынтә иҟалахьеит. Аха, зегь дара роуп, Аԥсни аԥсуеи еицәыӡӡом, Анцәаҳазшаз ус ақәиҵеит.
– Саргьы убас сгәы иаанагоит. Сагьгәыӷуеит, иагьхасҵоит, – инациҳәеит сабгьы. – Егьи, Амза аара азын сабду Ҭлаԥшьа, акыр еҵәа аԥсышәала рыхьӡ згәалашәоз, ус иҳәон: «Амза ааит. Идуны, игьежьны, иҩежьӡа, иҭамшәаӡо иааигәаны икыдын. Нас, аамҭа мбатә анца, ихәыҷхеит, аҭашәарагьы иалагеит. Изыхәыҷхазгьы – наҟ ицарц маҷ-маҷ имнаскьо иҟам… Ажәытәӡан ҳамшын анҭыкәкәахьазгьы ыҟан. Амца алалан ианбылуазгьы ҟалахьеит, Аԥсны аиҳарак ҭарханы. Иҟан жәҩан аҿы ҩ-мзак анкыдызгьы. Ари адунеиаҿ иҟамлац егьыҟам. Ҳара, иахьа «ибникыз» иреиԥшхаз, аха жәытәӡан идууз жәлары ҳрышьҭроуп. Амшын ду ҳақәнахит, Амшын
дугьы ҳаиқәнархоит…» – абра саб дҩагылан, дҩарылаԥшын ус нациҵеит: – Ҳаланагалацәеит, шәааи нас иацҳҵап… Уажәы, Мысҭаабе, рныҳәаҿа ныскыларц сҭахуп зыԥсадгьыл ныжьны ақәҵра зԥеиԥшхаз зегьы. Иаа иаҳхылаԥшхәу, Анцәа ду, суҳәоит, рышьҭахьҟа амҩа рзарты, Рыԥсадгьыл ахь!
– Уаа, Анцәа, иҳәа!
– Уаа, Анцәа, иҳәа!!
– Уаа, Анцәа, иҳәа!!!
Дызусҭадаз Чаҵә Чагә? Дыҟаҵәҟьазма абас еиԥш иҟаз ауаҩы? – Дыҟан! Уи ажәа цҳафырла аиакәым аҿаԥызҽуаз, асоциалтә еиҟарамра иаҿагылоз, иара убас ауаҩымра нышәарак азызымуаз жәлартә сатирик дуун. Ихатәы бызшәа аԥсшәа адагьы уи хар амамкәа иҳәон ихала ииҵаз абырзен, аурыс, аҭырқә, аџьам бызшәақәа, иара убас ҟабардалеи лазлеи дцәажәон. Уи ираԥызгоз лафҳәаҩын, жәабжьҳәаҩ дуун, жәытә ҭоурыхҳәаҩ ҟазан, ажәлар бзиа ирбоз уаҩын, ижәлеи ихьӡи еидкылан Чаҵә Чагә рҳәон. Усҟан ишаԥыз еиԥш, аԥхьа ажәла азыркьаҿны ирҳәон нас ахьӡ. Зыхьӡи зыжәлеи убас еидкылан ирҳәоз уаҩ дуун, ҳаҭыр-пату иқәын. Уи ихҭысқәа ирызку ажәлар ражәабжьқәа, иара убас иара иеиҭаҳәамҭақәа иахьагьы аӡә иҟынтә аӡә иаҳауеит, Аԥсны моу уи анҭыҵгьы иахьырдырқәоу ыҟоуп.
Иџьоушьаша, абас еиԥш ажәлар рҟны зыхьӡ ыҟоу ауаҩ, иара ихаҭа дахьатәыз, даниз, иԥсҭазара даналҵ, ҳәа здыруа маҷуп, дара урҭгьы дахьатәиз ауп ирдыруаз. Уимоу, Чаҵә Чагә ҳәа аӡәгьы дыҟамызт, хыҭҳәаауп ҳәа згәы иаанагақәазгьы ҟалеит, аиҳарак уи изкыз анекдотқәа заҳаны еиҭазҳәоз.
Аиашаз, Чаҵә Чагә иажәабжьқәа ажәлар иаԥырҵеит, аха урҭ ус рхы иҭырымҳәааит, ихҭысқәа ирылхуп, иара дыҟан. Жәытәла иуҳәозар, Чаҵә Абрагь иԥа Чагә Гәыԥ ақыҭан дынхон, Уачамчыра араион. Уи диит 1835 шықәсазы. Иԥсҭазаара далҵит 1930 шықәсазы. Адгьыл дамадоуп иқыҭан, иҳаҭгәын баатәны жәытәла иҟаҵоуп. Иахьа уажәраанӡа еиқәханы иааит иара Чагә ипатреҭгьы. Ҵабыргны, 1878 шықәсазы иҟалаз амашәыр, абылра апатреҭ ԥырхага анаҭеит, аха уи аиҭашьақәыргылара омаӡак џьабаа аҭахымхеит. Абылра аныҟалаз 1942 шықәсазоуп ҳәа ус зҳәозгьы ыҟан. Чагә ихаҭа иакәым, ажәабжьқәа рҟны зыӡбахә ҳәоу егьырҭ ауаагьы, шамахаӡак акәымзар, ииашаҵәҟьаны иҟаз роуп. Абри инаваргыланы иҳәатәуп ажәытәан Чаҵәқыҭ ҳәа Гәыԥ аҳабла ду шыҟаз. Аха Чаҵәаа рахьтә иахьа убра инхаз Чагә заҵәык ишьҭроуп, иҭаацәа роуп – иԥацәа Леуарсеи Жореи.
Дара убарҭгьы ирхылҵыз хаҵарԥыс дыҟам, ҭыԥҳацәахеит. Леуарса – Ҟәырка, Жора – Лиала, Гугули, Нелли. Жьра-цәарала ирзааигәоу ыҟоуп: Ашәаа, Бӷажәаа, Қапаа, Аҭәмаақәа, Ӷәыблыиаа, Тәанаа, Гәыргәылиаа, Алазбақәа уҳәа... Арҭ ажәлантәқәа рыхьӡ иазеиԥшу ауп, грамматикала, ирхәыҷтәын, идуны изиҩызеи зҳәогьы дҟалап, – аха акәыз, жәларык зегь рыхьӡ, ԥсуа ламысла, нбан хәыҷла иабоуҩри, ӡәыр дсықәшаҳаҭхар – абзиа. Ԥсуала абас иаҳа ииашазар ҟалап...
1954 шықәса инаркны 2005 шықәсанӡа урҭ ажәабжьқәа ажәлар рҟны ианҵаны еизызгон, акьыԥхь аҟынгьы еиԥкааны ианысҵон, аԥсышәала еиԥш урысшәалагьы, Аԥсны еиԥш уи анҭыҵгьы. Рызегь анҵаны реизгаразы Аԥсны аԥсуа қыҭақәеи ақалақьқәеи зегь рҟны сыҟан, зныкымкәа-ҩынтәымкәа Ҷоутәылеи Нхыҵ Ҟарачы-Чарқьазтәылеи аԥсуаа ахьынхоз аҭыԥқәа рҟынгьы снеит. Ажәабжьқәа зыҟны ианысҵази иананысҵази уҳәа ахьӡынҵақәа, акомментариқәа абри ашәҟәы анҵәамҭаҿы иагәылоуп. Убригь ҭоурыхуп... Дара ажәабжьқәа рызегь еилырхны, классификациа рзуны, быжь ҟәшакны иртәоуп. Урҭ хаз-хазы рылацәажәарагьы сыхәҭоуп.
Ажәытәӡан абырзенцәа асатирцәа ҳәа изышьҭаз нцәахәқәан. Урҭ бнеи-шьхеи рҟны инхоны, ишәарыцаҩцәаны, икәаша-хәмарцәаҩны, иҿырпынарҳәаҩцәаны ирԥхьаӡон. Ашьҭахь асатирцәа ҳәа ирышьҭан ажьаарыхреи, аҩҭаҭәареи, аҩыжәреи рынцәахәы Дионис аныҳәақәа раан данцәырҵуаз ицны ицәырҵуаз ахәмарыҩ-қьачақьцәа, акәашаҩ-шәаҳәаҩцәа. Ус-ус ишнеиуаз, аҳәынҭқарцәеи аҳцәеи Дионис инеиҿыԥшны раҳҭынрақәа рҟны гәырҿыхагас ҳәа асатир-қьачақьцәа алырхуа иалагеит. Ажәытә Рым ахаан абас еиԥш иҟаз асатир-қьачақьцәа аҳҭынрақәа рҟны акәымкәа ажәлар рыгәҭагьы иҟалахьан. Урҭ амчра зымпыҵазкыз, амал зкыз аҳәынҭқарцәа жәлар ирзааргоз аиакәымқәа, ақәнамгақәа маанала, лаф ҳасабла иаҿаԥырҽуа иалагахьан. Ишнеи-шнеиуаз абырзен «сатир» аҵакы алаҭын «сатира» ашҟа ииасит, иаанагоугьы ақьачақьра, алафра, жәа цҳафырла аҿаԥҽра, асатира ауп. Абас иҟалеит асатиррахьтә асатирарахь аиасра.
Ауаатәыҩса рыбзазараҿы иахьабалакь амырхәага знеиуам. Ашәшьы иахьхнаҩо аҭыԥқәагь ыҟоуп. Уи ашәшьы рҽыҵакны ауаа шәшьқәа аус лашьцақәа ҟарҵоит. Асатира убри ашәшьы иалҟьан ауаа шәшьқәа ирықәԥхан иаҳзырбо ԥхны мра шәахәа џьбароуп, шәалҟьа Мроуп. «Асатира ирӷыӷку ацәанырра иахылҿиаауа мчуп, агәшыра аамсҭашәа иадыд-мацәысуп».
Алитератураҿ асатира закәу, абриаҟара шахыҵуагьы, аимак-аиҿак амоуп. Избан уҳәар, иахьатәи адунеи аҟны макьана иҟоуп аҳҭны сатирикцәа, амчра знапы иаку амалуаа ирыдгыланы аӷарцәа ирхыччогьы, уаҩы експлуатациа изура зыбла иазмырбогьы, уи иадгылоугьы… Асатира иашаҵәҟьа акоуп хықәкыс иамоу: аиаша иадгыланы ахәахәа аҿаԥара. Аурыс шәҟәыҩҩ ду, асатирик Н. Шьчедрин асатираҵәҟьа ҳәа дзышьҭаз аџьажәлар рыгәҭыха зҳәоз, уи иадгылоз ажәа цҳафыр акәын. Ус иҟоу ажәа ҟазарыла изызҳәаз – ианҵаны ҳәашьа изаҭама, ус ажәала изҳәама, хымҩаԥгашьала ухы азишьҭма – жәлартә сатирикуп изиҳәон.
Абри аиԥш иҟоу ажәа цҳафыр ҟазарыла изҳәоз, хым-ҩаԥгашьала иаазырԥшуаз жәлартә сатирикын Чаҵә Чагәгьы. Уи ихҭысқәа еихшаны уажә хаз-хазы ианцәырзга, раԥхьа рыӡбахә сҳәарц сҭахуп усҟантәи асоциалтә еиҟарамра иахылҿиаауаз ақәнамга аҿаԥызҽуа ажәабжьқәа.
1903 шықәсазы Ленин иҩуан аурыс ҳәынҭқари апрынц А.П. Ольденбургскии Гагра шыргаз атәы. Аҳәынҭқари апрынци ирыӡбит амалуаа рыԥсшьарҭа акурорт
ду Гагра идыргыларц. Абри рыӡбит ҩгәҭакык рыманы: акы, апрынц Ольденбургски иҵегь деибахон. Избанзар, амалуаа аԥсшьаразы иршәоз аԥара зегьы иара игон, акурорт иара итәын, ҩбагьы, усҟантәи аамҭазы аурыс малуаа, ачынуаа ахьы шәаны аҳәаанырцә ицаны рыԥс ршьон. Ари аҳәынҭқарра иамаз ахьы иагнархон. Гагра акурорт ду аҳәаанырцә еицәамкәа ирзыҟаҵар, уи ахьгьы атәыла аҩнуҵҟа иаанхон…
Гагра амшынҿықә аҟны апрынц аҵла ԥшӡақәа рбаҳча ду ҟаҵаны ахан дуӡӡаҵәҟьа иргылт, аха зқьаф ҭаз амалуаа рыԥсы ахьыршьашаз акурорт залымҵит. Урҭ аҳәаанырцә ацара иаҳа еиӷьаршьеит.
Гагра инхоз абырг, апрынц Ольденбургски ибзиан дыздыруаз Алиас Агрба излеиҳәоз ала, аҵла ԥшӡақәа рбаҳчаҿ иааганы иоурышьҭыз апарпарқәа, апопугаиқәа ахьшьқәа ирфеит, аҵла ԥшӡақәагьы зегьыҵәҟьа ара ианымаалт, иҩеит. Абри аҟнытә амалуаагьы ԥасеиԥш аҳәаанырцәҟа ԥсшьара ишцац ицон… Убри гагратәи апрынц иӡбахәоуп иаҳәо аизга злаатуа «Иҭабуп ҳәа сызиаҳәа» захьӡу ажәабжь аҟны. Аԥхьаҩ еиликаауеит абри апрынц дзакәыз, ахархьуаа дшырзыҟаз, ишибоз. Чаҵә Чагә даҵамхаӡакәа аҭакс уи изиуз, апрынц изы иқәнаганы иҟалеит. Абри ашьҭахь апрынц Чагә днаԥхьаны ҳамҭас аграммафон ииҭеит, нас уи ашьҭахь Бырзентәыла дицны дыҟан, абырзен бызшәа ахьидыруазгьы ацхраазар акәхап.
Егьи ажәабжь «Чаҵә Чагәи аурыс ҳәынҭқар Алықьсандр III» аҟны иаҳәоу ахҭыс ииашаны иҟалаҵәҟьазар, уи 1888 шықәсазы иақәшәоит, избанзар Алеқсандр III иԥҳәыс Мариа Фиодр-иԥҳаи иԥа Николаи (нас Николаи II ҳәа хьӡыс изауз, иҳәынҭқархаз) иманы абра Ԥсырӡха, Афон Ҿыц дыҟан. Уи иаара зыхҟьазгьы абри ауп:
Ишдыру еиԥш, XI ашәышықәса инаркны Пантелеимон Аџьашьахәҟаҵаҩ иоурыс ԥааҩтәарҭа Бырзентәыла
Халкидон ҳәа иахьашьҭоу адгьылбжьахалаҿ Афон Жәытә азааигәара иҟан. Уи еиԥш уа иҟан адунеи ақьырсианцәа рыԥааҩтәарҭақәа рацәаны. Зегьы ахацәа ртәқәа ракәын. ХХ ашәышықәса 70-тәи ашықәсқәа рзы, Аԥсны адгьылқәа зегьы аурыс ҳәынҭқар инапаҵаҟа ишыҟалаз анеилыркаа ашьҭахь, Афон Жәытә аҟнытәи аурыс ԥааҩцәа, берцәа аҳәара ҟарҵеит Аԥсны Ԥсырӡха адгьыл риҭаразы, рыԥааҩтәарҭагьы абрахь аиагара азин ҟаиҵарц. Аурыс ҳәынҭқаргьы азин риҭеит, уи аҟны дагьнымкылакәа, Афон Ҿыц ахьыӡҵаны, иреиӷьыз адгьылқәа рзалхны, аԥара ду рзоужьны, аԥааҩтәарҭеи аԥаарҭа шьапкырҭа абааныхи рыргылара рыдиҵеит. Абри азоуп 1888 шықәсазы уи арахь дзаа, аргыларақәагьы шцоз ибеит, «иԥшьеит». Уи адагьы ибарц иҭахызар акәхарын ҿыц инапаҵаҟа иҟалаз адгьылқәа зеиԥшраз…
Усҟантәи аамҭазы ԥсырӡха амҳаџьырра иҭанарцәхьан, аха аӡәык-ҩыџьак иаанхаз, насгьы ихынҳәны иааз, ирдыруан рџьынџь иқәлаз аԥааҩцәа, зегьыҵәҟьа ракәымзаргь, закә уааз. Урҭ азеиҭыни амандаринеи рбаҳча аныҟарҵа ашьҭахь, анцәа игәамԥхоз аусқәа ирылагеит: аҩы ҭарҭәон, маӡалагьы иржәуан, ауатка – аршы, дыршуан, убригь убас иржәуан. Урыстәылантәи анцәа иашьапкра иаауаз аҳәсахәыҷқәа ржьон…
Аԥааҩцәа аԥара рзаазышьҭлашаз даҽакгьы рыӡбеит:
Афон Ҿыц амраҭашәарахьтәи ашьха жәытәӡа аахыс аԥсуаа иԥшьоуп ҳәа ирыԥхьаӡон. Уажә уа џьроуп, аха анкьа аԥсара гылазар акәын, аԥса иамҵахырхәозар акәхарын аԥсацәа џьоукгьы. Убриаз акәзар ҟалап Аԥсар захьӡугьы, ари иҵегь ахьӡқәоуп, аха... уа игылаз иарбан ԥсажәлаз, адунеи иану, ианыӡаахьоу аҳәара уадаҩуп. убра ааигәа, Анхәа инхоз абырг Уаҳаид Ҟәыруа излеиҳәоз ала, уи аԥсажәла ауаа ирфоз акакалқәа аҿалон ҳәа иаҳахьан… Аԥааҩцәа Аԥсар хыхь иқәгылаз абаа илацхраа-ҩацхрааит, нас убра ашҭаҿ иҟаз, ақәаӡы еизыкәкәаны изҭалоз ажәытә анажәкәапеи, иахьатәиала – абассеин аадрыцқьан, ӡы ԥшьоуп ҳәа рыларҵеит. Ажәытәан абра абаа андыргылоз, ашьха ақәцә иқәԥсан еиҟаратәны убра ашҭа арҭазаап, абӷанҷи аԥслымӡи
анықәрыпсоз уахь иҵаланы ақәаӡы аизыкәкәарҭақәа ҟарҵазаап, абаа аӷа дакәшаны дтәар, ар ӡыда еиламхарц азы. Уажәы уи аԥааҩцәа рхы иадырхәеит.
Абрахь аԥара рыманы аара иалагеит Урыстәыла инхоз ауаагьы. Избанзар, жәаҩаҩык аԥеҳамбарцәа руаӡәк, Симон Канонит зыхьӡыз, абра Ԥсырӡха, Афон Ҿыц джуп ҳәа ажәытәан аахыс ирдыруан. Урҭ аԥара аӡ ԥшьа ахьыржәуаз инрыжьуан, Симон Канонит ихрам иамҵарҵон… Аԥааҩцәа уи есааира иарбеион. Арыстоутелгьы убра джуп рҳәон...
Урҭ аԥааҩцәа џьоук зҿыз закәыз здыруаз, Алеқсандр III иеиԥш иҟаз аҳәынҭқаргьы даргьы рыгәра зымгоз, ари аӡы шыԥшьамызгьы заҳахьаз аҭыԥантәи ауаагьы ыҟан. Убарҭ дреиуан Чаҵә Чагәгьы.
Абра абриаҟара аҭоурых сзалала, аԥхьаҩ иҵегь еилкааны идыруазарц сҭахуп азоуп ажәабжь аҟны аурыс ҳәынҭқар ииҳәаз Чагә абас ирлафны аҭак зыҟаиҵа. Ари лафушәа убоит, аха иаҳәо алаф аҵкыс еиҳауп…
Ауаа ԥсыцқьақәа, ауаа усуцәа рыхьчаҩык иаҳасаб ала Чаҵә Чагә иаҿаԥиҽуеит аҭауад хамаԥагьацәа, аӡбаҩ-ҵырҭышагаҩцәа, аҳәынҭқар ичынуаа рбиурократизми рыԥсымцқьареи, аҭуџьар ԥсыцәгьақәа уҳәа убас заҟаҩы. Иара илафҳәашьала, иара ихәмаршьала – зны ҽырзымдыр ҟаҵаны, зны ҽырхәмар ҟаҵаны, даҽазны даҽакала иаартны иреиҳәоит жәлар ишрықәыӷәӷәо, ишрыцәӷьычуа. Ус раҳәара мацара азмырхакәа, иахьзырхәша, изырхәыцша аусқәагь ҟаиҵоит. (Ажәабжьқәа – «Шәҭахызар – ижәга!», «Чагә аҭауад игәаԥха шынеигӡаз», «Чагә дӷьычҩхар иҭахым», «Аӡбаҩ иԥҳәыси Чагә иеҳәеи» уҳәа рҟны.) «Алафгьы еибашьроуп», – иҳәон Чагә, дыхәмаруа. Дыхәмаруан, аха хәмар абжа иашоуп. Ашәҟәы актәи аҟәшаҿы Чагә лафла деибашьыҵәҟьоит. Ирччаны ргәы ирҿыхаӡом – ирччан иаҿаԥиҽуеит. Ус еиԥш аҟаҵара ажәа цҳафыр адагьы абла ҵары аҭахуп. Ахшыҩ ҵаула, ахшыҩ ҟәыӷа усгьы иагымхароуп.
Чагә исатиреи илафи рыдагьи ажәлар бзиа дызларбо даҽакгьы ыҟоуп – иаргьы дынхаҩын, дара реиԥш иаргьы
махәҿала аус иуан, мал дукгьы имамызт, ихазы аҟара ажәлар рызгьы дыҟан.
«Заамҭа цахьоу, аха макьана ақәӡаара зҭахым, аҿа иаԥырхагоу, иԥсыҽу зыршәо иаҿагыланы ақәԥаразы аччара абџьар ӷәӷәас иҟоу иаарылукааша иреиуоуп ҳәа иҩуан А.И. Ҳерцен. Абас еиԥш иҟаны, заамҭа цахьаз, аха иԥсыҽыз зыршәоз иреиуан адинхаҵара амаҵуцәак. Аҳратәра зуаз акласс анапаҵаҟа адин зынӡа аԥсы аханаҵон.
Чаҵә Чагә иаҿаԥиҽуан анцәа имаҵ руашәа ҟаҵаны афеида алгара иашьҭаз адин амаҵуҩцәа: апапцәа, амулацәа, ахәаџьацәа, еиуеиԥшым аԥшыҩцәеи аҟәыдрԥаҩцәеи џьоукы. Убарҭ ирызкуп ажәабжьқәа: «Анцәа ихәы апап игоит», «Џьанаҭ уцар сҭахуп!..», «Нарцәгьы адгьыл аҟны еиԥш иҟоума?» уҳәа убас егьырҭгьы.
«Нарцәгьы адгьыл аҟны еиԥш иҟоума?» аҟны Чаҵә Чагә амулла даҿаԥиҽуеит иара бзиа иибо аметод ала: диазҵаауеит џьанаҭгьы амуллацәа ҟалару ҳәа, изымдыруашәа. Амулла гызмалгьы, ари гаӡак иоуп игәахәын, «Муллада џьанаҭ зхәарҭоузеи, џьанаҭ амуллацәа ҭоуп!..» – иҳәоит. «Ус акәзар, нарцәгьы адгьыл аҟны еиԥш иҟоума? Уаҟагьы амуллацәа рхәы иаҵаланы ирызнагарушь?!» – иҳәеит Чагә. Амулла гызмал убасҟан ауп ианеиликаа дзацәажәоз ауаҩ иара иеиҳа дышҟәышыз.
«Ҳалалрала иҟандаз» зыхьӡу хшыҩрҵагахеит ақыҭа пап Кәасҭа изы. Кәасҭа иеиԥшқәоу иахьагьы иҟоуп. Апапцәа ракәым, ипапцәамгьы, рдыррагьы маҷны, рыхшыҩгьы думкәа, рҵарагьы – уԥшыр, иқәгылан реиҳа здыруа ирабжьоит, рыбӷа «ахьышшоу» иабзоураны…
Апап Кәасҭа ҵара дук имамызт, аха дпапын, џьара хшыҩк иҳәар акәмыз. Ауаҩ ԥсыцәгьа ҟаимаҭ, акаҷбеи, изыӡырҩуаз шәҳалалхар анцәа шәыԥсынҵры иациҵоит ҳәа реиҳәеит, изиҳәозгьы иуахәамахь еиҳаны изнарго иалагарц ауп. «Ҳалалрала иҟандаз, Асду аан ҳардәына ҳалалқәа зегьы ԥсит, ҳамхқәа еимызҵәо ҳахьажь гызмалқәа акгьы рмыхьӡеит, абри
зыхҟьазеи?» – дҵаауеит Чагә. Кәасҭа ииҳәаран дыҟаз. Чагә ас зиҳәаз аҳалалра дақәшаҳаҭымкәан акәӡам, иҳалалмыз даҿаԥиҽырц азын акәын.
«Апапцәа, ахәаџьацәа аԥшыҩцәа» аҟәша еиднакылауа, адинхаҵара амаҵ зуа шьоукы ирҿагыло ажәабжьқәа, иахьагьы макьана амч рымоуп. Урҭ рылацәажәара салгарц сҭахуп «Аԥеҳамбари Аҩсҭааи» зыхьӡу ажәытә сатиратә еицәажәахәтә ала:
Аԥеҳамбари Аҩсҭааи еиԥылеит.
– Уара, Аԥеҳамбар, зымаҵ ууада? – дҵааит Аҩсҭаа.
– Ажәлар! – аҭак ҟаиҵеит Аԥеҳамбар. – Уара, Аҩсҭаа, змаҵ ууада?
– Ажәлар!..
– Ишԥа, уара, ҳҩыџьагьы ажәлар рымаҵ аауама?!.
– Ааи, сколлега, уажәтәиаамҭа усоуп…»
«Ауаа, абри иеиԥш иҟоу аҩсҭаа игәра шәымган! Игәра шәымган ҳәынҭқарзаргь, абас еиԥш иҟоу, сԥеҳамбаруп зҳәо аҩсҭаа жәлар рмаҵурахьы дназышьҭуа!..» – абри ауп Чаҵә Чагәи ажәлари абраҟа бжьгарас иҟарҵо. Аччара аҟара аиашеи ахәахәеи еилзырго маҷуп. Араҟа Чагә иччара жәлар рыччароуп, аиаша амц ианахыччо ауп.
«Чаҵә Чагә ихҭысқәа» еиднакыло жәлар рҳәамҭақәа абыжьҟәшакгьы рахьтә уажәраанӡа зыӡбахә сҳәахьо аҩба, шамахада, зегьы аџьажәлар ирықәыӷәӷәоз ауаа ирҿагылан иҿаԥызҽуа роуп. Егьырҭ рҟны усҵәҟьа иҵару асоциалтә жәабыжьқәа ыҟамзаргьы, убраҟагь Чагә асоциалтә еиҟарамра зхылҿиаауа адацқәа ԥшааны дырхыччоит, ихьӡиртәуеит.
Асатирик иааибаны драабуам ажәахә ҭацә дуқәеи аныҳәаҿа ҟәазқәеи, бзиа избо аҽхырцәажәаҩцәа («Аныҳәаҿа дууи аӡигар кьаҿи»), зқьаф анҭалалакь аԥсуа ихымҩаԥгашьа атрадициа дуқәа зхашҭуа аегоистцәа. Абарҭ инарываргыланы аԥсҭазаараҿ иҟоуп, ишыжәдыруа, «мам гә ду, ҽырба ҟьантаз» ҳәа ззырҳәо ауаагьы. Урҭ ӡәырҩы мам гә дура шьҭа иаҵанакӡом, избанзар ибеиахахьеит. Ибеиахахьеит малла, аха доуҳала ишҽырба ҟьантазыз иаанхеит. Убарҭ дреиуоуп Лагә зыхьӡу аӡәы («Лагәи аҟәыди»). Уи данбеиаха,
дыззымдыруаз дышбеиаз, дызлаҟам далаҟоушәа, аҵарагьы имоушәа дирбарц иҭаххазаап. Аҟәа ресторанк аҟны дахьнеиз, аиқәԥхьаӡа, амениу инацәа нақәк-нақәкны абригь-абригь сзааг ҳәа, ахьӡ мҳәакәа, иабеиҳәоз дзаԥхьаӡомызт, иахьаныз надирбеит. Ахәрыҭаҩ идырбаз ааган инықәиргылт, аха аҩбагьы ҟәыдқәан. Ари збаз Чаҵә Чагә: – Иудсныҳәалоит, аҵара уҵазаап!.. Амала, ԥаса уанҵарадаз, хҷаҭымзар акгьы уфомызт, уажәы, аҵара ануҵах, ара аҟәа уааны ҟәыдымзар акгьы уфом, измаанахарызеишь?! – иҳәеит. Абри ажәабжь иааугәаланаршәоит Н.Г. Чернышевски иҭацәу сҭәуп анаҳәо ҳәа дзыхцәажәоз ақьачақьра атәы. Урҭ рҩызцәа зҭацәра зрыцҳараз ауаа Чагә илаԥш рықәшәон, «алафгьы» реиҳәон.
Чаҵә Чагә игәы далсуеит ауаҩ ԥсыцқьа, ауаҩ ҭашақьа, аха ззымдырра, ма зԥышәадара, мамзаргьы агәрагацәара иахҟьаны иахәҭамк замхаҟаҵаз. Ус еиԥш иҟазгьы иахьынӡахәҭаз ирониала драцәажәон, аха ирӷәӷәацәомызт, ҳаҭырбара рзиуан. Чагә абри иҟазшьа атәы рҳәоит ажәабжьқәа. «Уарԥыс бзиоуп сҳәаргьы ихоуҵома?!», «Анасыԥдара зыхҟьо», «Еибашьра ҟаломызт», «Иҿыцыз ҳәа нышәынҭра ыҟамызт...» уҳәа убас егьырҭгьы. «Асатирикгьы игәеимҭарц залшом алашьцара иалҷҷаауа ацԥхьқәа» ҳәа иҩуан М. Горки. Урҭ ацԥхьқәа гәеиҭон Чагәгьы, уи акәын урҭ ахьибоз аҭыԥ аҟны ихы џьабаа заирбозгьы... Абас иҟоуп ажәабжь «Абз цәгьақәа ршәахсҭа». Абри аҟны уи ацәгьаҳәара лашьцара наҟ-ааҟ иалибаауаз ацԥхьқәа ҩба еиқәирхеит. Иқәибахран иҟаз ҩжәларак еинираалт, ҵабыргны, уи ус имариамхеит, аха...
Аԥсуаа ҳшыцәоу ҳааурԥшыр, асас даама ҳәа ҳузҵаауеит иҳәон Чагә, дыхәмаруа. Аԥсуа сасдкылара аҭоурых дууп, харагьы ирдыруеит, иҵас ҳалалуп, анагӡара ус имариам акәымзар.
Асаси асадкылареи ирызку ажәабжьқәа срылагарц сҭахуп иара Чагә иеиҭаҳәамҭақәа рҟынтәи ажәабжьык ала. Уи еиҭаҳәахәтәуп, «Аԥсуа сасдкылара зыхҟьаз» ахьӡуп:
Ԥеҳамбарк дҽыжәлан дышнеиуаз ҳәҳәабжьык иаҳаит. Аҳәҳәабжь ахьгоз даннеи, сабик дыԥсны дықәын. «Хәашак амца иақәдыршәын иҳәҳәоз џьысшьан, убриоуп сзааи... Иақәзыршәыз дахьсырхәырц акәын... Ишәхашәмыршҭын: ачеиџьыка адоуҳа мчы амоуп, ԥсра ақәым, ԥсра рықәлом хәаша мца иқәзмыршәауа, хәаша сас бзиа иаҩзымго жәларгьы! – иҳәеит. Нас асаби днеихагылан: – Уаа, абри асаби иԥсынҵры ԥсынҵр ахылааит, ихьӡ хьӡы ацлааит, уи Аԥсуа акәзааит, чеиџьыкала игааит, ҭеҭԥшла деинаалазааит, уи азы дгьыли Жәҩани ицхрааҩызааит!..» – иҳәан, аԥеҳамбар иҟамчы асаби инихиҟьеит. Ауаа ирзымбатәбарахан инаԥшызар, ахәыҷы иԥсы ҭалан анапҟьа-шьапҟьара даҿын. Ԥеҳамбаргьы дыҟамызт, ҽгьы ыҟамызт, иахьцаз-иахьааз рымбаӡеит.
Абри аиҭаҳәахәтә заҵәык иахҟьаноуп аԥсуаа абас асас дызрыдыркыло ҳәа ус сызҳәом. Аиҭаҳәахәтә ҽакала иуҳәозар, алегенда, жәытәӡатәиуп, иахьа издыруагьы заҟаҩ ыҟоу сыздырцәом. Уи змаҳацгьы, ишаԥу еиԥш, асас ҳаҭыр иқәырҵоит, иара Чагә иҳәан еиԥш, асас бзиа иоуп ҳаҭыр зықәҵалатәу акәымзар… Аԥсуаа рысасдкыларазы ажәытә бырзенцәа ирзаарыгӡа ажәаҳәахьа бзиақәа рымоуп… Абар аурыс ҵарауаҩ В. Кожиновгьы ииҩуа:
«Аԥсны зқьышықәсалатәи аҭоурых аҟны атрадициеи акультуреи рызҵаатәы уавсыр ауам. Иаартны иҳәатәуп убарҭ атрадициақәа инҭкааҵәҟьаны рҵара абыржә шакәу ианалага…
Абраҟа иаагазар ахәҭаны исыԥхьаӡоит Константин Паустовски Аԥсны даныҟаз игәалашәарақәа рҟынтәи дызлацәажәоу акы: Усҟан Асовет мчра раԥхьатәи ашықәсқәа рзы акәын, аҵыхәтәантәи аҭауад а-Чачбагьы иԥсы ҭан. Уи излеиҳәо ала:
«Аԥсны асовжәларком Ахантәаҩы Нестор Лакоба Аҟәа имашьынала дышнеиуа, шьапыла асаба илалан иааиуаз а-Чачба даниԥылалакь, имашьына аанкыланы, дҭыҵны аԥсшәа
иеиҳәон… аҭаҳмада ижәҩахыр дагәӡуан. Абас иҟан убра атрадициа амч. Лакобаҵәҟьагьы убри дықәныҟәар акәын».
Абри иунарбоит Аԥсны даҽакы иаламҩашьахуа иара аҷыдарақәа шамоу, мамзар усҟан абри аҩыза ҟарҵоны иабаҟаз..»
Абас еиԥш иуалԥшьоу ак акәын, иахьагьы усоуп, асасдкылара ақьабзқәеи аҵасқәеи рықәныҟәара. Аха ауаа каҷбеиқәагьы ауҟахым: ус цәаҩан измоу дубап, иӷару дубап, иеигӡо дубап… Убас еиԥш иҟаз ауаа ажәа ҵарыла, лафла, ччарыла иахьирхәуан Чаҵә Чагә. Ажәларгьы Чагәи асасдкылареи ирызкны ажәабыжьқәа маҷымкәа ирҳәоит.
Убас, ҽнак Чагә џьара днеит. Аԥшәма ԥҳәыс дкаҷбеин, ихәы цәырлымгеит. Чагәгьы дцом, дтәоуп.
– Ақәа аура иҟоуп, аӡы хыҵыр, ацҳақәа агоит, шәызцарым, – лҳәеит.
– Ақәа ауны, аӡы хыҵны, ацҳақәа агахьеит. Уажә арахь иаауеит… Иаауеит, аха исыҵалаанӡа сгылаӡом, ианаму, абра сашьааит!.. – иҳәеит Чагә. («Аӡы сыҵалаанӡа сгылаӡом»).
Абас еиԥш иҟоу ажәабыжьқәа рҟны Чаҵә Чагә иаҿаԥҽны дырхыччоит асасдкылара аҵас иқәымныҟәо ауаа: абеиақәа, ишаанагара инхо, иара убас аӷарцәагьы. «Ишԥаҟеиҵари асас ҳаҭыр иқәҵара злымшо ауаҩы, ананамга?» – шәҵаашт. Ажәлар рҟны ирҳәоит: злакҭа уҭамырԥшыкәа акәты умҵазҵази, зыбла ҭырхаха аџьыка узцәырзгази еидукылар, аџьыка узцәырзгаз иаҳа ҳаҭыр уқәиҵеит ҳәа.
Асатирик алаф иаиргоит, асасдкылара зцәымӷу реиԥш, дара шьоукы-шьоукы асасцәагьы, асасдкылара аҵас бзиақәа зхы иархәаны ишрыхәҭам зхы мҩаԥызго ауаа – аԥшәма ихәҭоу ҳәа шыҟоу еиԥш, асас ихәҭоу ҳәагьы ыҟами… Урҭ жәа цҳафырла мацара акәымкәа, ихымҩаԥгашьалагьы, ихәмаршьақәа рылагьы ахшыҩ дирҵоит. («Шәара ишәԥырхагам, сара исыхәоит», «Уахраҭ бзиахааит, Бидаҿ!», «Сыхҭарԥа исызнауз, мамзаргьы ататацәахара уахькылнаго») уҳәа рыҟны.
Ахәмарреи алафи аиумор излеиԥшқәам азгәаҭо, Н.Г. Чернышевски иҩуан, аиаша аарԥшразы, аиаша дшазыҟоу дырбаразы, аимуор злоу ахәмарреи алафи ихы иаирхәоит, аха абжьааԥны аасҭа иаҳа еиҳау ахықәкы иазикуеит ҳәа. Ишдыру еиԥш, аиумор милаҭтәуп, амилаҭтә бзазара иахылҿиаауеит, аформагьы аҵакгьы милаҭтәуп. Аԥсуа изы ирччагоу, даҽаӡәы изы зынӡа ирччагамзар алшоит. Иаҳҳәап, абырг дахьтәоу иаԥхьа аиасра ԥхашьароуп. Ус ҟазҵаз аԥҳәызба алаф лылухыр ауеит. Аха даҽаӡә изы уи ԥхашьарамзар алшоит. Асатира – уи даҽакуп, интернационалтәуп уҳәар ауеит. Асатира ҟазҵогьы аиумор ихы иаирхәоит, аха абжьааԥны аасҭа иҵегьгьы еиҳау ахықәкы иазикуеит. Абасала ихалоит: алаф аҟнытә – аиумор, аиумор аҟнытә – асатира. Асаси асасдкылареи рзы Чаҵә Чагә ихҭысқәа рҟны алаф аниҳәо, илаф еиҳау ахықәкы амоуп, иуморзар – асатирарахь иԥшуеит.
Имаҷым иуарҳәо, ирҿуҵаашагьы ыҟоуп «Чаҵә Чагә иабжьагарақәа» ҳәа еидкылоу ажәабыжьқәа. Урҭ рҟны асатирик иаҿаԥиҽуеит амҵақьақьаҩцәа, ацәгьаҳәаҩцәа, амцҳәаҩцәа, абжьахәаахәҭыҩцәа, абадақьасҩцәа, акаҷбеицәа, ахамакәачацәеи ауаҩра злами уҳәа убас егьырҭгьи. Ажәабжьқәа закәқәоу дара рыхьӡқәа ирҳәоит: «Агәыла Каҷбеи ахшыҩ ширҵатәу», «Уцәгьа зҳәо шизыӡырҩтәу», «Аҽхәаҩ дшырҽхәатәу», «Агәыла ҳарам дшахьырхәтәу» уҳәа. Абарҭ ажәабжьқәа рҟны Чаҵә Чагә атипқәа рҿаԥҽра мацара аҟны даангылом, ажәлар ирабжьеигоит, мамзаргьы ихәмаршьала идирбоит абас еиԥш иҟоу ауаа шахьырхәлатәу абас оуп ҳәа.
Уҭи сыҭи еишьҭоуп рҳәон ажәытәуаа. Аҿатәуаагьы еиҵаны ирымҳәозар ҟалап, аха… Убас «Агәыла Каҷбеи ахшыҩ ширҵатәу» аҿы, Чагә игәыла наскьак Абдал ҳәа аӡәы иҟны днеины диҳәеит аҽуаараҳәа, аха дахьнеиз агәыла, абӷа цәҟьоуп ҳәа, мап икит. Чагә дхынҳәны аҩныҟа данцоз ахкаараҿ аҽы ахьуҳәаз гәеиҭан, абӷа шцәҟьамыз ибеит.
Уаҳагьы алаҿымҭкәа даҽаӡә иҽала дахьцашаз дцан дааит. Абри ашьҭахь рацәак мырҵыкәа иара агәыла асасцәа дахьқәа иҭааит. Уи Чагә иҟны деиханы дааит усыцаала, усызрыдтәал, аҩы сыздыржә, сысасеишәа ырԥшӡа ҳәа.
«– Суццон, аха ҽы-леишәацәгьак ԥшааны Лыхныҟа салацан, сахьаҟьоз, стәарҭа зегь цәнаҟьеит, тәашьажәлак сыман ҳәа сыҟам…», – иҳәеит Чагә.
Абри ашьҭахь Абдал ихшыҩ ҭамшәакәа иҟам, аха изхәарҭааз, Чагә «аҭаҷкәым» даиргахьан.
Асатира аԥсҭазаара иамаргәагәан иузыҟаҵом, иадна-кылом, сатирара алҵуам. Насгьы гхас иҟоу зегь асатираз ишам. «Абри сара стәоуп ҳәа аханатә аԥсҭазаара изызнаҳәаз асатира, убриоуп сатираҵәҟьа». Абас иҟоуп са стәала уажәраанӡа сызлацәажәоз Чагә исатирагьы.
Аԥсуа жәлар рҿаԥыцтә ҳәамҭақәа беиоуп иара Аԥсны аԥсабара шбеиоу еиԥшҵәҟьа. Нарҭаа, аҵанцәа, Абрыскьыл… Аԥсуа жәлар рҿаԥыцтә ҳәамҭа беиоуп ччарала, иуморла, сатирала… Ажәлар бзиа ирбон, иагьырбоит аччара. Аччареи ахандеиреи.
Аԥсны зажәа цҳафыруаз, иреиӷьны алаф зҳәо ҳәа аицлабрақәа мҩаԥыргон. Еицлабуаз «ркомандақәа» алхны, аӡбаҩцәа ртәаны ириааиуаз аҳамҭақәа рырҭон.
Аччара уаҩы дахәышәтәыргьы алшоит. Аччара бзиа, аччара зҩыда уқәра иацнаҵоит рҳәон ажәытәуаа. Иҟалап аԥсуа қәра дуи аччара бзиеи џьара еимадарак рымазаргьы, ақәра ду анҵраҿ аччара иалшоу рацәазаргьы. Уи ажәытәуаа ирдыруазар ҳәа уазхәыцратә иҟоуп. Аччара, иахурҟьацәар, уаҩ дашьӡаргьы ауеит. Убас, Вавилони Бырзентәыла ақалақьқәеи еилаԥызххааз Џьамтәыла ашаҳ аҳәынҭқар Қсерқс аччара дахԥсааит. Аицәажәахә «Севильтәи аԥаҵасаҩы» автор Пиер Бомарше ииҩыз иаб данизаԥхьа, иаб дшыччоз асценаҿ дыԥсит. Игылан агәақьҳәа рнапы шизеинырҟьоз дыԥсит ажәытә бырзен драматург ду Софокл. Ас еиԥш иҟоу ахҭысқәа Аԥсынгьы иҟалақәахьеит рҳәоит…
Ишысҳәахьоу еиԥш, ажәа цҳафыр зҿаз ҳлафҳәаҩцәа зегьы ираԥигон Чаҵә Чагә. Уи ус шакәу «Чаҵә Чагәи
алафҳәаҩцәеи» ҳәа еидкылоу ажәабыжьқәа иаҳдырбоит. Чагә араҟа длафҳәаҩуп, дыхәмарҩуп, ииҳәо асатирарахьгьы иԥшуеит, аха арҭ ажәабыжьқәа рҟны асоциалтә цәгьаршра ныҟәзго ауаа ыҟам, убри аҟынтә Чагәгьы иччара уажәраанӡа аасҭа итатоуп, иаирхәшәтәуеит. Абас шакәугьы, ииҳәо ажәа цқьа уазхәыцыр, баша ишҳәам, ауаажәларратә ҵакы шамоу убоит. Убас, «Аччарагьы уала-ҭахыла» захьӡу ажәабыжь аҟны Џьгьарда ҩгәыԥк алафҳәаҩцәа еисоит. Руак Чагә хадас дамоуп, егьи – Ашәы Ҭамшьыгә. Аисара аҵыхәтәаны, ишаԥыз еиԥш, «акомандақәа ркапитанцәа» Чагәи Ҭамшьыгәи еисаны арччагақәа рҳәан, реиндаҭлара хдыркәшеит.
«– Сара стәала, Ҭамшьыгәи Чагәи реисараҿы Ҭамшьыгә даиааит, – иҳәеит аӡбаҩ еиҳабыс итәаз Ашәы Ҳабыџь. – Ҭамшьыгә ииҳәаз иаҳа иарччеит.
– Сара стәала, уххь згеит, Ҳабыџь, сара саиааит!.. – иҳәеит Чаҵә Чагә.
– Избан?! – иџьеишьеит Ҳабыџь.
– Избанзар, Ҭамшьыгә Џьгьардатәуп, ара итәоу зегь, иара уаргьы уналаҵан, шә-Џьгьардатәқәоуп, Ҭамшьыгә даиааир шәҭахын, ииҳәаз иаҳа шәазыччеит!.. Ус акәымзар, Гәыԥ днаган дсеирсеи, нас заҟаҩ ирччо убап!..», – иҳәеит Чагә.
Абри ашьҭахь еиҭахеит ҳәа азырԥхьаӡеит.
Раԥхьа абри уахьахәаԥшуа, Чагә баша лафк иҳәеит, дыхәмарт, зегь ааччан, аиааира ааиҩшаны иҩагылт ҳәа угәы иаанагоит. Аха цқьа уаназхәыцлакь, Чагә баша дшымыхәмарыз убоит, хәмар абжа иашоуп ҳәа, Ҭамшьыгә иара итәқәа ахьтәаз идгылон, иаҳа изыччон. Ус еиԥш иҟоу «аччаҩцәа» иахьагьы имаҷҩым. Абри аиумортә жәабыжь иаҵаӡаху асатиратә ҵҟьа асоциалтә цәгьаршра ахы ахьыҵнахуа хнатуеит, ус аҟазшьа башақәа ракәым изхыччо, ажәабыжь аҟны хықәкыла иаҳамбо, аха иҟоу асоциалтә типқәа роуп.
Хәарҭа злоу, ихшыҩрҵагоу аччабжь зҩыдақәа уаҳауеит ажәабыжьқәа «Чаҵә Чагәи Кәасҭа Хәыҷи», «Чагә Ҭамшьыгә диҵәуоит», «Чаҵә Чагәи Аҩӡы Кадыри». «Шәеинҟьашьа сыкәашашьоуп!», «Чаҵә Чагәи Харчлаа
Еқәыԥи», «Еиҭахеит», «Чаҵә Чагә Лыхнашҭан», «Чаҵә Чагә Мықә Ашҭан» уҳәа рҟны. Араҟа зыԥсы ҭаны иҟаҵәҟьаз алафҳәаҩцәа Ашәы Ҭамшьыгә, Кәаӷәаныи Кәасҭа Хәыҷи, Аҩӡы Кадыр, Шьақариԥа Рашьыҭ, Ҳаџьымаа ахҩеиҳәшьцәа, Киут Ҳәымпыл, Џьнеи Џьгәаҭ, Ԥлыи Бырдӷә, Жьи Абзагә, Кәарцхьеи Дажь, Ладареи Ҟансоу, Ама Кьагәа, Аргәын Дыгә, Қәҭар Кыҷа, Гыц Қәаҵәара, Оҭры Ҭамшьыгә уҳәа Чагәи дареи еиқәшәоит. Аха Чагә уаҩгьы дизаҵархом, илафгьы ус баша лафым, иаҳа ԥнаҟоит, ауаажәларратә ҵакы амоуп, ҵарада хшыҩ ҳәа. Ажәытә ԥсышәа адырразгьы ираԥигоит, дагьжәытәҭоурыхҳәаҩуп.
Аизга аҵыхәтәантәи ахәҭа «Чаҵә Чагә ирзеиҭеиҳәоит» аҟны еидкылоуп иара Чагә ажәытәуаа ирҳәоны иаҳахьази дзықәшәахьоу ихҭысқәеи рзы иара иеиҭаҳәамҭақәа ҳәа жәлар ирҳәоз ажәабжьқәеи аиҭаҳәахәтәқәеи – алегендақәеи. Урҭ рҟны Чагә илафи исатиреи рыдагьы дагьжәабыжьҳәаҩ дууп.
Ф.М. Достоевски иҩуан… «…Асатираҿ атрагизм ыҟазар акәӡами? – Иҟазароуп. Асатира аҩнуҵҟатәи ҵҟьасы еснагь иамоу атрагедиа акәзароуп. Атрагедиеи асатиреи аҩеиҳәшьцәа роуп, иагьеицуп, аҩыџьагьы ирыхьӡу акоуп – аиаша». Абри аҩыза аиаша иаҳа иманшәалан иаабоит Чагә иеиҭаҳәамҭа «Аԥсыцәгьара» аҟны.
Анцәа адунеи аниша, зегь рықәрақәа рыҭо дшааиуаз ауаҩи, алеи, аҽадеи, амаамыни, акәуеи рҟны дааит. Ауаҩы ԥшьынҩажәижәаба, ала ҩажәа, аҽада ҩажәихәба, амаамын ҩынҩажәа, акәуа хышә шықәса ақәра риҭеит. Аха аԥстәқәа рыԥсҭазаашьа шыцәгьахоз анырба, уиаҟара ақәра мап ацәыркит.
Ала жәашықәса шьҭанаҵеит. Ауаҩы анцәа диҳәан урҭ ажәаба игеит.
Аҽадагьы жәаба шьҭанаҵеит. Ауаҩы анцәа деиҭеиҳәан урҭ ажәабагь игеит.
Амаамынгьы жәашықәса шьҭанаҵеит. Ауаҩы анцәа деиҭеиҳәахын убригьы игеит.
Акәуа, аӡмах иазгәаан, ҩынҩажәижәаба шықәса шьҭанаҵеит. Ауаҩы анцәа деиҭаиҳәахит убарҭгьы ииҭараз.
– Ибзиоуп, уаазыҳәаз зегь умаз, иусҭоит, аха иудыруаз… рызегь хәарҭа змам грак-грак рыцуп, – иҳәеит анцәа, ауаҩ иԥсыцәгьараз дахьирхәырц. Уи нас убас иагьыҟалеит.
Анаҩсан Чагә иҳәоит урҭ иарбан грақәоу, иарбан гхақәоу, ԥсыхәас ҳәа кыр рымоу...
Абри аиҭаҳәахәтә аҟны ауаҩы иԥсыцәгьара, иԥсымҭәра иара изы ихырччагахеит – ари сатироуп. Убри инаваргыланы, уи хәшәы змам аграқәа инаҭеит – иагьтрагедиоуп. Аҩбагьы еицуп. Достоевскигьы асатиреи атрагедиеи ҩыџьа аеҳәшьцәа роуп ҳәа дызҿыз абри акәын.
Асатиреи атрагедиеи абас еиԥш реимадара, реицзаара убоит «Аԥеҳамбар аиаша ҟаиҵеит» зыхьӡу аиҭаҳәахәтә аҟны. Аха уаҟа асатирара акомедиарахь иаҳа иԥшуеит, акомедиареи атрагедиареи еилахәны рышьхәа еивҵоуп. Ус акәу, анс акәу, атрагикатә асатираҿ ароль ду амоуп. Имыцхәымхар ҟалап абарҭ аҩеиҭаҳәахәтәык рҟны атрагедиа ауп асатира зхылҿиаауа ҳҳәар.
Абжьахәаахәҭҩы Ҭоуфыкьи, аҵәҵәеи, ахҭарԥеи уҳәа ирызку ажәабыжь-лафқәа рҟны Чаҵә Чагә ихҭысқәа убас еиԥш еиҭеиҳәоит – уагьарччоит, уагьархәыцуеит. Чагә абас иҟоу зеиҭеиҳәо, изыӡырҩуа ахшыҩ бзиа днарҵап, ус ҟарымҵап ҳәоуп. Раԥхьа ихы дахыччашәа убоит, аха уи ацә иақәҵан ажә ауп иаанаго, самырҟәылуп, уиала убас зыхьуа дырхыччоит, егьырҭ ус шәмыхьроуп ҳәа реиҳәоит. Ари Чагә исатираҟаҵашьақәа ируакуп.
Аҵыхәтәантәи аҟәша, еиҭасҳәоит, еиднакыло ажәабыжьқәа тематикалеи жанрлеи еиуеиԥшым роуп. Уа иҟоуп, зыӡбахә сҳәахьоу рыдагьы, ани аби рҿаԥхьа ахшара руалԥшьа атәы рхамышҭратәы иразҳәо («Ҩҟамчык»), аҟәыш иажәа азымӡырҩра, уи авалара уахькылнаго узырбо («Ҩаха-ҩымш амшәҭыҩраҿы», «Шьхатәылатәи ахҭыс џьашьахәтә»), зхы афеида иашьҭоу ауаа ԥсымцқьа-ҽыргәыцхәцәа ҿаԥызҽуа
(«Сшыԥсылманхаз аҭоурых»), иахьа шамахамзар, ирзым-дыруа аԥсуа жәытә қьабзқәеи аҵасқәеи цәырзго («Ажакьа иазку ажәабжь», «Анышәынҭрақәа рылԥха»), аԥсадгьыл абзиабара угәаҵанӡа инаганы иаазырԥшуа («Қефқентәи аԥсра») уҳәа убас егьырҭгьы.
Ажәытәан, ҵара шрымамызгьы, «абжьуаа реизара», «абзыԥуаа реизара» ҳәа изышьҭаз реиԥш иҟаз аизара дуқәа рҿы иқәгыланы ҩба-хԥа сааҭ инареиҳангьы инеиԥынкылан ицәажәоз ауаа ыҟан. Урҭ убриаҟара жәа ԥшӡала, ихааны, иаҭахызгьы ҳәауа ицәажәон, ирзыӡырҩуаз ааԥсомызт, макьана иалымгондаз рҳәон. Ас еиԥш аҟазацәа, ицәажәо ишнеиуаз, иналаршә-ҩаларшәны иааҭгылан «ишысҳәо усоума?..», «ииашан исҳәома?..» ҳәа иӡрыҩуаз иразҵаауан. Иӡрыҩуазгьы «усоуп, дад, усоуп!..» – рҳәон, дара ртәқәагьы ажәак-ҩажәак наларҵон. Абри ашьҭахь ацәажәаҩгьы иажәа иациҵон. Иӡрыҩуаз ус рымҳәар, уи иаанагоз «аиаша уавст, узымцәажәт…» акәын. Ас иҟалар, ацәажәаҩ иажәа ахыркәшара иқәшәон. Ари иқәгылан аԥсуа жәаҳәараҿы аҳәарҭеи аҳарҭеи реимадара амаақәа ируакны иҟан...
Абри угәаланаршәоит ажәабыжьду «Апырпылџьыка аҭоурых». Ари ажәабыжьду иишаҵәҟьаны иҟалахьоу акоуп, убри аҟынтә, ҭоурых баҟак аҳасабала, иаҳәоугьы акыр иаԥсоуп, краҵанакуеит, шьоукгьы ирзамамкыртә изтәугьы шьақәнарӷәӷәоит, убри анаҩсан, иара Чагә иажәабжьҳәашьақәа руакгьы цәырнагоит, ибызшәа абеиаракгьы ҳнарбоит.
Кавказтәи абызшәақәа рызҟаза ду, академик Н.Марр иҩуан «аԥсшәаҿы анкьаӡа аахыс ишьақәгылахьо алитературатә бызшәа убоит ҳәа. Чаҵә Чагә асатира иаиргарц ииҭаху, шамахамзар, ажәак-ҩажәак реиҳа иеиҳәаӡом. Иара убарҭ рылагьы ахҭа иҭаиршәуеит, ииҳәарц ииҭаху зегь иҳәоит, ажәытә бырзен Езоп ду иеиԥш. Чагә ибызшәа – жәлар рбызшәоуп. Жәлар рбызшәа – иреиӷьу литературатә
бызшәоуп. Насыԥ иман, насыԥгьы ицын, убриала изцәажәаз – дажәабжьҳәаҩыз, дышәҟәыҩҩыз.
Чаҵә Чагә ажәлар бзиа дзырбо, абызшәа хаагьы иҿоуп азоуп. Абри атәы зҳәо иреиуоуп «Абыз хаа амч» зыхьӡу ажәабжь. Аиҭаҳәара ҟамларц азы уи атәы уаҳа салалом.
Чаҵә Чагә Хәаџьагьгьа Шьардыни, Бирбали Бахлули, Алдар-Ҟасеи уҳәа дрылаҩашьом, дызлареиԥшым рацәоуп... Анаҩсан, Чаҵә Чагә ииашаҵәҟьаны дыҟан, даниз, данԥсыз дахьжу зегь еилкаауп. Уи джуп Аҟәа 70 километр раҟара инацәыхараны Уачамчыра араион Гәыԥ ақыҭан Чаҵәқыҭ аҳаблаҿы. Ибаатә ҳаҭгәын иануп: «Абра джуп Чагә Абрагь-иԥа Чаҵәба. Иԥсҭазаара далҵит 1930 шықәсазы» ҳәа. Хәаџьа Шьардын ихьӡ аҵарауаа шьоукы арабцәа р-Џьуха идырҳәалоит, иара иоуп ҳәа, даҽа шьоукых дџьам қьачақьын рҳәоит. Аҭырқәцәа иахьанӡагьы уи Акшехиртәын, Есқишехир, инышәынҭрагьы убра иҟоуп ҳәа азырԥхьаӡоит. Ари уажә Ҭырқәтәыла иаҵанакуеит. Урҭ ртәала, уи диит 1206 шықәсазы, дагьԥсит 1285 – 1286 шықәсқәа руак азы. «Аџьамцәа уи Џьамтәылатәын рҳәоит…».
Аԥсуаа ирыман жәлар рҟәыӷацәа, рлафҳәаҩцәа еиҿамсқәа, асатирикцәа даҽа ҩыџьагьы Ага Маџьи Ашьха Маџьи ҳәа. Аха, уи абыргцәа изларҳәоз ала, ажәытәӡа ацгәы ҩнхыбрала ашьха ианцоз азы акәын. Урҭ ирзку ажәабыжьқәа ҳәа иахьа уажәраанӡа еиқәхан иааиз ҩба-хԥа заҵәык роуп...
Абра, иҳәатәуп, ХХ ашәшықәсқәа 70-тәи ашықәсқәа рзы иҟалаз амилаҭтә лахьыцәгьара трагедиа ду амҳаџьырра аӡбахә. Убри иахҟьаны аԥсуаа реиҳараҩӡак мшын нырцә иагеит. Иара убри акәмызҭгьы Чаҵә Чагә изку ажәабыжьқәа рхыԥхьаӡара иҵегьгьы ирацәахон, ишырҳәо еиԥш, аӡышьҭра зырдууа аӡы заҟа ҭоу ауп… «Ҳара ҳабаҩқәа роуп уахь иааго, ҳаԥсы ара ҳаԥсадгьыл аҟны инхоит. Уи махәы-цыԥхьаӡа,
ҳаскьын-цыԥхьаӡа, дгьыл ҿаҵа-цыԥхьаӡа иалоуп...» – рҳәон урҭ. Абарҭ ажәабжьқәа зыҟны ианысҵаз Аԥсни уи анҭыҵ инхоуи абыргцәа изларҳәоз ала, амҳаџьыр гәаҟқәа рыбаҩқәа реиԥш Чаҵә Чагә иажәабжьқәагьы такәы рыцагеит. «Иахьагьы, убра, мшын нырцә, инхо аԥсуаа рыгәҭа ирхамышҭыкәа ирҳәақәоит». Урҭ иарбақәану макьана ианҵам… Аха уи наҟ-наҟтәи усуп.
 Аҩбатәи аҭыжьраан иацлаз ажәабыжьқәа: «Чаҵә Чагәи Аԥеҳамбари, мамзаргьы аԥсы бзиеи абза бааԥси», «Бақа иԥа Заур иажәабжь џьашьахәтә», «Бақа иԥа Заур аҩбатәи иажәабжь, мамзаргьы аҿарԥа иашьҭоу ахы ларханы даԥхьоит», «Чаҵә Чагәи Кьача иԥа Хахеи алаф шеибырҳәаз», «Ус еиҳа изеиӷьуп..», «Кәымҷыҷ Чагә дшаҵаирхаз», «Кәымҷыҷ Чагә дшаириааиз, мамзаргьы амҟәыба еснагь аӡы аанагом», «Чаҵә Чагәи Чачхалеи Аугьани, мамзаргьы ашҟәы зшышуаз», «Чаҵә Чагә Лыхнашҭан», «Чаҵә Чагә Мықә ашҭан, мамзаргьы Бақа иԥа заур ахԥатәи иажәабжь», «Зегь реиҳа ихаау», «Ацәыӡқәа иреиҳау», «Чаҵә Чагәи Гогәуа Ночеи», «Чагәи Ночеи. иацу. Мамзаргьы Ахаза ашәҳыз шаарттәу», «Чагәи Ночеи ражәабжь иацу иацу» рҟны алафи ахәмарреи рыдагьы, аԥхьаҩцәа еилыркааша маҷым, аԥсуа жәытәра аҭҵааҩцәа ирыҵарҳәогьы ыҟоуп, макьана ицәыргам, ианҵам аԥсуа-абаза, аԥсуа-ашәы, аԥсуа-адӷа, аубыхә жәытә ҭоурыхқәа рзы…
Чагә изку ажәабжьқәа иара ихала, имацара иакәӡам иаадырԥшуа, жәлар рыччаԥшь адагьы, рҟәыӷареи рҭоурыхи рыбжьы рныҩуеит, асахьаркыратә литература аасҭа ара ихҭҳәаам, иҟаз егьырҭ алафҳәаҩцәа дуқәа, ажәабжьҳәаҩцәа, аҭоурыхҳәаҩцәа рыхьӡ цәырыргоит, еиқәдырхоит, урыладыргылоит, ражәа удырҳауеит, ажәытә ԥсшәа абеиара аадырԥшуеит; даҽаџьара ҽа бызшәак ала ицәыругозаргьы аԥсуа ҵасхәқәа ӡырыргоит... ас Чагә иеиԥш иҟаз ауаҩы дызмам ажәлар дуқәагь ыҟоуп, амаҷқәа ртәы ҳамҳәаргьы.
Иахьатәи ауаагьы Чагә иаҳа пату иқәырҵо даныҟало, цқьа дырдырыр ауп, уи изкны ажәлар ирҳәоз, ирҳәо иуцәагымхакәа ианузцәырга ауп…
Зынӡа, аханатә, ианҵан 174 ажәабжьи, анекдотқәеи, еиҭаҳәахәтәи. Ишысҳәахьоу еиԥш, уи убоит ашәҟәы анҵәамҭан иагәыло ахьӡынҵа, акомментари аҟны. Аха ашәҟәаҿы иазыԥшӡам анекдотқәа загәыламлеит, урҭ рацәам, 10-ҟа роуп иҟоу, аха. Егьыс, уахьнеилакь, уназыдгылалак «Абар иахьыҟоу!» ҳәа ахьшәҭҳәа иҵырҟаџьыба иааҭкәыцәаан Чагә иажәабыжь уиҭозма, иуирбозма, хәҩык-фҩык рахьтә аӡәы ҿыцк уеиҳәар уи бзиан; исарҳәахьаз еиҭазҳәозгьы ыҟан… Абри аҟнытә зықьҩык инарзынаԥшуа ауаа ирыҿцәажәан, ишысҳәахьоу еиԥш, Аԥсни уи анҭыҵи, 50 шықәса инареиҳаны рыҩнуҵҟа… Аӡә дыхәмарны иҳәон абри ахырҵәага абоуҭахыз, уцәнарҳәит, ӡәыр ҭабуп ҳәа уеиҳәома ҳәа… Аԥхьаҩцәа ҭабуп рҳәартә исзыҟаҵазар – уаҳа сҭахӡам. Сгәы иаанагоит «Чаҵә Чагә ихҭысқәа» рҭыжьра маӡа-аргама иаԥышькласуазгьы иргәаԥхап ҳәа.
Уажәраанӡа ишысҳәахьоу еиԥш, Чаҵә Чагә ихҭысқәа ажәлар ирҳәеит, жәлар рҟны ианҵоуп. Урҭ зыҟны ианысҵази иананысҵази уҳәа рыхьӡынҵа, акомментариқәа абра иацсҵоит.
Иҭабуп ҳәа сызиаҳәа – 90 шықәса зхыҵуа Алиас Агрба иҳәамҭоуп. Ианҵоуп 1967 шықәса нанҳәа 3 азы. Гагра.
Чаҵә Чагәи аурыс ҳәынҭқар Алықьсандр III – 70 шықәса зхыҵуа Миха Џьынџьал иҳәамҭоуп. Ианҵоуп 1962 шықәса жьҭаарамза 17 азы. Афон Ҿыц.
Ишәҭахызар – ижәга! – 95 шықәса зхыҵуа Дадын Лашәриа иҳәамҭоуп. Ианҵоуп 1963 шықәса мшаԥымза 26 азы. Кәтол ақыҭа, Очамчыра араион.
Чаҵә Чагәи Маршьан Дырмити – 67 шықәса зхыҵуа Уанка Ашәба иҳәамҭоуп. Ианҵоуп 1967 шықәса абҵара 30 азы. Џьгьарда ақыҭа, Очамчыра араион.
Чагә аҭауад игәаԥха шынеигӡаз – 97 шықәса зхыҵуа Едыгьа Быҭәба иҳәамҭоуп. Ианҵоуп 1956 шықәса ԥхынҷкәын 23 азы. Аҭара ақыҭа, Очамчыра араион.
Чагә дӷьычҩхар иҭахым – 106 шықәса зхыҵуа Маҳмыҭ Кәаӡба иҳәамҭоуп. Ианҵоуп 1963 шықәса нанҳәа 6 азы. Ҳабез араион Хәажәду ақыҭа. Ҟарачы-Чарқьазтәыла.
Аҭауад ичгьахьа еишәа – 75 шықәса зхыҵуа Леуарса Гемуа иҳәамҭоуп. Ианҵоуп 1967 шықәса ԥхынҷкәын 23 азы. Тҟәарчал ақыҭан, Очамчыра араион.
Чаҵә Чагәи Мырзаҟан Ачбеи – 126 шықәса зхыҵуа Ашьа Агрба илҳәамҭоуп. Ианҵоуп 1967 шықәса ԥхынгәы 15 азы. Аҭара ақыҭа, Очамчыра араион.
Аӡбаҩ иԥҳәыси Чагә иеиҳәеи – 117 шықәса зхыҵуа Мычқәықә Адлеиба иҳәамҭоуп. Ианҵоуп 1963 шықәса мшаԥымза 25 азы. Ҷлоу ақыҭа, Очамчыра араион.
Заҟа ахәаахәҭҩы уиеиԥшузеи! – 60 шықәса зхыҵуа Кәынта (Кәнач-иԥа) Кәыҵниа иҳәамҭоуп. Ианҵоуп 1958 шықәса нанҳәа 9 азы. Аҭара ақыҭа, Очамчыра араион.
Чагә ддукатуп – 96 шықәса зхыҵуа Едыгьа Быҭәба иҳәамҭоуп. Ианҵоуп 1955 шықәса ԥхынҷкәын 23 азы. Аҭара ақыҭа, Очамчыра араион.
Деилаԥсеит ҳәа сарҳәан… – 75 шықәса зхыҵуа Гадлеиа Ҭаҭласҭан иҳәамҭоуп. Ианҵоуп 1972 шықәса рашәарамза 6 азы. Тамшь ақыҭа, Очамчыра араион.
Уара узымҵәуара дарбану?! – 73 шықәса зхыҵуа Шьрыф Абдиба иҳәамҭоуп. Ианҵоуп 1967 шықәса мшаԥымза 21 азы. Ҷлоутәыла, Баҭым.
Ихагыларҭа рмоур ҳәа ушәоума?! – 117 шықәса зхыҵуа Қәыҭа Занҭариа иҳәамҭоуп. Ианҵоуп 1967 шықәса цәыббрамза 14 азы. Тамшь ақыҭа, Очамчыра араион.
Аҳашҳатәарақәа роуп ҿызымҭуа! – 94 шықәса зхыҵуа Шәарах Ашәба иҳәамҭоуп. Ианҵоуп 1958 шықәса нанҳәа 3 азы. Џьгьарда ақыҭа, Очамчыра араион.
Анцәа ихәы апап игоит – 70 шықәса зхыҵуа Басариан Аҳәба иҳәамҭоуп. Ианҵоуп 1965 шықәса рашәарамза 7 азы. Аҭара ақыҭа, Очамчыра араион.
Џьанаҭ уцар сҭахуп! – 85 шықәса зхыҵуа Уаҳаид Ҟәыруа иҳәамҭоуп. Ианҵоуп 1968 шықәса хәажәкыра 20 азы. Анхәа ақыҭа, Гәдоуҭа араион.
Нарцәгьы адгьыл аҟны еиԥш иҟоума?! – 75 шықәса зхыҵуа Шьрыф Абдиба иҳәамҭоуп. Ианҵоуп 1969 шықәса нанҳәамза 3 азы, Баҭым.
Чагә аԥсцәаҳа аҵырҭыш ииҭоит – 70 шықәса зхыҵуа Мураҭ Чызмаа иҳәамҭоуп. Ианҵоуп 1969 шықәса жьырныҳәамза 3 азы. Ангиса, Баҭым.
Џьанаҭ уара иумаз, аҟәбар сара исымаз! – 85 шықәса зхыҵуа Уаҳаид Ҟәыруа иҳәамҭоуп. Ианҵоуп 1968 шықәса хәажәкыра 21 азы. Анхәа ақыҭа, Гәдоуҭа араион.
Ҳалалрала иҟандаз… – 43 шықәса зхыҵуа Жора Быҭәба иҳәамҭоуп. Ианҵоуп 1968 шықәса жәабранмза 17 азы. Џьанҭыхәа, Аҟармара.
Раԥхьатәи хажәак брықәиҭуп!.. – 117 шықәса зхыҵуа Қәыҭа Занҭариа иҳәамҭоуп. Ианҵоуп 1967 шықәса цәыббрамза 15 азы. Тамшь ақыҭа, Очамчыра араион.
Ацха зку инапы алишьуеит – 70 шықәса зхыҵуа Решь Аргәын иҳәамҭоуп. Ианҵоуп 1962 шықәса мшаԥымза 19 азы. Тҟәарчал ақалақь.
Лагәи аҟәыди – 80 шықәса зхыҵуа Уард Адлеиба-Аршба илҳәамҭоуп. Ианҵоуп 1968 шықәса ажьырныҳәамза 3 азы. Очамчыра.
Аԥара сзырԥсахыз ҭабуп ҭабуп ҳәа иашәҳәала!.. – 47 шықәса зхыҵуа Шьыма Амқәаб иҳәамҭоуп. Ианҵоуп 1965 шықәса мшаԥымза 29 азы. Очамчыра.
Аныҳәаҿа дууи аӡигар кьаҿи – 73 шықәса зхыҵуа Шьрыф Абдиба иҳәамҭоуп. Ианҵоуп 1967 шықәса мшаԥымза 22 азы. Баҭым.
Уарԥыс бзиоуп сҳәаргьы ихоуҵома?! – 60 шықәса зхыҵуа Лида Анқәаб илҳәамҭоуп. Ианҵоуп 1968 шықәса ԥхынгәы, кәыркәа 17 азы. Очамчыра.
Знык амц сҳәазар атәыла бгама?!. – 135 шықәса зхыҵуа Хьфаф Лашәриа илҳәамҭоуп. Ианҵоуп 1968 шықәса ԥхынгәымза 17 азы. Кәтол ақыҭа, Очамчыра араион.
Уҩны касыжьыр ҳәа сшәоит акәымзар… – 55 шықәса зхыҵуа Баџьга Ҭаниа иҳәамҭоуп. Ианҵоуп 1968 шықәса мшаԥымза 23 азы. Ԥақәашь ақыҭа, Очамчыра араион.
Иан леиҳа деиӷьхеит... – 85 шықәса зхыҵуа Хәашьыҭ Аҩӡба иҳәамҭоуп. Ианҵоуп 1969 шықәса мшаԥымза 29 азы. Ешыра ақыҭа, Аҟәа араион.
Уалагар иузсаҳәару? – 65 шықәса зхыҵуа Ҳасан Шамба иҳәамҭоуп. Ианҵоуп 1967 шықәса ԥхынҷкәын, қьырса 5 азы. Баҭым.
Уахык ала заҟа иуцлазеи! – 100 шықәса зхыҵуа Шәарах Андарбуа иҳәамҭоуп. Ианҵоуп 1968 шықәса жәабранмза 17 азы. Ешыра ақыҭа. Аҟәа араион.
Бахәажә уакәӡами?!. – 95 шықәса зхыҵуа Шьааб Абыхәба иҳәамҭоуп. Ианҵоуп 1955 шықәса нанҳәамза 24 азы. Џьгьарда ақыҭа (Чагьам) Очамчыра араион.
Анасыԥдара зыхьҟо – 60 шықәса зхыҵуа Сардион Ратыҩа иҳәамҭоуп. Ианҵоуп 1967 шықәса жьҭаара 17 азы. Арасаӡыхь ақыҭа. Очамчыра араион.
Еибашьра ҟалаӡомызт… – 65 шықәса зхыҵуа Ҭархәын Аиба иҳәамҭоуп. Ианҵоуп 1961 шықәса ажьырныҳәамза 10 азы. Ешыра ақыҭа, Аҟәа араион. Ажәабжьҳәаҩ ажьырныҳә ҳәоуп ишиҳәаз.
Иҿыцыз ҳәа анышәынҭра ыҟамызт… – 70 шықәса зхыҵуа Хаџьгәыҭ Абыхәба иҳәамҭоуп. Ианҵоуп 1955 шықәса нанҳәа 25 азы. Џьгьарда ақыҭа (Чагьам Ахәҵа), Очамчыра араион.
Ухазы аума изалаургыло?! – 82 шықәса зхыҵуа Кәаҷаҷа Қаџьеи иҳәамҭоуп. Ианҵоуп 1967 шықәса мшаԥымза 12 азы. Арасаӡыхь ақыҭа, Очамчыра араион.
Аԥҳәыс лџьабаа, мамзаргьы ахаҵара зшаз анцәа диныҳәааит! – 65 шықәса зхыҵуа Раԥчка Беиҷыжәа иҳәамҭоуп. Ианҵоуп 1965 рашәамза 7 азы. Аҭара, ақыҭа, Очамчыра араион.
Нестор аҳәаркьиара дшаҟәыҵыз – 95 шықәса зхыҵуа Асҭана Шларба иҳәамҭоуп. Ианҵоуп 1963 шықәса ажьырныҳәамза 3 азы. Џьгьарда ақыҭа, Очамчыра араион.
Ахҭарԥа бзиеи абаша хи – 68 шықәса зхыҵуа Шамил Аҟәысба иҳәамҭоуп. Ианҵоуп 1979 шықәса абҵара мза 21 азы. Аҟәа.
Абыз цәгьақәа ршәахсҭа – 122 шықәса зхыҵуа Кьакьала Кәыҵниа-Тарчуа илҳәамҭоуп. Ианҵоуп 1955 шықәса лаҵан 3 азы. Аҭара ақыҭа, Очамчыра араион.
Ашьоура ҟәыӷа – абри ажәабыжь абас игәалашәарақәа рҟны ианиҵеит 72 шықәса зхыҵуа Р. Шь. Быҭәба 1972 шықәса лаҵарамза 12 азы.
Иазыжәуазеи, идуцәоуп! – 72 шықәса зхыҵуа Меландар Амҷба-Зыхәба илҳәамҭоуп. Ианҵоуп 1967 шықәса цәыббын 21 азы. Џьгьарда ақыҭа, Очамчыра араион.
Абыз хаа амч – Разан Хынҭәба иҳәамҭоуп. Ианҵоуп 1964 шықәса нанҳәа 1 азы. Ҭхьына ақыҭа, Очамчыра араион.
Ажә ҟәыш – 130 шықәса зхыҵуа Шәлиман Аршба иҳәамҭоуп. Ианҵоуп 1963 шықәса ажьырныҳәа 12 азы. Тҟәарчал.
Мас-кәыкәына рыцҳа – 53 шықәса зхыҵуа Ԥлыи Кәасҭа иҳәамҭоуп. Ианҵоуп 1961 шықәса абҵара 3 азы. Лыхны, Гәдоуҭа араион.
Чагә ихәыԥшқа – 130 шықәса зхыҵуа Шәлиман Аршба иҳәамҭоуп. Ианҵоуп 1963 шықәса ажьырныҳә 12 азы. Тҟәарчал.
Арсана имахҽ – 80 шықәса зхыҵуа Леиуарса Чаҵәба иҳәамҭоуп. Ианҵоуп 1960 шықәса мшаԥымза 8 азы. Гәыԥ ақыҭа, Очамчыра араион.
Чаҵә Чагәи Аԥеҳамбари, мамзаргьы аԥсы бзиеи абза бааԥси – 45 шықәса зхыҵуа Денуар Асланӡиа иҳәамҭоуп. Ианҵоуп 1999 шықәса, цәыббрамза 15. Аҟәа.
Бақа иԥа Заур иажәабжь џьашьахәтә – 58 шықәса зхыҵуа Заур Бақа иԥа Быҭәба иҳәамҭоуп. Ианҵоуп 2005 шықәса нанҳәа 12-15 рзы. Аҟәа.
Бақа иԥа Заур аҩбатәи иажәабжь, мамзаргьы аҿарԥа иашьҭоу иларханы даԥхьоит – 58 шықәса зхыҵуа Заур Бақа иԥа Быҭәба иҳәамҭоуп. Ианҵоуп 2005 шықәса нанҳәамза 15 азы. Аҟәа.
Шәара ишәԥырхагам, сара исыхәоит – 67 шықәса зхыҵуа Никәа Шамба иҳәамҭоуп. Ианҵоуп 1967 шықәса нанҳәа 3 азы. Гагра.
Аӡы сыҵалаанӡа сгылаӡом! – 90 шықәса зхыҵуа Кәакәа Арыш-ԥҳа, (Аршба-Ашәба), илҳәамҭоуп. Ианҵоуп 1959
шықәса рашәарамза 2 азы. Џьгьарда ақыҭа, Очамчыра араион.
Аҟәаҟәа икылсит – 80 шықәса зхыҵуа Џьансыхә Аргәын иҳәамҭоуп. Ианҵоуп 1967 шықәса ԥхынгәымза 3 азы. Тҟәарчал ақалақь.
Гахә изхара ифеит, Чагә какал икит – 61 шықәса зхыҵуа Қымса Нанба иҳәамҭоуп. Ианҵоуп 1968 шықәса мшаԥымза 23 азы. Ԥақәашь ақыҭа, Очамчыра араион.
Сара сыԥсызаап!.. – 95 шықәса зхыҵуа Силаҳ Быҭәба иҳәамҭоуп. Ианҵоуп 1954 шықәса нанҳәа 14 азы. Аҭара ақыҭа, Очамчыра араион.
Ала аҵыхәа амц аҳәом рҳәон, аха… – 51 шықәса зхыҵуа Мџьыҭ Быҭәба иҳәамҭоуп. Ианҵоуп 1967 шықәса ԥхынҷкәын, қьырса 5 азы. Гагра.
Хәҩык ҳаҟан, аха… – 80 шықәса зхыҵуа Кәытат Ҵылкьыи (Ҵулукиа) иҳәамҭоуп. Ианҵоуп 1967 шықәса жьҭаарамза 17 азы. Арасаӡыхь ақыҭа, Очамчыра араион.
Ак сызжәы, егьи сызӡы! – 91 шықәса зхыҵуа Шьаҳан Қәаранӡиа иҳәамҭоуп. Ианҵоуп 1967 шықәса ԥхынгәы 21 азы. Ҽҳәырҭоул (Ҽҳәырҭоулажәа) ақыҭа, Гал араион.
Агәхашҭра – 67 шықәса зхыҵуа Уерчка (Гәагәа) Быҭәба-Камкиа илҳәамҭоуп. Ианҵоуп 1967 шықәса мшаԥы 3 азы. Аӡҩыбжьа ақыҭа, Очамчыра араион.
Арбаӷьи ашьали – 88 шықәса зхыҵуа Нестор Џьапуа иҳәамҭоуп. Ианҵоуп 1963 шықәса ԥхынгәы азы. Ҷлоу ақыҭа (Аимара). Очамчыра араион.
Архнышьна кьаҿ – 100 шықәса зхыҵуа Хабыгә Смыр иҳәамҭоуп. Ианҵоуп 1968 шықәса хәажәкыра 21 азы. Анхәа ақыҭа, Гәдоуҭа араион.
Агәнаҳа еиҩшаны – 84 шықәса зхыҵуа Зосим Лабахәуа иҳәамҭоуп. Ианҵоуп 1968 шықәса жәабран 9 азы. Очамчыра.
Уахраҭ бзиахааит, Бидаҿ! – 72 шықәса зхыҵуа Грышьа Кәыҵниа иҳәамҭоуп. Ианҵоуп 1962 шықәса жьҭаан 14 азы. Аҭара ақыҭа, Очамчыра араион.
Чагә исасцәа – 117 шықәса зхыҵуа Мычқәықә Адлеиба иҳәамҭоуп. Ианҵоуп 1963 шықәса мшаԥымза 21 азы. Ҷлоу ақыҭа, Очамчыра араион.
Амҳаҵә аҭыԥ – 90 шықәса зхыҵуа Гәаџь Ламиа (Лоумеи) иҳәамҭоуп. Ианҵоуп, 1967 шықәса жьҭаарамза 17 азы. Арасаӡыхь ақыҭа, Очамчыра араион.
Амҳаҵә иазку даҽа ажәабыжьк – 70 шықәса зхыҵуа Миха Ҷакәуа иҳәамҭоуп. Ианҵоуп 1967 шықәса мшаԥымза 27 азы. Ҷлоу ақыҭа, Очамчыра араион.
Аҟармаҵар рыбжьы – 130 шықәса зхыҵуа Камаҷыҷ Кәыҵниа илҳәамҭоуп. Ианҵоуп 1956 шықәса рашәан 4 азы. Аҭара ақыҭа, Очамчыра араион.
Аԥшәма игәы асас исаан иануп – 50 шықәса зхыҵуа Уарлам Кәыбраа иҳәамҭоуп. Ианҵоуп 1970 шықәса мшаԥымза 10 азы. Очамчыра.
Чагә иҽы шиԥшааз – 95 шықәса зхыҵуа Франкьыл Џьапуа иҳәамҭоуп. Ианҵоуп 1963 шықәса рашәан 2 азы. Ҷлоу ақыҭа (аимара) Очамчыра араион.
Ҽхәа хы иасуеит – 70 шықәса зхыҵуа Таиа Кәыҵниа (Абыџ-иԥа) иҳәамҭоуп. Ианҵоуп 1957 шықәса нанҳәа 10 азы. Аҭара ақыҭа, Очамчыра араион.
Чагә иԥхыӡ – 95 шықәса зхыҵуа Мураҭ Ацанба иҳәамҭоуп. Ианҵоуп 1967 шықәса ԥхынҷкәын 5 азы. Ангиса (Анкьыса). Ҷоутәыла.
Аимааҵыршьы – 74 шықәса зхыҵуа Арсана Убириа иҳәамҭоуп. Ианҵоуп 1967 шықәса рашәарамза 18 азы. Ӷәада ақыҭа, Очамчыра араион.
Тагә ҩымжәы – 70 шықәса зхыҵуа Ҷаӷьыц Кәаӷәаниа иҳәамҭоуп. Ианҵоуп 1967 шықәса рашәарамза 23 азы. Кәтол ақыҭа, Очамчыра араион.
Аиаша аԥсы даргылоит, абзагьы дашьуеит… – 50 шықәса зхыҵуа Грышьа Быҭәба иҳәамҭоуп. Ианҵоуп 1960 шықәса рашәарамза 30 азы. Аҟәа.
Агәыла Каҷбеи ахшыҩ ширҵатәу – 75 шықәса зхыҵуа Шьрыф Абдиба иҳәамҭоуп. Ианҵоуп 1969 шықәса ажьырныҳәа 3 азы. Баҭым.
Уцәгьа зҳәо шизыӡырҩтәу – 60 шықәса зхыҵуа Андрышькәа Кәыҵниа (Шьоуа-иԥа) иҳәамҭоуп. Ианҵоуп 1957 шықәса рашәарамза 12 азы. Аҭара ақыҭа, Очамчыра араион.
Цас ицәажәо шиацәажәатәу – 65 шықәса зхыҵуа Акәын Џәыџьба иҳәамҭоуп. Ианҵоуп 1968 шықәса рашәарамза 15 азы. Ҷлоу ақыҭа, Очамчыра араион.
Ҭаб ззымдыруа уаб иумҭан – 80 шықәса зхыҵуа Ҳараз Аҩӡба иҳәамҭоуп. Ианҵоуп 1968 шықәса хәажәкыра 20 азы. Ешыра ақыҭа, Аҟәа араион.
Аҽхәаҩ дшырҽхәатәу – 90 шықәса зхыҵуа Рафеҭ Хьиба иҳәамҭоуп. Ианҵоуп 1967 шықәса ԥхынҷкәын 4 азы. Баҭым.
Тәамба узызуз, тәамба изыҟаҵа – 98 шықәса зхыҵуа Багьлар Маршьан иҳәамҭоуп. Ианҵоуп 1956 шықәса ԥхынҷкәын 22 азы. Аҭара ақыҭа, Очамчыра араион.
Амҵақьақьаҩ ишиацәажәатәу – 63 шықәса зхыҵуа Гьаргәал Леиԥса (Леԥсаиа) иҳәамҭоуп. Ианҵоуп 1963 шықәса лаҵарамза 25 азы. Кындыӷ ақыҭа, Очамчыра араион.
Ауал шылхтәу – 70 шықәса зхыҵуа, Ҭырқәтәыла, Адаԥазары ақалақь аҟны инхо, Раиф Бганба иҳәамҭоуп. Ианҵоуп 1979 шықәса жьҭаарамза азы. Арасаӡыхь ақыҭа, Очамчыра араион.
Ахамаԥагьара аҭак шыҟаҵатәу – 95 шықәса зхыҵуа Мураҭ Ацанба иҳәамҭоуп. Ианҵоуп 1967 шықәса ԥхынҷкәын 5 азы. Анкьыса, Ҷоутәыла.
Агәыла ҳарам дшахьырхәтәу – 69 шықәса зхыҵуа Дауҭ Аиба иҳәамҭоуп. Ианҵоуп 1967 шықәса нанҳәа 21 азы. Гәдоуҭа ақалақь.
Иуаюсҭаауа уиаюсҭаа – 70 шықәса зхыҵуа Жора Чаҵәба иҳәамҭоуп. Ианҵоуп 1960 шықәса мшаԥымза 12 азы. Аҟәа.
Нарцәынтә иаауа шиԥылатәу – 95 шықәса зхыҵуа Шьмаҭ Ҷаҭанаа иҳәамҭоуп. Ианҵоуп 1968 шықәса хәажәкыра 20 азы. Ешыра ақыҭа, Аҟәа араион.
Ацәаюа ҷыда змоу дшаҟәыхтәу – 95шықәса зхыҵуа Елзбар Быҭәба иҳәамҭоуп. Ианҵоуп 1968 шықәса мшаԥымза 23 азы. Ԥақәашь ақыҭа, Очамчыра араион.
Абжьахәаахәҭыҩцәа ишрацәажәатәу – 80 шықәса зхыҵуа Басариан Кәартаа иҳәамҭоуп. Ианҵоуп 1970 шықәса нанҳәа 17 азы. Ԥақәашь ақыҭа, Очамчыра араион.
Ухы ушахцәажәалаша – 80 шықәса зхыҵуа Ҭарашь Џьапуа иҳәамҭоуп. Ианҵоуп 1969 шықәса нанҳәа 23 азы. Ҷлоу (Уатаԥ) ақыҭа, Очамчыра араион.
Чаҵә Чагәи Ашәы Ҭамшьыгәи – 50 шықәса зхыҵуа Рида (Уасаса) Ашә-ԥҳа Ашәба-Быҭәба илҳәамҭоуп. Ианҵоуп 1958 шықәса ажьырныҳәамза 17 азы. Аҭара ақыҭа, Очамчыра араион.
Чагә Ҭамшьыгә диҵәуоит – 100 шықәса зхыҵуа Асҭана Шларба иҳәамҭоуп. Ианҵоуп 1960 шықәса ажьырныҳәамза 14 азы. Џьгьарда ақыҭа, Очамчыра араион.
Аччарагь уала-ҭахыла – 52 шықәса зхыҵуа Ҳақыбеи Бӷажәба иҳәамҭоуп. Ианҵоуп 1976 шықәса мшаԥымза 28 азы. Аҟәа.
Чаҵә Чагәи Кәасҭа Хәыҷи – 80 шықәса зхыҵуа Леиуарса Чаҵәба иҳәамҭоуп. Ианҵоуп 1960 шықәса мшаԥымза 8 азы. Гәыԥ ақыҭа, Очамчыра араион.
Сара – 70 шықәса зхыҵуа Баграт Ҭарба иҳәамҭоуп. Ианҵоуп 1967 шықәса рашәарамза 3 азы. Тҟәарчал ақалақь.
Чаҵә Чагәи Кьача-иԥа Хахеи алаф шеибырҳәаз – 69 шықәса зхыҵуа Руслан Қапба иҳәамҭоуп. Ианҵоуп 2004 шықәса нанҳәамза 14 азы. Аҟәа.
Ԥшьбеи ҩбеи – 104 шықәса зхыҵуа Раҳаима Быҭәба илҳәамҭоуп. Ианҵоуп 1963 шықәса лаҵамза 14 азы. Дәрыԥшь ақыҭа, Гәдоуҭа араион.
Рашьыҭ Чагә ашьтәа шизишьыз – 50 шықәса зхыҵуа Иуан Аргәын иҳәамҭоуп. Ианҵоуп 1960 шықәса цәыббрамза 12 азы. Анхәа ақыҭа, Гәдоуҭа араион.
Април аказтәи алаф – 42 шықәса зхыҵуа Џьота Аҭәмаа иҳәамҭоуп. Ианҵоуп 1967 шықәса ԥхынгәымза 10 азы. Очамчыра.
Хҿык змоу акәыба – 66 шықәса зхыҵуа Саид Ҭарба иҳәамҭоуп. Ианҵоуп 1965 шықәса лаҵарамза 29 азы. Очамчыра.
Хԥа зжәыз аиаша иҳәоит! – 45 шықәса зхыҵуа Руслан Қапба иҳәамҭоуп. Ианҵоуп 1979 шықәса абҵара 1 азы. Аҟәа.
Шәеинҟьашьа сыкәашашьоуп! – 106 шықәса зхыҵуа Маҳмыҭ Қәаӡба иҳәамҭоуп. Ианҵоуп 1963 шықәса нанҳәа 6 азы. Ҳабез – Хәажәду, Ҟарачы-Чарқьазтәыла.
Ирылашәымҵасыргылақәо жәбап!.. – 61 шықәса зхыҵуа Платон Кьыласоунеи (Кьиласониа) иҳәамҭоуп. Ианҵоуп 1967 шықәса рашәамза 23 азы. Кәтол ақыҭа, Очамчыра араион.
Хымсад лзы уалырк аӡы – 75 шықәса зхыҵуа Шьаҳан Шамба иҳәамҭоуп. Ианҵоуп 1967 шықәса ԥхынҷкәын 5 азы. Баҭым.
Заҟа сыцәҵыс уеиԥшхазеи! – 70 шықәса зхыҵуа Лашәры Таиа иҳәамҭоуп. Ианҵоуп 1967 шықәса ԥхынҷкәын 21 азы. Кәтол ақыҭа, Очамчыра араион.
Чагә аҵарауаю дириашоит – 65 шықәса зхыҵуа Шьрын Ҭарба иҳәамҭоуп. Ианҵоуп 1967 шықәса ԥхынӷәы, кәыркәа 21 азы. Ҽҳәырҭоул ақыҭа (Ешқыҭ), Гал араион.
Еиҭахеит – 67 шықәса зхыҵуа Надиа Бӷажәба-Аҭәмаа илҳәамҭоуп. Ианҵоуп 1959 шықәса рашәарамза 22 азы. Очамчыра.
Чаҵә Чагәи Кьача-иԥа Хахеи алаф шеибырҳәаз – 69 шықәса зхыҵуа Руслан Қапба иҳәамҭоуп, ианҵоуп 2004 шықәса нанҳәа 14 азы, Аҟәа.
Ус еиҳа изеиӷьуп… – 57 шықәса зхыҵуа Вова Чуаз иҳәамҭоуп. Ианҵоуп 1991 шықәса нанҳәамза 10 азы. Аҷандара – Аҟәа.
Ҳабашь Шьрыни ахџыџ татеи – 70 шықәса зхыҵуа Гаџьа Аҳашба иҳәамҭоуп. Ианҵоуп 1968 шықәса мшаԥымза 23 азы. Ԥақәашь ақыҭа, Очамчыра араион.
Чаҵә Чагәи Алоу иԥҳацәеи – 60 шықәса зхыҵуа Иуана Ачба иҳәамҭоуп. Ианҵоуп 1964 шықәса мшаԥы 20 азы. Аҟәа.
Лабала џьанаҭҟа – 50 шықәса зхыҵуа Фениа Амҷба-Ҳагәышь илҳәамҭоуп. Ианҵоуп 1967 шықәса ԥхынҷкәын 2 азы. Бзыԥҭа ақыҭа, Гагра араион.
Хычча хахьы ицоит – 60 шықәса зхыҵуа Никәала Аҳашба иҳәамҭоуп. Ианҵоуп 1968 шықәса мшаԥымза 23 азы. Ԥақәашь ақыҭа, Очамчыра араион.
Ҩмилаҭк, ҩбызшәак – 70 шықәса зхыҵуа Ҭырқәтәыла инхо Раиф Бганба иҳәамҭоуп. Ианҵоуп 1975 шықәса жьҭаарамза азы. Арасаӡыхь ақыҭа, Очамчыра араион.
Алаф зҳәои, алаф зфои – 75 шықәса зхыҵуа Маадан Сақаниа (Сақнеи) иҳәамҭоуп. Ианҵоуп 1965 шықәса рашәарамза 7 азы. Дәрыԥшь ақыҭа, Гәдоуҭа араион.
Чаҵә Чагәи Харчлаа Еқәыԥи – 70 шықәса зхыҵуа Таиа Быҭәба иҳәамҭоуп. Ианҵоуп 1962 шықәса рашәарамза 18 азы. Аҭара ақыҭа, Омачыра араион.
Иаԥсамзар, исышьбымхын!.. – 90 шықәса зхыҵуа Мураҭ Ацанба иҳәамҭоуп. Ианҵоуп 1967 шықәса лаҵарамза 11 азы. Ҷоутәыла.
Аимааҵӷақәа – 95 шықәса зхыҵуа Асҭана Шларба иҳәамҭоуп. Ианҵоуп 1963 шықәса ажьырныҳәа 3 азы. Џьгьарда ақыҭа, Очамчыра араион.
Чагә дшымажәыз агәра диргоит – 94 шықәса зхыҵуа Шәарах Ашәба иҳәамҭоуп. Ианҵоуп 1958 шықәса нанҳәа 3 азы. Џьгьарда ақыҭа, Очамчыра араион.
Уаа иҭабауп, анамаз! – 95 шықәса зхыҵуа Шьааб Абыхәба иҳәамҭоуп. Ианҵоуп 1955 шықәса нанҳәа 15 азы. Џьгьарда ақыҭа (Ԥсқал), Очамчыра араион.
Чаҵә Чагәи Аҩӡы Кадыри – 70 шықәса зхыҵуа Таиа Быҭәба иҳәамҭоуп. Ианҵоуп 1962 шықәса рашәарамза 18 азы. Аҭара ақыҭа, Очамчыра араион.
Чагә ихәшә – 70 шықәса зхыҵуа Сикәа Харчлаа иҳәамҭоуп. Ианҵоуп 1963 шықәса ажьырныҳәамза 12 азы. Тҟәарчал.
Чаҵә Чагә Лыхнашҭан – 57 шықәса зхыҵуа Руфеҭ Маҳҭы-иԥа Быҭәбеи 77 шықәса зхыҵуа Кәасҭа Бырдыӷә иԥа Ԥлыиеи ирҳәамҭоуп. Ианҵоуп 1985 шықәса лаҵарамза 15 – 17 рзы. Аҟәа – Ҟәланырхәа, Гәдоуҭа – Лыхны.
Чаҵә Чагә Мықә ашҭан, мамзаргьы Бақа иԥа Заур ахԥатәи иажәабжь – 56 шықәса зхыҵуа Заур Бақа иԥа Быҭәба иҳәамҭоуп. Ианҵоуп 2003 шықәса нанҳәамза 10 рзы. Аҟәа.
Зегь реиҳа ихаау – 50 шықәса зхыҵуа Флора Быҭәба илҳәамҭоуп. Ианҵоуп 2000 шықәса лаҵарамза 1 азы. Аҟәа.
Ацәыӡқәа иреиҳау – 50 шықәса зхыҵуа Низам Быҭәба иҳәамҭоуп. Ианҵоуп 1995 шықәса мшаԥымза 20 азы. Алаҳаӡы (Алҳаӡы) – Лӡаа, Гагра араион.
Кәымҷыҷ Чагә дшаҵаирхаз – 69 шықәса зхыҵуа Венециа Чачхалеи-ԥҳа (Чачхалиа) илҳәамҭоуп. Ианҵоуп 2004 шықәса нанҳәамза 20 азы. Очамчыра.
Кәымҷыҷ Чагә дшаириааиз, мамзаргьы амҟәыба еснагь аӡы аанагом – 69 шықәса зхыҵуа Венециа Чачхалыи-ԥҳа илҳәамҭоуп. Ианҵоуп 2004 шықәса нанҳәамза 21 азы. (Аҩбагьы акны исалҳәахьан 50 ш. зхыҵуаз Лили Воуба, Москва, 1979).
Чаҵә Чагәи Чачхалеи Аугьани, мамзаргьы ашәҟәы зшышуаз – 55 шықәса зхыҵуа Заур Бақа иԥа Быҭәба иҳәамиҭоуп. Ианҵоуп 2002 шықәса кәыркәа 1 азы. Аҟәа.
Аԥсыцәгьара – 95 шықәса зхыҵуа Силаҳ Быҭәба иҳәамҭоуп. Ианҵоуп 1954 шықәса нанҳәа 17 азы. Аҭара ақыҭа, Очамчыра араион.
Аты ала аноу, аџьымшь иаҳәон – 95 шықәса зхыҵуа Шьааб Абыхәба иҳәамҭоуп. Ианҵоуп 1955 шықәса нанҳәа 25 азы. Џьгьарда ақыҭа (Чагьам), Очамчыра араион.
Аԥсуа сасдкылара зыхҟьаз – 94 шықәса зхыҵуа Шәарах Ашәба иҳәамҭоуп. Ианҵоуп 1958 шықәса нанҳәамза 3 азы. Џьгьарда ақыҭа, Очамчыра араион.
Аԥеҳамбар аиаша ҟаиҵеит – 100 шықәса зхыҵуа Силаҳ Быҭәба иҳәамҭоуп. Ианҵоуп 1959 шықәса нанҳәамза 17 азы. Аҭара ақыҭа Очамчыра араион.
Апырпыл џьыка – абри ажәабжь абас гәалашәара ҳасабла ианиҵеит 68 шықәса зхыҵуа Р. Шь. Быҭәба 1968 шықәса ԥхынгәымза 20 азы. Аҭара ақыҭа, Очамчыра араион.
Ҩаха-ҩымш амшә аҭыҩраҿ – 67 шықәса зхыҵуа, Џьгьарда инхо, Уанчка Ашәба иҳәамҭоуп. Ианҵоуп 1968 шықәса цәыббрамза 3 азы. Очамчыра.
Шьхатәылатәи ахҭыс џьашьахәтә – 80 шықәса зхыҵуа Леуарса Чаҵәба иҳәамҭоуп. Ианҵоуп, 1960 шықәса мшаԥымза 8 азы. Гәыԥ ақыҭа, Очамчыра араион.
Ҩҟамчык – 41 шықәса зхыҵуа Заур Џьынџьал иҳәамҭоуп. Ианҵоуп 1978 шықәса нанҳәамза 6 азы. Очамчыра.
Ажакьа иазку ажәабыжь – 70 шықәса зхыҵуа Миха Џьынџьал иҳәамҭоуп. Ианҵоуп 1962 шықәса жьҭаарамза 17 азы. Афон Ҿыц (Ԥсырӡха).
Агәаӷьра – 90 шықәса зхыҵуа Мураҭ Ацанба иҳәамҭоуп. Ианҵоуп 1967 шықәса ԥхынҷкәын 5 азы. Ангыса, Баҭым.
Сыҵәҵәа аҭоурых – 90 шықәса зхыҵуа Мураҭ Ацанба иҳәамҭоуп. Ианҵоуп 1967 шықәса ԥхынҷкәын 6 азы. Баҭым.
Ухы ухагылазарц уҭахызар иугәалашәаша – 63 шықәса зхыҵуа Таиа Быҭәба иҳәамҭоуп. Ианҵоуп 1955 шықәса жәабранымза 17 азы. Аҭара ақыҭа, Очамчыра араион.
Ахацәа ԥсыҽқәеи аҭаца леишәацәгьақәеи рзы ахәшә – 75 шықәса зхыҵуа Ҭамшьыгә Хьиба иҳәамҭоуп. Ианҵоуп 1967 шықәса нанҳәамза 16 азы. Очамчыра.
Сыхҭырԥа исызнауз, мамзаргьы ататацәахара уахькылнаго – 65 шықәса зхыҵуа Дауҭ Хышба иҳәамҭоуп. Ианҵоуп 1968 шықәса лаҵарамза 14 азы. Лӡаа ақыҭа, Гагра араион.
Сшыԥсылманхаз аҭоурых – 72 шықәса зхыҵуа Шьрын Аргәын иҳәамҭоуп. Ианҵоуп 1971 шықәса цәыббын 4 азы. Тҟәарчал, Аҟәарчаԥан.
Анышәынҭрақәа рылԥха – 80 шықәса зхыҵуа Зосим Лабахәуа иҳәамҭоуп. Ианҵоуп 1968 шықәса жәабран 9 азы. Очамчыра.
Чаҵә Чагәи Гогәуа Ночеи – 72 шықәса зхыҵуа Жора Чаҵәба иҳәамҭоуп. Ианҵоуп 1965 шықәса лаҵарамза 15 азы. Аҟәа.
Чагәи Ночеи ражәабжь иацу, мамзаргьы Ахаза ашәҳыз шаарттәу – 72 шықәса зхыҵуа Жора Чаҵәба иҳәамҭоуп. Ианҵоуп 1965 шықәса лаҵарамза 10 азы. Аҟәа.
Чагәи Ночеи ражәабжь иацу иацу. – 72 шықәса зхыҵуа Жора Чаҵәба иҳәамҭоуп. Ианҵоуп 1965 шықәса лаҵарамза 10 азы. Аҟәа.
Қевқентәи аԥсра – 70 шықәса зхыҵуа, Ҭырқәтәыла Адаԥазары ақалақь аҿы инхо, Раиф Бганба иҳәамҭоуп. Ианҵоуп 1975 шықәса жьҭаан азы. Аҟәа.
Аԥсҳацәеи ахьы шьабысҭа-цәеи, Амза аареи ражәабыжь – 68 шықәса зхыҵа Р.Шь. Быҭәба игәалашәарақәа рҟнытә. Ианҵоуп 1968 шықәса ԥхынгәы 15 азы. Аҭара ақыҭа Очамчыра араион.
Заур Расым иԥа Быҭәба диит 1942 шықәса нанҳәамза 16 азы Очамчыра араион Аҭара ақыҭан. Дрылгеит ГИСХ асубтропикатә факультети, 1965 шықәсазы, Аҟәа, нас М. Ломоносов ихьӡ зху МГУ ажурналистикатә факультети, Москва. МГУ ажурфак хәышықәсатәи апрограмма ҩышықәса рыла далгеит 1979 шықәсазы.
Заур Быҭәба акыр шәҟәы дравторуп, иҩымҭақәа реизга  атом ҭыҵхьеит. Апроза адагьы, поетуп, драматургуп, еиҭагаҩуп, публициступ; илитературатә ԥсевдоним, хьыӡшьара – Маик.
Заур Быҭәба аус иухьеит: еқскурсиамҩаԥгаҩыс Аԥсни Мраҭашәара Кавкази амаршрутқәа рыла; агазеҭ аредақциаҿ: еиҭагаҩыс, ақыҭа нхамҩа аҟәша аиҳабыс, аредақтор ихаҭыԥуаҩыс; ашәҟәҭыжьырҭаҿ редақторс; иҭижьуан, редақ-торсгьы даман ихатәы газеҭ «Аԥсуа ҭоурыхқәа»; Аԥсны Аџьынџьтәылатә еибашьра 1992 – 1993 шықәсақәа рзы Мраҭашәаратәи афронт аҟны дпублицистын.
1954 – 2005 шықәсақәа рыҩнуҵҟа Заур Быҭәба ажәлар рҟны, Аԥсны анҭыҵгьы деимданы, ианҵаны еизигеит «Чаҵә Чагә ихҭысқәа» зыхьӡу ашәҟәы. Еизигеит иара ихарџь ала – истуденттә стипендиеи нас иуалафахәи рыла, усҟан иҟарҵоз, иршоз «командировочные», «суточ-ные» ҳәа аҳәынҭқарра аҟнытә цхыраарак имоуӡакәан, ԥсышәалеи урысшәалеигьы еиҭагангьы иҭижьт – абригьы аԥхьаҩцәа ижәдыруазааит
1963
1993
