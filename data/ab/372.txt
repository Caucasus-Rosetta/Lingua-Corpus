Иуа  Коҕониа
           САРА СЫМҨА

Сымҩа маҷым, ихароуп,
Сгәы иҭақәоугьы крырҭахқәоуп.
Сыгәҭыхақәа рацәаӡоуп,
Саҟәыҵыргьы ҧхашьароуп.

Сааигәа-сигәа ацәашьқәа акуеит,
Саҧхьа сымҩа лашауеит.
Схи сыхшыҩи сныҟәырцоит,
Сымҩа схымҟьоушәа сдырбоит.

Сымҩахыҵыр, саанхаӡоит,
Сҳәа саҟәыҵыр, ҧхашьароуп.
Сыздыруагьы рацәаӡоуп,
Сызрыхәамҧшуа саанхаӡоит.

Сҽыззыскызгьы ома аҭахуп,
Саналагах, инагӡатәуп.
Сыгәҭыхақәа зегь ҩтәуп,
Дара урҭгьы рацәаӡоуп.

Сҩызцәа-сҧызцәа жәпаҩӡоуп,
Са сазызкуа рацәаҩуп,
Сгәы азкаршәны сеихалап,
Сымҩа сықәыз, ҧхьа сцалап...

Ашәҟәы бҕьыцқәа аасырҳәлап,
Сгәы иҭашәоугьы зегь сыҩлап,
Сымҩа сықәыз, ҧхьа сцалап,
Сгәы меиҵажәкуа снеихалап.

1924.
      
АӠЫН ҴХЫ

Илашьцан аҵых,
Ишәшьын омашәа,
Џьара заҵәык, аганахь,
Ажәҩан лашан.

Ахыбраҿ иууа
Иасуан аурҭ,
Аҵх – ҵхы лашәын
Аҧсҭҳәақәа шаҟьон.

Ус ишыҟаз ажәҩан
Еилгеит хәыҷӡак,
Ашьхарахь инеиуан
Аҧҭақәа ббаӡа!

Аеҵәақәа еикәаҕҕа,
Иаацәырҵит хара,
Ажәҩан кеикеиуа
Ихтит, илашеит.

Насгьы иҵааит,
Иҟәашӡа ҵаҟа,
Адгьылгьы хьшәашәеит
Ахаҳә еиԥш абра.

Аӡын ҵых дуӡӡа
Ҭынчын уеизгьы,
Харатәгьы лашыбжьык
Гомызт џьаргьы.

Зны-зынла иналыҩуан
Аҵых еиқәышьшьы,
Наҟ-ааҟ еиқәҿызҭуаз
Арбаҕьқәа рыбжьы.

Аӡын ҵых ҵаарҷҷо
Иаҿын ашара,
Аӡын ҵых хьшәашәаӡа
Иҧшын иӡырҩуа!

1924.

СА СЗЫЦӘШӘОЗЕИ, ХЬАА СЫМАМ

Са сзыцәшәози, хьаа сымам,
Сықәлеи сҩызцәеи рацәаҩӡоуп,
Са сзыгәдуу саҧхьа игылоуп,
Сымҩа иаша ҧхьаҟа игоуп.

Са сыздыруа сҩызцәа сымоуп,
Сгәы аздырхаҵоит цәгьа дара,
Са саҧсуоуп, са сгәы еицакуам,
Сазгәдууп Аҧсынра!

1924.

   СЫҦСАҨҬКААРА, АҦСЫНРА

Иҟоума, мшәан, џьара,
Ҳаҧсны еиҧш даҽа тәылак!
Иҿаҧха-ҿаччо, иҧшӡаӡа,
Асас иҧыло гәыразыла.

Амшын аҿаччоит ладахьы,
Ашьхақәа сыла ихыбуп.
Арҩашқәа неиуеит иццакы,
Араҟа сара сгәы ҭынчуп.

Сыҧсаҩҭкаара еиҧш усыҧхьаӡоит,
Сытҟәа самоуп уҧсабара.
Уара уахьсымоу сгәахәтәы сахьӡоит,
Уара уоуп сыбла лашара.

Урхақәа сылаҧш рыхьӡаӡом,
Уашҭақәа еилаарцыруеит.
Снауҧырҵны џьаргьы сызцаӡом,
Абра сиит, абра сыҧсыроуп...

Улахь еиқәызар, сылахь еиқәуп,
Сгәы схьаауеит ҧсҭҳәак наухьысыр.
Уҧшӡара акәзар сгәы зызхьуа?
Уҧшӡара акәзар, сзыргәаҭеиуа?

Уара уда са схәарҭаӡам,
С-Аҧсны ҧшӡа, с-Аҧсынтәыла,
Аамҭа ааиуеит, ихараӡам,
Ҳанеиҧыло гәырҕьарала.

1919 – 1925


 АДУНЕИИ САРЕИ

Аеҵәақәа еилаарцыруа,
Ажәҩан лашеит.
Ахәахьы сынхалан,
Стәаны сыҧшуеит.

Ажәҩан ҵаулара,
Сылаҧш ахьӡаӡом.
Адгьыл еиужьра,
Аҳәаақәа збаӡом..

Сара сзакәызеи
Аҧсабараз – зегь зымчу.
Лшас исымоузеи?
Аҵәаҟьа – амшын иху.

Адгьыл амчра сыхоит,
Аҧсҭазаара саҟьоит.
Иахьаҭаху саршәуеит,
Иахьаҭаху сагоит.

Аха сцарыма снаҵаӡ,
Иахьакәым сархом.
Сҽанраала снеиуеит,
Сҽанраала «Сыӡсоит»…

Ҿысҭуеит акаҩҳәа,
Абрахьынтә сеиханы.
Ахрақәа ирынҟьо
Инӡаакәкәалт сыбжьы.

Адгьыл џьара икнаҳауп,
Мпылк иаҟараны.
Гәырцҭыҧк ныскылоит
Абраҟа саргьы.

Ажәҩан ҵаулара,
Сылаҧш ахьӡаӡом.
Адгьыл еиужьра
Аҳәаақәа збаӡом.

1927.

               * * *
Саб иашҭа ду ара амҵаҿы
Сыҵатәоуп сара.
Аҧша хьшәашәа ашәшьыраҿы
Иасуан ихааӡа.

Ауапа икаршәыз сықәтәаны
Саҧхьон ашәҟәы...
Адгьыл ҧшӡа аҽеиҭакны
Аинылара иаҿуп...

1924.


            АӠЫН

Игәырҕьаҵәа илашон
Амза лбааҧшны,
Асыҧса цырцыруан
Ахра хҟьаӡаны.

Арахә-ашәахә ҧхьатәеит,
Амҩақәа ҭацәуп,
Аџьажәлар шьҭалеит,
Аҵх неигәеит.

Аҵаара иалагеит
Ахьҭа ҿацаӡа,
Архақәа ҵааит
Адгьыл лашаӡа.

Аурҭ ҕәҕәа асит
Мыцхәы иџьбараны.
Аҧсҭҳәагь нхалеит
Зынӡа илашьцаны.

Дук мырҵыкәа
Еилахәеит иара,
Асы бахҵәаӡа
Иалагеит аура.

Адгьыл ҵааршәыра
Иқәнауит цәгьаӡа,
Ашәаҧыџьаҧ: аҵла, абна
Ирықәнажьт иҧшӡаӡа.

Адырҩаҽны, ианааша,
Ирбеит жәлара,
Асы хьанҭа ишаҵаз
Ашәаҧыџьаҧ қьуа;

Ианвар мза цеицеиуа
Ишажьаз зегьы,
Аҧша хьшәашәеи аҧҭа еилачи
Ишадыруаз асы.

Дук мырҵыкәа амра
Ҕаҕаӡа иҩагылт.
Асы ҧшӡа-лахкыга
Ицҟьа-шәҟьа иагеит!



          АҦСНЫ

Аҧарда еиқәаҵәа цеицеиуа
Иухаҧан уара,
Аҧҭа еишьыл еидгәыҧла
Иухатәан зынӡа.

Уахьыҧшуазгьы амрахәага
Убомызт џьаргьы,
Аҧарда мыжда еиқәылашьца
Уакын уеиқәгәаны.

Аҧша ҟәанда зны-зынла
Иуслон уара,
Иуанаҳәон хәыҷы-хәыҷла
Уаамҭа аара!

Ухаарақәа ухыҵуан,
Иухыҵуан зынӡа,
Аҧарда лашьца уашәхьан,
Гәаҟран узҿыз!

Аҵыхәтәан, аҧша ҕәҕәа
Уамжьаӡеит уара,
Иқәнацеит аҧҭа
Ицҟьа-шәҟьа зынӡа!..

Ожәшьҭа уҧшӡарақәа
Иазҳашт иаҳагьы,
Амрахәага аҧхарра
Уарҕьацашт зынӡа.

Сыҧсадгьыл лашара,
Уеиҵамхан ожәшьҭа,
Сыҧсадгьыл, сыҧсадгьыл,
Уеиҵамхан ожәшьҭа!

1924.


    
   АШӘАРЫЦАҨ  АШЬХА

Смачхәал цымцым ҭыҳәҭа змамыз
Сыхәда инхысшьын, снаҵысит,
Слабашьа ду,  цаҟьа иазҧымҽуаз
Сыҵарс амҩа наа сҩаӡҕагылт.

Сҟашҭаҭла  азна хи-хәшәи сыман
Сгәы иҭан сцарцы ныҟәара.
Сахьынаҧшуаз ахра-ҿҟьара
Сыҧса шкәакәала ихҟьаӡан.

Наҟ сыҵаҟа хланҵы лашьцан,
Гәаҩан, ҳәишран илашьҭын.
Сахьынаҧшуаз, нырцә аҳаҩа
Ихьӡыркызшәа исҿаҧхон.

Кәыдры агәгәаҳәа, еибах-еибафо
Ашьха-сыҧса иаҿҩырны,
Еихьымӡа-еиҧымӡо, игәамҵхамҵуа,
Ахаҳәқәа еиҿажьуа ҧхьаҟа ицон.

Уи сҳәеитҳәагьы такәы набжьан
Сыҽҵыркәакәа сахьаҿаз,
Каҵәара цәгьан, каҵҕы бааҧсын
Ахра ҿҟьара сахьазцаз.

Сынхалаанӡа мышцәгьа бааҧсхеит,
Амра иҧхозгьы сымбаӡеит,
Сгәы мыҭрыскәа сагьынхалеит,
Насгьы иҟаз ак сымбеит.

Дады-мацәыс хра иаҿысуан,
Ҽынлан – хәлазшәа илашьцан.
Ҟәаҧа-ҿаҧа, хра ҭакнаҳа
Аҧсҭҳәа хылҧа рхаҧан.

Уа сахьхалаз сзықәымгылеит,
Сахьцарыз ҳәа мҩа сымбеит.
Насгьы  ҽыцха сҽынкасыжьын,
Суапа сықәыршәны снаиеит.

Акырцх аҟәҟәаҳәа, ахаҳә леиуазшәа,
Аҟәараш еиҧш аҽашеит.
Аҧшацәгьа усҟан иҵәаа-ҵәаауа
Археи ҿаҩеи ирыбжьан.

Са сашьцылан, сгәы мыҭрысит,
Сазыгәдуун иара уи.
Дук мырҵыкәа ацәқәырҧара
Инасхыҵын инаскьеит.
Сара саҧхьа аҿаҧара
Хаҳәи мақьеи зегь лашеит!

Аҭҳарцәҳәа сааҧшын снықәтәеит,
Шьхеи мардареи снарҿаҧшит.
Сыла аҵыхәа самеижьартәы
Шәарах хәынгак снахьыҧшит...

Слабашьа ҕра сшәақь нықәырс
Сгәабжьынацәа сырҵысит,
Ахылҩа еиқәа ҵысаанӡа
Сыла сшамжьаз еилсыргеит.

1925.

                     УАХА

Стәоуп схәыцуа ҵхыбжьонынӡа
Цқьа сыздыруа еилсыргеит.
Сахьынаҧшуа, сара сааигәа,
Сгәы иҭоу ззымдыруа жәпаҩуп.

Сгәы сархәыцуеит, ҕас исымоуп,
Сымч сылх иама ицеит.
Сгәы сарччом, цқьа саргәырҕьом,
Сзеилаҳаша ак снарбом.

Са сзыниазеи? Ҭынчра сымам,
Гәырц-ҭыҧк хьаас иҟасҵоит.
Ҩба сазҳәо ҕас дсымоуп,
Ила инҭамҳәакәа сызцом.

Стәаз, цқьа схәыцып, сеиҭахәыцып,
Сгәы сҭахәыцып, сыччарым.
Усгьы аамҭа такәы насхызгап,
Хара сзымцаргьы егьоурым.

Ацәарҭанхала кыр дзанымҵыр
Дшану ҧыҭракгьы инаскьоит!
Ус дшыҟоу такәы аабжьысыр –
Цәарҭа ахьыҟаӡам дагоит!..

Калам ҵарылеи нап ҟазалеи
Сгәы иҭоу бҕьыцк аҿ исзыҩуам,
Ажәа хаалеи ажәа ҧшӡалеи
Сгәы иҭоу қәлак иҿ исызҳәом.

1925.

 АҴЫХ  ҴӘЦА

Амра нҭашәеит,
Аҵых неигәеит,
Амза аалашеит,
Аеҵәақәа еикәаҕҕеит.

Ажәҩан еилыбзаауан,
Цәымзашәа илашаны,
Аеҵәақәа жжаӡа
Инҭалон хланҵы.

Аҵых еиқәышьшьы  –
Иҟамызт шьҭыбжьгьы.
Харатә ҧсаатә бжьыкгьы
Гомызт џьаргьы.

Снеиҩеиуан абарҵаҿы,
Сышьҭамлеит кыргьы.
Аҵыхгьы неигәеит,
Ашарахь иеихеит.

Аҵыхәтәан, сиарҭахь,
Шьҭалара саннеи,
Схьаҧшит ажәҩан ахь,
Иагьысҳәеит абри:

–  Оҳ, аҵых ҧшӡа,
Уарҳаула ихҟьоу!
Ҳаиҧырҵышт уаргьы саргьы
Мышкызны зынӡа!

1926.

























