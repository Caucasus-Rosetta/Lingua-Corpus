

Аԥсны Ахада Багаԥшь С. У.
Аԥсны Аԥыза-министр Шамба С. М.




Ихыҵит 60 шықәса ҳаамҭазтәи аԥсуа поезиаҿ иреиӷьӡоу апоетцәа руаӡә Рушьбеи Ҳазараҭ-иԥа Смыр. Ари анцәа абаҩхатәра ҟаимаҭ заҭәеишьаз, зырҿиамҭақәа шьала-дала абиԥарақәа ирымадоу поетуп. 
Абар 40 шықәса иреиҳауп даҽаӡә иламҩашьо уи ибжьы, иажәа-сахьарк аԥхьаҩцәа ргәы-рыԥсы ирзалымхуеижьҭеи.
Апоет иажәеинраалақәа жәпакы ашәақәаны, аҿар патриоттә ҵасла рааӡара иацхраауа аԥҵамҭақәаны Аԥсны ахы-аҵыхәа иалыҩуеит, иеицырҳәоит. Акыр шықәса раахыс ҳарҵага шәҟәқәа рдаҟьақәа ирнуп ҿырҳәала иеицырдыруа уи ицәаҳәақәа. 
Поет ҳасабла Р. Смыр дцәырҵит зыжәлар рыгәхьаа зыгәхьаау, енагь урҭ рган ахь игылоу, рыцәгьа-рыбзиа иалагылоу уаҩԥсны. 
1967 шықәса инаркны уи иуаажәлар рмилаҭ қәԥара аетапқәа зегьы активла дрылахәуп. Иаҳхысыз аибашьраан акәзаргьы илшоз зегь ала ижәлар дрылагылоуп, риааира ус дазааԥсоит. Абри аибашьра иацыз ашьаарҵәыра, аԥсадгьыл аҵеицәа рфырхаҵара, рҭахара, убас ҳажәлар иргаз аиааира ирызкуп апоет иажәа-мцабз, игәыбылра цаҳә-цаҳә. Р. Смыр илирикаҿ - ари иналкаау цәаҳәоуп, жәлар ирхыргаз атрагедиа ҳгәы-ҳаԥсы ирымаздо ажәоуп.
Р. Смыр авторс дрымоуп зхыԥхьаӡара рацәоу ажәеинраалақәа реизгақәа. Урҭ рыхәҭак егьырҭ абызшәақәа рахьгьы иеиҭагоуп. Лассы иҭыҵраны иҟоуп  ирҿиамҭақәа еидызкыло ҩ-томк.
Апоет иԥсҭазааратә, ирҿиаратә мҩа рыбзырӡы иазкуп акымкәа-иҩбамкәа астатиақәа, ҳмилаҭ поезиаҿ уи иибахьоу аџьабаа иазку аҭҵаамҭақәа.
Ҳауаажәлар ахә ҳаракны иршьеит ҳлитература аҿиареи ҳмилаҭ қәԥареи уи ирыдиҵахьоу ааԥсара: Р. Смыр иаҭәашьоуп «Ахьӡ-Аԥша» аорден аҩбатәи аҩаӡара, Д. И. Гәлиа ихьӡ зху Аҳәынҭқарратә премиа.
Абарҭқәа ҳасаб рзуны акалам ицызку иҩызцәа Р. Ҳ. Смыр Аԥсны жәлар рпоет ҳәа аҳаҭыртә хьӡы иаҭәашьара азҵаара ықәҳаргылоит.
Ҳацәымҩашьо агәра ҳгоит абас аиԥш иҟоу  ахьӡ ҳарак уи хымԥада дшаԥсоу.


М. Лашәриа,
Аԥсны ашәҟәыҩҩцәа Рассоциациа ахантәаҩы,

Ш. Салаҟаиа,
Аԥсны ашәҟәыҩҩцәа Рассоциациа амаӡаныҟәгаҩ.
