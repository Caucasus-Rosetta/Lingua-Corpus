ҨАШЬАРА ЗҚӘЫМ АБАҨХАТӘРА

1944 шықәсазы Гәдоуҭатәи аҭаҭын-аарыхратә техникум аҿы аҵара анысҵоз, араионтә библиотека аҟны зынӡа машәырла исԥыхьашәеит, 1936 шықәсазытәи алитературатә-сахьаркыратә журнал аномерқәа руакы, уи еиҳараӡак Аԥсны асовет мчра ашьақәгылара 15 шықәса ахыҵра иазкын. Убарҟа ианын Аԥсны ақыҭанхамҩа аԥхьагылаҩцәа, иалукааша алитературеи аҟазареи русзуҩцәа ирызкны аматериалқәа, апатреҭқәа. Муҭы Ақаҩба исахьа ахьаныз аҵаҟаҵәҟьа иаҵаҩын абарҭ ажәақәа: «Раԥхьатәи аԥсуа режиссиор, адраматург, артист, ашәаҳәаҩ, акәашҩ –ҳәа. Аха усҟан абас ганрацәала абаҩхатәра змаз аҟаза ибиографиа, иҩымҭақәа уҳәа инарҭбааны уаҩы идырратәы ҟиамзт, избанзар, ажәлар раӷа ҳәа дырӡын, ус «лахь» змаз русумҭақәа уаа ирцәыҵәахын. Аамҭа кьаҿла М. Ақаҩба алитератураҿы, аҟазараҿы илиршаз зынӡагьы имаҷӡам, Аԥсны акультураҿы изыхәҭоу аҭыԥ ааннакылоит.
Муҭы Ақаҩба диит 1907 шықәсазы Ҟәланырхәа ақыҭан, Гәдоуҭа араион,у сҟан Гәдоуҭатәи аучастка ҳәа иашьҭан, ақыҭаҿтәи алагарҭатә школ даналга, иҵара изацымҵеит. Аҩны дыҟан, иани иаби дрыцхраауан, краамҭагьы дыхьчан; ашьамаҟа, аԥсаса дызцызгьы дара рхатә акәын, иаб Осман зқьы ааӡаны, шәкы абна илазҵоз ҳәа ззырҳәоз нхаҩын.
Муҭы Ақаҩба, дшыхәҷызнатә бзиа ибеит жәлар рашәақәа, рыкәашарақәа, иылмҳа кыдҵаны дырзыӡырҩуан иаб, уи иашьцәа изеиҭарҳәоз ажәабжьқәа, алкәқәа, аԥхьарца, аҿарпын уҳәа ирынҵаны ирҳәауаз ашәақәа. Муҭы дызлиааз аҭаацәараҿы, шамахамзар, ашәа зымҳәоз, акәашара ззымдыруаз аӡәгьы дыҟаӡамызт. Урҭ хәылԥазыла иааизаны аӷзааҳәа ашәа анырҳәоз амҩасыҩ дшанханы дааҭгылон, дырзыӡырҩуан.
20-тәи ашықәсқәа раан Маитәи аныҳәақәа урак азы, Лыхны ашҭахь ицоз Нестор Лакоба, имҩатәны дныдгылеит Ҟәланырхәа аусҳәарҭаҿы, ажәлар еизаны иҟан. Шьоукы аҽқәа дырхәмаруан, ҽа шьоукы агәақьҳәа еинҟьаны икәашон… Абраҟа илаԥш иқәшәеит, гәыԥҩык ашәаҳәаҩцәа рыгәҭаҿы иқәгьежьаан икәашоз арԥыс, дагьиазҵааит, ари дызусҭада ҳәа. Қаҩ Осман иҷкәын иоуп, иҳәеит иааигәа игылаз, ақыҭа аиҳабацәа иреиуаз Аҩӡы Мақьҭаҭ.
«Абаҩхатәра змоу аә иакәзаап, ахылаԥшра иҭахуп,  шәизҿлымҳаз, ҳаԥхьаҟа даҳҭаххар ҟалоит», - иҳәеит Нестор митәыкгьы имырхьаацәакәа…
Абарҭ ажәақәа ирхылҿиаама уҳәап ашьҭахь иҟалаз ахҭысқәа унразхәыцыр. Аԥсны еицырдыруаз ауаажәларратә маҵзуҩы Кондрат Ӡиӡариа напхгара ззиуаз акомиссиа иалахәыз. Аҟәатәи адрамстудиа азы абаҩхатәра змаз аҿар иалырԥшааз дрылан Муҭы Ақаҩбагьы. Уи усҟан Гәдоуҭатәи иҿырԥшыгоу 9-классктәи ашкол аҿы аҵара иҵон. Гәыԥҩык иҩызцәеи иареи Аҟәа иааганы адрамстудиа иҭарҵеит. Ари ҟалеит 1929 шықәсазы.
Астудиа дшалгазҵәҟьа Аҟәатәи аҳәынҭқарратә драматә театр аҿы аусура далагоит. Иҳәатәуп абраҟа астудиа данҭаз инаркны амузыка дырҩ ду Платон Ԥанцулаиа инапхгарала еиҿкааз ашәаҳәаратә-акәашаратә ансамбль дшалахәыз, хориографсгьы иҟаз иара шиакәыз.
Ишдыру еиԥш аиндивидуалтә кәашарақәа аԥсуаа еиҳа ирышьашәалопу, ҩыџьа, хҩыкәашара, аӡә имацарагьы даныкәашо убап… Асценаҿы, раԥхьаӡа акәны, амассатә кәашарақәа цәырзгаз иқәзыргылоз, изааӡарызеи Муҭы Ақаҩба иоуп. Аибаркыра «Шьараҭын» ҳәа иахьа асценаҿы иаабауа акәашара уабсҟан ауп ианхацыркызгьы.
1934 шықәсазы жәлар рашәақәа, рыкәашарақәа ирызкны Қарҭ имҩаԥысуаз аолимпиада аҿы аԥыжәара аманы ахы аанарԥшит. Аԥснытәи ашәаҳәаратәи акәашаратәи ансамбль, акьыԥхь аҿы ҷыдала иналкааны ирыхцәажәон асолистцәа Агрба Чанчор, Хьециа ЏЬота, аҵыхәтәантәи аԥхьарцагьы аирҳәон, акәашацәа, - Ачба Фазлыбеи, Гәыблиа Алексеи, иқәыԥшқәаны урҭ иаарыҵагылаз Аҩардан Шамиль, Лазба Котик, Чычба Алықьса, Царгәыш Џьуџьу уҳәа.
Ақаҩба Муҭи Ачба Фазлыбеии хԥа-ԥшьба еиҭаҵшьа (движение) аманы асценаҿы инаргӡоз аԥсуа кәашара иахьанӡагьы иааит, ҿыц еиҭаҵшьақәакгьы надыргыла-аадыргалеит, аиаша ҳҳәар ами, уи иҵегьы еилыхха иаабозар акәын, аха издыруаз цеит, иҟауҵои?
Икәашашьоузеи Муҭы Ақаҩба? УИ дызлахәыз аконцертқәа акырынтә избахьаз ҳпоет ду Б. Шьынқәба иҳәауаны исаҳахьан, асцена иқәгылаз ашәаҳәаҩцәа, ашәа аацәырганы иааинырҟьоны еиԥш аан, урҭ дрылууаа дфырҭынха асценаҿы даакылҟьон, шьамхыла дчаразны уи ақьыԥшь аҿынӡа даннеилк, ашырҳәа дааҵҟьаны ишьхәа ықәмырсӡакәа дшьацәхартәуа даақәлон…
Убас ицәырҵшьан Ф. Ачбагьы. Муҭи иареи анеицыкәашоз наҟ-ааҟ ицәырҟьан, еихданы шьамхыла ианчаразуазгьы убарын. Гәахәадула ирыдыркылон урҭ рыкәашара. Имаҷмызт иаргәырӷьоз.Усҟантәи аамҭазы «Аԥсуа кәашара» ҳәа В. Ачба изкны апоет Андро Жваниа иҩыз ажәеинраалаҿы ҳаԥхьоит:

То птицей ты летишь не чуя ног.
То вновь земли касаются колени…
То весь в прыжке ты, как тугой клинок…
Прошел по кругу трепет изумленья.
Вот вскрикнул ты – и в крике сердца жар.
Во выпрямился, впился в нас глазами…
Как на ладонь поставленный кинжал…
Как ветер, что на миг внезапно замер…

Ауаҩы игәы изырхьуа фактк аазгар сҭахуп, имҳәакәагьы сзавсуам.
Сара М. АҚаҩба сихьымӡеит, дсымбацызт, аха Ф, Ачбеи Ал. Гәыблиеи ибзианы издыруан, жьрацәаралагьы исзааигәан. Урҭ ирҳәауа саҳахьан, Қарҭ ианықәгыла ашьҭахь, Аԥснытәи акәашацәа ршьапқәа ҭыхны ақырҭцәа артистцәа рхәамцқәа рхаргыланы, Қырҭтәылатәи акиностудиа 1941 шықәсазы акиножурнал ҭнажьит ҳәа. «ЦК строитель» ҳәа иҟаз аԥсшьарҭа ҩнаҿы избахьан убри акиножурнал. Иагьџьасшьон издыруаз аԥсуатә-кәашартә еиҭаҵшьақәа ирцәтәымыз ахәамцқәа ахьырхызбааоз.
Даҽакгьы абраҟа инацысҵоит. Зыӡбахә ҳамоу ансамбль Қарҭ ақәгыларақәа руакаҿы акәашаразы ицәырҵраны иҟаз усҟантәи асолист Ал. Гәыблиа апрограмма мҩаԥызгозх аконферанс Гәблириӡе ҳәа аума, Губелаӡе ҳәа аума ижәла еицакны, ахәаԥшҩцәа ирылеиҳәеит, дықәмлаӡеить акәашаразы. Арахь агәақьҳәа еинҟьаны ишәаҳәоит ахор артистцәа. Алиоша излеиҳәаз ала, еизыҵҟьазаап урҭи иареи. Аҟама аҭыхра аҿынӡагьы инеибацт. Ашьҭахь, ирцәымӷхазар акәхап, ашәа аанкыланы, ахәаԥшҩцәа раԥхьа аҭмзаара шьҭаҵаны ижәла иашаны ирҳәан, дкәашеит.
Ҟазшьас иамааз рыкәашара, изыргәаԥхоз ахәаԥшыҩцәа? Иаҳҳәап, машәырла иҟалозма аконцертқәа раан дыдраҵас анапеинҟьарақәа рыла ҩынтә-хынтә асценахь рнагара? Ҳәарада, мап.
Ажәлар рҿы шаҟантәы исаҳахьааз, «Ҳаи анцәа диныҳәааит, аԥҳәызба шаҟа пату лықәҵаны диркәашазеи», «ишьхәа ықәмырсӡакәа дшьацәхартәны дкәашон», «ибӷа мырҵысӡакәа дкәашон», «Аԥҳәызба лзы: раӡын-даҷшәа лӡара еихаԥсоу џьушьарын даныкәашоз» уҳәа убас жәпакы.
Инапҟьа-шьапҟьоз, зытәӷәқәа еимҿҳәаны, асцена зҽықҽзыжьуаз рзы ажәлар абас рҳәарымызт. Ишдыру еиԥш, иара саргьы иахьынӡеилыскаауаз, ауаҩы икәашарала ахәаԥшҩцәа драцәажәоит, аҟаза бзиа дыццакӡом, дызцыкәашоз дгәаҭаны, аԥсы ахаҵаны, дҽырбо дкәашоит. Еилаҳәашьа, еиҿкаашьа, иҽырбара анацла, - аҟзара аҳаракырагьы зыхьӡу убри ами нас?
Исҳәарц сылшоит, аӡәырҩы акәашацәа саԥхьа ииасхьеит ҳәа. Еиҳаракгьы, ҳанхәыҷқәаз ашколтә олимпиадақәа раан избақәаз рахьтә, иахьагьы исгәалашәо жәпаҩуп: Иаҳҳәап, Царгәыш Џьуџьу, Хьыкәба Маска, шьамил Аҩардан, Хьыкәба Ражден, Ҭарба Борис, Ҭаниа Шьаликәа, Вера Аӡын-ԥҳа, Киласониа Лиуба, Хонӡиа Жора, Сангәлиа Кәычка, Ачба Дулаҭбеи, Ҟәхруа Фазлыбеи, Базба Жора уҳәа убас егьырҭгьы. Урҭ асценаҿы рықәлашьа, реиҿкаашьа, реиҭаҵшьақәа уҳәа зегьы ишәа-иза иҟан, мцхәрак-ҵыхәрак џьара ирнубааломызт, убарҭ зегь рышьаҭа ахьҳаз жәлар рҟазараҿы акәын, ирыман урҭ арҵаҩцәа дуқәа, ан лкыкахш еиԥш ирыдыркылоз урҭ рԥышәа, рҟазара, рцәа-ржьы иалан.
Аасьатәиқәа ракәзаргьы, рыӡбахә мҳәакәа узрывсуам Кандити Арвелоди Аҭарбақәа, Маиа Герзмаа-ԥҳа, Вахтанг Возба, Вианор Логәуа, Адгәыр Мышәба, Марина Хаҵукова уҳәа. Урҭ нхыҵ-аахыҵ еицырдыруеит.
Ирҳәоит М. Ақаҩба иҿҵаара мариан ҳәа, уи знык-ҩынтә изирбаз иаразнак ирыдыркылон, ақәгыларақәа раангьы ибзианы рхы аадырԥшуан. Усҟан амырзакан, адаул еиҳа имаҷны ахархәара аман, ашәа акәын еиҳаракгьы изцыкәашоз, ари иара ахатәы гьама аман, наҟ-наҟгьы ирӡтәым, еихаҳатәуп ҳәа сгәы иаанагоит.
Муҭы Ақаҩба иԥшәмаԥҳәыс Александра Петра-иԥҳа Нинуа, данхәыҷыз Шура ҳәа илышьҭан, лан Логәуа-ԥҳан, лаб данлыԥха, Кәтол, Басариа Петра диццеит. Ишыжәбо еиԥш, лаби лаԥбсеи рыхьӡқәа еишьашәалоуп, иара убраҟоуп Шура ахьлызҳазгьы. Ашьҭахь, аҵара лҵон Аҟәа аԥсуа школ аҿы. Зынӡа машәырла еибадыруеит Муҭи лареи. Игәаԥхеибашьеит. 14 шықәса дреиҳамызт урҭ анеинасыԥхоз, лара излалҳәауа ала, Муҭы лассы-лассы дныҟәон ақыҭақәа рахь, дрыҿцаауеит ажәабжьҳәаҩцәа, урҭ аҩныҟа инеизаалозгьы ыҟан. иахьҩназ атеатр иаҵакыз азеиԥшнхарҭаҿы акырынтә избахьан Бзыԥан еицырдыруаз анхаҩы, аԥхьарцарҳәаҩы Чыкәбар Шаҷ, Адамиа Куарсантел, Чагәаа Кбынтышә уҳәа. «Асасцәа анаҳзааилак, - илгәалалыршәоит Алеқсандра, - иҳамаз ахәҷала рхәы ҟаҳҵон, - ауха иаанхар, иара ииарҭа аашьҭыхны дцаны агрим ҟаҵарҭа ауадаҿы дышьҭалон. Убас шаҟантәы!.. 30-тәи ашықәсқәа раан, Аҟәатәи арҵаҩратә училишьче еиҳабыс иамаз С.П. басариа сыԥшәмеи иареи иааигәаны еибадыруан, патугьы иқәиҵон. Уи сыԥшәма аҵараиурҭахь днеиԥхьан, изеиҿикааит ахор, аныҳәақәа раан, ахәылԥызқәа рҿы иқәгылон, ақыҭақәа рахьгьы ианцоз ыҟан, уа иалан абаҩхатәра змаз ашәаҳәацәеи, акәашацәеи, игәырӷьахәын, игәазырҳаган урҭ рыхәаԥшра!.. Симон Пиотр-иԥа иҳәауа саҳахьан: «Абаҩхатәрақәа иҳамоу цәыргалатәуп, ауаа ирбо-ираҳауа иҟаҵатәуп. Убасҟан ауп ҳара ҳазҿу ҳгәы азҭаны, ҳԥеиԥш еилыхха иаабо ҳаныҟало».
Аԥсны аҟазара аусзуҩцәа аӡәырҩы реиԥш, Муҭы Ақаҩбагьы Нестор лакоба дизааигәан, иҩны днеиуан, дааиуан, еицәажәон. Аԥсныҟа имҩахыҵуаз аконцертқәа дырбара, рхәы-рыԥхь аиҿкаара, уҳәа ирацәан иҩызцәеи иареи рнапы ианиҵоз… Ҷыдала сазааҭгылар сҭахуп убри иадҳәалоу хҭыск. 1936 шықәсазы Аԥсны асовет мчра ашьақәгылара иазкыз амшныҳәа атәылаҿы инарҭбааны иазгәарҭон, ишдыру еиԥш, усҟан Аԥснытәи АССР, ианашьан В.И. ленин иорден; Ленин иорден ианашьан иара убас, уи анапхгаҩы Нестор лакобагьы. Аиубилеитә мшқәа раан, уи инапаҿы ииҭеит СССР анагӡаратә комитет ахантәаҩы Петровски.
Аныҳәа иазкыз абанкет мҩаыԥсуан аԥсуа-қырҭуатә еибашьраан, аҳӷацәа еимгәабыл иргаз асасааирҭа «Риҵа» ахыбраҿы. Асасцәа еикәшаны иахьтәаз, анцәа улԥха ҳаҭ ҳәа акака ааныркылоны еиԥш, аныҳәа алмаҭалазы ашьха иҩкыдххыланы ишьны иааргаз абӷаџьма шеибгаз иӡны ацәа цыҩцыцҩуа иахарԥаны, атәыҩақәа ыршаны азқәа иқәҵаны, акәыркәа зҵаза аӷәеидыԥсала ианаргыланы, азал ирыманы иааҩналеит. Аӷзааҳәа ажәеиԥшьаа рашәа ҳаәуа иашьҭагыланы иааиуан гәыԥҩык артистцәа, еиҳараӡак Ансамбль ашәаҳәаҩцәа. Ԥсаҭа шкәакәа Арзаабеи Агрба иҳәауаны изласаҳахьаз ала, ацәымш иаҳасабала икәымжәы акалҭқәа ԥхьаршәны раԥхьа дыгалан М. Ақаҩба. Аԥсны абыргцәа ҟәышқәа, Нестор идкыланы имаз рхаҭарнак Барцыц Басиаҭ, еицырдыруеит аамҭала И.В. Сталин иҵакыра иманы иара иҿы дымҩахыҵхьан, днарԥылан днарықәныҳәеит: «Шәыдрҩатә еиӷьхааит ҳаҷкәынцәа, ашьжьымҭан шәарыцара ҳәа шәанынҭыҵлак ажәеиԥшьаа шәыкәа шәмыӷра ԥыхьашәа бзиала ирҭәуа, шьыбжьоназ шәгәыӷрьо шәаауа, ҳазшаз анцәа ду ишәыциҳәааит, дадраа!..»
«Ажәеиԥшьаа иҳаҭәеишьаз, ишахәҭоу иааиҿыхны, ҳасасцәа инарымҵашәҵа ишаны!» - иҳәеит Нестор, ихы Муҭы инаиқәкны.
Муҭы Ақаҩба иҩызцәеи иареи иршәыз ркәамжәы-хәақәа рмаӷрақәа ԥхьашьшьаа абӷаџьма иладгылан, рҟама ҵарқәа рыла еиҿыхны, ачанахқәа ирынҵаны аишәа-чара иахатәаз асасцәа инарыдыргалеит.
Избахьаз ибзианы ирдыруеит, аресторан «Риҵа» агәҭаҿыҵәҟьа иҟаз афонтан, абанкет аҽны, уи, аӡы ацымхәрас ахәхәаҳәа аҩы агәылҵәраа иааиуан, ҵаҟа ихыршәлаз амашьараԥқәа рыла акәын аҩгьы шырнаҳауаз…
Муҭы Ақаҩба атеатралтә ҟазараҿы алшарақәа иааирԥшыз, илаз абаҩхатәра иумбарц залшом инеигӡоз арольқәа ырлагьы…
ҲАџьыр Мураҭ-Вакиели ипиеса «Шамиль» аҟны, Ахма – Шаншиашвили, «Анзор», Акомандор – Лопе де Вега, «Ауаса Рӡыхь», Лиапкин-Тиапкин – Гоголь «Ревизор», аокруг аначальник – С. Ҷанба, «Кьараз» уҳәа убас егьырҭгьы. Ишаабо еиԥш акомедиатә рольқәа инадыркны атрагедиатәқәа рҿынӡа идыркылоз рацәан арежиссиорцәа. иара, адсу ишрыхәҭаз ҟазара дула иааирԥшуан, аҟазшьақәа, ахаҿсахьақәа. Ихәмаршьақәа ртәы зҳәауа усҟантәи аамҭазтәи акьыԥхь рацәак ианымԥшит, аха убас иага иҟазаргьы, уи азҵаатәы иҭҭәааны ухаҿы иааиуеит ашәҟәыҩҩцәа, аҭҵааҩцәа Михаил Лакрба, Шәарах Ԥачалиа, Алықьса Аргәын уҳәа русумҭақәа уанрыԥхьалак.
Убри хазырҭәаауа акакәны иҟоуп, ҳгәанала, марица Кәарҷиа-ԤАчалиа лгәалашәара. Ишдыру еиԥш 30-тәи ашықәсқәа рылагамҭазы, аетатр асценаҿы иқәыргылан аурыс шәҟәыҩҩы ду Гоголь ипиеса «Аревизор». Уи қәҿиарадуны ҟиалеит аԥсуа театр аколлектив зегь азы, ахәшьара бзиагьы аиуит. Ароль хадақәа руакаҿы дыхәмаруан Муҭы Ақаҩба, инеигӡон Амос Фиодр-иԥа Лиапкин-Тиапкин ироль.
«Аспектакль аан, Хлестакови иареи иахьеиниауа ацәырҵра абар уажәы сахәаԥшуашәа избоит. Уаанӡа издыруаз ибжьы-ҿаца абаҟахыз, игәаҩаӡа, изхырвырӡа иҟарҟы ҭхаа дзызнеиз «абзиахә» ииҳәоз цқьа иаҳарц иҭахызшәа ибжьы ныхҵа дцәажәон, ици-ишәи еихамгыло, ишьамхқәа уажәымзар-уажәы иааиҵаҟәылап уҳәарын. «Аревизор» иаԥхьа дгыламзи, анҵәажә дыӡбаҩын иага умҳәан, иичақьхьаз алаҳ итәуп, дымшәизиз… Аҵарҭыша иҭашьаҵәҟьа дақәшәома, иԥарақәа импыҵыҩрны икаҳауеит. Алаҳ, алаҳ дзызнеиз иахиҳәаауа, ишидикыло издырам… Аха уи анҭ аԥарақәа илаԥш иҵымшәо дыҟазма? Иирԥсахырц акәзаап ииҭахугьы… Усҟан Муҭы зынӡа аҽаӡәхон… Сыԥсы еиқәхеит иҳәарашәа, ихы ырнааны азал ахьгьы днаԥшуан… Алуренсиа», («Ауаса рӡыхь»), Лопе де Вега иҩымҭа аҟны ҳахәаԥшыҩцәа дырбеит Акомандор ирль аҿы. Дабаҟаху уажәраанӡа «Аревизор» аҟны избаз амҵақьақьҩ, акариерист, ашәаргәында?.. Иҟамчы еиҩырҿа икны дырхагылоуп, урҭ рмагәшьхәа иҵацаланы имоуп. имаҵуарқәа ишьҭабзза, рҽыртланы ақыҭа иалоуп. Адҵа риҭоит, иахьирхәырц дашьҭоуп, рыцәгьа-цәԥхамшьарақәа ирҿагылаз ахархь уаа.
Исгәалашәоит, шаҟа иӷьыз, шаҟа иҿацаз урҭ ирҿагылоз Франдосо иахь ирханы ииҳәауаз ажәабжьаршә (ареплика)…
«Убжьы умырган, алахша! Уажәшьҭа аҵыхәтәа ԥҵәап анцәа исиҭар, умақарра! Егьырҭ ақәылацәа, сара сшыҟоу зхашҭыз рызынтәык изҭоу рыҭрақәа ирҭызбаалап, рыҩны-рыдәны зегьы ццышәыстәып зынӡа…»
Зны илаҟәын, идагәан Муҭы ибжьы, ҽазныхгьы ауахәама иҩныҩуаз нцәахәныҳәара бжьуп, уҳәарын. Инеигӡоз ароль зеиԥшраз еиԥш акәын ибыжьгьы ихымҩаԥгашьагьы шыҟаз!.. Уи ихәҭоу, иқәнагоу ҳәашьас иамоузеи, аамҭагьы рацәаны ибжьамлахьеи, саргьы иахьатәиума, исхашҭқәазгьы ыҟами?
Аҵыхәтәаны исҳәарц исҭаху, Аԥсны аҟазара арҿиараҿы акырӡа зылшаз аӡә иакәны дгылон Муҭы, аха имаӡеит, ацәгьашьыцреи азакәандареи дрыхҟьаны дыӡит, уаҳа имааз уи, сукәыхшеит.
Муҭы имацара иоума, шаҟа баҩхатәра хәыҵаршьызеи усҟантәи аамҭазы, алахы еибазырфоз ауаа гьангьашқәа?».
Аа, ишҟазшьагәеиҭо, уи ибаҩхатәра, аҟазараҿы хьӡы змаз артист ду Арзаабеи Агрба: «Аспектакльқәа раан, дыԥхашьа-ԥхаҵо, маҷкгьы ацәшәара имоумашь анаџьалбеит ҳәа угәы иаанагауа, дҟәиҭӡа, ҿымҭ-ԥсымшьҭа акулисахь џьара дгылан, аха асцена ишьапы анынахьыслак нахыс дынцәан, ахәаԥшыҩцәа рылаԥш ниҟәнҷаблон ашәымҭаказы, иаршанхон еиҭаҵшьа  ицәажәашьа, исхашҭуам Кьагәа ироль аҿы ихәмаршьа, ҩашьара зқәымыз ибжь-ҿаца анаагалак, атеатр аҭуан агәҭа икнаҳаз алиустра иахьанҳалаз аҵәцашқәа арҵысуан.
Абарҭқәа иҽырхаршәаланы, уи, иаԥиҵон адраматә рҿиамҭақәа.  1933 шықәсазы иҩит х-қәгыларак змоу апиеса «Кьахьба Ҳаџьараҭ». Иара иоуп иқәзыргылаз, ахадаратә роль аҿгьы ихәмаруаз. Убри анаҩсан асценаҿы ицәырҵит даҽа спектакльк «Инаԥҳа Кьагәа» ҳәа иҩыза апиеса иалхны. Ари, изларҳәо ала, арежиссиор Дамагаров ицхыраарала иқәыргылан, араҟагьы ахадаратә роль назыгӡоз иара иакәын, аха иҟан актиор Шәарах Ԥачалиагьы ианимидоз. Убри инашьҭарххны иҩуеит даҽа пиесакгьы. «Аҵыхәтәантәи ачара» ҳәа. Убригьы ықәдыргылеит, аха асцена митәык иқәымхеит, иагқәаз рацәан, иахааныз изларҳәауа ала, арҽеира идиҵеит Нестор ихаҭа.
М. Ақаҩба 1936 шықәсазы иҵара иациҵарц азы дцоит Қарҭҟа, дагьҭалоит Шота Руставели ихьӡ зху атеатртә институт, Лакоба инициативала акәын уи дшышьҭыз. Абраҟа ирацәаны ихы аус адиулоит, дрыԥхьоит асахьаркыратә рҿиамҭақәа, аҟазара иазкыз аҩымҭақәа. Иагыз ирҽеиуан хыхь зыӡбахә ҳҳәаз икомедиа «Аҵыхәтәантәи ачара».
Убри аматериал иалхны иҩырц иҭан алибретто аоперетта азыҳәан, аус рыдиулон қәгыларак, ҩ-қәгыларак змаз апиесақәагьы.
М. Ақаҩба, зегь раԥхьаӡагьы, иазирҳауан иактиортх ҟазара. Атеатралтә студиаҿы аԥышәа ду змаз арҵаҩцәа ыҟан, ирҿиҵаауаз рацәан даргьы ирылшоз акаҿы иагрыжьуамызт, урҭ ирбон ԥсабарала абаҩхатәра змаз М. Ақаҩба аԥсуа театр асценаҿы дыхьӡырҳәаганы дгыларц шилшоз. М. Ақаҩба усҟантәи аамҭазы, аҵара ицызҵоз иҩызцәа изларҳәауа ала Акаки Хорава ҳаҭырқәҵарала дахцәажәон ибаҩхатәра. Уи иҳәон: «Изҭада абри арԥыс абысҟак абаҩ-цәыласра, агәеилххара, агәынкылара асценаҿы аклассикатә неиааишьа, атәашьа-агылашьа».
Семестрк азы арҵаҩы инапы ианиҵеит етиудк еиҿикаарц, иагьыҟаиҵеит иара, аинститут астудентцәа И. Ҷоҷуа, В. Ҷиҷериа, М. Зыхәба, Ҳ. Капба, Ҷ. Џьонуа уҳәа алархәны, идирбеит аинститут аҿы. Ахәшьара аҳаракгьы аиуит иахәаԥшыз арҵаҩцәа рҟынтә. Алексиӡе иҳәон: «Азин сымазар, шьахәла астудент еиҿикааз абри аетиуд аконцерт иаласҵон» - ҳәа.
Амала еилкаамкәа иаанхоит ҳара ҳзы уи азин изымҭоз дузсҭаз, изхаирымҭоз?..
«Аетатртә институт аҿы усҟантәи аамҭазы аҵара ицызҵоз, Аԥсны зҽаԥсазтәыз артист Иасон Ҷоҷуа излаигәалашәо ала, Кавказтәи акәашарақәа дзырҵоз арҵаҩы мап ацәикуеит ари амаҭәар, Муҭы Ақаҩба иқәиргылаз кәашара хкык аниба, убри еиԥшгьы иҳәеит: «Шәара дшәымазаап сара саҵкьыс Кавказтәи акәашарақәа ирызҟазоу, ибзианы издыруа, уи заманала ишәирҵаргьы илшоит».
М, Ақаҩба актиорк, драматургк иаҳасабала азҳара даҿын, аха имаӡеит, аӷа хәымга иршоз аусцәгьақәа ирыхҟьаны дҭаркит, убригьы шыҟалаз уабс ауп:
1938 шықәса алагамҭазы, Ш. Руставели ихьӡ зху аҿы «Ацыԥхь аҟнытә» ҳәа иқәдыргылаз аспектакль аҟны амассатә сценақәа рҿы иалахәын аԥсуа студентцәагьы. Муҭы иҩызцәеи иареи азеиԥш нхарҭаҿы ианааи, убраҟа комендантс аус зуаз уаԥск инеиԥхьеит, исазҳәоз ихьӡи ижәлеи игәалашәом. Рхәы рхианы, астол илахатәан, ҽааныбзиала ҳәа акака ааныркылон еиԥшаан, ашә аҿыгә-ҿыгә ҳәа инасын иааҩнашылеит х-ҩык аҟаԥшьқәа иреиуаз аорган аусзуҩцәа, «Дарбан шәыуа Муҭы Ақаҩба?» - дҵааит аԥхьатәи. «Сара соуп» - иҳәан дҩагылеит Муҭы. Иикыз иаҵәцагьы наҟ инықәиргылт. – Дрыманы дахьыҩназ ауадаҿы инеин, еимырдеит. Имаҭәақәа, аныҳәақәа раан ишәиҵалоз, икәымжәы, ихҭарԥа шкәакәа, иӷәақьиа ҟама, иуапа, инапҩымҭақәагьы ԥхынхызак инылаҳәаны, дҩаҵарҵан, дрыманы ицеит, уаҳагьы иҩызцәа роума, иҭынхацәа роума, ишьагашьа ҳәа аӡәгьы имбаӡеит.
Ари, ацәгьа иҳәан, ани, ицәгьа иҳәан ҳәа аҳәынаԥ аҵыхәа еиԥш иҟаҟо, иахьагьы изманы иқәу дубап. Ус ак ыҟазаргьы ауеит, аха схы агәра шызго еиԥш агәра згоит, абас ганрацәала абаҩхатәра иманы. арахь даԥсыуаны, иԥшра ыҟа, исахьа ыҟа, анцәа ауаа. уи усҟан дызлаз дшырзымчҳаз?.. Ари хыгашьа амамызт, ҳара ҳлыгцәаны, ҳабзамыҟәцәаны, ҳаг-ҳҿы иамҳәо ҳазбарц зҭахыз рзыҳәа, ашьыцра лашәуп, еилых дамаӡам, зегьы еиԥшны ирызныҟәоит. Муҭы ирӡразы. «ишьапқәа зҵаҵаны» аекранаҿы икәашоз рыдагьы аҭахмызт…
«Ауаа андырӡуаз иӡызҳәа!» баша ирымҳәаӡеит аԥсуаа. Сара сахаануп, абзацәа ԥсын, аԥсцәа гылеит ҳәа анырҳәауазгьы.
Ахәшьарақәа раан, хара анаԥшра ҳамазароуп, мамзар иахьакәым ҳкылнагар алшоит…
Муҭы Ақаҩба данҭарк мцы шаҳаҭла еиқәырҽаҽаз «аус» агәылҩаақәак аабыкьаӡа ҳнапаҿы иҳауын ҳалаԥш нырхаагеит, угәым умыхькәа узрыԥхьом урҭ, аӡалеимҭа цәгьацәԥхамшьарала аорганқәа рахь иалаҵаз ашшыԥхьыӡ абас аҳәоит: «Кове мути Османович, брат ранее растреленного как врага народа Кове Шириф Османович, купил Браунинг с 30-ю патронами, длы того, чтобы на ближайшем спектакле убить Л.П. Берия».
Агәаӷ, ашьыцра, ахыбаара, ахамхабзиацәара, аҳра зуаз азакәандара уҳәа ирацәоуп уи зхылҿиааз, аха урҭқәа зегьы уажә араҟа иҳазҳәом.
Мцла еиқәырҽаҽоу абри ашәҟәы изҩызгьы, идзырҩуазгьы, рыбзамыҟәар ккаӡа ианыԥшуеит, иаҳҳәап, зегь раԥхьаӡагьы, дназгозеи Бериа ҳәа изҿыз аԥсуа театр аспектакль аҿы? Иҩбахаз, ауаа ирбо-ираҳауа уи аҩыза ҟалашьас иамазеи?.. Аха иџьоушьаша ҳәа араҟа акгьы ыҟаӡам, усҟан иҭаркыз саб иҩызак, иҿахәы аниҿырхуаз, напхгаҩыс ишәымадаз ҳәа ианиазҵаа, Кьахь Ҳаџьараҭ иоуп, иҳәазаап… Рҽи-ркәадыри еиқәҵаны, хаха-хымш Кьахьба Ҳаџьараҭ ишьҭазаарын НКВД аусзуҩцәақәак, руаӡәк аабыкьанӡа дыҟан… Аха аҵыхәтәаны иҟаҵәҟьаз анеилыркаа, абаандаҩы ашәақь ақьаԥсықь ала ишааисуаз дыршьит… Иус ӡбан М. Ақаҩба, март мза 14 аҽны, .?)ҷԥ шықәсазы, 58, 10-58, 11 астатиақәа рыла.
Ахарадҵа апротокол аҿы ҳаԥхьоит:
Вопрос: «Вы обвиняетесь в подготовке заговора против руководства партий и правительства1
Ответ: Предявите факты обвинение.
Вопрос: Вы обвиняетесь  в участье троцкистко-Зеновевьского заговора?
Ответ: Предявите факты обвинение».
Убриала, адокумент иаҳәоит ашьра шиқәырҵаз…
Аԥсуа сахьаркыратә литератураҿы, еиҳаракгьы уи аҿиара амҩақәа уанрыхцәажәо рыӡбахә мҳәакәа узрывсуам Муҭы Ақаҩба идраматә рҿиамҭақәа.
Жәлар рфырхаҵа, ешыра ақыҭан ииз, иааӡаз Кьахьба Ҳаџьараҭ изку ашәақәа, ажәабжьқәа ирылхны иҩыз апиеса, раԥхьаӡа акәны иқәдыргылеит 1933 шықәсазы, Аҟәатәи аҳәынҭқарратә драматә театр аҿы. Автор иашагәыцәӡа жәлар рашәа иахимҩаалеит, асиужет Ҳаџьараҭ ихҳәаау ашәақәа ирышьашәалоуп. УИ иалигалеит аперсонажцәа ҿыцқәа, ирҭбааит асоциалтә ҵакы, ирҵарит ахҭысқәа. Апиеса еиднакыло ауаа иԥсҭазааратәны, типра руа раарԥшра илиршеит.
Актәи ақәгылараҿы Қәыџьмахан иҩызцәеи иареи реицәажәарала ҳара иаабоит ишҭынчрам Аԥсны. Ҭауади-аамсҭеи аиҳабыреи ирҿагыло цәажәарақәак ҳымҩаԥысуа. рыцҳарас иҟалаз урҭ рдац-ԥашәқәа хараӡа иҳазаап. Иҽеим ашьҭыбжьқәа ааиҩуеит Урыстәылантәигьы, уи акәым, иара аучастка аначальник иҷкәынгьы Москва астудентцәа реилаҩынтра дахьалахәыз азы дынкыланы дрымазаап. Убри аҟнытә абраҟа, Аԥсныгьы агәҽанра ду аҭахуп ҳәа Аҟәатәи аокруг аначальник иҿынтә ироуит априказ. Аҳәынҭқар иҿагыло аусқәа мҩаԥызго, ацәгьа зыршо, рыхәдацәа ианкны абахҭахь инаргарц, ирыхәҭогьы иақәдыршәарц. Урҭ рымаҵ аура иахамшәало Қәыџьмахан иуаа адҵа риҭоит, ақыҭақәа инарылс-аарылсны аҭагылазаашьа зеиԥшроу еилыркаарц, ирышьклаԥшырц, иӡырыргарҟ иакәым зҳәо, иакәым ҟазҵо ауаа.
Ҭауади-аамсҭеи, урҭ аҭыԥантәи реиҳабыра ахаҭарнакцәеи гәата-бӷата итәаны амаца иахьасуаз Қәыџьмахан дыцәдырҳәызаап… Уи иагьиӡбеит ицәцаз аԥара, анхацәа ирылихырц. Икәша-мыкәша игылоуп зыҽкажьны имаҵ зуа, иҳәатәы иахымԥо ауаа.
Убас еиԥш иҟоу амаҵуҩцәа дреиуоуп анхаҩы насыԥда Фаҭ. Уи ҷыдала адҵагьы ииҭоит, иҽеимкәа зхы мҩаԥызго ӡыригарц, еиҳәоит иџьабааԥсагьы дшадгыло… Иара убри аепизод ауп иааԥҵәаны иуҳәозар, апиеса  хеиқәҳәаларҭасгьы иамоу.
Анаҩсан, аҩбатәи ақәгылараҿы, иаабоит Ҳаџьараҭ иҩызцәеи иареи абна иагәыларшәу дҳәыԥшк аҿы еизаны ишеицәажәо. Урҭ имӡакәа, иаахтны ирҳәоит, анхаҩыжәлар агәаҟра бааԥсы ишҭагылоу, ашәахтә аҳаза уҳәа иԥыҵәҵәа-ԥыҵәҵәа ирықәырҵо рымч шақәымхо, ибӷаԥҵәаганы ирзыҟалақәаз иреиуоуп арендатә лагала, уи мап ацәыркырцгьы ргәы иҭазаап. Ирыӡбеит азакәан ԥшра аҭаны аҭауад изы анхацәа ирылырхыз аԥара, имҩаԥызго ирықәланы, ирымхны, ишаны анхацәа ирырҭарц. иагьынарыгӡеит уи рыгәҭакы. Залымдарала анхацәа ирылырхыз рыҟәрышьқәа, ҩаԥхьа дара рахь ихынҳәуеит ҲАџьараҭ ибзоураны.
Ҽнак зны Қәыџьмахан иашҭаҿы даакылҟьоит Ҳаџьараҭ, уи иара ишицәаҩаз еиԥш, аԥшәма, иаартны иеиҳәоит анхацәа рыбзазара изеиӷьымтәуазаргьы, еиәцеимтәырц, дрыхәаԥшырц, мҩакы иқәиҵарц. Аха егьи уи ииҳәаз зынӡаскгьы ихахьы иааигаӡом, иқьышә дықәҵаны, тәамбашақә диаҟәажәоит, изааиз арԥыс ивигом ажәацәаԥҽыгақәа,а уаа ртәы-рымаа рымазкуа, иара итәы имаркуашәа, идгьыл дахырбаауашәа дыҽхарцәажәо даналага, иааизыҵҟьан, Акьахьба иҟама ааҭыхны Қәыџьмахан дышьны дыбналоит.
Қәыџьмахан ишьра, Ҳаџьараҭ ибналара апиеса аҿиараҿы икульминациатә пунктны иҟоуп. 
Аҵыхәтәантәи ақәгылара аҿы, еиҳа узықәгәыӷуа ухәы имшеит ҳәа, ҳаџьараҭ акы снацҳап, сыԥсгьы ааиҭаскып ҳәа дахьымҩахыҵыз, аҵла иалҩрыз амаҭ ицҳауеит ҳәа, игәы каршәны дшыцәаз, ишырҳәо еиԥш, мышмыжда изыҟалеит. Аԥшәма бзиахә бажәырԥԥагала дисын, ӷәӷәала дихәеит, аҩны ааныжьны дқәалкьыԥсуа дышцоз амҩан астражцәа неихьӡан дыршьуеит.
Апиесаҿы ицәыргоуп еинышәашьа змаӡам ҩ-класск рхаҭарнакцәа, автор абарҟа еиуеиԥшым аганқәа рыла дазнеины иааирԥшуеит ауаажәларраҿы иҵысуаз аимак-аиҿакқәа, ашьцылара бааԥсқәа, аҟазшьақәа.
Адрама аибарххара шьҭызхуа изырҵаруа акакәны иҟоуп Ҳаџьараҭ ихаҿсахьа, иара иоуп еиҳараӡак ахҭысқәа зегьы зыдҳәалоу, алыра еиԥш изхаҵәиуа. Апиесаҿы еилахха иаарԥшуп, уи ихаҵара, еиҿамсра, иразра, инамыс-ипату, иуаажәлар рыхьӡи рыхьымӡӷи даҵагылоуп, илбаанызхуа рҿы нышәара издырӡом, уи апиесаҿы акырџьара илаԥш иҵашәоит аԥхьаҩ, зегь раԥхьаӡагьы, хыхь ишаҳҳәахьоу еиԥш, анхацәа  змырӷьацо, ртәы рымазкуа дахьырҿагылоу, мышгашақә аԥара ирылырхыз ахьырзирхынҳәуа. Убас иага иҟазаргьы, акритикаҿы ишазгәарҭахьоу еиԥш, Ҳаџьараҭ ихаҿсахьа иахьынӡахәҭоу иҭҭәаам, ҳзыхцәажәо апиеса еилзыргоз алитератураҭҵааҩ Вл. дарсалиа, зегь раԥхьаӡагьы, иагуп ҳәа иԥхьаӡоит аромантикатә гәеизҳареи, арвеолиуициатә пафоси. Иҵегьы аԥхарреи алахҿыхреи аҵандаз ҳәа дахәаԥшуеит.
Ҳаџьараҭ М. Ақаҩба ипиесаҿы ӡӷазаҵәыкны иқәԥарала азалымдара иҟоу шизаԥымхуа, жәлар зыргәаҟуа Қәыџьмахани ауриадники рышьрала ахақәиҭра нагӡа шырмоуа изеилымкаауа дыҟаӡам, аха уи инагӡаҵәҟаьнгьы ихшыҩ азцоит ҳәа ҳазҳәаӡом. «Ааит абаақәа, аҩызцәа, хыдарала ҳҽазаҳкит аусура, аџьажәлар раӷацәагьы рдац зыҟны иҟоу аҳәынҭқар изакәан ауп… Зны аџьажәлар қәнагала иазыҟаҵаны еидкылатәын… қәнагала шәықәԥаратәы амҩа шәысзықәымҵеит!» - ҳәа иҭахамҭазы иҩызцәа рахь ирханы ииҳәаз ажәақәа мцым, аиаша-ҵабырг иахылҿиааит, ҳгәанала, Ҳаџьараҭ дымԥсыкәа дынхаргьы, ииҳәаз изынагӡомызт, убри азы азыҟаҵара имамызт, ашьҭахь амилаҭтә-хақәиҭратә ҵысра иҟалаз, уи амҩақәҵара иаиуз дахьӡар, ҳәарада, акыр даԥсаны дгылар ауан.
Контраст ҳасабла убри иаҿагыло хаҿсахьаны аҩымҭа иалагалоуп аҭауад Қәыџьмахан ихаҿсахьа, ҽырхықыәмҵак, ҽыруазҟьак иоуп иара.  Иатәеибом дызлыҵыз ауаа, ԥстәқәак раҳасаб алоуп дышрыхәаԥшуа. Иара итәала урҭ иаауҭаху рылуршар ауазаап, ҭауади-аамсҭеи рымаҵура  нцәамусхәла ирыду акакәны дахәаԥшуеит. Урҭ рџьала ҭабааҭцә дынхоит, хаала-мчыла зҳәаз еиԥш, иааиԥмырҟьаӡакәа нхаҩыжәлар ирылҵны ахашәала иоуларц дашьҭоуп. Убри азы аӡәгьы диеигӡом, иааиԥылазгьы мшымыжда дақәиршәоит. Ҳаџьараҭ раԥхьа днаргыланы, анхацәа изнеиз иҳәоит, рџьабаа рхигарц, маҷк аҟара ишаҭарц, дрыцхраарц, аха уи заҳауа дабаҟоу?.. Аҵыхәтәаны иажәацәаԥҽыгақәа нымҵәаӡо, дԥаԥашькны, дҿаҳәатәха данаақәгыла, уи акәым иҟамчгьы анхаҩ Мачагәа ианихҟьа, Ҳаџьараҭ еиԥш, иҟаз агәеилыхха, илаӡозма, ианеимыжьит.
Анхацәагьы зегьы еиԥшымызт, амал-ашьал ихнамхуаз, гәыкала иҟаз, зыламыс зымҟьашьыз анхацәа иреиуоуп Шьаақьыр, Аҳмеҭ, Омар, Қьаамын уҳәа, аха иҟан ашәаргәындақәагьы, зхы-зыԥсы иацәшәаны урҭ зыԥсахуаз, аҳамҭа, аԥара ихнахуаз. Убарҭ дреиуоуп Такә Фаҭ.
Ауаҩы игәыӷырҭа – иҭахарҭоуп ҳәа шырҳәауа еиԥш, иҟалеит Ҳаџьараҭ Фаҭ иҩнаҭаҿы дзықәшәаз ахлымӡаахра.
Аԥшәма иԥеи иԥҳаи ауаарашәа иԥылоит, дырдыраанӡагьы, данырдыр ашьҭахьгьы еиҟараны изыҟоуп ауаҩшьра иҟалаз атәы рлымҳа ишҭасхьоугьы, ауаа ршьа зыӷрагәаз ауаҩы-цәгьа дԥырхуп ҳәа иахәаԥшуеит урҭ. Ихәы аармазеины акы днадырцҳарц аԥшьыргоит аԥшәмацәа, аха иара акрыфаны сыҟоуп ҳәа инаҿаршәны мап икуеит, ииҭаху акзаҵәыкоуп, ихы нықәҵаны иԥсишьарц, уи иаӡом акәымзар.
Ԥыҭрак ашьҭахь, дааиуеит аԥшәма. Даараӡа дизҿлымҳаушәа ауп уи исас дшиԥылауа: «ыы, дад, уабаҳзаанагеи, ухбарак ыҟаӡамызтеи ари абжьарак? Дад, акыр днабырцҳахьоума?» - иҳәоит иԥҳа лахь.
Ихәыҷқәа рысас иахь ирымоу азҿлымҳареи, иара идаабало азҿлымҳареи еиԥшым, Ницеи Шьмаҭи, Ҳаџьараҭ данышьҭалалак, ашара узыбзиахааит ҳәа иарҳәозар, гәыкала иарҳәоит, ҩбара рылам, асасдкылара ҳаҭыр ақәҵара иазҳәоуп. Аха урҭ раб Фаҭ ашара узбзиахааит, шьыжьымҭан ҳаибабап ҳәа ииҳәауа ԥсажәоуп, ҿраԥшроуп, ашәхымс иузахыгом… Апоет иҳәан еиԥш, Фаҭ «ҩ-ҿык, ҩ-бзык» рыда дхәарҭам. Уи ус шакәу иаарласынгьы, иаацәырҵуеит, аҵыхәтәаны, исас ожәшьҭа цәамҭхаа «бзиа иоуазар ҟалап» ҳәа игәы ианаанага аамҭазы, иҭаацәараҿы иаацәыригоит игәҭахәыцра ҟьашьқәа, дсымшьыр ҟалом ҳәа даақәгылоит.
«Уеилагама, саб?» - дӷьаҵәы-ӷьаҵәоит иԥҳа. Иҷкәын иакәзаргьы, рҿааирхоит абарҭ ажәақәа: Абни еиԥш иҟоу ахаҵа еибага ҳара еихала даҳшьуану?..
Даҳшьырцу ахьимҳәаз, аԥхьаҩ гәалсыс имоурц залшом, угәы аабжьажьоит, аха аҵыхәтәаны ииҳәаз ажәақәа агәыӷра урҭоит, уи иаб икәал дышҭагылам хара ахәыцра шигым… «Ишьраҵәҟьа сара сазыразым, ани иҟазшьа злаҟоу ала ҳара анхацәа иаҳзеиӷьу уаҩу»… Аха аилкаара имоу, аб имагәышьам, уи аԥара-ашьара, аҳамҭа, ачкәын уҳәа дхырхуазар, аԥа урҭқәа иҟәблаауп, аӷа даӷоуп, иԥарагьы иҭахым, ималгьы иҭахым, иҵкьыҵкьишьоит урҭқәа зегьы.
Фаҭ иҭаацәа шиҿагылазгьы игәҭакы неигӡарц иақәикит, аха егьи есҽны, иахьакәзаалакгьы агәҽынра ҳаракы змаз, ацәгьаҟаҵаҩ днихагылоны еиԥш аан, ашырҳәа дҩаҵҟьаны, аԥшәма иеихагьы иаргьы еимлагәа акҿаҩрахьы днарыгәҭасны иабџьар аашьҭыхны ашәахь деихеит, аха уеизгьы иеиха ишьклеиҵеит, ӷәӷәалагьы дахәит аха дазнымкылеит, уа дрыцәцеит.
Абраҟа инасымҩатәны иазгәасҭарц исҭаху, апиесаҿы иҟоуп ҭыԥқәак аԥсҭазаара аиашеи, автортә концепциеи ахьеиқәымшәо иахьеивгоу. Иаҳҳәап, Ҳаџьараҭ аҭауд дзишьыз итәы ахиқәыз мацара акәым, аҳкәажә лажә хырԥа изуны дахьықәылцаз, лажәа мҽыӷқәа, «уара иушьуа аԥа дсымазар, уахаҵәҟьагьы дыԥсааит» ҳәа иалҳәаз уҳәа ирацәоуп изыхҟьақәо.
М. Ақаҩба ипиесаҿы аҭауад Қәыџьмахан нхаҩыжәлар ахьатәеимбоз, ииашамкәа аренд ԥара ахьылихуаз, насгьы амацасраҿы ицәцаз аԥара, уи ала ихиҩарц дахьашьаҭаз уҳәа рзоуп дызивмсыз.
Ҳаџьараҭ, жәлар рҳәамҭаҿы ишаарԥшу ала, саӷацәа рнапы схьымсып ҳәа ихала иҽишьуеит. Еицырдыруеит астражқәа рахь ирханы ииҳәаз ажәақәа: «Чынк, ма ҳамҭак ҳауп ҳәа шәақәымгәыӷын, уи сара шәалхәдыстәуеит»… Ашьҭахьӡа ари атемала асахьаркыратә ҩымҭақәа аԥызҵаз Б. Шьынқәба, Ан. Возба уҳәа ари амотив, еиҳа идмырӷәӷәазар иавымсит.
Ҳаџьбараҭ ҳзыхцәажәо апиесаҿы дыхәны дышцоз астражқәа даарылашәан, ишаҳҳәаз еиԥш аиҿахысраҿы дҭахоит. Автор абраҟа аԥсҭазаара аиаша давагылеит. Азин иман, ус изыҟаиҵазеи ҳәагьы узҳәом.
Кьахь Ҳаџьараҭ ихааныз аабыкьанӡагьы иҟан, урҭ изларҳәауаз ала, уи даара ажәлар дырзааигәан, арыцҳара данақәшәагьы краамҭа дҵәахны дрыман, Царгәыш Никәала – Аҷандара ақыҭан, папцаа Тапагә – Уаҭҳара, Шәлым Кәасҭа – Мгәыӡырхәа уҳәа егьырҭ ақыҭақәа рҿгьы.
Ари апиесаҿы Ҳаџьараҭ имоуп идгылоу деилызкаауа аҩызцәа, еиҭаҳгәалаҳаршәап, Шьаақьыр, Аҳмеҭ, Омар, Қьаамын уҳәа. Урҭ зегьы рхаҿсахьақәа инҭырҭәааны иаарԥшымзаргьы ирыҵаркуа маҷӡам, изыхәҭоу аҭыԥ ааныркылоит, аки-аки ҭибагоит, еицхыраауеит, ахадаратә хаҿсахьақәа хадырҭәаауеит. Апиеса асиужет еилыхха иҟоуп, аперсонажцәа рбызшәа )сабаратәуп, дасу ишьашәалоу ала дцәажәоит ирхханы иҳәоу ма ажәак ма диалогк уԥылаӡом. Иаагап ҿырԥштәқәак:
Аҳмеҭ ауриадники Қәыџьмахани рзы игәы ԥыжәжәауа иҳәоит: «Иумбои, зегьы иҭхаџьны акранырфа, шьҭа амацасра ишалага… Ҳара ҳаргәалашәауама, ҳара ҳзы амш еснагь еихашәаны иҟоуп, аԥсабара дара рзы қьафураны, ҳара ҳзы гәаҟраны ишоуп, уҳәап цқьа уназхәыцыр. Иабанӡацап зышәгәахәо, урҭ иага ҳзырухьазаргьы мышкымзар мышкы зны ирыхьӡап»…
Ари анхаҩы иажәақәа ауаа ррыцҳашьареи, ашшԥхьӡи рныԥшуазар, егьи аперсонаж, анхацәа  рахь имоу агәаӷ ргәылжжуеит иажәақәа: «Ҳазреигӡарызеи анхацәа, алақәа аусура амадара, уаҳа изызкузеи?»
Анхацәа рҭагылазаашьа бааԥсы иахашшауеит, шьоукы рхы неидыкылан, рԥеиԥшхә азы иеилацәажәоит лымҳаҭасқәак аначальник ианиоу, иара дмақаруеит: «Убас еилацәажәақәаз қәнагала еилкааны иҳамазар, урҭ рыла егьырҭ зегьы абжьаратәы, рыхшыҩ хәхәаӡа иахьаашаз идәықәаҳҵон»…
Абарҭқәа ицаҳә-цаҳәо ирылҟьоит Ҳаџьараҭ иажәабжьаршә (иреплика): «Еҳ, аԥсра шәоундаз, аха шәабаҟоу? Ҳара зегьы ҳашәшьыргьы, аџьажәлар зегьы шәызшьрым. Фаҭ ажәымҭацәгьа еиԥш, иҟоугьы мышкызны иҿыхашт»…
Иалукаауеит, насгьы изҳәауа, ирнаало иаабоит абарҭ реиԥш иҟоу ажәақәа, ажәаҳәахьақәа, ажәаԥҟақәа, иаҳҳәап: «Гьааури маанцызи», Фаҭ), «Ҳасаб азааупи» (Ҳаџьараҭ), «Сахьымгәыӷӡоз сҭадырхон, умҳәозар» (Ҳаџьараҭ), «Уамашәа иубаша уапыжәк ишәуп ҳәа», «Акәты ашьыга ашьапхыц иҵнахуеит» ҳәа (Хамсад), «Ирхышәкәкәааз аԥара» (Шьаҭа), «Аԥсра иоухгьы» (Ҳаџьараҭ), «Ацҭәы ҟаҵацәа» (Қәыџьмахан), уҳәа убас иҵегьы.
М. Ақаҩба егьи идраматә рҿиамҭа иагәылоу ахҭысқәа акырӡа наҟ инаскьагоуп, нхыҵ-аахыҵ ҳәа иҟаз ақәларақәеи, уааԥсыла ахәҳахәҭреи уҳәа репоха иаҵанакуеит. Апиеса асиужет Инаԥҳа Кьагәа изкны ажәлар ирҳәауа ашәақәеи ажәабжьқәеи ирзааигәоуп. Ажәабжьҳәаҩ Чыкәбар Шаҷ иҳәамҭаны 20-тәи ашықәсқәа раан апоет аиҭагаҩ Аврели Ливит ианҵамҭеи, 1959 шықәсазы «Аԥсуа жәлар рпоезиа» ҳәа Б. Шьынқәба аизга иҭижьыз уи афырхаҵа ихҳәааны ианылаз ашәа авариантқәеи улаԥш нархугар иумбарц залшом еишьашәало аепизодқәеи ахҭысқәеи шыргәылоу.
Аԥснытә имҵарсны иргаз аԥҳәыс еиба лхәыҷқәа рыԥшааразы нхыҵҟа ицаз Кьагәа, уаҟа Мазлоуи иареи реиқәшәара, реицәажәара, уҳәа жәлар рҿаԥыц поезиаҿы ишарбоу еиԥш ауп апиесаҿгьы ишыҟоу, џьара-џьара адиалогқәа шеибгоу адрама иалагалоуп. Аҩымҭа асиужет иааркьаҿны иуҳәозар, абас иҟоуп. Нхыҵтәи аҭауадцәа Ҟазахәи Мазлоуи аԥсуа ҭауадцәа Ҟазылбаџьи Ҳақыбеии рыцхыраарала аԥҳыәс еиба Ҳаҭџьа лыҷкәынцәа ӡаны иргоит. Урҭ уи адагьы жәпакы арыцҳарақәа ҟарҵахьеит, аха уаҩы изымчҳауа акакәны иҟалеит ауааԥсыра рымҵарсра. ҳаҭџьы лхәыҷқәа рыԥсы ҿихырц лшьамхы арсны Кьагәа диҳәоит, аԥҳәыс бырг лажәа ҩбамтәкәа инықәыршәны нхыҵҟа дцоит. Урҭ уа иҵәахны измаз аҭауад Мазлоу диԥшаауеит. Уи иҩызцәа-иԥыззцәа уҳәа еиднакылоз маҷымызт, иахьеилацәажәоз ирыӡбеит аҷкәынцәа дырхынҳәырц… Нхыҵ-аахыҵ зыхьӡ наҩхьаз Кьагәа ус доурыжьуазма, ихәы дырмазеит, аԥшәма исас иеиҳәеоит, дыззааз аҿы мап шицәцимкуа деиқәыршәаны дышдәықәиҵо. Акыр илшозар, иаԥхьаҟа уи ҭакда ишнимыжьуа. Кьагәагьы урҭ идеилиркаауеит, уи дшазхиоу, даҵахарцгьы игәы ишҭам. Аҿҳәарагьы риҭеит, аха убриаҿы аҳәсеи ахәыҷқәеи ианрылакьыс хеиӷьашьа шыҟаимҵогьы деилиркааит. Убри ашьҭахь Кьагәа лассы аҩныҟа дхынҳәуеит. Аҿҳәара ириҭаз азы, аӡәгьы ихабар аынырмба, адсу русқәа рахь ирхынҳәит. Кьагәа изааигәаз иҩызцәа Мышәи Учеи аашьҭыхны ирахә ахьтәаз аҭыԥахь дцеит, иааигәамызт уи, акыргьы инахаран.
Хәылбыҽхак, аҭыԥаҿы иахьтәаз, агаҿахь ианынаԥш ирбеит рқыҭа амца ақәҵәишо абылра ишаҿыз, Кьагәа ари зызҳәаз ауимдырхуаз. Ашьха иҟаз иҩызцәа ааизганы амҩа дықәлеит, лассгьы дрыхьӡоит аимҵәацәа. Иреиҳәоит, аҳәсақәеи илагаҩи аурыжьырц. Аха мап ицәыркуеит. Ргәы рҽаниҵоит, ииҳәа ианахамҵгыла аламала ишзеилымгогьы дирдыруеит, аха дара уи рхахьгьы инарымгеит… Убри ашьҭахь ирылахысуа рҿаархан, аӡәзаҵәык ида егьырҭ зегьы ҭадырхеит. Ирхынҳәуеит еимҵәа иргоз рҷан, иуаажәлар.
Аҵыхәтәаны, дызгарыз ахы иқәшәан, ихҭарԥала ихәра ҿаҳәаны, дрыманы аҩныҟа идәықәлоит.
Кьагәа жәлар рҳәамҭақәа рҿы ишаарԥшу еиԥш ақәылацәа ирҿагыланы иқәԥоз аӡә иоуп, аха иара убри аамҭазы, нхаҩыжәлар дыргәашьамхны, урҭ зыргәаҟуа амалуаа дырҿагылоны даарԥшуп. Кьагәа анхара-анҵыраҿы зыбаҩ иацәымаашьо, унеишь-уааишь ҳәа зарҳәауа нхаҩуп. Ҟыҟда-ҿыҟда анхара, ауа-аҭынха рыдгылара, рыцхыраара, жәытә аахыс иаԥу аҵасхәрақәа рымҩаԥгара, аԥсуара ашьҭыхра уҳәа ирацәоуп уи дзызҿлымҳау, имҩаԥиго. Абас ауаа рашәа иҟоу акала дрылукаауеит ҳәа угәы иззаанамго, ацәгьара аан, аԥхьатәи апланахь диасуеит, нышәара ззымдыруа қәԥаҩны даагылоит, иԥсадгьыли ижәлари дрыҿҳәароуп,  ахақәиҭреи ахьыԥшымреи рзы аӡә иаԥхьа даанҿасуам, хеиӷьашьара ҟаиҵом.
Убри азоуп ауаагьы патуқәҵаралагьы изизныҟәо, ацәгьара аан ихьӡ ҳәаны зҿырҭуа, адруҳәа икәша-мыкәша изаагыло. Инаԥҳа Кьагәа иҩызцәеи иареи ацәгьара ианышәом, аӷа рхы иҵарҵом. Изнымкәа-ҩынтыәмкәа урҭ ақәыларақәа, арҳәрақәа ирцәмхьчеит, ажәлар кҿацаланы измоу ҭауади-аамсҭеи ӷәӷәала иахьирхәуеит. Уи инамыс, ипату, ихаҵара, аханшьалара имоу апиесаҿы иналкааны иарбоуп. Амал зкыз ауаа иҽрымаданы, ԥрашәа имамкәа дымҩасыр ауан, аха ус иҟоу дреиуам. Ацәгьеи абзиеи изеиԥшны дҟалар, усҟан иахьа Кьагәа ҳәа зыӡбахә ҳҳәауа дҳауамызт, аҽаӡәхон.
Ажәлар рҳәамҭа иаҿырԥшны уахәаԥшуазар, иумбарц залшом ашәҟәыҩҩы иҷыдара иазнеишьа, иациҵаз иагирхаз уҳәа.
Вариантк аҿы ада. Уи уашьҭан ҳалацәажәоит. Нхыҵтәи иааны иқыҭа еимҵәаны ицоз дыриааины иуаажәлар ирхынҳәуеит ҳәа ауп иааркьаҿны ашәаҿы ишҳәоу.
Автор ипиесаҿы иалигалоит Мазлоуи Ҟазахәи нхыҵтәи аҭауадцәа, урҭ ақәларақәеи арҳәрақәеи мҩаԥыргоит Аԥсны аҭауадцәа рыҽрымаданы. Аԥҳәысеиба лыҷкәынцәа урҭ рыцхыраара рымамкәа, иҭҟәа ирызгомызт. Нхаҩыжәлари амалуааи реидыслара ауп Кьагәа ихаҿсахьа згәылиааз, аԥыжәара иманы дықәзыргылаз. Ажәлар рҳәамҭаҿы Кьагәа дахьаабо ақәылацәеи иареи ахьеиҿагыло аепизод аҿы акәзар, апиесаҿы уи инарҭбааны дазнеиуеит жәлар рфырхаҵа ихаҿсахьа аарԥшра.
Ақыҭаҿы ацәгьара иҟалаз Кьагәа илымҳа аҿынӡа ишынаӡаз уи иара ихаҭа ишидикылаз, дшашьҭаныҟәаз, нхыҵтәи аҭауадцәа дышрыдыркылаз, дышрацәажәоз, рзеилазаашьақәа уҳәа афырхаҵа ихаҿсахьа ахархәара аиузар ҟалап, Аԥсны еицырдыруаз, Бзыԥҭа ақыҭан инхоз ажәабжьҳәаҩ ду Чыкәбар Шаҷ, уи афырхаҵа изкны ииҳәауаз аҳәамҭа, ианҵан 20-тәи ашықәсқәа раан, Константин Ковачи Кондрат Ӡиӡариеи Аԥсны ақыҭақәа ирылсны ашәақәа ртекстқәа рмелодиақәеи анеизыргоз  аамҭазы. Убрии даҽа ашәакгьы («Ахра ашәа») аурыс поет, атәылаҿацәтәи ҭҵааҩы Аврели Ливит еиҭагамҭаны иҭыҵит Аԥҳәыншәҟәҭыжьырҭаҿы 1954 шықәсазы, редакторс апоет Ш. Ҵәыџьба даманы.
Адраматург ихы иаирхәаз, жәлар рҳәамҭа аҷыдара азы даҽа ҩбаҟа ажәа. Хыхь ишаҳарбаз еиԥш, Кьагәа иқыҭа еимҵәаны ицоз данрыхьӡа хаҳәрҵәила дрыжәымлакәа, ргәы рҽаниҵеит, иҭахуп шьакаҭәарада, лыԥхала еилиргарц ацәгьоуцәеи иареи. Аха дара ируам. Ианамуӡа, амца рыжәиҵоит, аха убраанӡа:
Кьагәа – Мазлоу, ухаҵкы, шәасасцәоуп, иаԥсам аҽеилагалара, иоужь иаауго!
Мазлоу – Мап, иаԥсам егьимҳәа, иара уара урылаҳамкааитишь. Шәрысны икыдышәҵа зегь арахь!..
Кьагәа – Ус анакәха, аԥхьа ахысра зтәу уара уоуп… (дцәырҵны ахәы дықәгылоит…)
Мазлоу – Иумуазар, нас уԥшла! (ахысбжьыҭ.
Кьагәа – Ҟәыдызма, уара, ушәақь иҭаз? Арахь сыкәша-мыкәшагьы имааитеи, баша уаҵоуп ҳәа сыҟоуп уи ушәақь!
Мазлоуп – Уи ҟәыдзар, абри ыҟами (ахысра иҽыназикуаны)
Кьагәа- Мап… уазыԥшла уха иахьмырсӡакәа ухылԥа (аҵықь ааҭгоит, инихҟьоит Мазлоу ихылԥа) Инеима?
Мазлоу –Уи машәыруп.
Кьагәа – Уи машәырзар, уазԥшла улабашьа агәҭа (Ахысбжьы, илабашьа агәҭа иааҩҵәоит) имашәырхама уигьы.
Мазлоу –Ҳаи, алахша ари ҳирԥшӡом, дыктәуп иԥсы шҭоу.
Уаҳа ԥсыхәа аныҟамла амца рыжәиҵеит. Кьагәа зҿынаирхаз ахы Мазлоу иҷапанҵәҟьа иҭашәеит. Убри ашьҭахь иҟалаз жәлар рашәаҿы акырӡа иналкааны иаарԥшуп, автор ипиесаҿгьы уи дацәыхараны дгылам, ишьҭимхзар илаимырҟәит уи аепизод.
Кьагәа, ҟиасҵаргьы ауеит, ҟиасымҵаргьы ауеит ҳәа иҟоу дреиуам, иажәа ажәоуп, ииҳәаз ҳәоуп, ихы ақәиҵозаргьы хьаҵра иқәым. УИ иуаҩра, ихаҵара аазырԥшуа даҽа епизодк аӡбахә мҳәакәа ҳзавсуам. Шәаџьҳәаҩыс ҳәа аӡәк инижьыз ицамҭазшәа, даақәгьежьаан Кьагәа диеихсит. Уи иҩызцәа ишьар рурц, рабџьар ианҩаха, иара иааникылеит. Зеӷьаҭамала иаарԥшуп Учеи иареи рдиалог аҿы.
Кьагәа – Уаҟәыҵ, Уча… Хракы суцәагар аҵкьыс, еиҳа еиӷьми ас сахьҭахаз.
Уча – Мап. Иалсыршом ицара.
Кьагәа – Уаагыл, уи уца ҳәа иасҳәеит…

Кьагәа ӷәӷәала дышхәу аӡәы-ҩыџьа рыда, аӡәгьы издырӡом, ажәлар ирцәиӡоит дызгарыз ахы шиқәшәаз, ргәы рирхьыр иҭахым, убри азакәхап иҩыза Учагьы изеиҳәаз: «Амала, идәықәҵа, идмырдыркәа зегьы аҩныҟа…»
Шаҷ иҳәамҭоуп ҳәа аԥхьан зыӡбахә ҳҳәаз ашәаҿы, Кьагәа шәаџьҳәаҩыс ҳәа иаанижьыз, уца, иҟалаз уахьнеиуа ууаажәлар ироуҳәап ҳәа ажәа зниҵаз, азныказы даакәанызанит. Аха нас иҽааибиҭан, усгьы иеиҳәеит. «Амҩа цәгьоуп ихароуп ишудыруа еиԥш, Кьагәа ухаҵкы, абџьарда сызцарым» ҳәа аниеиҳәа, дзыҳәаз неигӡеит. «Уҿаԥшылара цәгьоуп исцәуадаҩуп ас абџьар ашьҭхра, маҷк аҟара наҟ унаҳәындаз», дааӷьаҵәыӷьаҵәит иҽрыцҳатәны иара. Дагьынаҳәит аҵықьгьы ааҭгеит. Кьагәа дааблаҟьан ацаҟьа иҽнадиҵеит. Иҩны ахра зҽазҭаз абрагь ишьҭалеит Кьагәа иҩызцәа, аха Сымсым Уча ирхынҳәит, усгьы реиҳәеит урҭ Кьагәа: «Ҳшьа аауеит ҳәа аринахысгьы шәишьҭамлан, ҳаидыслараҿы уи аԥсҭазаара ҳамҭас исҭеит, исҭииз аҳамҭа ушьҭахьтәи исырхынҳәӡом, абас иҟоуп сара сҵасхәра, убри зегьы ижәдыруазар шәыхәҭоуп»…
Аԥхьатәи апиесаҿы еиԥш, абраҟагьы асиужет еилыхха иҟоуп, аҭбааҭыцәрақәа агзаргьы абаҩ ибзианы еибаркуп,а композициа ашьақәгылашьа аҳасабала иугозаргьы ахатәы ҷыдара амоуп. Апролог аҿы иаабоит ес-ииуа ирыциуа ахаҵа ихаҵаҳәа зыӡбахә рымоу Инапԥҳа Кьагәа иажәабжь иахьагьы инарҭбааны Аԥсны ишырдыруа, имырӡкәа ишаарго, ишахаҵгыло, гаԥыуа ҳәа алагамҭаҿы иуԥыло аперсонаж аҿар ирзеиҭеиҳәоит хараӡа иреиҩсхьоу аамҭа аантәи иҭоурых, гаппыуа илоуп ишцәыргоу, убри ииҳәаз ажәабжь алоуп апиесагьы шышьақәгылоу.
Аԥҳәысеиба лыҷкәынцәа рымҵарсра, Кьагәа ацхыраара риҭарц иахьиҳәауа, уҳәа апиесазы ихеиқәҳәаларҭоуп, аҷкәынцәа рырхынҳәра, рани дареи реиқәшәара. Кульминациатә пунктны иҟоуп, аҵыхәтәатәи аепизод аҿы, иаӷацәеи иареи реиниара, иҭахара – ԥытларҭоуп.
Алитератураҭҵааҩы Владимир Дарсалиа иажәақәа рыла иуҳәозар, ҳызхцәажәаз аҩ-пиесак ирыгу ҩажәак рыла иазгәоуҭар ҟалоит, ажәа-сахьаркыра иахьынӡахәҭоу ахархәара амам, аперсонажцәа рхаҿсахьақәа  хҭацәны иаарԥшуп, ажәақәеи адиалогқәеи иҵегьы еидҳәаландаз ҳәа агәаанагар умоурц залшом. Абзазаратәии аетногарфиатәии асахьақәа мыцхәы иҽрыдирхалацәоит, афырхаҵаратә драма иашьашәалам ҳәа иԥхьаӡоит. Уи иагьиашазар ҟалп. Аха иааидкыланеы уи ахәшьара ҳаракы риҭеит М. Ақаҩба ипиесақәа.
«…Обе пьесы М. Кове воспивавшие смелость, непоколебимость, решительность и благородство героев, с однйо стороны, и резко, беспощадно осуждавшие паразитизм приспособленечество, трусость и предательство с другой, - конечно же, были чрезвычайно актуальными и нужными в условиях, своеобразно сложившейся обстановки первой половины 30-х годов».
Иҳаҩсыз ашықәс азы (1997) адраматург иеизга акьыԥхь азырхиара ҳанаҿыз аамҭазы, уи иԥа Вадим Ақаҩба иҵәахны имаз иаб иархив ҳагәылаирԥшит. Убраҟа иаабеит идокументқәа рнабснгьы, нҵамҭақәак. Урҭ зыԥштәы зхыгга иҟаз тетрадк ацәа иагәылаҳәан, шашәала еихданы иҿаҳәаны.
Муҭы иԥшәмаԥҳәыс Александра Петра иԥҳа излалгәалашәо ала, лыԥшәма данҭарк ашьҭахь, Қарҭ аҵара ицызҵоз Иасон Ҷоҷуа иааганы илиҭеит, дагьлыҳәеит иҵәахны илымазарц, аӡәгьы илмарбарц. Нас ишԥа «жәлар раӷа иҟәыхк» лыдырбалар, уаӷеимшхара, цәгьарамзи? Изхысҳәаауа, насыԥла еиқәхаз ианҵамҭақәа рҿы исԥыхьашәеит акы-ҩба қәгылара змоу апиеса хәыҷқәаки, етиудки. Иара ус ахьӡеитәит еиҳа ианаалоны ибазар акәхап.
Акы еиҳа иалукаауеит аҩышьа ала, азнеишьа ала. «Шәхынҳәы» ахьӡуп иара. С. Ҷанба идрама «Амҳаџьыр» иалхны иҩуп, уаанӡа иаҳзымдыруаз хҭысқәаки персонажқәаки алагалоуп, асоциалтә ҵакы акырӡа ишьҭнахуама уҳәауа иубоит. Абаилогқәа еилыхха, дасу дзакәу, дзусҭоу ражәақәа ирныԥшуа.
Абраҟа иаазгарц сҭахуп ганкахьала,а уаа рықәҵра аиҵхаҩцәа ируаӡәку Хабыгәи, ҽаганкахьала урҭ змышьҭырц иаҿу Баҭали Шьазинеи еибырҳәо ажәақәа:
Хабыгә – Мап… Ари ҟалашьас иамоузеи?.. Зылԥха ҳаура ҳҳәынҭқар дуӡӡа ҳаиҿагылоума, ҳара уаԥсаҵәык иҟоу ауаа?
Баҭал – Уаԥсаҵәык иҟоугьы егьырҭ зегь реиԥш ахақәиҭра иазгәышьуеит, Хабыгә, тәцәас иҟалап ҳәагьы ргәы иҭаӡам зынӡаскгьы.
Хабыгә – Адунеи уара иузеиҟаратәуам, Баҭал, иааиуа – еиҵеиуа еснагь иҟан, аринахысгьы иҟалоит… (Ааҭгылара) Насгьы ҳдин мап ацәкны нцәа дызмам агьаурқәа ҳхы ҳазрыдкылару, сара сшәазҵаауеит?..
Шьазина – Зегь раԥхьаӡагьы, динс иахьа ҳара ҳзын иҟоу аԥсуароуп, ахақәиҭра ахьчароуп. Уи иадымгылаз дыԥсахҩуп…
Хабыгә – Дыԥсахҩуп шәҳәаргьы, исзалыршараны сыҟаӡам сара ари аус, сеижьарцу сызкәахшоу. Ҳақыбеи анапынҵа исиҭза?.. (Иаҳәа ҭԥааны жәлар рҿаԥхьа дгылоит). Ихынҳәыз ԥеиԥшыцәгьа изыԥшуп…
Баҭали Шьазинеи ирыԥгылаз жәлар раӷацәа ԥырхны рыуаажәлар дырхынҳәуеит, аамҭала акәзаргьы, дасу рҭыӡҭыԥқәа ирындыриуеит. Адраматург ихы иаирхәаз С. Ҷанба идрамаҿы ари аҩыза аепизод уԥылаӡом, ҳзыхцәажәо аетиуд аҿы иҿыцны иалагалоуп.
Аҭоурых аҿы ишдыру еиԥш, «хаалатәи» анаҩсгьы, амчымхарагьы ыҟан, убри ҟаимаҭла абра ианыԥшуеит. Егьи – иара ипиеса «Наԥҳа Кьагәа» иалхуп. Ахҭыс аӡә ила ицәыргоуп, издыруада атеатртә институт иҭаз аԥсуа студентцәа ирызкны иҩызаргьы? Аҵара ицызҵоз И.Т. Ҷоҷуа излеигәалашәо ала, ус еиԥш иҟаз адҵақәа ирҭон арҵаҩцәа, шьахәлагьы инеигӡон. «Аӡахәа ашәа» ҳәа иархив аҿы иаабаз апиеса наӡак иацыԥҵәахоуп уҳәартә иҟоуп. Ианыԥшуеит усҟантәи аҭагылазаашьа, анхамҩатәи аиԥҟьарақәа, аҳәатәеиқыәмшәара, цәи-мҵи реиԥш аихарақәа уҳәа. Иалжжуеит иара убас усҟан имҩаԥысуаз аполитикатә ситуациа, абри аамҭа анцәа ҳалоумырӡын!» - рҳәауашәа уаԥхьа иаагылоит уи апиеса аперсонажцәа; «Абааԥсы, аӡәы акы иумырҳан!» - иҷкәын игәы иҽаниҵоит аб. Аҵыхәтәантәи қәгылараки х-сахьаки змоу апиесагьы «Мҩамш аԥҳәызба» ҳәа иҩыз апиеса инагӡоу акы ишацыԥҵәахоу ҩашьаӡом. УИ абзазаратә тема иазкуп. Аҵакы ҩажәак рыла иуҳәар ҟалоит: Аӡә ар иҳәон, аӡәы амажәа. Егьи иҩымҭа «Ҳабахә ила» ҳәа хыс измоу аскьетч тематикала хыхь зыӡбахә ҳҳәаз иашьашәалоуп. Уи ӷәӷәала иҿаԥнаҽуеит ахԥарареи амҵақьақьаери. Сахьаркыралагьы егьырҭ раасҭа еиҳамзар еиҵаӡам.
Аҵыхәтәан иазгәасҭар сҭахуп, ԥыхьатәиқәа рҿы аасҭа адиалогқәа еиҳа еилыхха ишыҟоу, аперсонажцәа рбызшәа акәзаргьы, дасу рхатәы ҷыдарақәа рныԥшуеит… Уи хымԥада иаҳнарбоит М. Ақаҩба драматургк иаҳасабала аизҳара амҩа дшаныз.
Ҳажәа хыркәшо иаҳҳәарц ҳҭахуп, иарбанзаалакгьы акультуратә ҭынха, марцхалк иадымхаргьы еиқәырхатәуп, ҳаҭырла иазныҟәатәуп, урҭ рус иахьызымгӡоз, мҩабжа рыԥсҭазаара ҿахызҵәаз рџьабара аҟнытә.
Сара сгәанала, абарҭ апиесақәа, ажәытәра иатәын, ажәытәра иагеит ҳәа акәымкәа, ҿыцла ирыхәаԥшны, асценахь ицәыргазар, аҿар рааӡараҿы ихәарҭа духон.


































ГӘЫЛА ИРԤХОУ АПОЕЗИА

А. Лашәриа аџьынџьтәылатәи еибашьра ашьҭахьтәи аамҭазы иааиҵагылаз аԥсуа поетцәа рабиԥара ҿа даднакылон.
Уи ауаҩықәра абжакгьы нимҵӡеит, аха ирҿиамҭақәа ҳаԥсуа литератураҿы иҭынха дуны иаанхеит. Апоет аҽыбӷаҟаза иеиԥш жәлар рыгәҭа даацәырҟьаны, рыблақәа ҭырхаха ишихәаԥшуаз, инаӡаны ахәмарха имаӡамкәа, ашәақь лҩеиԥш дынкабеит, аха адгьыл иҿаҿаӡа ианиҵаз, ишьҭа шамахамзар, акгьы иазықәӡәӡәаауам, уи ипоезиа ашәахәа, уиаҩра ашәахәа, асар рымҩеиԥш жәлар ргәаҵахь иҭӷәыхаа инагоуп.
А. Лашәриа иуаажәлар ргәырӷьара игәырӷьаран, рхьаа ихьаан. Иара убри азакәын, аизарақәа раан атрибунахь дхаларц иӡбахә анырҳәалак назыс рнапқәа  зеинырҟьоз. Игәы ҳалалын, дразын, уаҩы ламыс змаз зегьы уаҟа еицҭаӡон, ихатәы ҟазшьа ҷыдақәа анубаалон, иусурагьы. Уи иаԥхьаҩцәа рҿаԥхьа ҵәахы имамызт, игәы иҭаз акәымкәа, мамзар ҽакы иҳәауазма:

…Исгәалашәоит, еиқәа уаарала,
Аҟәаҟәа саалон.
Саауамызт сара мҩа мариала,
Сыԥсҭзаарара лакьҭон.

Абри ахьынтәаагоу ажәеинраала «Смал» аҟны иубаӡом ирхханы мчыло иҳәоу цәаҳәакгьы. Ашьа алоуп, агәы еисуеит, аԥсыԥ алага-ҩага шьҭабжьы уаҳауеит, ажәакала, ари еиԥшуп аԥсҭазаара ахаҭа, шәыга хкыла еилоуп.
Ихатәы шимӡоз еиԥш акәын, ҳара ҳаԥсҭазаарагьы игханы иибоз шимӡоз. Уи аҵабырг акәымзар, даҽакы шимҳәоз ҭоуба иухьан раԥхьаӡатәи иажәеинраалақәа руакаҿгьы («Ажәеинраала» - 1944)

Ианықәԥатәха, ужәыл, уқәԥа!…

А. Лашәриа илирика амҽхак ҭбаауп, иҵаулоуп. Уаҟа иуԥылоит афилософиатәи, апеизажтәи, аграждантәи, абзиабаратәи жәеинраалақәа. Ипоезиаҿы изыхәҭоу аҭыԥ ааныркылоит иара убас апублицистиктаә жәеинраалақәагьы. (Урҭ зегьы рыхцәажәара уадаҩуп, аха убас иага иҟазаргьы акы-ҩба зҵаара ҳарзааҭгылап).
А. Лашәриа ипоезиа цәаҩа ҷыданы иамоуп аҿыц агәаҭара, уи гәаҳәара дула ашәа азҳәара…
Аԥсадгьыли апартиеи рыбзиабара, дызлыҵыз ижәлар рымаҵ аура, абри ауп уи иҩымҭақәа ԥсыс ирхоу шьаҭасгьы ирымоу. Абас иҟоу иреиуоуп, «Акоммунист иажәа, «Ҳаԥсаҭазаара ахьышьҭра инықәылт», «Аныҳәаҿа ду», «Агимн азы ашәа», «Апартиа амаршрут ала», «Сара сыԥсҭазаара» уҳәа убас иҵегь. Еиҳаракгьы аҵыхәтәантәи ажәеинраалаҿ, апоет цәанырра дула иааирԥшуеит ҵакыс хықәкыс имаз атәы. УИ идин иԥсадгьыл ауп, иапртиоуп, аиаша аныҟәгароуп («Сара сыԥсҭазаар» - 1952):

Сара сыԥсҭазаара – ауаа роуп изгоит урҭ рыгәра!
Сара сыԥсҭзаара – ажәлар рзы ақәԥара, ахәыцроуп.

Апоет заатәи иажәеинраалақәа иаарылукаартә иҟоуп апублицистикахь ихьаԥшуа иажәеинраала «Зда ҳхәарҭам». Иарбан усзаалак аҿы еихәлахарак, еиҵахарак ҟамларц азы инҭкааны иҵатәуп, идыртәуп Ленинизм. Уи здырыз, еилызкааз апоетгьы дунеи ҿыцк изаатызшәа ихы игәы ақәбзиахоит,а усура игәы аҳәауа дҟалеит, иит ашәагьы…
Ажәакала ҳзыхцәажәо аҩымҭаҿы напҟазала иаарԥшуп Ленинизм ҳаԥсҭазаараҿы хықәкыс, ҵакыс иамоу атәы.
Ари ажәеинраалаҿы иубоит апоет Маиаковски инырра шимоу. Иаҳҳәап: агәацԥыҳәара, аиҿамсра, аҿыц анырра, ԥхьаҟа аԥшра. Уи уаҳаназҭахым ала, иаларҵәоуп автор иполитикатәи ифилософиатәи хәыцрақәа.
А. лашәриа, егьырҭ иажәеинраалақәа жәпакы рҿы еиԥш, абраҟагьы иажәа ҵаруп, уи иамоуп аемоциатә мыч ду. Ажәеинраала анҵәамҭаҿы ахшыҩҵак еилыхха иаазырԥшуа, уи гәылзыршәо аиҿырԥшра шьахәқәа ихы иаирхәоит…
Апоет иҵауан Маиаковски ирҿиара иамаз аҷыдарақәа: апартиара, апатриотизмра,а ҟазшьа бзиақәа рныҟәгара, иҿыцу, иԥхьагылоу  рзы ақәԥара, ацәгьа-мыцәгьа хаҳәарҵәи рҿагылара, аҿаԥҽра.
А. Лашәриа ихы иаирхәо далагеит, уаанӡа аԥсуа поезиаҿы шамахамзар, уаҩы иԥымлоз, В. Маиаковски дызлаҩуаз аформа ҿыцқәа.
Арҭ аформақәа апоет инаҭон еиҳа инхарҭәааны, еиҳа инарҵауланы асоциалисттә ԥсҭазаара ҿыц аҵакы аарԥшразы алшарақәа.
Хыхь зыӡбахә ҳҳәаз ажәеинраала В. Маиаковски иҩымҭаки иареи еизааигәоуп, еиқәҿырҭуеит. В. Маиаковски иажәеинраалаҿы зыӡбахә имоу лирикала дзацәажәо амроуп.
А. Лашәриа дзацәажәо иԥенџьыр икылсны иуада иҩналаз амзауп:

Ахаҿы гьамгьамуа исҿыԥшуеит,
Амза зласыхәо иҟои сара?
Иацәызымӡеит иаргьы,
Иабаҭахыз уи ара.

Убри ахшыҩҵак аарԥшразы ииҳәауа ажәақәа афоризмҵас еиларҭәоу.

Аӡеиԥш, ачаеиԥш, аҳауеиԥш иаҳҭахуп
Зда ҳхәарҭам Ленинизм.

Аҩымҭа бзиа аԥҵаразы, иаҭахуп абаҩхатәра, аха уи амацара азхом. Иаҭахуп аԥсҭазаара адырра, аҵара, зегьы реиҳагьы Аԥсадгьыл азиашара, азгәыбылра. Убасҟан абаҩхатәра аҿиара аиуеит. Убасҟан ауп апоет, аскульптор, асахьаҭыхҩ ауаажәларраз ихәарҭоу аныҟарҵо. А. Лашәриа дызлахәаԥшуала,а уаҩы игәаҿы абзиабара шуазароуп, игәеиҭозароуп дызмадоу аус аҟәыҵәа хәыҷқәа иалало, (ауаҩы дбылуазароуп), дцаҳәцаҳәуазароуп, ауаа рԥеиԥшхә лашазы ақәԥара ицәаҩазароуп есқьынгьы.
Аҭырқәа поет ду Наазим Ҳиқьмет иажәеинраалақәа руакаҿы абас иҳәон:

Сара сымблуазар,
Уара умблуазар,
Ҳарҭ зегьы ҳамблуазар –
Изырлашозеи аҵых лашьца!?

Ихьшәашәаз, згәы хаҳәхаз ижәлар рзы акәым, ихы азыҳәагьы акы даԥсам. Алиоша дбылуан, Алиоша аусура иҭахын:

Сара мазеи сашьҭаӡамызт,
Исҭахӡам мариа!
………………………………
Бзиа избоит снапала
Исыргыларц сыҩны,
Сџьабаала 
сыԥхӡала 
иҟасҵарц и
рхианы. –
Иҩуеит ажәеинраала «Аԥсныҟа» аҟн (1953)
Ал. лашәриа дызлыҵыз иԥсуа жәлар дрыҿҳәаран. Урҭ шәышықәсала ирхыргахьоу дрызхәыцуан, ус дҭынчӡа, ддыртәомызт. Ауаҩы баша хҭыск даназхәыцуа, ма џьара акы аниҳасабуа, ихы инапы надикылоит, аха ицаҳәцаҳәуа иҟоу апоезиатә ԥҵамҭа данаԥхьо, инапы игәы инадикылоит, избан акәзар, уи игәы ҿырҳәыцаа иакуеит. Убас иҟоуп ажәеинраала «Сгәы ашьҭыбжь».
Зыԥсадгьыл ибаӷьаӡа иқәгылоу ауаҩы уи аразҟы имоуп, изҳауеит, дышәҭуеит, ԥхаьҟа дцоит. (Зхы еилагоу аӡәы иакәымзар, дҟамлароуп уи дахызбаауа, даныҟалагьы – дахьырхәтәуп).
Аха дрыцҳауп, зыԥсадгьыл змам ихьыԥшхаз ауаҩы. иабаҟоу иашҭа иҩны игәара? Иабаҟоу иажәа? Иабаҟоу иашәа?

Ихатәы бызшала уи ашәа уаҳа идрыҳәом,
Знык зҽазызкызгьы,
Иҩны игәара дацәдырӡуеит идырбом!

Ажәеинраала абри ала инҵәар изынаӡомызт автор игәҭакы. Анаҩстәи ацәаҳәақәа иудыроит наӡаӡа атәра, агәаҟра ишахәымхо. Апоет агәра ганы дыҟоуп амҳаџьырра акыр шықәса рышьҭахь лаӷыр?ыла инрыжьыз рыԥсадгьыл ахь ишыхынҳәуа ала.

Ҳнеидтәаланы инеинҟьаны ажәра, аччара
Ҳаԥхьаҟа иаҳзԥшуп лассы,
Уи санаҳәоит Назим Ҳақьмеҭ ибжьы!
Аӡы ахьышьҭрахь ихынҳәуеит! – ҳажәа иалоуп ҳара,
Сара изгоит агәра
ус шакәхо!
ус шакәхо здыруеит сара!

Амҳаџьырра атема иазкуп апоема «Гәаџьала иашәагьы» (1952). Гәаџьала ихаҿсахьала автор иааирԥшуеит,у сҟантәи амшмыхәла аан аԥсуа жәлар рҵеицәа аҭырқә исқьараа ирҿагыланы рықәԥара атәы.
Уи дынхоит ахәы ҳаракыраҿ ашьха амҵан, ԥсаатә ҭроушәа иубоит харантә иҩны ицәи-ҵәиуа амҩахәасҭа уахь инагоуп.
Гәаџьала, апоема зызку афырхаҵа, жәытә уаҩуп, амҳаџьырра дахаануп. Ӡәырҩы аԥсуа нхацәа реиԥш, иара иҭаацәагьы хнарҵәеит агәаҟра мыжда иҟалаз, «нышәнапык, нышәнапык рчыбра илаҳәан» - иҩуеит автор. Гәаџьала машәырла амҳаџьырра иацәынхаз, ишазгәаҭахьоу еиԥш, арԥар еидкыла дықәԥон иуаажәлар рхақәиҭразы… УИ агәыӷра ирӡуамызт, ус ихьӡеит Асовет мчра. Аккаҳәа ахақәиҭратә ашәа аҳәоит ҿыцла ирхиаз иԥхьарца.
Ал. Лашәриа 1949 шықәсазы дҭалоит А.М. Горки ихьӡ зху Москватәи алитеартуратә институт. Аброуп еиҳаракгьы апоет ипоезиа аҽышьҭхра иахьалагауа. Уи араҟа иаԥиҵоит аки-аки еиԥшымкәа аҩымҭа шьахәқәа, зҟны аҭыԥ ду ааннакыло Москва аидеиа, аҩызара аидеиа уҳәа убас иҵегьгьы.

Са ссасума, мап саԥшәымоуп,
Ссасырц акәӡам сзааз ара,
Сашьцәа срылоуп, сыҩны сыҟоуп…

Москва ажәларқәа зегьы рыԥсҭазаара иахыҵхырҭоуп, рхы-рыхшыҩ, уахь икыдуп, згәы аартны Москва инеиз дагәыднаҳәҳәалоит, аԥсуаагьы уаҟа итәарҭоуп, игыларҭоуп, аҩн ду ҳәа дахьымҩахыҵло уброуп. Абри аидеиа Ал. Лашәриа ибзианы иааирԥшуеит «Саҳәшьа лахь» ҳәа 1951 шықәсазы ииҩыз ажәеинраалаҟны.
Уи иҳәоит, иаҳәшьа лҟынтә асалам шәҟәы шиауз атәы. Аиаҳәшьа лгәы хыҭ-хыҭуа лашьа диазҵаауеит угәабзиара зеиԥшроузеи ҳәа, урытсәылатәи аҵаа шԥаухугоҟ, уаҟа иухылаԥшуада ҳәа. Иара аҭак абас иҟаиҵоит.

Бысцәымшәан Иарна,
Бнапаҿы сыҟәоушәа иԥхьаӡа,
Москва схылаԥшуеит, сыҟоуп сыԥхаӡа…

Аҳҭны қалақь асахьа ааоит ажәеинраалақәа «Ашьха ҭыԥҳа», «Коммунисттә ҭаацәарала», «Аҭынчра апарад», «Ԥҳәызбак слыцны…» уҳәа убас егьырҭгьы рҿы. Апоет убраҟа хышықәса аҵара иҵон, убри аамҭала иҟазара азирҳаит, ишьҭыҵит идеиатә ҵакы, дыррала деиқәныхла дхынҳәуеит Аԥсныҟа. Имҩа аазыртыз, амҵәыжәҩа ҷыдақәа изаҭз Москва ихы азырханы иҳәоит:

Ууалқәа сшәеит ҳәа са ианысҳәо
Убасҟан ауп Москва
Удырра исуҭаз ансыздырхуа
Сышьха уаа исзыԥшуа!

Абарҭ ацәаҳәақәа ахьынтәаагоу ажәеинраала «Аԥсынҟа» аҟны иелхха иаарԥшуп иара дахьиз, ахьизҳаз идгьыл гәакьа бзиа ишибо, гәыкала дшазыҟоу.
Аҵара даналга дхынҳәуеит итәылаҿацә ашҟа. Уи идыруеит иани иаби шизыԥшым, ишиԥымло агәашәаҿы, аха иԥсадгьыл иԥхьоит, даднакылоит, уи ауп аҩыра амҩахь дкылызгогьы.
А. Лашәриа дызлахәаԥшуала, аԥсадгьыл абзиабарала угәы анҭәымха уи ацәгьа, абзиа узеиԥшны уаныҟала, агәеисрала угәы меисузар, ишьҭумыхын акалам, изҩуеит ҳәа ажәеинраалакгьы ухамлан ахәы. Иажәеинраалак аҿы ишиҳәауа еиԥш, ирҿиаратә «мал» зегьы ззикуаз иԥсадгьыли иуаажәлари ракәын. Урҭ аркәын ипоезиа ԥсыс иахаз. Иԥсадгьыл Аԥсынтәыла иазкны ииҩыз аҩымҭақәа рахьтә иаҳа иалукаартә иҟоуп «Аԥхьарца», «Кәыдры», «Аԥсны», «Аӡлагарахьча», «Бзиа узбоит Аԥсны».
Еиҳаракгьы аҵыхәтәантәи ажәеинраала убраҟа автор  узырхәыцша угәы зырхыҭ-хы)ша асахьақәа дрыхцәажәоит. Уи иҳәоит:

Бзиа узбоит
аха ԥсшьаҩык
иеиԥш акәым,
Сибратә ауаҩ
бзиа ишибо
Сибратә атаига!
Иахьа ицо аӡә сакәым,
Узбоит
Москватәык
Ишибауа и-Москва.

Аԥсны иаауа асасцәа рацәоуп, урҭ дыршанхоит иблахкыгоу аԥшӡара, ицыҩ-цыҩуа игылоу ашьхақәа, ркалҭ ҿызӡәӡәаауа амшын еишьыл ду, аӡымҩасқәа, абаҳчақәа уҳәа ирыздыруам ишдырҽхәара. Апоет урҭ дрызгәааит, ииашаны Аԥсны злабзиоу рацәоуп, аха «Аԥсны злабзиоу инхотауаа рылоуп…»
Изыԥсоузеи нас адгьыл иуауаӡа уаҩԥсы дызқыәм? Схи-сыԥси реиԥш бзиа усымбозар сара, ихырҵәааит сыхәда инықәҵаны ақыды» ҳәа иԥсадгьыл ахь иҿы рханы изиҳәауа, уи дахьиз итәыҿацә иара ишьашәалоу, игәы згәу ауаа ахьықәынхо азоуп. УРҭ роуп, ҳәарада, уи зырԥшӡо, иаргьы аҿы изҭо, ӷәӷәа дзырцәажәо.
Жәлар рхьаа ргәыӷрьара, рыцәгьа-рыбзиа уҳәа ҟаимаҭла ианыԥшит алиро-епикатә жанрахь иаҵанакуа апоема «Аиубилеитә» (1955).
А. Лашәриа абраҟа иманшәаланы ихы иаирхәеит аиҿырԥшрақәа. Убарҭ рылагьы игәҭыхақәа еилыхха аԥхьаҩ иҟынӡа инеигоит.
Аԥсны аҭыԥҳа ԥшӡа, аҭӷԥҳа бзиа лыдкылара аауеит жәлар рҿаԥыц ҳәамҭа аҟнытә, ажәлар раҳаракыра, рыцқьара, рдура иасимволны. УИ асимвол алитератураҿы ицәыргоуп С. Ҷанба иажәеинраала «Ашьха ҭыԥҳаҿы».
А. лашәриа Аԥсны азы иҳәоит:

Аҭыԥҳа бзиа леиԥш,
Џьоукы умҵадырсларын,
Иааны иухатәон арҳәцәа…

Апоет акыр иажәеинраалақәа ҷыдарас ирымоуп аконтраст.
Ҳзыхцәажәо апоемаҿы Аԥсын Асовет мчра шьақәгылаанӡа изҭагылаз арыцҳара, агәаҟра аарԥшуа, аҵыхәтәаны иҳәоит Аԥсны амилаҭқәа еилшәара зқәым риешьара иабзоураны амҩа лаша ишанылаз, ԥырхагақәак аиузаргьы, иаиааины ԥхьаҟа ишцо, ишышәҭыкакаҷуа.
Апоет иҩуеит:

Ҩажәаик рзы
игылеит амра,
Гәырӷьа ныҳәахеит
Март ԥшьба.
Аԥсны нықәлеит
аразҟы мҩа,
Зегьы ишырбоз лабҿаба.

Ари апоема апоет егьырҭ иҩымҭақәа акыр реиԥш еилаԥсоу, зхы иақәиҭу жәеинраала еиҿартәашьала иҩуп, ианыԥшуеит адоуратә (аратортә) баҩхатәра, иҳараку емоциатә цәаныррала еиҿартәуп.
Ал. Лашәриа ажәеинраала шьахәқәа азикит Аԥсны ареспублика аҳҭны-қалақь Аҟәа. Урҭ иреиуоуп «Хәылԥазык», «Ашәҭ ааӡаҩ», «Русҭавели ибаҳча», «Асасцәа рашәа», уҳәа убас егьырҭгьы. Апоет раԥхьаӡатәи иажәеинраалақәа иреиуоуп «Ҵхыбжьон сықалақь ахәаҿы».

Зегь акы акәзаап ианубалак,
Шьыжьы ма хәылбыҽха.
Ишссиру иссирны са сықалақь
Избоит уи уаха!

Ари еиԥш аԥшӡара, асовет уаҩы иҟаҵамҭоу еиқәырхатәуп. Уи аиқәырхаразы иаҭахуп аҭынчра. Апоет аҭынчра дазышәаҳәоит. Уи идыруеит ажәлар ианырҭахха ашьа уаҳа икамҭәо ишыҟало, наӡаӡа аҭынчра шеиқәдырхо. «Акоммунситтә ҭаацәарала» ҳәа иҩыз иажәеинраалаҿы аҵара ицызҵоз анемса ԥҳәызба Ельзе лахь ихы рханы иҳәоит:

Аха дырҩегьых шьакаҭәарак
аныҟала,
Ибдыруазааит аҭакԥхықәра
шҳадло ҳара…

Имаҷума иахьагьы лҵшәак ҳәа змаӡамкәа, еидарас ҳәа изҵоу митәык ыҟаӡамкәа иқьуа, зегьы иара иҟаиҵазшәа, иара ида ихәарҭамшәа зҳәауа. Изааӡари иҟоуп абас еиԥш, ахырҽхәара ахӡыргара бзиа избауа.
Зны-зынла аԥсҭазаараҿы иуԥылоит ахьӡ мацара иашьҭаны аус ҟазҵо. Иҟоуп даҽашьоукы, дара акгьы ҟарымҵакәа лҵшәа ҳәа акгьы рымаӡамкәа рҩызцәа иҟарҵаз ала иҽхәо, уи ала зхы ҭызго. Иаҳҳәап, аӡәы дықәԥеит, икеиҭәеит ашьа, иҟалап иԥсҭазаара азбжак ицәыӡзаргьы, аха егьи, харантәи игыланы иԥшуаз, ихы иаирхәуа уара идыр, иоуеит аҳамҭа, аџьшьара.
Зынӡа даҽакуп ламысла знапы иану аус иазныҟәо ауаҩы изыҳәа ирҳәо.
Уи аҽхәаԥхьыӡ иҭахӡам, уи азы иусура иагижуьам, дшьацәхысларгьы «Ишь» иҳәараны дыҟаӡам, ҭынч игәаҭкаы наигӡоит. Абас иҟоу ауаҩы итәоуп иаҳәо А. Лашәриа иажәеинраала «Ахачҳара змоу ауаҩы».
Автор араҟа зыӡбахә имоу ауаҩы аџьынџьтәылатәи аибашьра далахәын, деибашьуан, иҩызцәа ихы рыхҭниҵон. Ақәԥараҿы иоуз ахәрақәа ихарԥ аҵаҟа икнаҳауп, игәашԥы зегьы рыӷӷа. Ифырхаҵараз ианаршьаз амедалқәа, џьоукы-џьоукы рорденқәа иреиҳазар ҟалап, аиааира иманы аҩныҟа дхынҳәуеит, аха иара «ахәшәблы сафыҩхьеит» ҳәа ишьапы иҵхны дтәом, аколнхараҿы днеины иҩызцәа дрывагыланы аус иуеит, ҩаԥхьа дазыхынҳәит ҭынчлатәи анхара анҵыра. Дцәаӷәоит, длаҵоит, даршәоит.
Адунеиаҿ зегьы ҿҳәарак-ҿҳәарак рымоуп, аамҭакы-аамҭакы рымоуп. Ус дышнеиуаз иаџьалхә ааидгылан иԥсҭазаара далҵит, даныржуаз «амузика бжьы игәыҭшьааганы игомызт, инышәынҭрагьы ихадмыргылт абаҟа», аха иҩызцәа иҭынхацәеи ргәы иаласоу ибаҟа еиҳа анҵыра аман инхеит.

Иахьа дыҟам
уи ауаҩ
дҳалагылам,
Аха идыҟанаҵ 
дыҟан дыҟоуп 
ҳгәы  дҭыҵәом
бзанҵы.

Хшыҩзышьҭра зуҭаша ҩымҭоуп аԥсҭазааратә факт иалхны иҩыз алирикатә поемка «Аамҭа зтәу» (1952). зсиужет еилацалоу ҩымҭоуп иара. Араҟа апоет дзыхцәажәо, алирикатә фырхаҵа иашьа аибашьраҿы иҭахара, иара ыдҟамкәа аҩнаҭаҿы аԥа иира, - ухы-угәы иҭымҵәо сахьақәаны аҩымҭа иалагылоуп.
Дҭахеит асолдаҭ, иԥсадгьыл ихы ақәиҵеит, ус ауп ахаҵа ишиламысу, ишихәҭоу!… Апоет ихатәы патриоттә хәыцрақәа рыла иаҳирбоит аҩымҭа афилософиатә ҵакы иамоу, аԥсҭазаара ианакәзаалак еихсыӷьра шақәым, аԥсра аҵкьыс аԥсҭазаара аиааира шаго.
Еиҭаҳҳәап акомпозициа злашьақәгылоу, ҳгәаныла, апоемаҿы кульминациатә пунктны иҟоу цыԥҵәаха хәыҷык.
Аҩнаҭаҿы диит аԥа, игәырӷьоит аҭаацәа, илахҿыхуп аҩны агәара, автор ишиҳәауа еиԥш илашоит иахьабалак.
Иҵабыргны аԥсуа ҩнаҭаҿы аԥа иира ҷыдала иазгәарҭоит, уи хыс-шьҭыбжьыла иддырҳауеит ақыҭа, аҳабла. «Аҵеи диит, ухым Алиас, ҳәа инықәҩит сгәы абжьы», -  иҩуеит апоет. Ацәгьеи абзиеи рышьхәа еивҵоуп ҳәа шырҳәауа еиԥш, убри иашьҭырхх иааит алирикатә фырхаҵа иаб иашьа дышҭахз зҳәауа ашәҟәы еиқәаҵәа. Абасала ахәыҷы иира агәырӷьара иацу иамҽхакны ишамаз иаакылҟьеит агәырҩа жәабжь. Еиԥылоит алахҿыхреи алахьеиқәҵареи. Аха апоет ихьаа, игәырҩа даиааины, ишәақь неигәыдырсланы дхысуеит знык, ҩынтә, хынтә, избанзар, «Аӷа илшом уи ишьра, иԥсҭазаара нхоит есымша, инхоит иԥа иҿы».
Апоетгьы дсолдаҭуп, ауаа рразҟазы ақәԥара ицәаҩоуп, уи ауп иԥсы зызҭоугьы. Игәы аҳәоит Грышьа иеиԥш зызҳауа ахәыҷқәа ԥырхага рмоурц, иахьӡарц ргәахәтәы! Ианаҭахха каламла акәым, ԥсаԥынҵалагьы дгылоит…
Аҩымҭа аепилог аҿы автор иааирԥшуеит абиԥарақәа реимадара, рфырхаҵара, рсамарҭал уҳәа шеихылҿиаауа, уи аҵеира рымҵәыжәҩақәа шаанартуа, ишнахо рыԥсынҵры.

Сҩызцәа ахәыҷқәа!
Шәраҳаҭыз
Ишәҵала аҵара!
Зны са сзы

Дышгылаз сашьа,
Убас иаҭаххазар,
Шәа шәзы
Сгылоит сара.

Апоема алагамҭаҿы ҳара иаабоит Аҩнынтә асалам шҟәы шиоуз, уи иаҳәауа ажәабжь ала ауп апоема ахы шку, уи ауп хеиқәҳәаларҭасгьы иамоу.
Алирикатә фырхаҵа, агәырӷьара иашьҭаххы аԥсӡы изааиз даиааины хысбжьыла ахәыҷы ииар дахьаԥылоз, аҳабла иахьидырҳауа кульминациатә кәаԥуп.
Грышьа иаб иҭахара атәы ахьиирҳәауа ԥытларҭоуп…
Абас иҟоуп иааркьаҿны иуҳәауазар, ҳзыхцәажәауа аҩымҭа акомпозициа ашьақәгылашьа.
Апоет аҵыхәтәантәи иҩымҭақәа иреиуоуп илиро-епикатә поема «Хашҭра зқәым», акриткиаҿы ишазгәарҭахьоу еиԥш, ари апоема шьаҿа ӷәӷәаны иҟалеит А. лашәриа ирҿиаратә мҩаҿы. УИ ипоезиатә ҩымҭақәа зегь реиҳа ижыцәуп, аԥсҭазаара аарԥшра аганахьалагьы иаҵанакуа рацәоуп.
Апоема «Хашҭра зқәым» абзиабара атемоуп изызку, аибашьратә ԥсҭазаара иадҳәаланы ауп ишааирԥшуа иара.
Адунеи амца акын шырҳаәуа еиԥшҵәҟьа иҟан, аҳаирпланқәа идырдыдуан, игон ахысбыжьқәа.
Апоема алирикатә фырхаҵа, Аҟәа ихәны ишьҭаз иашьа дызбоит ҳәа дахьнеиз диԥылоит анька дара рқыҭаҿы иҟаз, ибзианы иидыруа Анастасиа Петровна. Аброуп аҩымҭа ахеиқәҳәаларҭагьы ахьыҟоу. УИ ихәны агоспиталь аҟны ишьҭоу лхаҵа дидтәалоуп, хаԥсыра лхылгоит, дыцәам, дтәам. Ишьапы дықәгыло даныҟала иԥҳәыси иҷкәыни ааидикылан ақыҭахь игоит. Уаҟа ачымазаҩ инаалоит аҳауа, иԥсы илалоит, лара лакәзаргьы, аколнхараҿы ауаа дрыцхраауеит, уи напхгара рылҭоит афронтазы арԥхага маҭәақәа ҟазҵо аҳәсақәа.
Уи лҟазшьа луаҩышьа апоема алирикатә фырхаҵа дхырхуеит, лыԥшра лсахьа игәы ҿнакаауеит. Раԥхьаӡа акәны иԥхашьа-ԥхаҵо ицәа-ижьы иҭалеит абзиабара…
Апоет аибашьраан ахамышҭхәқәа иибази, усҟан изцәырҟьаз абзиабареи хашҭра изақәымкәа инхеит ԥсраҽнынӡа. иара убри азы акәхап аҩымҭа «Хашҭра зқәым» ҳәа хьӡыс изаиузгьы.
А. Лашәриа ипоема анҭыҵыз акәша-мыкәша еиуеиԥшым ацәажәарақәа ыҟан. Иқәыԥшыз арԥыси иҭаацәараз аԥҳәыс бзиа дышбеибоз егьиуаз ҳәа аҽԥныҳәа ирҭон апоет акритикаҿы.
Ауаҩ қәыԥш иҭаацәароуп аԥҳәыс бзиа дзибозеи ҳәа ҳара иҳазҳәом, абас еиԥш азҵаара ақәыргыларагьы иашахом са сгәанала. Иаҳҳәап, иҟалома Пушкин аҽԥныҳәа иаҳҭар хаҵа ицахьоу Татиана Евгени бзиа дзибозеи ҳәа? Ҳәарас иаҭахузеи мап. Абас ҳҳар шыҟамло еиԥшуп «Хашҭра зқәым» аҟынгьы  16 шықәса зхыҵуа арԥыс хаҵа дызмоу Анастасиа бзиа дышԥеибоз ҳҳәар шыҟамло…
Анастасиа Птровна арԥыс бзиа дшибоз леилымкаауа дыҟазама, рыблақәа неиқәшәар, иқәԥсычҳауан, аха акгьы рҳәомызт. Абзиабара қәра еилызымхуа, еиҳа-еиҳа датәнатәуан арԥыс, ихтыҵәҟьангьы лара лҿаԥхьа изҳәомызт дзыргәамҵуаз ицәанырра атәы. Уи убысҟак иԥшқан, убысҟак ицқьан, аӡбахә аацәырган иҳәар, инеимпыҵԥраан ицар ҳәа дацшәошәа акәын дшахӡыӡаауаз, игәаҵа иҭаҳәҳәа ишимаз.

Сыбз заҵәык
Акгьы азымҳәо
Иҭахеит сҿы,
«Бзиа бызбоиТ» ҳәа
Азҳәом лара лҿы.

Ибзиабара ацәыргараҿы даҽакгьы дашаьуаҳуеит. хыхь ишаҳҳәахьоу еиԥш лара дҭаацәаран. иара аҷкәын изы ари зхы иақәиҭыз бзиабарамызт, лара лзынгьы иара буас. Убри аҟынтә сыбзиабара цәырган ианласҳәалак, мап сцәылкыр аҵкьыс иҵәахны исымаз ҳәа игәы ианаҳәозар акәхарын. Аха ианбанӡа? Абри азҵаара Анастасиа Петровна лхаҭа аҭак алҭоит…
Лара абарҭқәа зегьы еилылкаауан, лҽаартны гәҭыӷьӷьала даԥылар уи абзиабара илдыруан лҭаацәеи лареи кылнагарц ахьалшоз. Раԥхьаӡа аҩнаҭа ҳәа дахьнанагаз деижьар лҭахымызт. Убри азы ауп лҭаацәа лыман дықәҵны дагьызцо.
Иара ихы ахьигара иызмдыруа дыгәжәажәоит:

Адәы сықәын,
сныҟәон,
сыҟан,
Схыԥшымломызт
аӡә ллакҭа…

Убасҟак уи абзиабара ашьҭа ӷәӷәаны изыннажьит. Аха избан Анастасиа Петровна бзиа дызбоз арԥыс абас дгәырҩо дзынлыжьыз? Убриада уаҳа мҩа амаӡамзи?
Иааркьаҿны иаҳҳәоит «мап».
Иҟамлози Анастасиа Петровна лҭаацәа кажьны  16 шықәса  зхыҵуаз арԥыс диццар. Аха ус иҟоу дрреиуам лара, лхатәы мацара дашьҭам, уи илымоуп лхи-лыԥси зыхҭнылҵо уахгьы-ҽынгьы дзызхәыцуа лҭаацәара. Анастасиа Петровна дықәны данцоз инылмыжьит ладресҵәҟьа урҭ рыбзиабара ирыбжьаз амырцыхцыхразы.
Абас 13 шықәса нҭакәкәа ицеит, Аҟәа еиқәшәеит ҩаԥхьа. Аха уажәшьҭа иаргьы дҭаацәароуп, ихахәьы ашлара аланаршәуеит. Ур) еилаҵәаны аԥсшәа еибырҳәоит, еидтәаланы еицәажәоит, аҷкәын иаԥхьа иаацәырҵуеит абзиабара иадҳәалаз ахҭысқәа зегьы. Урҭ акраамҭагьы дрызхәыцуеит, араҟа иара дицуп иԥҳа. шаҟа угәы дырԥшаауазеи абарҭ ацәаҳәақәа:

Лара сыԥҳа 
дылгәыдырӷәӷәалан,
моҭак леиԥш
дылкуп.
Лшьамы днаган
даныртәалан,
Лхахәы ашьышьра
даҿуп.

Иара ахәыҷы аду зегьы дрызҵаауеит, дихәлаччо аҭак илҭоит. Аха Сергеевич иӡбахә лыҿшәом. «Петровна, закәызеи, быхьшәашәоу ихьзеи сырҵаҩ?».. – дҵааит иара.
Уи иԥҳәыси ихәыҷи ааныжьны ԥҳәызбак даашьҭыхны ихы ахьынхаз дцазаап…
Шәа еиҿырԥшны шәрызхәыц абарҭ аҩыџьа, Анастасиеи, уи лхаҵԥа Иван Сергеевичи.
Дылхәшәтәит, ишьыпы дықәлыргылеит, аха иара иԥсы аниоу дныҵаҳа дцеит. Лара лхы ахылбааит лыбзиабара. Абри лара лхаҿсахьа еиҳагьы иарыӷәӷәеит, аброуп Анастасиа Петровна еиҳагьы уаҩы дахьидыруа. 13 шықәса рышьҭахь  еиқәшәеит урҭ, аха рынасыԥ рзеилаҵом: иара дҭаацәароуп, иҟоуп иԥҳәыс, иԥҳа. Анастасиа Петровна лакәымкәа даҽаӡәызар ихәда лҽхылшьыргьы ҟаларын, аха лара ус ҟалҵом, иаргьы илырҟаҵом.

Лара дцоит
лгәы шхьаауаз,
Ишсыдхалоз лыбла,
сыԥҳа дсыхоит,
Шьаҿак слышьҭуам…

Исҭахын апоема иагхақәоуп ҳәа исыԥхьаӡо ҩбаҟа ажәа рыла акәзаргьы абраҟа иасырбар. Апоет дзыхцәажәо, ахҭыс, абас уҳәар ҟалозар, изгәылҿиааз еибашьра аамҭоуп. Уи апоет асахьа абас иҭихуеит: «Ажәҩан уаҳа қәа ннамкыло, ицазшәа икылажәжәа зынӡа, апулемиот-хы еишьҭагыла, кырцхҵас илеиуан ижәпаӡа».
Ахҭыс ахьымҩаԥысуаз уназхәыцыр, ус ҟалашьа амамызт ҳәа агәаанагар умоурц залшом.
Апоемаҿы иуԥылоит имаҷымкәа аҭыԥқәа аԥсышәала иҳәам. Иаагап ҿырҵштәқәак, Аԥсуа рашь дахцәажәо иҳәоит: «Уи узынкылом, иузҭаҿаҳәом агараж». Агараж ззиҭаххаз арашь азакәхап, аха дара урҭгьы џьара еинаалом, рифмара рзеибауеит уҳәартә иҟам.
Арашь аӡбахә шимоу агараж ҳәа аниҳәалак шаҟа илаҟәузеи жәытә аахыс аԥсуаа ирдыруа алегендатә рашь ахьӡ-аԥша иамоу.
Ҽаџьара ҳаԥхьоит:

Иҿысхуеит асапаҭ,
иаасыртуеит
сгәы ацыԥха,
Имбылуа акасса
шаадыртуа еиԥшны.
Шәҭыԥшы.

«Имбылуа акасса шаадыртуа еиԥшны…» ҽеим ҳәа ҳгәы иаанагоит, логикала уаанӡа ииҳәауа иахылҿиаауам.
Ԥсышәала еиҿкаам абри аҳәоугьы: «Амартизациаз иуасҳәоит даара иҭабуп, исгәакьоу сгәы».
А. Лашәриа зыӡбахә ҳамоу ипоема аформа аганахьала иугозар, жәеинраала еиҿартәашьа системак дықәныҟәаны имҩит, еилаԥсоуп ашәага-зага. Жәлар рҿаԥыцтә поезиа аҿы иуԥыло аҭоурыхтә фырхаҵаратә ашәақәа рформа аҽаднакылома уҳәауа иҟоуп. Атонтә жәеинраала еиҿартәышьахь ихьаԥшуеит.
Апоет исԥаҭзаара даналҵшаз аламҭалазы «Ааԥынреи сареи» ҳәа иҭижьыз аизга ианылеит имаҷымкәа алирикатә жәеинраалақәа. Урҭ рҿы имҩашьо иубоит агәаҳәара ду имаз, иҭбаара, имҽхак, изҩыдара.
А. Лашәриа еснагь ишицәаҩаз еиԥш, ашәа азиҳәон иуаажәлар рџьатә-усура, рбаҩхатәра рҿиара уҳәа уб. иҵ.
Аҿар хьӡырҳәага ирыхьӡынҩалоуп ажәеинраалақәа «Аԥсуа ҿар рашәа», «Акомҿар рашәа», «Апионерцәа рмарш», урҭ рҟны автор иҳәоит: асоветтә ҿар, зусурала ҳаԥсҭазаара зыркаҷҷо, «Имаашьо, имшәо, еиҵамхо» ракәны ишыҟоу…
Философиатә цәаныррала иҭәуп ажәеинраала «Сареи ааԥынреи». Апоет ир\иаратә мҩа дызынсызи, иара дызҭагылоу ишықәсқәеи данрыхәаԥш, мра шәахәалеи  шәҭыхкырацәалеи еилоу ааԥын ихы адикылоит:

Ахәыжә аҟаьахьеит.
Ииаҵәаӡоуп зынӡа.
Саргьы сыҷкәыноуп,
Сынҽыжәлеит сласӡа.

Алиоша Лашәриа иԥсадгьыл дапатриот иашаны дыҟан, ааԥын еиԥш иеныланы ашәҭра иаҿыз шәҭыла деигәырӷьон. Уи ихатә ԥсҭазаара иԥсадгьыл иаҟәганы хәаԥшышьа ҳәа имамызт, иара убри ауп «акәа дҭаршәны» дзааӡаз, иалзхыз ауаҩра:

Иара зшоу са сзын ауп,
Сара – иара азы.
Иаргьы саргьы ҳаҷәкынцәоуп.
Еилаҵәоуп ҳаԥсы.

ҴАбыргны А. Лашәриа апоезиаҿы иижәша аӡыхьгьы ахы ыҵнамхыцызт. Ԥсҭазааралеи ашәахкылеи иҭәыз ааԥын даҩызан дҩагылеит, аха иахьынӡаилшоз имаӡеит. Ус шакәугьы иҩымҭақәа ааԥын еиԥш еилашуа инхеит ҳлитератураҿы. А. Лашәриа иажәеинраалақәа руакаҿы еиҿирԥшуеит амшыни ауаҩи. Ауаҩгьы, амшын еиԥш, еиқәтәара иқәым. Уахгьы-ҽынгьы игәы аисра иаҿуп, аха имч амшын аҵкысгьы еиҳауп. «Аеҵәа кыдихуеит игәаԥхар». Уи араҟа иааирԥшуеит ауаҩ илшара аанҿасрак шамам, аԥсабара аҿаԥхьа имч шыӷәӷәоу, еснагь ԥхьаҟа дышцо.

Нас иҟоума аҳәаа, иахьынҵәо
ҳәа ауаҩра,
Мамзаргьы амшын ахьалаго ҳәа
џьара.

Апоет акыр дазхәыцуеит, игәгьы иҭыхоит ауаҩытәыҩсара. иуаҩытәыҩсаны аҟазаара акраҵанакуаноуп дшахәуаԥшуа.
Дҵеи мшуп адырра, зылшара, збаҩхатәра, зыԥсҭазаара зегьы ауаажәларра рырҿиара иазызкуа. Ауаҩы дыҟазар дыҟаҵәҟьазароуп, мамзар иԥсы ҭоушәа иҭамшәа адәы дықәзар аҵкыс, дықәымзар хараӡа еиӷьуп. Абасоуп Алықьса Лашәриа ауаҩра дшахәаԥуша.

Аха бзиа избоит сара зегьы раҵкьыс,
Аҵеи ианилҵалакь ауаҩра.
Бзиа ибозар, иара ихы аҵкьыс,
Иара дызлыҵыз жәлара.

В. белински иажәақәа рыла иуҳәозар,а уаҩы шаҟа ниҵызи, иифази иижәзеи, имаҵура дызлази, амал имази, рыла акәӡам иԥсҭазаара ахә шыршьо, уи иԥсы ахьынӡаҭаз,а уаа ирыхәара иҟаиҵаз ала ауп.
Ауаҩы ишьҭахьҟа даахьаԥшны, абри иҟасҵаз ажәлар ирыхәеит, аӡәы дахьеихәлахаз сицхрааит, егьи дҭызгеит, абригьы-абригьы сылсыршеит ҳәа дзыхцәажәаша иҟаҵамҭак анигәалашәа, еиӷьу иҟоузеи аԥсабараҿы!
Аха дыҟахуп даҽаӡәы, иагьа дхәыцыргьы зыҟаҵамҭа згәаламшәо, уи дажәны мамзаргьы игәынкылара маҷханы азоума изигәаламшәо. О мап! Иауа-инашәаны џьара акы ааҟаимҵеит. Акгьы ҟазымҵаз игәалашәагәышьозеи?

Аха ирзырҳәахьоузеи нас шаҟаҩы,
Дмиӡар еиӷьын ҳәа хара.

Ас еиԥш иҟоу ранацәа агәҳәԥыхш ирҿарҵаз, аџьабаа ирыдырбалаз иаԥсамхеит, рабацәа ахьӡ-аԥша иныҟәыргоз изызгәдуз ақьабз дара ацәхӡьеит. Изааӡаз иддырбаз акәымкәа, даҽа мҩакы иқәлеит, урҭ хымԥада икьаҿуп рыԥсынҵры. Б. Шьынқәба иажәақәа рыал иуҳәозар, «Аԥшқа иԥхыӡ еиԥш наҟ имҩасуеит»

Ауаҩы иаша,
Дыҟанаҵ мрашәа дыԥхароуп,
Амреиԥш игәы ихи-иҿы цқьаӡа.
Данԥсуагьы, иԥсы мраҵас иҭашәароуп,
Жәлар ргәаҿы дынхартә длашаӡа.

Иара автор ихаҭа иԥсҭазаара ҿырԥшыгас иугозаргьы, аҭак ҟанаҵоит абри ажәеинраала.
Згәы аартны ицәажәо, зыгәҭыхақәа аахтны иуазҳәо деиӷьуп, зхы нцәыҵак-аацәыҵакуа иныҟәо иаҵкьыс. Иуеихырхәо, иасны узырҽхәо, укалҭ зкуа, ухаҵкы асаара иказмыршәуа ҿыгәыбзыӷла игра иҵәахуазар ҟалоит, иуеиҳәо акәымкәа, зынӡа даҽакызар игәы иҭоу?..
Абри атәы ауп ииҳәарц ииҭаху А. Лашәриа иажәеинраала «Угра баны иуазҳәаз ауаҩы» аҟны.

Угра баны иуазҳәаз ауаҩы,
Угәаап  ҳәа ыдмшәаӡакәа,
Уи ахаҵа дилоумырҩашьан уаҩы,
Дышьҭых ҩызас умшәаӡакәа.

Дырҩегьых еиҭаҳҳәахуеит, угха аартны уҿаԥхьа изҳәаз уиқәгәыӷ, ухы аҟара ига иаргьы игәра, избанзар, уи, имоуп аҟазшьа, уиԥсахуам, уиҭиуам…
Узқәиҭым, аха угәы иҭагьежьуа иҭалаз абзиабара атәоуп ирҳәо ажәеинраалақәа «Амра арԥызбоуп, амза ԥҳәызбоуп», «Сыцәап сҳәар сзыцәом». УИ бзиа иибо дицәыхараны дгылазарагьы бзиарада уаҳа даҽакы лыдикылом, аха ари ус инықәырҩршәа акәым ишиҳәо. Угәы ҿыркаауеит ицәаҳәақәа, лиризмла иҭәуп.
Алиоша Лашәриа дзыхцәажәо аԥсы ахаҵаны асахьаҭыхра илшоит, уи бзи ибоит дахьааӡаз, Аԥсны аԥсабара, уи иаҿыкәыршоу ашьхақәа, иргәылҵәраа инеиуа аӡыхьқәа, акалҭ иаҿашьқьыруа амшын. Урҭ рыӡбахә аниҳәо уаԥхьа иаагылоит, рыбжьгьы уаҳауеит, ԥхьаҟа аԥсҭазаарахь иуԥхьоит.
Ал. Лашәриа илирика – аԥсҭазаара иазааигәоуп, уархәыцуеит, умҩа арыцқьоит, унанарԥшы-аанарԥшуеит.
Алиоша Лашәриа раԥхьатәи ишәҟәқәа руакаҿы ианын апоема «Аҩызцәа рзы ажәа». Ари апоема рыхьӡынҩылоуп зықәра иахьымӡакәа иҭахаз, хьӡы змаз аспортсменцәа Владимир Маани, аԥырҩы, адунеи ачемпион Азиз Аҩӡбеи.
Ари ипоема раԥхьаӡатәи ахәҭаҿы далацәажәоит Володиа иира, изҳара, насгьы уии иареи реибадырра, аамҭа еицырхыргаз уҳәа убас иҵегьы.
Владимир Амаан дшыхәыҷзнатә зыбаҩ зцәыласыз аӡәы иакәын. Уи аспорт ҷыдала бзиа ибаны дашьҭалт. Убри аҿгьы илиршаз шьарда ирацәоуп, избанзар, имаҩ дызнылаз имԥсахит:

Аха узышьҭазлаз уашьыҭмҵит,
Угәахәтәы уахьнагӡеит…

Даараӡа уаҩ игәы арԥшаартә иҟаҵоцп адунеи ачемпион ҳәа ахьӡ згаз, Аԥсынра зыргәырӷьаз, аха убри инақәырццакны машәырла иҭахаз Азиз Аҩӡба ихаҿсахьа.
Иадуаԥшьха иҩагылаз аҵеицәа ааԥынрак ахала-аҵыхәала ицеит, аԥсҭазаара иалҵны.
Урҭ аҵеицәа ҭахеит, аха аԥсҭазаараҿы урҭ инрыжьит рышьҭамҭа:

Иқәуп пату,
Аспортсмен ара,
Шәбаҟақәа збоит
Абар снаԥшны:
Акатер «Азиз Аҩӡба»,
Иақәҷҷа амырхәага кажжы…

Ал. Лашәриа ҟаимаҭлаҵәҟьа асахьа ҭихуеит Володиа ихьӡ зху акубок зго ҳәа астадион аҿы ашьапылампыл асра имҩаԥыргаз атәы.
Ихьӡ хашҭра шақыәм, уи ибаҩхатәра илаз иара ииааӡаз аҿар рҿы ишынхо атәы далацәажәо иҳәоит:

…Амбаҿ дгылан иара,
Мшаҽнеиԥш
дышгылац,
Ашьабысҭеиԥш
уажәы-уажәы дыԥон,
деиҵас.

Апоет иажәеинраалақәа узырхыәцуа жәеинраалақәоуп. Еиҳаракгьы Ал. Лашәриа иҩымҭақәа злаӷәӷәоу уи ауп, днаудтәаланы дуацәажәошәа, иуеиҳәон дзыргыәӷрьо, уи игәы иҵаххыз ихаҭа дшаргәаҭеиуаз еиԥш аԥхьаҩгьы даргәаҭеиуеит.
Дызусҭазаалкгьы ашәҟәыҩҩы, иара игәы иҭыхо аԥхьаҩгьы ицаҳәцаҳәо игәы ианҭала, нас уи инеигӡеит ауп ихықәкы.
Алиоша Лашәриа иажәеинраалақәа ипоемақәа ҳаԥхьаҩцәа ҿыцбарах ибаны ирыԥхьоит еиҭарыԥхьоит избанзар апоезиа иаша еснагь иҿыцхоит…
Хыхь кырынтә ишазгәаҳҭахьоу еиԥш, В. Маиаковски ипоезиа иамру аҷыдарақәа рҿиаратәла иҭҵаауа, А. Лашәриа аԥсуа жәеинраала ирбеион иҿыцу аритмқәеи арифмақәеи рыла. Џьара-џьарагьы рифмала иеиқәиршәо  ацәаҳәақәа рынҵәамҭақәа рымацара ракәӡам, ихы иаирхәоит аҩнуҵҟатәи арифмақәагьы.
Иаагап ҿырԥштәқәак. Ажәеинраала «Ахачҳара змоу ауаҩы» аҟны иуԥылоит абарҭ реиԥш иҟоу ацәаҳәақәа:

Алахь еиқәҵаратә
амарш шамҳәоз
Ишҭымҟьоз
абџьарқәа агәгәа.
Игәыцхәцәеи
иҩызцәеи
ишеимарҭәоз
Далхны ихынҳәит рыгәқәа.:

А. Лашәриа ипоезиа инарҭбааны ианыԥшит ашьҭыбжьҿыԥшрагьы. Иажәеинраалаҿы иуԥылоит иеиԥшу, еишьашәалоу ашьҭыбжьқәа.

Уиҩызазар 
дуҩызан,
Уиашьазар 
дуашьан,
Иаргь уара уеиш 
дуаҩытәыҩсан,
Илан ауаҩ шьа.
Уисыр
дусуан,
иуиҭон аҭак
Игәгьы иаанагомызт
сшәап,
сыԥхашьап.

А. Лашәриа апоезиаҿы ишазгәаҳҭахьоу еиԥш, аепитет инарҭбааны ахархәара амоуп
Зажәа кыр ԥхылнадо, зажәа акапан амоу ауаҩы изы абас иҳәоит: «иажәа бџьаруп, иажәа ҭҟьоит», «(«Акоммунист иажәа»), «Агәырӷьара ӡсо ирхалеит ашьхақәа» («Аамҭа зтәу»), «Маҷарҵас уҳауа цқьа налбаадан гәырҭәыла» («Аԥсныҟа») уҳәа уб. иҵ.
А. Лашәриа ипоезиаҿы шамахамзар, иуԥыхьашәом арифмеи аритмеи рзы мацара иҩу ажәеинраала заҵәаыкгьы. УИ иажәеинраалақәа еснагь ахшыҩҵак рымоуп, агәҭакы рымоуп.
Асоциалисттә реализм аметод ахархәараҿы аԥсҭазаара зшьақәырӷәӷәараҿы уи, Маиаковски кырӡа дизааигәоуп. Маиаковски итрадициақәа ихаҿы иааганы, иажәеинраалақәа иҩнуҵҟала еилкааны, рформақәа ихы иархаәуа иааирԥшуеит асоветтә уаҩы иҟазшьақәа, ицәаныррақәа, игәҭакқәа.
Абарҭқәа инарываргыланы, А. Лашәриа хымԥада ирҿиамҭақәа рҟны иара имацара ихатәу аҟазшьақәа иман, илаз абаҩхатәра ду ихы иархәаны, арҟ иҟазшьа ҷыдақәа инхарҭәааны, амилаҭтә ҷыдарақәа рылаҵаны иааирԥшуан. Урҭ иҩымҭақәа инарҵауланы ирныԥшуеит ауаҩытәыҩса ицәаныррақәа, ааԥхьара ҟарҵоит аԥсҭазаара ҿыц ашьақәырӷәӷәаразы ақәԥарахь!






























АПОЕТИ УИ ИААМҬЕИ
Кәымф Ломиа диижьҭеи  75 шықәса аҵра иазкны

Кәымф Ломиа 50-тәи ашықәсқәа раан аԥсуа литератураҿы иааиҵагылаз ашәҟәыҩҩцәа ҿарацәа дреиуан. Иқыҭа гәакьаҿы 7 класск данрылга даауеит Аҟәаҟа, аԥышәарақәа ҭины дҭалоит арҵаҩратә техникум. Убри ашьҭахь, иҵара иациҵеит Аҟәатәи арҵаҩратә институт аҿы, дагьалгоит 1950 шықәсазы.
Иара убри ашықәсан дцоит Москваҟа, дҭалоит М. Горки ихьӡ зху Москватәи алитературатә институт, уаанӡа аҵара аиҳабыра дахьалгахаьз аҟнытә дтәоит а-3-тәи акурсаҿы. 1952 шықәсазы далганы Аԥсныҟа дхынҳәуеит. Раԥхьаӡа аус иуеит агазеҭ «Аԥсны ҟаԥшь» аредақциаҿы, дыҟан ажурнал «Алашара» амаӡаныҟәгаҩыс, аамҭала ахәыҷтәы журнал «Амцабз» редакторс даман.
1957 шықәса инаркны 1984 шықәсанӡа Аԥснытәи ашәҟәыҩҩцәа реидгылаҿы амаҵ иуан, ашьҭахь Аԥснытәи аҳәынҭқарратә архив деиҳабын. К. Ломиа авторс дрымоуп ажәеинраала шьахәқәеи апоемақәеи жәпакы. Уи егьырҭ ашәҟәыҩҩцәа шьоукы реиԥш иҽимԥсаҟьеит, разҟыс иоуит апоезиаҿы мацара аусура, илшарақәагьы маҷӡам. Апоет раԥхьаӡатәи иеизга ҭыҵит 1953 шықәсазы, «Абзиабаратә рҩаш» ахьӡын иара.
Аԥхьаҩцәа ирзааигәан, бзиа ибангьы ирыԥхьон 50-тәи 60-тәи ашықәсқәа раан, иҭыҵыз апоет иеизгақәа, иаҳҳәап «Абзиабареи арҩаши», «Ажәеинраалақәеи апоемақәеи», «Шьыбжьон» уҳәа.
Абраҟа зыӡбахә ҳҳәаз аизгақәа рнаҩсгьы, иҭыҵхьеит имаҷымкәа ишәҟәқәа. Урҭ акьыԥхьаҿы ирыхцәажәақәахьеит, иҟоуп аԥхьаҩцәа ргәаанагарақәагьы. Аха иахьынӡахәҭоу урҭ еиларгоуп ҳәа ҳазҳәом, иҭҵаам иара убас К. Ломиа ипублицистика, егьырҭ иқәгыларақәагьы. УИ еиуеиԥшым аамҭақәа раан, иҟиаҵахьан ажәахәқәа, иаҩхьан астатиақәа В, Маиаковски, С. Ҷанба, А. Ҵереҭели, Л. Кәыҵниа, Ал. Џьонуа уҳәа рыԥсҭазаареи рырҿиамҭақәеи ирызкны. Лассы-лассы дықәгылон акьыԥхь аҿы актуалтә темақәа рыла. Дырҿагылон аҵас бааԥсқәа, иҳацәтәыму ацәырҵрақәа… Аԥсны ашәҟәыҩҩцәа реидгыла амаӡаныҟәгаҩыс аус аниуаз, ашәҟәыҩҩцәа ҿарацәа реиҵааӡараҿы аусурақәа имҩаԥыргоз, ихәҭаагьы рылоуп. УРҭ рҩымҭақәа реилыргара, асеменарқәа рымҩаԥгара, изыхәҭоу акьыԥхь ахь рцәыргара уҳәа рҿы хмеигӡарала аус иуан, иҟоуп ирекомендациа ала СССР ашәҟәыҩҩцәа Реидгылахь ирыдыркылаз, Аҟәа, Москва уҳәа зышәҟәқәа ҭрыжьыз…
К. Ломиа далахәын 1958шықәсазы Аԥсуа поезиа антологиа аиқәыршәара, аҭыжьра. Ира иоуп Москва аҭыжьырҭа «Художественная литература» аҿы иганы ирызҭазгьы.
К.. Ломиа ипоезиаҿы имоуп ҩашьара зқәым ихатәы знеишьа, ихатәы аарԥшышьа. Зегь раԥхьаӡагьы, убри аганахьала, иазгәасҭарц исҭаху, метафорала ацәажәара, ахшыҩҵак аг
ыларшәара, амаҷ ала аду аҳәара. Ҳарзааҭгылап акы-ҩба ҿырԥштәқәа. Аԥсуа сахьаркыратә литератураҿы апоезиа азгәыбылҩцәа рылаԥш иҵрыжьуамызт, сгәанала абас еиԥш иҟоу аметафора ҟаимаҭқәа: «Амшын акалҭ зхы ылаҵаны ицәоу «Аԥсны», «кыкахшушәа ашьхақәа  зырчо арҩашқәа», «Амра иахьҵәуашәа алаӷырӡ зҿажжы ажәаҩн», «Аԥсуа иқәра иашьашәалоу аџь-ҵла аицамкра» уҳәа.
Ишдыру еиԥш, Кәымф Ломиеи Алиоша Лашәриеи еиҩызцәа гәакьақәан, қыҭак еицалҵит, Аҟәа, Москва аҵара еицырҵон, зеиԥшнхарҭак аҿгьы еицынхон. Алитератураҿы аамҭакала еиццәырҵит, урҭ рааира уаҩы имбо-имаҳауа иҟамызт. Аха Алиоша имаӡеит заа иԥсҭазаара ҿахҵәеит. Аҩыза гәакьа, ақәла бзиа, аԥсадгьыл азышәаҳәаҩ ҳәа изхәаԥшуаз иҩаҵхахамҭа, иԥхара хьаа дууп дазусҭазаалакгьы ауаҩы изы. Хнырҳәышьа змам ацәыӡ дшазыҟоу атәоуп иааирԥшуа «Сҩыза иацәажәара» ҳәа апое т ииҩыз ажәеинраала аҟны.
Алагамҭаҿы ҳара ҳаԥхьоит: «Уара уҟамижьҭеи, еибахеижьҭеи укалам, схы ахызбаауеит ажҽеинраала аҩра.
Ҭыԥ инаҭомызт ахьаа, дизхәыцуеит, дгәырӷҩоит. Бжьык игәы иқәҩызшәа дааҿыхоит, аха аҵых ыцәоуп иҭахәхәа, «издыруада сарҿыхазар, Алиоша зынҵара уахьымӡаз ацәаҳәа…» - ихиркәшоит апоет.
«Лӡаатәи анхаҩы» ҳәа абырг шьахә Хыш Дарафеи изкны ииҩыз ажәеинраала аҵыхәтәа еидкылоуп угәы уҽанызҵо, узырхәыцуа абарҭ ацәаҳәақәа рыла:

Уа уаԥсуара, уа унамыс,
Рыҵаӡышам хани-бааи.

Убри аамҭазы иаԥиҵаз исатиратә жәеинраалақәа рахьтә хшыҩзышьҭра зуҭаша акакәны иҟоуп ажәеинраала «Ихазы мацара».
Ҭәа-збаз, ҭәа-иҳәҳәеит ҳәа зхы иахамшәалоз, хаала мчыла зҳәаз еиԥш, аҽырбеиара иашьҭаз, знаныра, зца пахәӡа еснагь иҭәыз, аха ҭынхак-ҭынҵык уи аҵкар «Иазмырҟьашьыз» «зхазы мацаразы иҟаз, иааиқәшәаны дыԥсгәышьеит. Аха апоет иҳәан еиԥш: 

Ихазы дыԥсит,
Аӡәгьы димԥхеит,
Хазы дыржит,
Нарцәгьы дырҭахымхеит.

Шаҟа шьҭыбжьы еиҿкаала еиқәыршәоузеи «Сыԥсадгьыл Аԥсны» ҳәа иҩыз ажәеинраала. Еишьашәалоу ашьҭыбжьқәа (еиҳаракгьы ацыбжьыҟақәа) ажәеицааирақәа, арфимақәа уҳәа дасу рҭыԥқәа рҿы ахрархәара иабзоураны ажәеинраала аинтенсивра аланы, еилыхха иуаҳауеит, агәынкылараҿгьы иманшәалоуп.

Сара усмычуп, сара усџьынџьуп,
Сыбзиабара – агәбылра.
Уара уахьсымоу са сгәы ҭынчуп,
Сгәы ацԥыҳәоит акрура.

Уара – сыччаԥшь, са слахҿыхра,
Сара схәыцра, са сгәхәтәы.
Уара – сԥацха, сара схыбра,
Сара сашҭа сара сжәы!..

Аԥсуа поезиаҿы, Иуа Коӷониа иаахыс, ишьақәгылахьоу ажәеинраала еиҿартәышьа иақәшәо, бжьықәыӷәӷәарала, цыра хыԥхьаӡарала иаазгозар ԥрашәа амамкәа иҩуп ажәеинраала «Сыԥсадгьыл Аԥсны». Иаҳәогьы ыҟаны, аҳәашьагьы маншәаланы. Убри зырҵабыргуа ҿырԥштәуп, иаҳҳәап абас еиԥш, иҟоу ацәаҳәақәа:

Са саԥсуоуп, са сынхароуп,
Сақәлахароуп адунеи.
Са сыбызшәа рыгымхароуп, 
Сашҭеи, сгәареи, сҩнреи!

Ари астрофа иашьҭанеиуеит угәы узырхьуа, узырхәыцуа даҽа цәаҳәақәакгьы:

Сахьцалакгьы абра сыржыроуп,
Снышәнап ҟалароуп Аԥсны.
Смыткәма аккаҳәа илҳәалароуп,
Аԥсуа ԥҳәыс лыхцәы ԥыртны.

Абарҭ ажеәинраалақәа рҿы ацәаҳәақәа ҭагәҭасрак рымамкәа икахәхәа, ашьҭыбжьҿырԥшра иашьашәаланы иҟазар, егьи ажәеинраала «Акасы еиқәаҵәа» аҟны ажәақәа еиҳа имчуп, ишьшьылаҳаушәа ицоит, аха урҟәырҭхаӡом, хшыҩҵакык ахь ухьадырԥшуеит.

Лкасы еиқәаҵәа, о, акасы еиқәаҵәа,
Аԥсуа ԥҳәыс лаҟара узхазҵахьада уара?
Умилаҭ маҭәоу џьыршьозар анеицәа-ааицәа,
Арахь уаагылазар уаҵоуп аџьабара.

Арыцҳараҿы аӡә ҳаҭыр изақыәмзар,
Уаҩыс дыршьомызт, дрыларцон лассы.
Аԥсуа ԥҳәыс илхылгахьоу агәырҩа акәымзар,
Асҵәҟьа еиқәаҵәамхар ҟаларын акасы.

Аиашеи амци реилыргара зҽазызшәо апоет жәлар рҟәышра иҽамаданы абас иҳәоит:

Аиашеи амци злаҟоу шаноуп,
Цәаҩала иузеидкылом бзанҵы.
Амц иаҭаххар, ҩ-бзык амоуп,
Аиаша иаагылазар – акы!

Даҽа жәеинраалак аҟны («Аԥша асуеит») ауаҩы иԥсҭазаараҿы иқәыӷәӷәо, есымшааирагьы идсыло, имчқәа ҵызшәо ашықәсқәа, амахәқәа зырхәо, абыӷьқәа ҿызҳәауа аԥшаӷьқәа ирыдикылоит…
К. Ломиа иажәеинраалақәа жәпакы аԥсреи абзареи урыздырхәыцуеит, знык ауп ауаҩы даниуа, ишырҳәо еиԥш, ҽнак ииз, ҽнак дыԥсуеит, убри аҟнытә иаԥсаны аҟазаара аҵак ду аманы дахәаԥшуеит. Ажәлар рымадара, иулшо агмжыьра уалԥшьаны иԥхьаӡоит. Уахьыҟоу, уахьану, узлоу ауаа рҿы ауп улшамҭақәа ахьцәырҵуа. Убри ахшыҩҵак шьахәла иаарԥшуп ажәеинраала «Амацәыс ашьҭақәа» аҟны.

Амацәысгьы адгьылаҿ имылбаакәа,
Ашьҭа азныжьуам уи ҽаџьара.

Аҵабырг аныҟәгара, аҩызара-цқьа анагӡара, уи амеижьара, ҳаҭырла, ламысла амҩаԥысра, ауаҩы иԥсҭазаараҿы зегьы ирыцкны иԥхьаӡоит апоет. Дырҿагылоит, иаҿаԥиҽуеит зажәа ашәхымс иузахымго, ихәаш-хәашуа ауаа. Аханшьалара имазароуп ауаҩы ианакәзаалакгьы, зны-зынла «аиаша» убла ихкьакьалозаргьы, ухала ухы уаназынхалак, цқьа уназхәыцыр, диашагәышьоуп уҳәоит… Абас еиԥш, ахәыцрақәа уздырҵысуеит «ЏЬоукы аеҵәа кыдырԥааргьы»  ҳәа иалагауа ажәеинраала.

Џьоукы аеҵәа кыдырԥааргьы,
Иблақәа идирбаӡом.
Амшын аҵаҿ абырлаш рыԥшааргьы,
Аӡбахә ирзом, иҳәаӡом.

Аха џьашьатәӡам, башоуп,
Уи ҟиазшьа гәынгатәым,
Аҟәараҿгьы ахаҳә ибашам,
Избарц зҭахым.

Ажәлар ражәаԥҟақәа, ражәаҳәахьақәа, ражәа-ҵарқәа ихы иархәаны «Аԥсуа цәаҳәақәа» ҳәа апоет иаԥиҵаз ажәеинраалақәа рцикл анылеит «Сымшқәеи сыҵхқәеи» ҳәа 1967 шықәсазы иҭыҵыз аизга. Шәагаала имаҷу, аха зҵакы ҭбаауп, жәлар рҟәышреи, рдырреи зныԥшуа ашәҟәы апоет ирҿиараҿы иалкаау аҭыԥ ааннаклыоит. Ақьиареи, аиашареи, ацқьареи контраст ҳасабла ирҿаргыланы иаҿаԥиҽуеит амци, ақәнамгеи, ахшыҩдареи ирхылҿиаауа азалымдарақәа. Абри ахшыҩҵак ахь ухьадырԥшуеит сгәанала абарҭ ацәаҳәақәа:

Ауаҩы ахара дызцом,
Амдыр иажәа хаҵаны.
Аҟәышра ҩада иуазхагалом,
Агаӡара уасхырс ишьҭаҵаны.

Даҽа ҿырԥштәык:

Аԥаҭхь егьа иԥшӡазаргьы.
Ахьи аразни ҭыршазаргьы.
Уи иазырхаауам аҩ-ҵәаҵәы,
Уи уақәымгәыӷын аӡәгьы.

Ари аформа мрагылара ажәларқәа рҿы жәытәӡаахыс еицырдыруеит. Рубаи (Рубаит) ҳәа иашьҭоуп, раб бызшәоуп, ԥшьба-ԥшьба цәаҳәала еидкылоу ҳәа ауп иаанаго. Еиҳаракгьы иуԥылоит Аџьамтәи, аҭырқәатәи, арабтәи апоезиақәа рҿы.
Кәымф Ломиа ипоезиатә рҿиамҭақәа уанрылацәажәо хшыҩзышьҭра рзымукәа иузааныжьуам аԥсуа-қырҭуатә еибашьра анымҩаԥысуаз иаԥиҵаз ажәеинраалақәа. Аибашьра ианалага уи акраамҭа Аҟәа далаханы дыҟан, иусқәа-иҳәысқәа иҩны-игәара зҳәаз еиԥш иаразнак иааныжьны дзықыәмҵит. Усура наӡак ыҟамзаргьы дызхагылаз архив ашҟагьы днықәлалон, ибон иусзуҩцәа, урҭ драцәажәон. Иага умҳәан, иҟалаз аамҭалоуп ҳәа иахәаԥшуазгьы убарын. Игәыӷуан, иԥшын… Аха ргәыӷрақәа нарымпыҵыԥшшеит ҽнак зны Қырҭтәыла агоссоветаа «ргврадееццәа бзиахәқәа» Аԥсны аҳәынҭқарратә архив ахыбра амца ацраҵаны ианырбыл. Ауаа аџьџьаҳәа изҩназ аус ахьыруаз, Аԥсны аҭоурых адац-ԥашәқәа иахьахылаԥшуаз ахаҳә «цәыббылқәеи, аццышәи роуп ирҭынхаз… Убри ашьҭахь, Кәымф Аҟәа дыззагылоз ҳәа акгьы имамызт, лассы дагьықәҵит. Гәдоуҭа дахьлеизгьы, ҟиаз ахынҭа-ҩынҭарақәа днарылагылеит. Иԥазаҵә Алиоша иҩызцәа аибашьцәа дрыцын, Гәмысҭа ахырӷәӷәарҭа рыхьчон, ԥшыхәра ицон, ижәылон, рҽазыҟарҵон… Кәымф иԥшәмаԥҳәыс Нелли ираеи Гәдоуҭа агоспиталь аҿы ахәцәа ааргацыԥхьаӡа ашәа инылаххауан, иҟоу еилыркаарц азы. Абас акыр-мшы, акыр-ҵхы!..
Аибашьраан Кәымф Ломиа ииҩыз ажәеинраалақәа аконкреттә хҭысқәа ирызкуп, иааирԥшуеит аибашьцәа қәыԥшқәа рхаҵара, ргәымшәара. Урҭ ажәеинраалақәа шамахамзар, икьыԥхьын агазеҭқәа «Аԥсны», «Бзыԥ» уҳәа рдаҟьақәа рҿы, ирнылеит иара убас «Памятники нам сыновей не заменят» (1994), «Ахаҵарашәа» (1995) ҳәа иҭыҵыз аизгақәагьы. Урҭ ажәеинраалақәа иаарылукаартә иҟоуп: «Апоет игәы ахы аналамла», «Ануаа рхәы», «Аҟәа далалан днеиуеит Арзамеҭ», «Аиааиреи агәырҩеи», «Ицеит ҳашәҟәыҩҩцәа аӡәырҩы» уҳәа.
Уи иажәеинраалақәа уанрыԥхьауа хаз ҷыдала уазнархәыцуеит Аԥсны ахьчаҩцәа рхырӷәӷәарҭа хадақәа ируакыз, асивмолтә ҵакы аазхәаз аӡиас Гәмысҭа. Аԥсны акәым, анҭыҵгьы, ирдыруеит, аибашьра аан, мрагыларатәи афронт аҿы, аҳабла Ануаа рхәы иахҭнагаз уи иахьгьы ахаҳә-мҿыхә цәыббылқәеи амина ԥҽыхақәеи ирыҵақьуа ирыҵоуп. Издыруада аԥсы алалар, ихынҳәыр ахьышьҭрахь, аха ана-ара иҵоу абомбақәа ршәарҭара ԥкым макьаназы. Кәымф Ломиа Аџьынџьтәылатәи Аибашьра Ду (1941-1945) аан, уи аҳабла аџьамыӷәа-цәгьа зхызгаза Мамаево Курган иадикылоит:

Ануаа рхәы – Мамаево Курган,
Абџьар еиԥш еиҵоуп, аминақәа идырган.
Сгәы иабоит Аныуа-ԥҳа Ҳауида,
Лмыткәма бжьы ықәҩуашәа ҳаӷеиҭа?

Иҳақәлаз аӷацәа рыхҭыԥқәа ауаа рцәеижь мацара акәӡам уизну, агәаҵӷақәа ԥыҵәҵәоуп, хнырҳәышьа змам ацәыӡқәа, ахьаақәа… шаҟа уҳәауазеи? Акультуратә центрқәа, ахыбрақәа, абаҟақәа… Аибашьра анеилга, адырҩаҽныҵәҟьа ахҭыԥ иаганы атеатр аԥхьа игылоу Самсон Ҷанба ибаҟа збаз аибашьцәа руаәӡы ҿааиҭит: «1937 шықәсазы акәӡам Самсон Ҷанба даныршьыз, уажәоуп, уи даныршьыз» ҳәа. Иасахьахәузеи Аԥсны аҵеи иаша Ефрем Ешба ибаҟа? Иавымсит иара убас Дырмит ду ибаҟагьы. Урҭ ирну ахҭыԥқәа иҵааршәха угәы иҭашәуеит, уцәа уааҭаӡыӡоит ажәлар ԥхьаҟатәи рлахьынҵазы.
«Апоет игәы ахы аналамла» ахьӡуп Кәымф Ломиа уи атема иазкны ииҩыз ажәеинраала. Аибашьра ашыкьымҭазы иаԥҵаз ари ажәеинраала иаҵубаауеит, уи анарха шамам, ажәлар ззықәԥо аиаша аиааира шагауа… Убри аиааиразы агәрагара имаз атәы ауп абарҭ ацәаҳәақәа ирҳәауа:

Иқалақь агәҭан дышгылоугьы ихала,
Аҟәа ахы ишақәиҭхо агәра игоит:
Ҵабыргуп аӷа ихҭыԥқәа инпыҟҟалоуп,
Аха деицакуам, Дышдырмиту даанхоит.

Арҭ ацәаҳәақәа ибуп аибашьра анеилга аамҭазыҵәҟьа, абара «рхәызаргьы» еибга-еизҩыда иангылаз, уи иабеидыруаз аҭынчра аамҭа аан, напы  хыәмгақәак ахьысны ахы ахыхны ишкарыжьуаз…
Угәы рҭынчны узаԥхьом аибашьҩы фырхаҵа Арзамеҭ Ҭарба изку ажәеинраалақәа рцикл. Ахәлара амш-шара шашьҭанеиуа еиԥш, аибашьрагьы мышкымзар-мышкы зны еилымгар ауам, аҭынчра ашьҭанеиуеит. Иҟалашт аиааирагьы, аха уи иацуп агәырҩа, ахьаа.
Аурыс поет ду Ал. Блок «Астаница аҿы»  ҳәа ажәеинраалак имоуп. Ахшыҩҵак иааркьаҿны иуҳәауазар абас иҟоуп: Астаница  ианадҵуаз адәыӷба, ианындәықәлаҵәҟьоз,  иахьамԥашаз апассаџьырцәа руаӡәы, длахьҩрын, абарблақәа руакы днаҵашәан деизҟьа дахькажьыз ауаа гыланы ихәаԥшуан. Авагон аҿынтә, ахышә зхы кылакны иԥшуаз апассаџьыр дхәыцуан: «Сара сакәӡам, иара иоуп»… Ари уаххьанарԥшуа еилкаауп ацыфа аумҭаргьы. Иаҳхысыз аибашьра аан, ашьҭахьгьы, иҭахаз ҳаҷкәынцәа рзы ашҟаҩы ирҳәауа саҳахьазиз: «Дара ракәымкәа, ҳара ҳакәындаз…» ҳәа.
Февральтәи ажәылараҿы иҭахз  Ҷандаратәи Кәарҷиак игәаларшәара иазкыз амшқәа руак азы иҩызак иеишәа ахьеиныз дахагылан абас иҳәауа саҳаит: «Иԥхасшьоит сыԥсы ҭаны сахьаанхаз, шаҟа исзымариаз уҭыԥаҿ сара сыҟазар…»
Изхысҳәаауа «Ицеит ҳашәҟәыҩҩцәа аӡәырҩы» ҳәа 1994 шықәсазы иҩыз ажәеинраала аҿы К. Ломиа игәалаиршәоит заа зыԥсҭазаара иалҵыз ҳашәҟәыҩҩцәа… шырҳәо еиԥш, абзара зшаз, аԥсрагьы ишеит, ари аԥсабара закәанс иамоу ауп. иумчуи?.. Ҷыдала ихьааигоит иаҳхысыз аибашьра иахҟьаны заамурала адунеи зыԥсахыз аҩызцәа. Ԥхыӡ ибаргьы зыгәра имгоз лаԥш-ҿаба иҟалеит, Иван Ҭарба иоума, Ан. Возба иоума, Таифгьы абрахь дналаҵны, иуҳәар ауазар, урҭ ирылшашаз рацәан, шаҟантәы идырӷгәырӷьарц иҟаз раԥхьаҩцәа гәакьақәа? Аха ргәахәтәы иахьымӡеит, мҩабжара иҿахҵәеит русумҭа, рнапы злакыз… Урҭ зықәшәаз арыцҳара, ишақәшәаз уаназхәыцлакь, апоет игәра угоит, ицеиҩызшогьы ҟалашт, сгәанала, зыӡбахә ҳамоу ажәеинраалаҿы ииҳәауа абри ахшыҩҵак:

Рымцақәа еиқәым,
иахьа агәгәаҳәа,
Аҵеицәа хазынақәа зыхьӡқәа ԥшьоу.
О, анцәа, схы шыҟәнысшьо
ауаа ираҳәа,
Абарҭ зегь рылымкаа сара сыԥсы ахьҭоу.

К. ломиа ипоемақәа рахьтә еиҳа иалукаартәы иҟоуп «Ауаҩтәыҩса игәы» (1956), «Снеиуеит Доу ақыҭахь» (1955), «Сан лахь» ( 1956), «Амра аԥҳа» (1960) уҳәа. Ари аҵыхәтәантәи апоема асиужет жәлар рҳәамҭак иаҿырԥшны иҩуп, аха убас иага иҟазаргьы, иахьатәиала ирцәажәоит, исҳәарц исҭаху, апоема уанаԥхьо иалумбаарц залшом, есымшааира ацәгьеи-абзиеи рзы ауаатәыҩса рҿаԥхьа игыло апроблемақәа. Апоема иагәылгоу афырхацәа хадақәа ргәы каҳауам, абзиабара рыланаҵы, ақәԥара рцәаҩанаҵы аԥсҭазаара иалхәдахом, есқьынгьы ахақәиҭрахь ирыԥхьоит. Иара убраҟоуп рразҟы-мҩагьы иахьақәшәо. Ари апоема асценариа алхны атеатр  аҿы иқәыргыланы иддырбахьан, ахәшьара бзиагьы аиуит ахәаԥшыҩцәа рҟынтә. Иуҳәар ауеит уи аҩбатәи аԥсы асценаҿы иахалеит ҳәа…
Имариамызт апоет дызнысз амҩа, иара иабиԥара иатәыз ашәҟәыҩҩцәа рабиԥара акырӡа иаҟьақәеит аԥсҭазаара, шәиԥхьыӡ згымха 37-тәи ашықәс ахҟьа-ԥҟьақәа, Аџьынџьтәылатәи аибашьра ду (1941-1945), уи ашьҭахьтәи ахьамҭарақәа, амлакра, ахьҭакра уҳәа имаҷума ирхыргаз? Даҽаганкахьалагьы аԥсҭазаара иаӡрыжәит, рырҿиамҭақәагьы ицаҳәцаҳәуа уи рныԥшит. Хыхь ишазгәаҭоу еиԥш, К. Ломиа жәпакы аџьабаа ибахьан Аԥсны  ашәҟәыҩҩцәа реилазаараҿы, мырцхалк адымхаргьы иџьабаа здымыз дыҟамызт. Изыхәҭоу аҭыԥ ааникылоит аԥсуа литератураҿы. Дасу ихәҭоу акы ыҟоуп, убри ианаамҭоу иумҳәар, иҟоумҵар, иҳақым, ҳиашахом, асахьаркыратә ажәа аҿаԥхьа.




ЗЫРҾИАМҬАҚӘА АНАРХА РЫМОУ АШӘҞӘҞӘЫҨҨЫ

1946 шықәсазы акәын. Гәдоуҭатәи араионтә культура ҩнаҿы имҩаԥысуан ақыҭа школқәа ролимпиада. Дәырԥшьтәи ашколхәыҷқәа рхор ақәгылара иналакны «Ԥсҳәы аҭалара» ҳәа хыс измаз пиесак ддырбон. Аибашьра атема иакзын иара. Уи иаанарԥшуан «ашьхатә ҵасқәа» змаабыз, иҵәи-ҵәиуа ахрақәа ирыбжьахаз анемец солдаҭцәеи ҳпартизанцәеи реибашьра аепизодк.
Иахьагьы исгәалашәоит усҟан уи «аспектакль» аҿы ихәмаруаз «артистцәа», Дәырԥшьтәи ашкол аҵаҩцәа: Р. Гәымба, М. Абӷаџьаа, А. Хәранов (иахьа Черкесск ақалақь ахәшәтәырҭақәа руак аҿы ҳақьымс аус иуеит), Ш. Гәымба, Ф. Лакрба уҳәа егьырҭгьы.
Убраҟоуп раԥхьаӡа акәны, сахьазыӡырҩызгьы Р. Гәымба инагӡарала «Атҟәа иашәа» («Сыԥсадгьыл иахьа сацәыӡуп, атәым жәҩан саҵаӡуп..») Азалаҿ итәаз аҳәса ахацәа аӡәырҩы рчаврақәа рҿагәаны иҵәыуан уи ашәа аниҳәуаз.
Ашьҭахь излеилыскааз ала, апиеса авторс иамаз, наҟ-наҟ ишәҟәыҩҩхараны иҟаз Алықьса Џьениа иакәзаарын. Сара уи дысзымдыруа сыҟамызт, уанӡагьы иӡбахәқәа саҳахьан. 1941-1942 шықәсқәа рзы Гәдауҭатәи аԥсуа бжьаратә школаҿы аҵара еицаҳҵон, иара а-3-тәи акласс аҿы дтәан, сара а-5-тәи акласс аҿы. Аха ус наԥшыхақә акәымзар, иааигәаны ҳаибадыруамызт, еиҳа лассы-лассы ҳаибабо ҳалагеит Аҷандара сыуацәак рҿы ҳанеиқәшәа ашьҭахь.
Иголифеи-еиқәа имагә хәҵәҩагақәа ирхаргыланы, иблуза ахәда ԥхьаршәҭны, деиқәҷаб дыҟан есқьынгьы Алиоша. Асы, ақәа леиуазаргьы хылԥа ихеиҵаӡомызт, ихы хтын есымша. Мидаратәи ҳәа иахьашьҭоу аҿы аума, Гәдоуҭа акультуратә Ҩны ашҭаҿы аума, ма ашколхәыҷқәа ахьнеиуаз даҽа ҭыԥк аҿоума, жәеинраала, мамзаргьы жәабжьла иҭәны иҟаз зеиԥш тетрадк кны, ибла гәы-иаҵәақәа аԥхара рыҵыԥхо даауԥылон иара.
Изнымкәа-ҩынтыәмкәагьы иажәеинраалақәа (ажәеинраалақәа рылоуп аҩра нап шаиркыз) дсызрыԥхьахьан, иҟан ажәабжьқәа рцыԥҵәахақәак ансридрыуазгьы. Хеидкыларҭас иахьҳамаз усҟан араионтә газеҭ «Бзыԥ» аредақциа ахьыҩназ ахыбраҿы акәын. Араион аҿтәи аҿар рахьтә аҩра аԥшьызгаз, митәыкгьы рхыԥхьаӡара рацәамызт, аӡәы ҩыџьа ракәын иҟаз, урҭ реиқәшәара, рҩымҭақәа рыԥхьара реилыргара дазҿлымҳан Алиоша есқьынгьы. Уи аганахьала, илаз абаҩхатәра еиҳа иааԥшит, Қарҭтәи аҳәынҭқарратә университет аҿы аҵара анаҳҵоз ашықәсқәа раан. Аамҭала, убраҟа еиҿкааз аԥсуа литературатә кружок еиҳабыс даман, абаҩхатәра ҿыцқәа рцәыргараҿы, урҭ асахьаркыратә ҟазара рылааӡараҿы иидыруаз акаҿы хеиӷьашьа ҟаиҵомызт, илшарақәагьы маҷӡамызт. Аилыргарақәа ихы рылаирхәуан, ари ма ани  аҩымҭазы игәаанагарақәа ааԥыҵәҵәа-ԥыҵәҵәа иҳәон, ҽа-гәаанагарак ҵысыргьы, ҟазшьас излаимаз ала, митәык дақәшаҳаҭхмызт, жәпаџьара иара итәы аҿы дыҟан.
Исымҩатәны иазгәасҭарц сҭахуп, қарҭтәи аҳәынҭқарратә университет афилологиатә факультет аҿы Кавказтәи аҟәша шыҟоу. Убраҟа егьырҭ абызшәақәа рнаҩсгьы, аԥсуа бызшәа шыддырҵо, раԥхьаӡа  А. Џьениа ила ауп сара ишсаҳаз, убри нахысгьы хәыцырҭас исыман, уахь ацара, ашьҭахь ишыҟалазаалакгьы ауниверситет сҭалеит, уброуп – алитература еиҳа ҳазҿлымҳахартә уи амаҵура гәыгәҭаҳмыжьыртә иареи сареи ҳахьеиниазгьы.
Аԥхынтәи аӡынтәи аканикәлқәа раан ҳаауан Аԥсныҟа. Аҟәа усҟан еиқәшәоз алитераторцәа ҿарацәа Аԥсны ашәҟәыҩҩцәа Реидгылахь ҳнеиуан, еилдыргон уаҟа ҳыҩмҭақәа, ҳаҽрылаҳархәуан аиԥыларақәа, алитературатә хәылԥазқәа. 1953 шықәсазы, Лыхнытәи абжьаратәи ашкол аҟны, А. Лашәриеи Ф. Искандери, К. Ломиеи алархәны имҩаԥаагеит алитературатә хәылԥазы. Ишдыру еиԥш, қырҭбызшәала акәын усҟан аҵара шышьақәгылаз, мчыбжьык ахь ҩбаҟа сааҭ рыман ахатәы бызшәеи алитературеи рзы, исгәалашәоит ҳашьҭыбжьқәа анраҳа, ҳажәеинраалақәа ианырзыӡырҩы шаҟа илахҿыххаз, шаҟа игәырӷьаз ашколхәыҷқәа. аӡәы ҩыџьа иҟаз аԥсуа рҵаҩцәа.
Шықәсык убри аԥхьа, аӡынтәи аканикәлқәа руак аан, ҳаҟан иара убас Уаҭҳара ақыҭангьы, усҟан еицыз агәыԥ хазына иалахәын А. Џьениа, Ан. Зыхәба, Ш. Ԥлиа, сара, арҭ ацәаҳәақәа зыҩуа. Наунагӡа ҳгәалашәараҿы иаанхоит ахәылԥаз ашьҭахь, Гарԥ ҳҩыза Шамиль иаб Ҵаӷьтыр-иԥа Хәсин иҿы сасра ҳамҩахыҵра. Ашәа, акәашара уҳәа даараӡа хәмарра-ччарала иаҳхаагеит уи ауха. Убри анаҩсгьы, ҳгәы шьҭызхшаз, ҳзызхәыцшаз акыр ажәабжь ҳаҳаит ҳара убасҟан иҳадтәалаз абыргцәа шьахәқәа рҟнытә.
Аԥхынтәи аԥсшьара мшқәа руак аан, хыхь зыӡбахә сҳәыз аиԥыларақәа раԥхьаҟоуп уи аныҟаз сыԥсымзар, Ал. Џьениа адырра зласиҭаз ала, сара снеит Гәдоуҭатәи араионтә газеҭ аредақциаҿы. Усҟан Алиошеи сареи ҳадагьы, уа иҟан, егьырҭ алитераторцәа ҿарацәагьы В. Анқәаб, Н. Ҭар-ԥҳа, Ан. Зыхәба, Ш. Ԥлиа уҳәа егьырҭгьы.
Араионтә газеҭ усҟантәи аредақтор Е. Аҩӡба икабинет ахь ҳнеиԥхьан, дырзыӡырҩит ҳажәеинраалақәа, урҭ рахьтә иалихит акьыԥхь заабып ҳәа игәы иззаанагаз ҳҩымҭа хәыҷқәа. Иахьагьы исгәалашәоит Алиоша акьыԥхьрахь ирыдигалаз ажәеинраала аҟынтә цәаҳәақәак:

Шәышықәсала уықәс уҭала,
Уааи зҳәада, уара ухала,
Абахә уалҟьа, уцәқәырԥо,
Ахра дуқәа еиҟәырԥо?!

Итәаз зегь хшыҩзышьҭра арҭеит уи иажәеинраала аиҿартәышьа, ажәақәа реихԥхьашьа, ихы иаирхәоз арифматә еицааирақәа.
А. Џьенита апрозахь ииасра ҳара ҳзы иаалырҟьаны ҟиалаз акакәӡам, уанӡагьы иаадыруан акы, ҩба иажәабжьқәа, ҳара ҳаԥхьагьы ареспубликатә кьыԥхь аҿы дықәгылахьан.
Ҳастудентра мшқәа раан ҳакружок аилатәарақәа урак аҿы даҳзаԥхьеит «Шәыскьымсын, сыԥжәоит» ҳәа хыс измаз иажәабжь. Уи убраҟа далацәажәоит Аџьынџьтәылатәи еибашьра аантәи асовет партизанцәа рықәԥара аҟынтәи епизодк, сатиратә ажәа-ҿыцла дҿаԥиҽуеит, зыуаажәлар рыгәрагара зцәыӡыз, зыԥсажә иацәшәаны анемец фашистцәа зыҽрымаздарц иашьҭоу ԥсахҩык. Автор дирччархәуеит, дирҿаасҭоит, аҭагылазаашьа бааԥсаан азараҟьа еиԥш инаҳә-ааҳәуа, зҽызыԥсахуа ауаҩы, уи агротесктә хҭыс аҿынӡа дназго ахҭысқәа дрықәшәоит. Ажәабжь атема актуалра анаҩсгьы, усҟан неиҩымсрада аԥхьаҩцәа иазгәарҭеит иажәа ҵар, иажәа сахьарк, агәрагьы ргон, ԥхьаҟа иҵегь ахарҭәаара ишаҭахугьы, ахаҿсахьа ашьақәыргылараҿы уи шымчыдам, ишхықәкыдам, амчхарагьы шамоу.
Убри инашьҭарххны иҩуеит даҽа ажәабжькгьы, «Ажәхьа иаԥсоу акәтажә» ахьӡуп иара.
Араҟа автор ицәыригоит, ус злаӡам азы иӷынҵкуа аиҳабыра ирхьынҳалоу, хыда аныҟәара зыпату бжьнаххьоу ауаҩ ҭацәы, ауаҩ гәаҩа ихаҿсахьа.
Исгәалашәоит Алиоша Џьениа иажәабжьқәа анеилдыргоз шьоукы-шьуокы аԥхьаҩцәа аурыс шәҟәыҩҩы ду А. Чехов иҩымҭақәак ирыдкыланы иахцәажәон. Урҭ машәырла ирҿашәаны акәӡамызт ус зырҳәоз. Афабула ацәырҵшьеи, ахаҿсахьақәа «рыкәараҵашьеи», уаҩ дшазԥшым ала рхыркәшашьеи рыла, хыхь зыӡбахә ҳҳәаз аҩымҭақәа акырӡа ирзааигәоуп ҳҳәаратәы иаабоит, А. Чехов иажәабжьқәа «Ачиновник иԥсреи» «Арепетитори» уҳәа убас даҽа акык, ҩбак.
Ал. Џьениа аурыс шәҟәыҩҩ ду иҩышьа амонера акы «иҵанаҳәозар», акы инаҭазар, уи иҟынтә ныррак иоузар, ари ҵсабарала иҟалаз акоуп ҳәа уахәаԥшыр ауеит, избанзар ҳара зегьы  ҳаныхәҷызнатә аурыс литература атрадициа ҳалааӡоуп, ашкол аҟәардә ҳанықәтәаз аахыс иаадыруан Л.Н. Толстои, А.П. Чехов, А.С. Пушкин, Н.В. Гоголь, И.С. тургенев уҳәа егьырҭ ашәҟәыҩҩцәа рҩымҭақәагьы. Ишдыру еиԥш, урҭ рырҿиамҭақәа жәпакы аԥсшәахь еиҭаганы хаз шәҟәқәангьы иҭрыжьхьеит.
1960 шықәсазы иҭыҵуеит А. Џьениа иажәабжьқәа еидызкыло раԥхьаӡатәи аизга «Сышьха қыҭа», убри инашьҭарххны аԥхьаҩцәа ироуит даҽа шәҟәык, («Ажәабжьқәа»). Акритикаҿы ишазгәарҭахьоу еиԥш, урҭ ирнылаз иажәабжьқәеи иповестқәеи асахьаркрыатә ҵаулара рыгызҭгьы, ажәа, аслог инапаҿы иҭышәынтәаланы, ахҭа иҭашәо ишыҟамызгьы, наҟ-наҟтәи иусураҿы урҭқәа зегьы рҭыԥ иқәлоит, ахшыҩҵаки иареи, шамахамзар еибакапануа, еишьашәаланы иҟалоит.
Иидыруа, дызлагылоу ауп уи еиҳагьы иҩымҭақәа рҿы дзызҿлымҳау, еилыхха иубоит аформа аганахьалагьы аԥшаарақәа дшырҿу.
Ал. Џьениа исахьаркыратә баҩхатәра есааира ишеизҳауа, аԥсҭазааратә материалқәа реилԥшаара, хадара злоу алкаара, урҭ ишәа-иза рхархәара шилшауа ааԥшит анаҩстәи иҩымҭақәа рҿгьы. Убри азы шаҳаҭра ауеит, «Ашәҭқәа кәаҳатәым» ҳәа 1967 шықәсазы аизга иҭыҵыз. Уи ианылеит ашәҟәы ахьӡ азҭаз апоевсти даҽа ажәабжьқәаки.
Аповест «Ашәҭқәа кәаҳатәым» аҟны аԥсҭазааратә хҭысқәа жәпакы ирылганы иааирԥшуеит ашьыцреи амцқьареи егьырҭ аҵас бааԥсқәеи ирыхҟьаны изышьақәымгылаз арԥызбеи аԥҳәызбеи рыбзиеибабара. Зегь реиҳа ухы иузықәымкуа акакәны иҟоуп Адгәыр игәаԥхаз ихы иадикылаз аԥҳәызба Хьыбла лашьа Саид, иухараны (имаҳәхараны) иҟаз арԥыс имам-ихӡым, гәацәҟарк иоуп дзаҳҭахыузеи ҳәа агәшәа-гәӡба ҟаҵаны иара ишьашәалоу, ҽхьшьырҭас дызмоу Капитон ҳәа дииҭарц иақәикит. Уи убысҟак анамыс ицәыӡхьеит, иаҳәшьа гәакьа джьа-дҟаҭәа дыбжьганы иҩыза бзиахә дииҭоит, аҵыхәтән лгәаҵәа анеилыс, илыхьыз ш
ҽеимыз анеилылкаа диҵыҵны дцоит… Аха аԥсыуа ҵасла, ас уҳәа анс уҳәа, иԥшӡам, ԥхашьароуп ҳәа ирԥхьаӡоит, убри инахырҟьаны ахәшә лжәуеит, аха ирулакгьы лыԥсы еиқәдырхоит.
Адгәыр иҟалаз шыҟалаз шидыруазгьы, уҳәан-сҳәан дзацәымцеит, изаамырԥшит ауаҩра, еиҳангьы исҳәоит ахаҵара, ақыҭа ааныжьны Хьыбла данцо, хьаас ишьҭихуеит, иблақәа ҭраа акраамҭа дызго адәыӷба дазԥшуеит.
Автор урҭ рыбзиабара аиԥҟьара зыхҟьаҵәҟьаз иахьынӡахәҭоу амзызкра, аҭырҭәаара шигугьы, мҩашьарада иубоит, ианакәзаалакгьы ауаҩы, уеизгьы-уеизгьы рыцҳара дук ҟамлазар, игәҭакы анагӡараҿы амаҷ-саҷқәа дыриааирц шихәҭоу, иарбан усзаалак аҿы хара ахәыцра, хара аԥшра шиҭаху. мамзар, Капитони Саиди реиԥш иҟоу ауаа рыӡӷьы днамаҳәахаа дышцо, хынҳәышьагьы шиқәым.
Абри аганахьала, иахьатәи аҿар иреилнаркаауа, иднарбо маҷым ҳәа сгәы иаанагоит зыӡбахә ҳамоу ашәҟәыҩҩы иповест «Ашәҭқәа кәаҳатәым».
Ухылԥа ыршәны ауаа ирылоуҵар, дагьызмаха асуеит, - аҳәоит аԥсуа жәаԥҟақәа руак. Убас ихьит ауаҩ қәыԥш, раԥхьаӡа акәны, ишьашәалаз аԥҳәызба цқьа, аԥҳәызба хымкых бзиа дызбаз Адгәыр. Ибзиабара ашәҭыц дегьызмаха ршьапы иаҵамшәартә еиԥш дзымныҟәеит, уи зыхҟьаз амзызқәа ируакуп инасыԥхә азы дахьзымхәыцыз иҽахьирԥсыҽыз, уҳәан-сҳәан дахьаанахәаз, дахьарлашәыз. Бзиа дибомызт, игәы дажьон ҳәа ҳҳәартә даабом уи аҩымҭаҿы, иара убри азоуп хыхь иаҳҳәаз зхаҳҳәазгьы.
Ҳзыхцәажәауа аизга ианылаз аҩымҭақәа рҟынтә еиҳа иаулкаартә иҟоуп ажәабжь «Аџьра амца ацран». Ахҭыс мҩаԥысуеит ԥсыуа қыҭак азааигәара иҟоу ԥсшьарҭа ҭыԥк аҿы. Шьыжьы хәылбыҽха арахь имҩахыҵлоз ааигәа инхоз ҷкәынак (зынӡагьы дыҷкәынам, иарԥысра дынҭысхьеит), зхы игәазырԥхаз наира ҳәа ԥсшьаҩ ԥҳәызбак бзиа иамхабеит, автор ишазгәеиҭауа еиԥш, «абзиабараҿы» уи аԥышәа ду змоу аӡә лакәзаап, лыхаара-лыбзаара, абас уҳәар ауазар, «днаҿырхәаны» лхы ицәылҵәахуеит, даҽаӡә иахь дыԥшуеит, длацәҟәы-шьацәҟәуа дишьҭоуп… Убри нахыстәи ахҭысқәа роуп, уаӷеимшхараны иҟалаз, агәызиан замана, наҳар, аӡәы иҟыба-ӡыба иаламлацыз, ԥҳәыс мусхәла ашуора иҭамшәацыз, игәԥсшьаӡа иҟаз, дҿаҳәатәха, дԥаԥышькны даақәгылт. Игәы иалоугьы «сразҟы» сеижьеит ҳәа ахьиԥхьаӡаз ауп, иара ус дахәаԥшуан, ииурыз уаҳа?
Ԥшрала-сахьала қәрала зҳәаз еиԥш, реишьашәаламра акәӡамызт сгәаныла урҭ ирԥырхагаз, ҩнуҵҟала реиқәымшәара, реинымаалара ауп, зынӡа ихаз-хазқәоуп урҭ, лара – адырганҵыхәа еиԥш днықәԥраа-аақәԥраауа, иахьа ара дыҟоуп, уаҵәы даҽаџьара. Иара – ақыҭа иааӡаз агәылара пату зқәырҵоз аӡә иоуп, ухахьы уџьымшь ыҟоуп ҳәа аӡәы иеимҳәацт, ажьра-цәара дахаҵгылоит, уи ҳзырбауа афактқәа ируакуп арра иҭахаз иашьцәа раҳаҭыр азы гәырӷьара дукгьы иҽалархәны, ишырҳәауа еиԥш аҭәақьаҳәа аус иуан. Нас, ҳәарада, абас ҟазшьала еиԥшымыз ауааа еизааигәаны еимала-еиҿало ҟалашьас ирымазеи?
Ҳзыхцәажәо ажәабжь асимволика иаҵоу даараӡа узырхәыцуа акакәны иҟоуп, ахәра иага иҵаулазаргьы еимашьшьы иӷьоит, аха изырӷьозеи гәыла-ԥсыла ихәу ауаҩы ихәра?
Абасшәақәоуп ишеилаҳкаауа аџьра абылра аҵакы.
Аџьынџьтәылатәи еибашьра ахҟьа-ԥҟьақәа акырӡа ирныԥшуеит А. Џьениа ирҿиамҭа ажәабжьқәа, аповестқәа. Аибашьра иарҵысыз ахлымӡаахра ауми автор «Алмас» ҳәа ииҩыз ажәабжь аҟны дызлацәажәо, аҵак еиҭарс змоу ари аҩымҭа дырҩегьых иугәаланаршәоит усҟантәи аамҭазы, ажәлар ироуз ахәрақәа, ахьаақәа, изҭагылаз агәаҟра.
Аибашьра атема иазкны ирҩуан, ирҩуеит иахьагьы. Ҳара ҳлитератураҿы уи атема аганахьала зыӡбахә уҳәаша аҩымҭақәа маҷымкәа ишыҟоугьы, иахьа уажәраанӡагьы инҭырҳәцааны, иахьынӡахәҭоу аус адулам.
Аҟазаареи аҟамзаареи азҵаара анықәгыла, ҳтәыла акәым, адунеи зегьы ԥеиԥшхәцәгьа аназԥшыз аамҭазы, иахьаақәшәаз зхы нықәызҵоз, зыфа иагыз, зыжә иагыз аха гәамчхара дула атәыла ахьчара иазхианы иҟаз хаха ижәыланы инеиуаз рфырхаҵара – ҳара ҳабиԥара иаҵанакуа ашәҟәыҩҩцәа ракәым, ҳаԥхьаҟа игылараны иҟоугьы инагӡаны ишахәҭоу аарԥшра иахьымӡар ҟалап.
Убри аҳасабала,а кырӡа аҵанакуаны ҳахәаԥшуеит Алиоша Џьениа ироман «Абна амаӡа» ҳәа 1971 шықәсазы Аԥснытәи аҳәынҭқарратә шәҟәҭыжьырҭаҿы иҭыҵыз. Ашьҭахь, иара убраҟа урыс бызшәала иҭыжьыз.
Ари аҩымҭа акритикаҿы иахцәажәахьеит, изыхәҭоу ахәшьарагьы аиухьеит,  еиуеиԥшым агәаанагарақәа рҳәахьеит, инықәырҵахьеит, иаақәырҵахьеит, аха убригьы џьашьатәӡам, бга ахьҭоу ауп, ла ахьҭашуа рымҳәауеи!.. Сара абраҟа ароман иалоу ахаҿсахьақәа, абызшәа зҳәаз еиԥш, хәҭа-хәҭала сааҭгыланы сахцәажәоит ҳәа  сҽаԥшьызгом, избан акәзар, ари астатиа зызку ала исылнаршаӡом анаҩсгьы уи даҽа ҭагылазаашьак, даҽа зыҟаҵарак аҭаххоит, ԥыҭкгьы инеиҵыхтәхозар акәхап, аха убыс иага иҟазаргьы, ҩбаҟа ажәа ҳәатәхоит. Ашәҟәыҩҩы ари атема далагаанӡа аҽазыҟаҵаратә усутә дуӡӡа мҩаԥигеит, изнымкәа ҩынтәымкәа ироманаҿы иарбоу ахҭысқәа ахьымҩаԥысуа – Белоруссиа дцоит, ԥыхьатәи апартизанцәа (ироман аҿы зыӡбахә цәырҵраны иҟаз) дрыҿцәажәеит, архивтә материалқәа акыр дыргәылаԥшит, автор ихаҭа ифархаҵарақәак рзын иҳәоит еиԥш, «быжьшәындыҟәрак ирҭаҵаны, быжьцыԥхак р\аҵаны» иҵәахыз адокументқәа рҿынӡагьы днаӡеит. Ари даараӡа акраҵанакуеит ашәҟәыҩҩы изы, ииҳәауа нҭкааны изымдыруазар, нас ииҩгәышьозеи?
Исгәалашәоит, аамҭала зны «Абна амаӡа» автор, Аџьынџьтәылатәи еибашьра далахәымызт, ихаҭа далаԥшны имбеит, ахәшәбылфҩы иԥынҵа иҭамсыцт, убри аҟнытә ас еиԥш иҟаз атема иҽазимкыр акәын ҳәа аҽԥныҳәақәа ирҭауан.
Ҳәарада, ашәҟәыҩҩы ихаҭа дызлагыланы иибаз-иаҳаз ала, иҩуазар хараӡа еиӷьуп, ҳәынҳәахла документла акәымкәа, аха ианымиаз ишԥаҟаиҵои, уи ахцәажәара азин имаӡами сеидроу? Уажә абраҟа иргәаларшәатәума урҭ ашәҟәыҩҩцәа,  ҳтәылаҿтәиқәа роума, уи анҭыҵтәиқәа роума, изусҭазаалакгьы, хараӡа ираҩсхьоу аамҭақәа раантәи  еиуеиԥшым аҭоурыхтә ҵакы змоу ахҭысқәа ирызкны жәпакы арҿиамҭақәа шаԥырҵахьоу, адоуҳатә культураҿы аҭыԥ ду шааныркыло аԥхьаҩцәа бзиа еицырбо, ирылаҵәаны ишыҟоу. Аҿырԥштәқәа аԥсуа литература аҿынтәгьы иаагар ҳалшоит. Аԥсуа шәҟәыҩҩы ду С. Ҷанба идраматә рҿиамҭа «Амҳаџьыр» анҩызи дызлацәажәауа атрагедиатә хҭысқәа аныҟалази ирыбжьоуп 50-60 шықәса. Ишдыру еиԥш, ареволиуциа далымиааит «Аси амацәыси» зҩыз А. Гогәуагьы, аха иҩит, азин имамызт ҳәа ҳазҳәару? Ҳәарада, мап.
Изхысҳәаауа, шәҟәыҩҩык азин иманы, егьи имамкәа, ҟалашьас иамоузеи?
Араҟа, абаҩхатәроуп аус злоу, абаҩхатәра, адырра… - аа, ашәҟәыҩҩы игәахәтәы дахьызгӡо, ирҿиамҭа анарха азҭо… Сара еиӷьу еицәоу ҳәа аҩымҭақәа реиҿырԥшра салагом, аха акызаҵәык исҳәарц исҭаху, дасу илшаз ала, икапан зеиԥшроу ала ахәшьара иҭара намысуп, ипатууп.
Ирацәаны аматериал имазаргьы акгьы аҳәаӡом иаԥсоу асахьаркыратә рҿиамҭа аԥҵараҿы, еилԥшааны урҭ ишахәҭоу амҩақәҵара анамиуа.
Ароман «Абна амаӡа» абаҩ еибазыркуа асиужет амоуп, еилыхха иҟоу композициала ишьақәрыглыоуп. Автор заманалаҵәҟьа илшеит архивтә материали ахҭҳәааи реизакра, реилаӡҩара.
1941-44 шықәсқәа раантәи Белоруссиа зҭагылаз аамҭа еиқәаҵәақәа аарԥшуа, уи иагәылигоит ароман аидеиа хада зыдҳәалоу афырхацәа рхаҿсахьақәа. Урҭ рахьтә раԥхьаӡа инаргыланы рыӡбахә уҳәартә иҟоуп Белоруссиатәи апартизантә еидҵара анапхгаҩы, аинрал Чернишов, аполитикатә хәҭала уи ихаҭыԥуаҩ Армианинов, Ф.Е. Ӡержински  иашьа гәакьа Казимир Ӡержински уҳәа егьырҭгьы. Ҷыдала иазгәоуҭаша акоуп аибашьра ианналага нахыс аӷа итылаҿы апартизантә еибашьра мҩаԥызгоз Даҭикәа Зыхәба ихаҿсахьагьы.
Даҭикәа иаарласны апартизантә еидҵараҿы аԥшыхәреи аҭакԥхықәреи реиҳабыс дҟарҵоит. Уи напхгара ззиуа аԥшыхәцәа еиҿамсқәа аӷацәа ааха рыҭараҿы рымчқәа рыҵшәаараҿы ирылдыршаз зынӡагьы имаҷӡам. Фатәыла-жәтәыла, абџьарла, маҭәала рҩызцәа реибыҭараҿы рхы-рыԥсы еигӡом, еиуеиԥшым аҭагылазаашьақәа раан иаадырԥшуа аҟәыӷара, адырра, атактика уҳәа иаҳдырбоит рԥышәа есааира ишазҳауа, хахаҵәҟьа аӷа рҽиҿажьны акәымкәа, иҵагьежьны, «маанала» иабашьышьа еиҳа хыс ишьҭыхны ишрымоу уҳәа убас иҵегьгьы.
Уаҳагьы ԥсыхәас ирымазиз аӷа  итилаҿы иҟаз уажәы-уашьҭан ашәарҭа иҭагылаз аибашьцәа?
Ароманаҿы зхаҿсахьақәа аарԥшу апартизанцәа Миша Дубанец, Кузма Лихардов, маргарита Масиукова, Сергеи Кастелианца уҳәа рхаҿсахьақәа еилыхха иҭҭәааны ишаабац еиԥш, изыҟамлеит егьырҭ аперсонажцәа рхаҿсахьақәа. иаҳҳәап хаҵеи ԥҳәыси Ӡержинскираа Миша Сафонови, Иван Чунецкии митәык улаԥш иҵамшәо ихьысҳаны иахьаанхаз аԥхьаҩ игәы еихьнамшьырц залшом. Ҳәарада алитератураҭҵааҩы, акритик Ар. Аншба ишазгәеиҭаз еиԥш, автор дзыхцәажәо ахҭыс – аҟалашьа, дарбанзаалак афырхаҵа ихымҩаԥгашьа, инапынҵа анагӡашьа уҳәа рганахьала даарԥшызар, аԥхьаҩ еиҳа дазҿлымҳахон, еиҳа игәникылон. Иҟалаз, ҟалеит аха ишыҟалаз акәӡами ашәҟәыҩҩы изы хадара злоу?..
Ҳәарас иаҭахузеи, ашәҟәыҩҩы аибашьра атема аус адулараҿы аԥышәа имазҭгьы, аӷацәа неибеиԥшны, ишәаргәындацәаны, ибзамыҟәцәаны раарԥшра аҿгьы агха имыхьуазар акәхарын. Иахьа иҩуазар усҟавнтәи аҭагылазаашьа ҽакала дазнеиуан, ифырхацәа згәылигауа ахҭысқәагьы даҽа рамкак иҭагӡаны иааирԥшуан.
Абас иага иҟазаргьы ҳзыхцәажәо ароман аҿахәы аҳәеит, автор иҿаԥхьа иқәгылаз азҵаара аҭак ҟаиҵеит. Акритикаҿы азгәаҭарақәа иҟарҵаз агхақәа иадырбаз уҳәа рҟынтә уи изыхәҭоу алкаа ҟаҵаны, аиҭаҭыжьра аан, урҭ ахархәара роуп ҳәа агәаанагара ҳамоуп.
Аибашьра аамҭа иаҵанакуеит,  егьи иҩымҭа аповест «Ахацәа рашәагьы». Аха убраҟа, ишазгәарҭахьоу еиԥш, еиҳа азҿлымҳара амоуп аетикатә проблема, ауаа реизыҟазаашьақәа, урҭ еидызкыло ацәгьа, абзиа, рҵас, рқьабз уҳәа ирацәоуп дыззааҭгыло, аԥхьаҩ иҿаԥхьа ӡбатәыс иқәиргылауа.
Аповест афырхацәа руаӡәы – Саид иан дыҟам, иаб дыҟам, ишырҳәауа еиԥш,  дмаҭазаҵәуп, ус дшааиуаз анасыԥ изылбааԥшын иҵәҩаншьап мыӡыр ҟалап ҳәа гәыӷрала  иназԥшит уи игәараҭа. Аха уи аамҭала акәын, Аџьынџьтәылатәи еибашьра ианналага, иҩызцәа зегь ахьцоз афронтахь дымцар амуит, аҭагылазаашьа аҽаԥсахит. Аҩымҭа зегь аиҭаҳәара акәымкәа, фактк сазааҭгылар сҭахуп. Иубаз еицәа убеит ҳәа Саид аибашьраҿы дзыниаз, зегь реиҳа игәы аҵанӡа  инеины деилазыршыз, ацәымӷра изҭаз ахәцәа бжьызгоз асанитартә дәыӷбаҿы аҳәса хәыҷқәа (Амедицинатә еиҳәшьцәа) афронт аҿынтә ихәны иааргоз асолдаҭцәа иахьырхатәаз ауп. Аҳәсахәыҷқәа аҭаацәара аԥызҵаша, ахшара иааӡа-ихьча ҳауаажәлар ирылазыргылаша, аа, изҿу, дхәыцуеит иара. Насгьы даараӡа ихьааигоит, ахәцәа акала дахьырзмыцхраауа, ирыхәаша акгьы ахьизыҟамҵо. Убри аҭагылазаашьаҿы иқьышә иаақәххуеит иабацәа ахә ихатәаны ирҳәауаз «Ахәра ашәа». Игәалашәоит иара убас аҭәҳәақәа жәпакы, агәымшьҭреи ахьаагареи рҿы акырӡа ихәарҭахаз.
Саид аибашьра ашьҭахь, дхынҳәны аҩныҟа данаалак, иԥҳәыс хәыҷи иареи еинианы аԥсҭазаара иазыхынҳәит ҳәа угәы иззаанагоз, рымҩақәа хаз-хазы. Лхы дзазымиааит, дыԥсыҽхеит иԥҳәыс. Ргәылара итәаз архәҭаҿы аррамаҵура ныҟәызгоз арԥыск бзиа дламхабан, длыԥсахзаап лхаҵа. Ари Саид изы – иага ҭагәҭасра дақәшәазаргьы, иага џьабаа ибазарагьы хгашьа змам гәырҩацәгьаны иҟалеит.
Ҳҿаԥхьа ицәырҵуеит азҵаара, ари аҩыза ҳара ҳаҩныҵҟа иҟамлацкәа, аха аԥсуа ԥҳәыс лзы типра ауа иҟоума?.. Саид иԥҳәыс леиԥш, аибашьра аамҭазы иара егьырҭ аихҟьа-ԥҟьарақәа раан, абас еиԥш зыхьқәаз ыҟазар ауеит, ауаа зегьы еиԥшым, аха иалкаатәума абри аҷашәшәыра?
Уи автор иусуп, иахәҭаны иԥхьаӡазар акәхап, аха шьаҭанкыла ҳазыразым даҽа хшыҩҵакык уԥылоит аповест аҿы. Алмҩанык (аибашьра амҩа ауп абраҟа зыбахә сымоу), хьаас, гәыҵхас имоуп аамҭала игәыла быргк иҟынтә иаҳаз ажәақәа: «Ааи, ааи, ауаҩы ихала даанымхароуп, иара иимбо, ихаҭа дызбо аӡә еснагь дивагылазароуп… Дзыцәшәаша… Ӡи-мцеи, ҭӡамиц-баагәареи, ирызнымкылаша аблақәа зхоу аӡәы… Ааи, ааи, дадраа – ауаҩы сызбода схала сыҟоуп аниҳәа, игәы ианаанаго нахыс дгыгшәыгуп, иҟаимҵара алԥха ҳамазааит…»
Ауаҩы инамыс дҿанаҳәозар ауп, акәымзар ӡәыр дизыхьчарц дыҟоума мамзаргьы? Аԥҳәыс ҽаӡә иахь зылаԥш кыдхалаз, ҽаӡә иахь зхы зырхаз, дааганы умаӷра дҭауртәаргьы, лыԥсыҽра узԥырҟәҟәаауам, уи хәшәыс иамоу акызаҵәыкоуп: аҽыҟажара, ҽа цәаныррак аҽамҭара еиҳаракгьы дхара-дааигәа ухы-уԥсы змоудаз уҩыза даныҟоу… Араҟа иугәаламшәарц залшом А.С. пушкин иажәеинраалак аҿы «зхы иақәиҭымз» абзиабара азы ииҳәаз: «Нет, нет, не смею предоваться чувствам любрвь… Пылать и забываться…»
Убри инаԥшьны иаҳҳәарц иаҳҭаху, имаҷума нас, сазҵаауеит, 1937-1938 ашықәсқәа рзы, иара аибашьра аамҭазгьы, ишқәыԥшӡақәаз зхацәа нархыганы иргаз, аҩнаҭақәа ҽаџьара имҩахымҵкәа зыҽзражәыз, зхәыҷқәа аазгәыҵаԥсаны изааӡаз, урҭ аӡәы дырмазҵаакәангьы иҟаломызт, аӡәы дрыхьамԥшкәагьы иҟаломызт, аха раԥхьа  иахьнанагаз аҩнаҭа аԥсахра рхы ирзақәнамыргеит. Аӡәы-ҩыџьа алашәазар, исҳәауазеи акәымзар, аԥсуа ҭаацәара моралла аӷәӷәара, ацқьара, уи ашьақәхара уҳәа мзызс ианамоу еицырдыруеит. Ари атема ажәлар ражәабжь иалоуп, рашәақәа рҿы иуԥылоит.
Егьырҭқәа, егьырҭқәа зегьы ҳарҟәаҵып, иаҳәауа рацәаӡами жәлар рҳәамҭаҿы еицырыдруа, ашьҭахь ашәҟәыҩҩы Миха Лакрба иҩымҭақәа рҿы хшыҩзышьҭра зауз ановелла «Хара ицаз…» Арҭ реиԥш иҟоу аҿырԥштәқәа рацәаны иуԥылоит жәлар рҿаԥыцтә ҳәамҭақәа рҿы, амала аԥсуа сахьаркыратә литератураҿы уи атема изыхәҭоу аҭыԥ азаанымкылацт умҳәауазар…
Ашәҟәыҩҩы аҩбатәи ироман «Ацәаҟәа аабатәи аԥштәы» иагәылоу ахҭысқәа мҩаԥысуеит еиҳарак Аџьынџьтәылатәи аибашьра ашьҭахьтәи аамҭақәа раан. Ароман афырхаҵа хада Қсас, аррахьтә дхынҳәны аҩныҟа даауеит, аха излаабо ала, уи игәы ртланы дынхартә- дынҵыртә  еиԥш аҭагылазаашьа иоуам. Иара дахьынӡаҟамыз ақыҭсовет аҿы аколнхара анапхгараҿы инеит уажәраанӡа иатхарымбоз «алоурыҵа иҵаз» ҳәа изышьҭаз Мураҭ Аӡлиеи ладеи-ҩадеи иатәыз Дикрани реиԥш иҟақәаз ауаа цәыха-цәыфақәа.
Дикрангьы ани аԥхьатәи аиԥш, ахьӡ ҷыда иман «Акьанҿаа» ҳәа иԥхьон. Адәахьтәи игра мацаразы акәхарым, уи ахьӡ ҷыда «дзаԥсахаз».
Ар ирнымиаз дхаҵа ӷәӷәан ҳәа, ақыҭа зегьы инацәахы иахаргьежьуа икызаарын Мураҭ, уи даӡәымызт аҩызцәагьы иман. Уаҩ дазхәыцыр ҟалоит уажәшьҭа урҭ рнапы ианԥшылоз аәлар рҭагылазаашьа зеиԥшраз, иара Қсас ихаҭа ишиҳәауа аиԥш, аибашьра аԥсцәа ргыаны абзацәа анԥсханашьуагьы ыҟазаап. Қсас аҩны дшааиз еиԥшҵәҟьа, иҭаацәа рылаԥхьаха иамраӡакәа, уи аколнхара ахантәаҩы «бзиахә» азеиԥш рахә дрыцҵаны ашьхаҟа дишьҭуеит. Убри ашьҭахьгьы анапынҵақәа ииҭауагьы бзанхара иатәым. Ауаа мҩахызҟьо, русқәа рымпыҵызҟьо, ихылда-ӡылданы иҟазҵо аҭагылазаашьа иаҿагыланы ақәԥара ицәыуадаҩхоит Қсас. Уаҩ дзықәгәыӷратәы иҟаз иҩызцәагьы аҿаԥа рҿалазшәа, рыг-рҿы иамҳәауа аҟынӡа инаргахьан. Убас иҟоу аколнхацәа дреиуоуп акыр зылшап ҳәа угәы иззаанагоз Чаҭала Акшбагьы.
Мураҭ еиԥш иҟоу рыгха иаацәырганы ироуҳәаргьы, акгьы алҵуам, аӡы уҭахыс иаҩызоуп ҳәа дыҟоуп, абзиеи ацәгьеи изеиԥшшәа дааиуеит.
Ахаҭара акульт аамҭа – аамҭа цәгьан, ҳәарада, жәлары зегьы рзы. Иуҳәар ҟалозар, ауаа рыгагаҵәҟьа ианацәшәоз аамҭа акәын уи. Аха иҟоума амҩа, аиаша, аӡыргаразы,  зыхзаԥызарахаз напхгаҩцәақәак рымчра аҟынтә ажәлар рхақәиҭтәразы.
Излаабо ала,а уаа ргәаҟәышра рцәымӡыцт, ирымоуп агәыӷра, амала инамцхәны ршәара иахҟьаны шьоукы-шьуокы зынӡа иҳәалахеит, игаӡҳәыӡшәа иҟалазгьы дубап.
«Абри иҳалалаз ашәара ҳалызцо арбану сыздыруам», иҳәеит дӷьаҵәы-ӷьаҵәуа еилҳарго аҩымҭа аҟ\фырхацәа руаӡәы.
«Ацә  зҽаҟаразтәуа адаӷь тҟәацит» ҳәа усҟантәи аамҭазы «адура» аҽазышәара чмазараҵас ауаа зымҽхазкыз, Анԥсаагьы ирыцрасит, Мураҭ иҳәашьала, ацгәы иаҟараоуп ажәқәа еихаҳатәуп, еиҭарҿиатәуп ҳәа домбеик иаҟараз цәаӷь дук ааганы аԥсуа жәқәа ирыларҵеит. Уи арахә ранҵара акәым, раныӡаара иасимволны иҟалеит. Автор абас акакала, инеишьҭаргыланы иааирԥшуеит анхаҩыжәлар рхи-рымчи еинзмыриоз, есааира иҵзыркәкәоз «аҿыц» ԥшьгарақәа. А. Џьениа ари иҩымҭаҿы агәра угартә иааирԥшуеит ахаҭара культ иарҳаз уи, ачымазара-ҿкы ауаа ишырԥырхагаз, рымчқәа шеиҵанаҟьоз, ишеичнарчоз, рыгәра еибамго ишыҟанаҵоз.
Аԥхьан ишазгәаҳҭаз еиԥш, Мураҭ ихамхаԥызара иаахтны иаҿагыло аӡәгьы дҟамлеит аколнхараҿы.
Ирҳәоит, аха инцәыҵакны, иаартны аӡәгьы изыгәаӷьуам. Иара Қсасгьы Мураҭ иршәаны аҩ иҵацаланы имаз рҿынӡа длаҟәыма иҳәауа даабоит.
Ароман «Ацәаҟәа аабатәи аԥштәы» аҿы иԥсҭазааратәны, аԥхьаҩ игәникыло, ахаҿсахьақәа иреиуоуп ашколхәыҷқәа Лади Ӡыкәри рхаҿсахьақәа. Урҭ реизыҟазаашьа, рхымҩаԥгашьа, иҟәба-ҟәшәо реицныҟәашьа, реицәажәашьа уҳәа аԥхьаҩ краамҭа ихамшҭуа игәаҿы иаанхоит.
Араҟа иҟоуп иара убас аинтерес зҵоу аепизодтә хаҿсахьақәагьы, урҭ рахьтә, зегь раԥхьаӡагьы рыӡбахә ҳәатәуп Сима, Миха, Минадора уҳәа егьырҭгьы.
Ашәҟәыҩҩы дзыхцәажәауа аамҭа ихҵәа-ԥҵәа иқәнаргыло апроблема, аперсонажцәа иалоу, урҭ рхаҿытә патреҭқәа, дасу иҿоу ажәа уҳәа – зегь рыла аԥсҭазаара иагәылиааит, аиаша иашьашәалоуп. Ара иҟам аԥхьаҩ зыгәра имго, мцуп, хыҭҳәаауп ҳәа угәы иззаанагауа хҭыск ма сахьак. Афырхацәа ракәзар, хыхь ишаҳарбаз еиԥш, рхымҩаԥгашьа, рцәажәашьа ԥсабаратәуп, жьымдырк, малырк рымамкәа иаарԥшу џьысшьоит.
Шаҟа напҟазала иҭихуазеи автор аԥсабара асахьа: «Зыхцәышла кьларуа илеиуаз Лашԥсы ацәқәырԥақәа инеи-ҩеиуа уаҟа иԥшыз амшын ацәқәырԥа иаҵәақәеи ааигәыдибаҳәҳәалеит» (Иалкаау, Аҟәа, 1930 ад. 185).
Иаагап напҟазала даҽа ҿырԥштәык: «Рыбӷа инанамго, аӡыцәа-ааԥсақәа реиԥш, рыхәдақәа ҭҳәаны, ҟәартәра-ҟәартәра еиҿыжәжәо ииасит аидара шьҭыхга машьынақәак…» (иара, уа, ад. 191).
Шаҟа агәкыра аҵоузеи, шаҟа ахаа-цәа аҟәнузеи ашколтә қәра иҭымсыц, аха зылаԥш еизхоу, зыгәқәа еизцо, краамҭагьы еиббамбацыз Лади Есмеи ргәырҽанӡамкәа ианааиԥылазтәи рдиалог: «Бҽыбымԥсахыӡеит, Есма, раԥхьаӡатәи ааԥын-мшы аҽны бшызбаз быҟоуп Есма..»
«Сара Аҟәантә сзааз, уара узоуп, Лад!.. Иаха ԥхыӡ бааԥсык  удызбалеит, Лад!..»
«Уаҵәы ашкол багымхаӡои, Есма?»
«Аҩны гәхьааганы схагахоит, смааижьҭ-еи шықәсык ҵуашәа сгәы иабоит…»
Абас ирацәоуп ароманаҿы уззааҭгылаша, ухы иаурҳәаша аҿырԥштәқәа. Акриика аҿы иахцәажәахьеит А. Џьениа ибызшәа, аха уи иахьынӡахәҭоу иҭҵаам, игәыгәҭажьуп иахьа уажәраанӡагьы.
Ашәҟәыҩҩы ԥыхьатәи иҩымҭақәа рҿы ԥшӡа ацәажәара, изызку маҷны мцхәы асахьаркыра дахнаԥаауазҭгьы. арахь ааскьа – уи аҩыза идубалом, иажәа еиҳа иҭышәынтәалоуп, аиҿырԥшрақәа ихы иаирхәо аԥхьаҩ дхырхуеит, даҽа шәҟәыҩҩык иҿы шамахамзар, иуԥылом.
Аҵыхәтәан акы-ҩба ажәа рыла акәзаргьы, иазгәаҳҭап иара ароман ахаҭа ахьӡ – асимволикатә ҵакы иамоугьы. Ашәҟәыҩҩы аабатәи  аԥштәы ҳәа дзышьҭоу ауаҩы иԥсҭазаараҿ иԥышьклаҳауа, ԥхьаҟа дызмышьҭуа, аҿиара аизҳара иаԥырхагоу анегативтә цәырҵрақәа роуп. Автор ироман акомпозициа аҿиашьа ала, агәыӷра ҳауеит наунагӡа ус ишзымцо, иԥырҟәҟәаамзар ԥсыхәа шамам, урҭ раԥыхра зылшо Қсаси Чаҭалеи реиԥш иҟоу ракәымкәа, еиҳа агәаӷьра, адырра змоу ауаа ицәырҵуа, ацқьареи азҩыдареи рҭыԥаҿы ишнеиуа.
А. Џьениа аҵыхәтәантәи ароман «Анмираҳ, ҩыџьа рынцәахәы» раԥхьаӡа акәны 1986 шықәсазы иҭыҵыз уажәы ари атом ианыло, еиуеиԥшым ауаа рлахьынҵақәа раарԥшра апроблема ықәзыргылауа, аԥсихологизмра аелементқәа зныԥшуа зсахьаркыра ҳараку рҿиамҭоуп.
Ҳара ари ароман инарҵауланы аилыргара ҳҽазаҳшәаӡом, аӡәы-ҩыџьагьы ахцәажәахьеит, аԥхьаҩцәа рҿынтәгьы изыхәҭоу ахәшьара аиухьеит. Иара ус ҩбаҟа-жәа рыла акәзаргьы, аҩымҭаҿ иқәгылоу апроблематикеи абызшәеи рзы гәаанагарақәак сҳәарц сҭахуп.
«Анмираҳ – ҩыџьа рынцәахәы» аҿы имҩаԥысуа ахҭысқәа, излаабо ала маҷк инаскьагоуп, аиҿымкаарақәа, ахынҭаҩынҭарақәа, инхада-иԥсыда ҳәа напышьашәала ианеилаз аамҭа иадҳәалоуп, хыла иуҳәозар, мчыла акә, хаала акә аколнхарақәа шьақәыргыланы раԥхьатәи ашьаҿақәа аныҟарҵозтәи аамҭа. Ашәҟәыҩҩы ифырхацәа, иаӡәым ҩыџьам урҭ, урсқәа рҳәысқәа рыла усҟантәи аполитикатә ҭагылазаашьеи аԥсҭазааратә цәырҵрақәеи ирыдҳәаланы ишаарԥшымгьы, зегь акоуп уи аепоха ахҟьа-ԥҟьақәа ирҟәыҭханы игылам, ирныруеит, ԥхьаҟа рцара, реизҳара еиҵанаҟьоит. Аҩымҭаҿы иаҳԥыло аперсонажцәа (Хьырсон, Хьыма, Аншьа, Аслан, Уард, Сафар, Хынтрыгә уҳәа), реинҟьеинысра, реиҿымкаара, реиқәымшәара, реихьымӡа-еиԥымӡара, ргәыбжьажьара, аҵыхәтәаны, ргәахәтәы ахьымӡара зхылҿиаауазеи, ҵаҵӷәыс иамоузеи урҭ?..
Абас еиԥш акыр зҵазкуа азҵаарақәа ықәгылоит аԥхьаҩ иҿаԥхьа. Авторгьы иаабац астереотиптә ҟазшьа змоу асхемала акәымкәа, инарҭбааны философиатә ҵакыла, цәанырра дула аарԥшра иҽазишәоит, убри аганахьала, акритикаҿгьы ишазгәарҭахьоу еиԥш, илшарақәа гәыгәҭаужьыртә иҟаӡам.
Аҷкәын ма аԥҳәызба дахьиз дахьааӡаз ааныжьны иқәҵны рцара, џьара мзызк амазар акәхап, абри аҿы, ҳәарада, ауаҩы ихаҭара краҵанакуеит, уи аус иазнеишьа, иазыҟашьа, ицәаҩа уҳәа мап узрыцәкуам, аха ауаажәларратә ҭагылазаашьагьы «хшла икәабаны» иузааныжьуам. Абас ахатәи азеиԥштәии еимадоуп, ауаҩ қәыԥш иааӡараҿы, ишьақәгылараҿы. Изхаҳҳәаауа, ароманаҿы афырхацәа хадақәа ируаӡәку Хьыма ақалақь ахь лцара, бжеиҳан лара лхатәы хәыцшьа иахылҿиааит уҳәартә ишыҟоугьы, дызҭагылаз аамҭагьы иара атәы ҟанаҵон, ҳәарада. Хьыма ақалақь аҿы еиҳа ҭынч ухы ныҟәгартә, умшәа-умырҳа унеи-ааиртә, иахьуҭаху, утә-угыло аҭагылазаашьа лоуп ҳәа дгәыӷма, мамзаргьы даҽакы дыхнахма?
Автор уи ирхарц ахьиҭаху шеиликаауагьы, ари аҩыза азыҟашьа ауаажәларратә-политикатә ҭагылазаашьа ашҟа ашьаҭақәа ҳауп ҳәа ҳгәы иаанагоит.
Анаҩсан исҳәарц исҭаху, иаҳҳәап, ауаҩы қәыԥш мариа ахныҟәгара дыхнахын, ауаа рыжәпара сҽаласыгӡап, уи еиҳа саҵәахып ҳәа дықәҵны дцеит, (убрыгьы ус имариоу акакәым), аха иахырҳәаауазеи ауаажәлар ргәы иаанагозеи дызхылҵыз ани аби?.. Ргәы рҭынчны аҩны изтәома зыхшара зԥырҵны ицаз? Мамзаргьы, инцәыҵакьакьо аӷьара ихызар аҵкьыс уи еиҳа еиӷьуп ҳәа рҽамариашаны итәоу?..
Иахьатәи ақыҭаҿы изеиԥшроузеи анхашьа-нҵышьақәа, атехника ахархәара амоума, аматериалтә бзазара шԥаҟоу, доуҳатә «цыфас» иоуазеи, ауаҩ қәыԥш, рыԥсы ҭоума акультура хәшҭаарақәа?..
Абри аганахьала, ҳәарада, ақыҭаҿы узыргәырӷьауа усҟан акәым, иахьагьы имаҷуп, аҵыхәтәан зыӡбахә ҳҳәақәаз ракәзар, урҭ зынӡа иахьеихәлацәазгьы убап.
Ас ҳҳәа, анс ҳҳәа абраҟа зыӡбахә цәыраагаз аԥҳәызба Хьыма лашьа дихьԥшшәа ақыҭа далҵит, дцеит ус еиҳа еиӷьашьаны. Аусура далагоит Исаак Абрам-иԥа Тудников ҳәа еиҳабыс дызмоу ӡахырҭатә наплакык аҿы. Дахьынҭыҵ-ааҭыҵуа арԥарцәа нлыхәаԥш-аалыхәаԥшуеит, машәыршәа аӡәы илаԥш налықәшәар, ма лмахәар днахьысыр, лцәа дынҭӡыӡаауеит Аҿара, ақәыԥшра иацу ацәаныррақәа иага иныскылап ҳәа уалагаргьы, нкылашьас иамоузеи аҿара иаратәы ҟанаҵозар акәхап.
Ҽнак зны, дԥишәарц азы акәу, ашьҭахь иара излеиҳәауаз ала, напынҵак лиҭарц иҭахны иакәу, ишакәзаалак Хьыма леиҳабы днеиԥхьан ҿагәыбзыӷ мыцхәыкгьы ҟамҵацәакәа, дгәыдыскылоит ҳәа далагеит…
Анмираҳ длыҳәоу, мамзаргьы, лгәылҽанра илымаз акәу, ашәымҭаказы лҽимпыҵжәааны ддәылҟьаны дцоит. Ашьҭахь, ари иҟалаз уамак ахылымҿиаазарагьы, ицҭәны иаарылаҩит, уҳәан-сҳәан арҵысит. Иара Исаак Абрам-иԥа иакәзар, ихырқьиара анаҩсгьы ари ахҭыс митәыкгьы ихахьы иааимгеит. Хьыма лашьа дшыҟоу шидыруагьы, ҭакк соуп, ршьа руп ҳәа игәы иаанамгеит. Уи акәым, ԥыхьа ашәарақәа имаз ихыҵны ицазшәа, хаҵа уск иҽналаигаларгьы акыр илшарашәа ихы ибо дахьыҟалаз ауп иџьоушьаша, омашәагьы иубаша.
Исаак Абрам-иԥа иҩнуҵҟатәи идунеи, иԥсихика уҳәа шаҟа ирықәшәо иҟаҵоузеи адәахьтәи уи исахьа: «Уи иблақәа ҭынчын акәтаӷь иахаанханы иҟоу ахьшь аблақәа реиԥшгьы иҩеижьын,а мала рышьҭахь, рацәаӡакгьы ирцәыхарамкәа џьара иҿымцәаарц мцаны иеиқәу, зны-зынла ихаддыла зҿаазхоз ацԥхьқәа рыла иудыруан»,
Уазҿлымҳамхарц  залшом аҭеразы аԥҳәызба инапқәа лыкәыршаны даникыз лҽимпыҵжәааны данцозтәи асахьагьы: «иҩнтәны-ихынтәны илықәҵәашахьаз инапқәа ашаха-баа еиԥш еиҩҵәаны, иқьышәқәагьы мазеиӡа ишыҟаз дцаны акҿаҩра дынкҿаҳаит»,
Хьыма абас зынамыс ахьчара зылшоз, зҭыԥҳара ацқьара еиқәырханы иааиуаз, аҵыхәтәанӡа илызнамгеит. Машәырны илдырыз Баҭал ҳәа ҷкәынак, митәык лгәы изцом, иара иакәзаргьы «абзиабаратә шоура» дҭаршәны даман аабом лара лҟынтә. Уахык зны иахьааиниаз ишакәым длызныҟәеит, лцәа ԥиҽит. иаргьы убри ашьҭахь ихабар  ҳәа збада, дныҵашәа ихы ахьынахоз дцеит.
Хьыма ақалақь аҿы лшьапы алыркиижьҭеи аусура далагеижьҭеи митәык ҵуамызт, хар лымамкәа дааиуан, аха убри ауха Анмираҳ – ҩыџьа рынцәахәы «лмацақәа» еилеиԥсеит, дақәшәеит иакәымз. Аха абраҟа иаанҿасма лқәыԥшра, лыԥҳәызбара иацу анасыԥ, агәырӷьара, агәаҳәара, наӡаӡа иҿаҟәаны иаанхама аԥҳәызба лразҟымҩа?..
Абраҟа акәаԥ сыргылоит, лыԥсҭазааратә мҩа абраҟа иҿахҵәеит ҳәа иҳәарц иҭахым сгәаныла автор. Уи аԥхьаҩ игәы дҭаирхәыцуеит, алкаа ҟаиҵарц, ииашоу, ибыргәу акы дазааҭгыларц, мҩакы ылихырц хыркәыкәык лаԥск лакәны дыҟазар ак уҳәарын, аха араҟа Хьыма илыхьыз лымчымхареи лҭагылазаашьеи зеиԥшрал ала, машәырны иҟалаз акоуп ҳәа уахәаԥшуеит. Убри аҟнытә, ҳара иаҳҳәарц иаҳҭаху, уеизгьы-уеизгьы ҩнуҵҟала иԥхасҭам, макьаназы ибжьысым, иакәым акы дақәшәазаргьы, бзазашьак, насыԥк лоуртә дҟаларымашь?.. Баҭали Хьымеи рыбжьара иҟалаз зхараҵәҟьоу ҳәа ак алкааны ухаҿы ишьақәгылозар, усҟан иуҳәара удыррын, аха рыцҳарас иҟалаз, ара ус иаахҵәаны аҭак узыҟаҵом.
Анаҩсан, абраҟа иҳәатәуп даҽакгьы, аԥсҭазаараҿы иаабахьеит, иаадыруеит аӡӷаб данышьацәхнысла нахыс, ма џьара мышгацәақәак днымҩахыргар,  дрымпыҵах, дырхынҳәны дааргарагьы, ддырҳәазеит ахьӡын. Убриаҟынтә даҽаџьара лхы архара амуа, иуадаҩны иҟалон.
Наҟ-наҟтәи аразҟы, анасыԥ алхраҿы, моралла ацқьара ахы ацклаԥшра, иаҳәауаз иаҵанакуаз рацәан аԥсуа ҭаацәара аԥҵараҿы.
Дырҩегьых еиҭаҳҳәахуеит, аԥсуа ҭаацәара моралла аӷәӷәара, ацқьара машәырны иауҟалах, уи иамоуп ахатәы ҟазшьа, ахатәы ҵаҵӷәы.
Ишԥаарԥшу Хьыма лцәа ԥызҽыз Баҭал ихаҿсахьа ароман аҿы? Уи иқәԥа-қәсуа иҟоу, алага-ҩага иашьҭоу, тәымџьабаала ахныҟәгара ҵасхәыс измоу, иалкаау хықәкык змам аӡә иоуп. Хьымеи иареи анеибадыр раԥхьа асентименталра аалыжжуа «абзиабарагьы» илшозаап, ҳәа угәы иаанагоит. Арыжәтә дашьцылоуп. Уи акыр ахаҵаратә усқәа рҿы ицхраауеит. Зны «игәы разуп, дҳалалуп, ҽазных, деилашәаны, иԥстәы цәаныррақәа рхарҭәаараҿы днызкыло ҳәа акгьы далаҟам… Баҭал ибжьысра, ихықәкыдара, Дон Жуантә ныҟәарақәа уҳәа мҩашьарада иудырбоит уи дзықәныҟәо закәу, «маанас» иаҵоу, логикас иамоу. Баҭал ихаҿсахьа азнеишьа ҳара иҳадҳамкылар ҟалоит, аха уи иаанагома аԥсҭазаара иашьашәалам, прототипра ауам, убриаҟнытә ацәыргара иаԥсамызт ҳәа аҳәара? Ҳәарада, мап. Уи ақәа ихәдхыҵәо адәны аҵлақәа рымҵа игылара, асофахь ихалара, аҩныҟа иҩналашьа, итәашьа, игылашьа, ажәакала, иуҳәауазар, ихымҩаԥгашьа, лара зҿы дымҩахыҵыз лакәым, аԥхьаҩгьы дышҳазшәа. иҳәатәы сацныҟәомашь ҳәа игәы иаанагауа аҿынӡа днанагоит. Хыәҷы-хәыҷы иҽлыршьцылара, ҭынч ицәажәашьа, иныҳәаҿақәа уҳәа рыла иҳәатәы дазааигоит, акада ҩба ззымдыруаз аԥҳәызба. Арахь адәахьала уахьихәаԥшуа заҵа цәгьара идумбалара, аха иҟаиҵо зегь мцурашоуп, ҵарбгароуп. Уи Хьыма лымацара лакәӡам зыԥсҭазаара иҿаҟәаз, илеишәа ҷыда ихымҩаԥгашьа игәыла-изла, иуа-иҭынха зегьы ирышьклаҳәуеит дзааӡаз ианҵәҟьа илывамсит, лыҷкәын имшала лҩны-лгәара зегь лҭиит, дахыӡааит, аҵыхәтәан, ахагацәа рҭыԥаҿ днанагоит.
Абас еиԥш иҟоу «ашәытаратә» ганқәа рыхшыҩ азишьҭуеит автор, иазирхәыцуеит аԥсҭазаараҿы урҭ раԥыхра мҩақәас иамоу. Ари ус маҷым ҳәа сгәы иаанагоит ашәҟәыҩҩы изы.
Уеигәырӷьо изыҟамлеит егьи аԥҳәызба Аншьа лразҟгьы, уии Хьырсони ҳәара лара илышьҭалаз арԥызбак гәаԥхеибашьеит аԥсҭазаараҿы еимҩалацәаны иҟаларгьы ауан, аха абраҟагьы «Анмираҳ» дныбжьаԥалан  иааицәхирҟьеит…
Инасымҩатәны иазгәасҭарц сҭахуп, уи «абзиабара анцәахәы» дыззылԥхаз ҳәа сымбаӡеит. Ҩысҭааҵас днеины рызқәа дкыдтәалоу, даазчычаз зегьы рымҩа иақәшәаӡом, Хьыма лыԥсҭазаара ҿаҟәаны иаанхеит. Баҭал ихы ахьирхаз, иаԥхаьҟа иԥеиԥшхо ҳәа уаҩы акгьы изыдыруам. Исаак Абрам-иԥа иакәзар «изхарахаз» аӡә еиԥш, ахырқьиара, ахҿыхра даҿуп. Убри иашьашәалоу Аншьеи уи илыдҳәалоу ауааи рымҩасшьа, разҟыла реиқәымшәара. Иҟалаз уи ауп, Хьырсони Аншьеи – қьаӷьариас ирыбжьаз иаҩсҭаахә «Анмираҳ» дничычан амаҳагьара ашә-гәашә днылаԥшит. Уахь ауми нас, иҟаиҵаз ахы ахьхоу. Иҩыза диԥсахит, Аншьагьы лразҟы иҷышәит, илкуа-илшьҭуа дақәымшәо дҟаиҵеит.
«Анмираҳ иоуп изыбзоуроу – иҩуеит С. Бигәаа истатиаҿы («Алашара №9, 1988, ад. 135), дызшьаҳаз, дзырлашәыз, изгәырҩацәгьахаҳ абзиабара ауп изыхҟьазгьы Аслан иҭахара».
Ус уҳәартә иубоит ҵабыргны ароманаҿы, аха бзиабараҵәҟьоу уи, мамзаргьы бзиа дибазшәа игәы иабоу? Дқанқашаӡа, ылмаҭәа дагәылҷҷаауа лҿабызшәа, лнаалашьа хааӡа ианиба, цәалашәарак изҵысит… Избан иара, сара сзакәымхари дызразҟхаша Аншьа, - абас дхәыуазар акәхарын иара.
Иԥстәы цәанырра, иегоизмра роуп еиҳарак уи абраҟа иҵгәаз, иҩыза диԥсахартә аҿынӡа дназгаз.
Аслан, еинасыԥхараны иҟаз арԥызбеи аԥҳәызбеи рыгәнаҳа хара иузымгааит ҳәа шәиԥхьыӡк аӡәы ишьҭеиҳәазшәа ауп аҵыхәтәан дзықәшәаз атрагедиатә хҭысгьы шыҟалаз. Ахара идны ишуԥхьаӡогьы, гәалсыс иҟауҵоит уи иҭахара, избан акәзар, аԥсуаа ажәытә аахыс қьабзхәны ирымоу аҽыбӷаҟазара, уи иадҳалоу «акәамаҵамақәа» дахьрылаӡыз, ибаҩхатәра лшарақәа ахьынкацәаз азы, ҽаганкахьала иан, иаб, иаалырҟьаны, агәырҩа ироуз, урҭ драцәажәауа ахьаабо, иуа иҭынха рыхьу-сура, рџьабара уҳәа угәы дмырцыхцыхырц залшом. УРҭқәа зегьы дырҩегьых урыздырхыәцуеит ауаҩы илахьынҵа, имарҭхә, иҵас уҳәа убас иҵегьгьы.
ДцеитА слан, аха иаанхеит Аншьеи уи бзиа дызбоз Хьырсони. Урҭ ожәшьҭа ирԥырхагоу акгьы ыҟам, изеинасыԥымхарызеи ҳәа игәы дынҭахәыцуеит аԥхьаҩ. Дырҩегьых Анмираҳ – ҩыџьа рынцәахәы ирмазеиуазаап ихҿақәа, уи анцәа исиҭеит иҳәарашәа «ацәҟьарақәа» рзиҳауеит, иаҳауеи, шьыри изацәцанда иаҿамшәакәа? УИ аҩыза аразҟы рызҭода Хьырсони Аншьеи, маҷӡак иадамхаргьы агәреибагара зыбжьысыз, уҳәан-сҳәан иханагалан иамоу, еиҳаракгьы, уи зхарахаз Хьырсон ихы зқәикра изымдыруа дшыҟаз, даацәырҟьеит Цац ҳәа «иҭынха» ԥҳәыск. Дагьизылԥшааит, лара лтәала,а уаа бзиақәа ирылҵыз, здац-ԥашә ыҟаз, зегь зымчу, кыр зылшо ҳәа иԥхьаӡаз аӡәы иуа ԥҳәызбак. Дук хара имгакәагьы дыбжьыганы дынирҭеит. Иара убриалагьы «абзҳәацәа» сырҭынчит, саргьы сшьа зуит ҳәа дахәаԥшуан Хьырсон бзиахәгьы. Араҟа абзиабара аҵкыс, агәымга-ӡымгара аиааира агеит. Ус еиҳа еиӷьуп ҳәа рлымҳа дҭахәыҭхәыҭзар акәхап Анмираҳ ихаҭагьы.
Ишаабауа еиԥш, абраҟагьы аҭаацәа бзиа аԥызҵарц зылшоз, ауаажәларра рзы ихәарҭаны иҟалашаз аԥҳәызба Аншьа днасыԥдахеит, лразҟы дақәҵәыуо даанхоит. Уҳәан-сҳәан иацәшәаны илԥырҵыз Хьырсон иаамышьҭахь, лыԥсҭазаара шԥашьақәгылои Аншьа, ҩызара лзызура лаԥхьаҟа ӡәыр дцәырҵуама, мамзаргьы, ауаа ҟьашьқәа, ацәгьаршыҩцәа рӡыхәашь дналаӡ дцоу?
Ароман иагәылоу ахҭысқәа, аԥсҭазаара инадкыланы, сара дырҩегьых исҳәарц сҭахуп, Аншьа даӡәым, ус зыхьқәо ҟалоит, аха зегь ҵәык нархшьыланы, ганкы мацарала рызнеира, иашахом, ԥхьаҟа ацара иатәым. Абас еиԥш арыцҳара иагьаџьара иҟалахьеит, иубаз еицәа убеит ҳәа ауаҩы ихьқәаз изымхошәа, гәырҩеи-хьааи наӡаӡа дрымпыҵаижьуама?.. Уи азы аҟәышра ду аҭахуп, ахьӡиахьымӡӷи ҳәа изышьҭоу мцышаҳаҭрала акәымкәа иашаны еилкаатәуп, анажьра ахьыҟам, агәаӷ ахьҵысыз уаҟа абзиабара акәым, иҽеиу еиҿкаау акгьы зыҟалом.
Аҵыхәтәан, аԥсҭазаареи ашәҟәыҩҩи ирызкны ҩбаҟа ажәа. Ауаҩы иагьа иҽишәаргьы ихы дзахыԥраауам ҳәа ажәаԥҟак рҳәоит еиԥш, уи ауаажәлар дрыланаҵы, русқәа-ҳәысқәа иҽырҟәыҭханы дызгылом. Ашәҟәыҩҩы иакәзар, аԥсҭазаара агәҭа алагаылара, адырра ишихәҭоу араҟа инамцхәны иҳәатәӡам. Шьоукы-шьоукы «ҳестетцәа» ргьамала уихәаԥшуазар Ал. Џьениа еизаданы хә-кәакьҭак змоу аҵәаӷәақәа иҽырҭагӡаны аҩышьа форма шицәаҩамгьы, иаҽԥнуҳәаша уԥшаар ҟлоит, аха зегь раԥхьаӡа иргыланы иазгәаҭатәу ҳәа сгәы иаанаго, уи уцәа-цжьы ианмыруа ишабаӡа иҟоу, фактк, ма хҭыск епизодзаргьы ирҿиамҭақәа рҿы иуԥылаӡом. Иҟам убас ифырхацәа рыхьӡқәа аԥсуа хьыӡқәаны, иныҟарҵа-ааҟарҵо, изыдҳәалоу аусқәа рзыҟашьа, рлеишәа уҳәа рԥсихологиа уҳәа атәым-цәа рхыукаауа, иушьашәалам ацәалашәарақәа уздырҵысуа. Еилыхха иубоит урҭ зықәныҟәо, гәыцәс еидызкыло, рыцәгьа-рыбзиа ҵаҵӷәыс иамоу уҳәа убас иҵегьгьы. Автор конкретла иааирԥшуа афырхацәа, змадоу русқәа-рҳәысқәа рнаҩсгьы, зегь раԥхьаӡа иргыланы иааирԥшуеит, еиҭасҳәозаргьы, урҭ ҟазшьас, ҵаҵӷәыс ирымоу, еиҳаракгьы аӡбахә уҳәартә иҟоуп ажьра-цәара аԥсуаа рҿы анырра иамоу атәы, ҽакала иуҳәозар, абиԥарақә реимадара. Ҳара иҳашьашәалоу. иахьатәи ауаҩы ихы-игәы рҿы еизыҵәаны аҽаанарԥшуама абшьҭра аҿынтә иаауа ацәаҩатә ҟазшьа ҷыдақәа? Уаҩы ибартә иҟоума нас, уи ахымҩаԥгашьаҿы, алеишәаҿы, ачеиџьыкаҿ? Дасу илеи-иҳәеи иара еиԥшхоит ҳәа шырҳәауа еиԥш, дызлиааз, дызланхо ауаа рҿы лаԥш-ҿаԥшы иибаз анаҩсгьы шьала дала идикылаз, идоуҳа иахәҭаны инархагьы аманы иҟалаз?
Абарҭ азҵаарақәа инагӡаны рҭак аҟаҵара уажәтәиала ҳшазыҟаҵамгьы, иазгәаҳҭарц ҳҭахуп, ишдыру еиԥш, аԥсабараҿы еиҟәыҭхоу, машәырла еиԥшьу, акгьы ыҟаӡам. Аки-аки еихылҿиаауеит, ажьи анаԥхыци рԥеиԥш еимадоуп. Ак ахаҭыԥан даҽак гылоит… Абасшәақәоуп ауаажәларра рыҿиашьагьы шыҟоу. Ашьа шәышықәсала иныҟәоит, еихылҿиааз, иага еицәыхарахаргьы, ртәы мырӡкәа иааиуеит, ацәгьа аганахьалагьы, абзиа аганахьалагьы иара атәы ҟанамҵар ауӡом ашьа.
Хыхь ишаҳарбаз еиԥш, ари ԥсабаратәуп, аҿиара апринципқәа ируакуп, адгьылаҿы аԥсҭазаара ыҟанаҵы убас ицалоит.
Аԥсуа сахьаркыратә литератураҿы, иреиӷьыз апрозаикцәа рыгәҭа игылаз ашәҟәыҩҩы Алықьса Џьениа иҭахра даара ааха дуны иҟалеит ҳаԥсуа культура зегьы азын. Ихы бзиа , игәы бзиа аусура илшо даныҟаз аамҭазы ауп, уи арыцҳара агәылшьап еиԥш ианихаԥаз. Алиоша Џьениа иҽкаршәны аус иуан, аашьараҳәа ҟамҵаӡакәа, илшараны иҟаз еиҳагьы еиҳазар ҟаларын илшахьаз аасҭа. Уи дырҵабыргуеит иԥышәа, идырра, иусушьа. Алиоша иимкьыԥхьыцыз ажәабжьқәеи аповестқәеи иман, иҩны далгахьан ароман. Аҵыхәтәаны ҩышықәса-хышықәса, изыхәҭаз аматериалқәа еизганы аҩра даҿын аԥсуа-қырҭуатә еибашьраан хаҳәырҵәи аӷа ижәлоз апатриотцәа ирызкны аочерккқәа. Еиқәиршәахьан ашәҟәы «Рақәшәашьа рхаҵашьахеит» ҳәа хьӡыс изауз, иагьҭыҵит ашәҟәҭыжьырҭа «Алашара» аҿы 1999 шықәсазы. Угәы унархьуеит ҩынтәынгьы ихынтәынгьы иџьабаа здыз ашәҟәы ала аҭаԥшра ахьимаӡаз. Ашәҟәыҩҩы документла ишьаҭаркны аибашьраҿы иҟаз шыҟаз, аҵабыргхаҭа давамгылакәа иаԥиҵоит иҭәы-иԥха иҟоу асахьаркрыатә  ҩымҭақәа иаарыдҩылауа иҟоу аочеркқәа. Дзыхцәажәо афырхацәа быжьҩык ыҟан зынӡа. Џьон Ӡиӡариа, Зураб Қәҭелиа. Асҭамыр Аншба, Баҭал Тарнаа, Славик Барцыц, Алхас Герзмаа, егьи лызкуп Гагратәи афырԥҳәызба Баснык-ԥҳа (Сиҷинаа) Ира. Дзыхцәажәо Аԥсны аҵеицәа, ргәымшәара, рфырхаҵара рдац-ԥашәқәа дрышьҭоуп автор, уи аӷәыцәҳәы иқәымиааит, ажәлар рыԥсҭазаара иалҵит, рқьабзқәа рҵасқәа дырзааҭгылоит, ажәытәи аҿатәи реимадашьа дақәшәоит, хҭысума, хаҿсахьоума иааирԥшуа сахьаркуп, егьырҭ ирҿиамҭақәа реиԥш, абраҟагьы иуԥылоит аметафора шьахәқәа аиҿырԥшрақәа. Аҿар рзыҳәа иҿырԥшыгоуп дзыхцәажәо аҵеицәа рфырхаҵара контраст ҳасабла иаарԥшуп аӷацәа ргыгшәыграқәа, ҳажәлар рҿы ирымоу атәамбара, амцқьара. Ашәҟәы уанаԥхьалак агәра угоит автор иаӡар урҭқәа зегьы инеиҵыху рҿиамҭак шьаҭас иаурц шалшо.




























ВЛАДИМИР АНҚӘАБ
(1928-1988)

В. Анқәаб диит 1928 шықәсазы, хәаԥ ақыҭан Гәдоуҭа араион. Дшыхәыҷзнатә иани иаби ицәыӡит, аха аиҭымра ихьымгӡа иаб иаҳәшьа длааӡон. Аҵара иҵон иқыҭа гәакьаҿы. Убри иҽахаршәаланы дыхбыџны аколнхараҿы аус иуан. Уи быжькласск данрылга дцоит Тҟәарчалҟа, убраҟа ашахтақәа руакаҿы аусура далагоит. Екстерно ҳасабла аекзаменқәа ҭины 10-класск дрылгоит, 1955 шықәсазы дҭалоит Аҟәатәи аҳәынҭқарратә институт, аҵар иҵоит афилологиатә факультет аҿы. Иара убри аамҭазы Аԥснытәи аҳәынҭқарратә драматә театр аҿы ацхыраагӡатә еилазаара далахәын.
Аинститут даналгалак, дҭалоит А.М. Горки ихьӡ зху Москватәи алитературатә институт. далганы дхынҳәуеит Аԥсныҟа 1968 шықәсазы. Аусура далагоит Аҟәатәи аҳәынҭқарратә институт аҿы рҵаҩыс. 1969 шықәсазы, Аџьатә бираҟ ҟаԥшь аорден занашьоу В.И. ленин ихьӡ зху аҳәынҭқарратә педагогтә институт аҿы ихьчоит адиссертациа аԥсуа новелла атемала.
В. Анқәаб ихьӡ алитератураҿы ицәырҵит 50-тәи ашықәсқәа рылагамҭазы. Раԥхьаӡатәи иажәеинраалақәа реизга ашәҟәы  ҭыҵит 1953 шықәсазы «Сышьха ӡиас» ҳәа хыс иаманы. Убри нахысгьы алашара рбеит абарҭ реиԥш иҟоу аизгақәа: «Бзыԥ аԥшаҳәа» (1960) «Сыбзиабара» (1964), «Сышьха хыҵырҭа» (1971), иажәеинраалоу ароман «Абрыскьыл» (1966), Амонографиа «Аԥсуа новеллақәа» (1968), насгьы аурыс бызшәеи ақырҭуа бызшәеи рахь еиҭаганы Москвеи Қарҭи иҭыҵхьеит ашәҟәқәа «Аԥсҭазаара ҵыхәаԥҵәарадоуп» (1972), иажәеинраалоу ароман «Ааԥыни анаҟәи» (1980), уҳәа убас даҽа акык-ҩбак…
Володиа Анқәаби сареи, раԥхьаӡа акәны, ҳаиқәшәеит 1951 шықәсазы, Гәдоуҭатәи араионтә газеҭ «Бзыԥ» аредқциа аҟны, сара усҟан сыстудентын «Қарҭтәи аҳәынҭқарратә университет аҿы аҵара сҵон. Иара – ашколаҿы, Алитературатә даҟьа аиҿкааразы ауп уахь  ҳазнаԥхьаз, ҳара ҳнаҩсгьы уа иҟан, аҩраҿы зымчқәа ԥызшәоз егьырҭ алитераторцәа ҿарацәагьы, исгәалашәоит Володиа усҟан даҳзаԥхьеит, С. Михалков исатиратә жәеинраалақәа рҟнытә иеиҭагамҭак. Аритмика, арифма уҳәа еихышәшәа иҟан, иазыӡырҩуаз ибзианы ирыдыркылеит, алитературатә даҟьаҿгьы икьыԥхьын.
1954 шықәса рзы аԥхын аҵара салганы Аԥсныҟа санаа, аамҭала снаԥхьан Аҟәатәи аԥсуатә ҳәынҭқарратә драматә театр ашҟа, аҽазыҟаҵара иаҿын Ҟарачы-Черкесстәи автономтә област аҿы имҩаԥысраны иҟаз агастрольқәа рҿаԥхьа. Володиа Анқәаб усҟан атеатр арежиссиор ицхырааҩы аус иуан. Убраҟоуп еиҳаракгьы иааигәаны ҳахьеибадырыз.
Атеатр Ҟарачы-Черкесстәи автономтә област аҿы мызкы инеиҳаны иҟан. Убри аамҭала иқәгылеит, Черқьессктәи аҳәынҭқарратә дарамтә театр ахыбраҿы, араионтә центрқәеи ақыҭатә клубқәеи рҿгьы. Володиа ақәыргылаҩ ицхырааҩык иаҳасабала илиршоз рацәан, аспектакльқәа рактқәа реиҭасра еиламырсҳаӡакәа имҩаԥигон, асцена архиараҿы аусуцәа дрыцхраауан, ҩызак иаҳасабала дрыдгылан, амҩа иқәиҵон…
Володиа иҟазшьала, иуаҩышьала ҳашьцәа ашәуаа днарылаҵәеит иаразнакы. Иара дҳацымкәа џьара ҳнымҩахыҵыр, Анқәаб дабаҟоу ҳәа иҵаауан, ҳаԥхьаҩцәа ирдыруеит, аҵыхәтәаны уи «Ҳашьцәа абазақәа шәахь» ҳәа ииҩыз ажәеинраала. Изгәаламшәода уи ажәеинраала аҿы: «Узблак ҵәуазар, изыччом – егьи убла» ҳәа ииҳәаз ажәаҳәахьа?..
Ԥсыж ақыҭаҿы ҳаныҟаз шьыбжьонк, аӡҭаларақәа Кубина аԥшаҳәахьы ҳцеит. Ҭыԥқәак рҿы уи даараӡа иӷьны илеиуеит, аҭалара гәаӷьыуацәоуп.
Ахаҳә дуқәа ирыхҟьашо, агыгцәа ргыла илеиуаз аӡиас далҵәрааны егьи аԥаҩахь дцон. Ҳахьҭаз аҭыԥ акырӡа дшавнагозгьы дхынҳәны даауан. Арԥарцәа еиҿамсқәа уа ҽыкәабара ҳәа инеиуаз аӡәгьы изыгәаӷьуамызт уи аҩыза. Ҽнак зны аӡы ҳҽынҭшьны аҟәара ҳшықәтәаз черкесс ҭыԥҳак аӡы даанахәеит, дааиқәаны лыхцәқәа самсалуа иахьагьы сыбла дыхгылоуп лара. Володиа али-аԥси рыбжьара аӡы дналаԥалан ацәқәырԥа «еиламлашьқәа» даарымпыҵихит.
Агастрольқәа рахьтә ҳхынҳәны Аҟәаҟа ҳанаа Володиа гәык-ԥсыклатәи иусуразы атетар анапхгара аҿынтә аџьшьара иҭан, аҵара еиҳабыра аҭаларахь ихы анирха, аҟазшьарба бзиа ицырҵеит.
1954 шықәсазы, сара аинститут аҿы аусура саналага ԥыхьатәи сҩыза Володиа дыстудентны дҟалеит. Ҳамҭакы аҵареи атеатр аҿы аусуреи еилеигӡон… А.М. Горки ихьӡ зху арҵаҩратә институт аҿы еиҿкааз аԥсуа литературатә кружок активистцәа дызларуаӡәкыз ала, ахәылԥазқәа реиҿкааразы, аҩымҭақәа реилыргараҿы, анапылаҩыратә журнал аҭыжьраҿы уҳәа илиршоз рацәан, зехьынџьара аинициатива ааирԥшуан, аԥхьагылара иман… Ашьҭахь, аҵара аиҳабыра далганы идессертациа хьчаны, иара убраҟа аусура даналагагьы, алитературатә кружок ҩаԥхьа днахагылт, уи аусура еиҵызхоз ԥсыс иахаз иара иакәын. Анапылаҩыратә журнали, алитературатә ҭӡы газеҭи рномерқәа аашьҭыхны улаԥш нархугар, иумбарц залшом уи инапкымҭеи иусуреи.
Володиа гәык-ԥсыкала иус дазыҟан, намысла патула амаҵ иуан. Алитература атеориатә зҵаарақәа рҿы ҳарҭ зегь ҳаиԥш хьысҳарақәак, ԥсыҽрақәак имазаргьы, идирҵоз аматериал нҭкааны идыруан. Илекциақәа рҿы аиҿырԥшратә метод инарҭбааны ихы иаирхәон.
АРҿиамҭа аҵак аарԥшраҿы хадара злаз азааҭгылара, адетальқәа ралкаара аӡырҩцәа ргәы хыҭ-хыҭуа иҟарҵон, иманшәаланы игәныркылон.
Дзусҭзаалакгьы арҿиаҩы индивидуалтә ҟазшьа имоуп аҩышьаҿгьы, ауаҩраҿгьы. Убас зхатәала алитератураҿы иҟаз, аҿар рааӡараҿы зхатәы неишьа змаз, еилыхха иҟаз, апатриотизмра ҿыцәаара ақәмыз аԥсыуа поетын Володиа Анқәаб. Уи иажәеинраалақәа иахьа иҿыцҳаҳараӡа ҳҿаԥхьа иаацәырҵуеит, ауаҩы ихы-иԥсы иазааигәоуп, ирҳәауа рацәоуп.
В. Анқәаб иажәеинраалақәа еиуеиԥшым атемақәа ирызкуп. Уи ашәа азиҳәоит иара дахьиз дахьааӡаз ишьха ҿаҩа Хәаԥ, аус ахьиуаз аҩызцәа ахьирҳаз аиндустриатә қалақь Тҟәарчал, Аԥсны аҳҭны қалақь Аҟәа, Аԥсадгьыл агәеисырҭа Москва.
Уи имоуп ихатәы стиль ихатәы ритмика, уи ҽакы иалаҩашьаӡом. Иаагап «Амза» ҳәа .?)ҵҷ шықәсазы иҩыз ажәеинраала аҟнытә ҿырԥштәык:

Жәытә-натә аахыс рыҽхәарамзар,
Аӡәы ак азимҳәацызт амза.
Ажәҩан азы уи ҽырбаган,
Адгьыл азы илашарбаган,
Бзиабарала ргәы азыблуа,
Иахӡан апоетцәа рыбла.

Апоет играждантә лирика иаҵанакуеит ажәеинраалақәа «Дырмит Гәлиа - арккаҩ ду», «Лыхнытәи абаахыжәжәара», «Лӡаатәи аԥсақәа», «Абџьар палата» уҳәа убас иҵагьы.
Абраҟа еиҳа иалукаартә иҟоуп Аԥсны жәлар рпоет Дырмит Гәлиа изкны иаԥиҵаз ажәеинраалақәа рцикл.
Уи иааирԥшырц дашьҭоуп апоет ду намысла, паутла иусура, уи иџьабаа ауаажәларратә нырра иамоу. В. Анқәаб излааирԥшуа ала, уи ԥсра ақәым, избан акәзар ихы-иԥсы надҵа иҟаиҵаз ирҿиаз жәлар рзыҳәаны наунагӡа ишьаҭамырӡганы иаанхоит:

Ажәҩан аҿынӡа 
ибжьы халон,
Днеиуан ижәлар еидыԥхьало;
Иқәԥара алашәра иннакылт,
Ихатәы бызшәа амч анеиҭа,
Уи ишьҭахь аестафета
Имыздашаз неиҵагылт.
Адауаԥшьқәа ҽаӡәы имҭа,
Аҳаракырахь иргоит имда,
Рашәабжь ахара инаӡоит,
Аразҟ ду ахь зымҩа нагоу,
Ленин имра-хаа хьӡырҳәага,
Иаҵаҽырбо ԥхьаҟа ицоит.

Аԥсабара ахьчара, уи зҩыданы ауаа рзы аҟаҵара гәҭыхас измада?.. Апоет иажәеинраалақәа «Абнацәа» «Ажәҵарақәа», «Ашьабсҭа аӡын» уҳәа егьырҭгьы рҿы игәы рзыбылуа иҳәауеит абна илоу ашәарах, агыгшәыг аҵаа ахьҭа ирызнауа маҷушәа, ауаагьы раҩаӡо ишрышьҭоу, ишреиҩмсуа. Убри алагьы иааҳакәыршаны иҟоу аԥсабара ашәарҭа ишҭадыргыло.
Даара уаҩ дзырхәыцуа акоуп аҵыхәтәаны зыӡбахә ҳҳәаз «Ашьабсҭа аӡын». Амшцәгьа иҭнаҵааз ашабсҭа ақыҭа иалсны ишааиуаз, алақәа рыԥба анакы гәараҭак инаҭанагалт. Аха аԥшәма ишәақь апатронақәа нҭаршә даадәылҟьеит иаразнакы. Убри аамҭазы ашьабсҭа ааҭгылеит. Уи асахьа абас иааирԥшуеит автор:

Ашьабсҭа шанханы,
Ишәа-ӡыӡуа, игәыӷьуа,
Дааиуашәа ҭынхак
Ихәаԥушан игәыӷуа.
«Соужь наҟ абааԥсы,
Ууаҩыми, срыцҳауп.
Абноуп са сыԥсы,
Маҵәақәак снарыцҳап…» -

Аблақәа абас рҳәошәа шибозгьы дмаанҿаскәа, деихсны ишьит аԥшәма уи ашьабсҭа ԥшӡахәы. Ашколахь ицарц идәылҵыз иԥҳа, «Уамеихсын, иумшьын, баба, иааиааит ҳа ҳахь ахы еиқәнархарц» дшыӷьаҵәыӷьаҵәуаз ауп дшеихсыз. Уи иԥсыцәгьара, имхәыцра арыцҳара изнарҵасит. Ахысбжьы, насгьы иҟалаз згәы ҭнаҟьаз иԥҳа ҿаҳа-дагәаны даанхоит. Абасала, аԥсабарагьы ауаҩы акгьы иананажьуазаарым, ашьа ауеит. Ари, афилософиатә ҵакы змоу ахәыҷқәа ирызку аҩымҭа ҳазҭагылоу аамҭала, иаҳәауа иаҵанакуа рацәоуп.
Абри атема иашьашәалоуп егьи иҩымҭа апоема «Ас-хыс». Апоет ихаҭа ашьха иныҟәара, ишәарыцаратә хҭысқәак ирылхны иҩуп.
Афырхаҵа хада Хьымца ахра иаҿҟьаны икаҳаз Даҭа дышишьҭоу ихаҭа ахра бааԥсы даҿанагалоит. Иԥсы ахыц ишакугьы, ҵаҟаӡа икажьыз Даҭа ихаҟыруа алаҳәақәа иыхсцоит ҳәа даҿуп. Иара убарҭ рылоуп, уи, дышҭахазгьы шеиликаауа. Хаха-хымш аԥсҭазааразы ақәԥара даҿын. Аӡыша, амла, ахьҭа дыриааины ииулакгьы иԥсы еиқәирхеит.
Ашьха адырреи, ачҳареи агыәмшәареи уи ирҿаиргылоит аԥышәадареи, аццакреи ирхылҿиаауа атрагедиатә хҭыс, иагьаликаауеит ауаҩы ҭагылазаашьас иоузаалак аҿы агәаҽанра имазарц шихәҭоу, ацәалашәар иҽшеимҭаша.
Аӡы аԥан ауаҩы изымдыркәа данҭало иаҩызоуп ашьха «алеишәа» мдыркәа ахра-цәгьа аҿалара. Ԥыҭк ашьха дныҟәахьазар Даҭа, ма иҩызак дицзар ихьыз имыхьыр ҟаларын. Ус ҳҳәеит ҳәа иага шәарыцаҩ ӷәӷәазааит, ауаҩы, иагьагьы аԥышәа имазааит, имч амархар ҟалоит ашьхараҿы амҩа бааԥсы…
Иҭахаз аҷкәын Даҭа дызларгоз аверталиот иақәтәаз ауаагьы дрымбеит иуазыруа, икәалкәало ахра агәаҿы икнаҳаз Хьымца, димбеит уи иара убас ишәарыцуа ихахьы иаҿаз Такәагьы.
Аԥхьан ишаҳҳәаз еиԥш Хьымца аԥсреи абзареи ирбжьагылаз имч-илшара еизыркәкәаны ахра бааԥсы даҿысуеит. Иуҳәар ҟалоит ицныҟәеит аразҟы. Ишаабо еиԥш абраҟа аԥсҭазаара абзиабара аиааира агоит.
Апоет ирҿиамҭақәа рахьтә еиҳа иалукаартә иҟоуп иажәеинраалоу ароман «Абрыскьыл». Раԥхьаӡа акәны уи ҭыҵит 1966 шықәсазы, Аԥснытәи аҳәынҭқарратә шәҟәҭыжьырҭа «Алашара» аҿы.
Аиаша азықәԥаҩ Абрыскьыл изкны ажәлар иаԥырҵаз аҳәамҭа ду иалхны иҩуп иара.
Ишдыру ала, Нарҭаа ирыхҳәаау ажәабжьқәа реиԥш, Абрыскьылгьы баҟа дууп аԥсуа жәлар рҿаԥыцтә ҳәамҭақәа рҿы. Ари атема аԥсуа шәҟәыҩҩцәа аӡәырҩы  азхьаԥшхьеит, Д Гәлиа аамҭала «Абрыскьыл» ҳәа ажәеинраала иаԥиҵаз еицырдыруеит, ари аепостә ҳәамҭа амотивқәа акыр аҩымҭақәа рҿы иуԥылоит. Аха иҵегь инарҭбааны, раԥхьаӡа уи атема ҳара иаабоит В. Анқәаб ипоезиатә рҿиамҭақәа рҿы. Дарбанзаалак ашәҟәыҩҩы азин имоуп жәлар рырҿиамҭа ахархәара, уи амотивқәа рыла аҩымҭа аԥҵара. иара аконцепциа ԥсахны ҽакалагьы ашьақәыргылара, уи азы жәлар раԥҵамҭа лаҟәуеит, иагхоит ҳәа сгәы иаанагом. Абаҩхатәрақәа иагьакуп, иагьыҩбоуп. Жәлар рҿаԥыц ҳәамҭақәа ирхысыз ҳашәҟәыҩҩцәа ҳпоетцәа урҭ еиҳа идырҭбааит, идырҵаулеит, ридеиатә-сахьаркыратә ҵакы ҳараркит, даҽакалагьы ҟалашьас иамазиз… Убри азы ҳара аҿырԥштәы бзиақәа ҳамоуп. «Абрыскьыл», «Ешсоу итапанча», «Хоџьан ду», «Ажәытә», «Ажәытә уаа раҳаҭыр еиқәҵашьа» - Д.И. Гәлиа; «Абаҭаа Беслан», «Наҩеи Мзауҷи», «Ашәаныуа Мырзаҟан» - И. Коӷониа; «Аҿарпын», «Риҵа», «Ахра ашәа» - Б. Шьынқәба.
Арҭ апоетцәа абраҟа зыӡбахә ҳҳәаз рхархәашьақәа еиԥшым. Гәлиа иҿы асиужети аҵаки рнаҩсгьы ражәатә сахьаркыра ихы иаирхәоит. И. Коӷониа еиҳаракгьы аҳәамҭақәа рсиужетқәа, ҳәарада, рпоетикагьы. Б. Шьынқәба зынӡа даҽакала дазнеиуеит, жәлар рҳәамҭа аамҭа ӷәӷәала иадиҳәалоит, аҭоурыхтә ситуациақәа шьаҭас иҟаҵаны. Иҟоуп иара убас апоет жәлар рҳәамҭа амотивқәагьы ихы ианаирхәогьы. Ҿырԥштәыс иаагозар «Асаби», «Аҿарпын» уҳәа иҵегьы.
Ҳзыхцәажәо аҩымҭаҿы апоет жәлар репос аҵакы, асиужет иҽырҟәиҭхеит иара итәала еиҭеикит асиужет, аидеиатә хырхарҭа митәык имԥсахкәа, иааркьаҿны иуҳәозар, ҽамҩакы ала ишьақәиргылт.
Автор еилыхха иҟоу сахьала иаԥиҵоит аижәеинраалоу ароман аидеиа хада шьҭызхуа – аԥсҭазааразы ақәԥара ҵыхәаԥҵәара шамам атәы зҳәауа инеиҵыху ахҭысқәа, аепизодқәа.
Аиашаз ақәԥаҩ «Абрыскьыл ду изкын ажәлар иаԥырҵаз аҳәамҭа аҟны, иара афырхаҵа хада иқәԥара, адгьыл данхәыҵаргалагьы уи еихсыӷьра шақәым, уҳәа афилософиатә ҵаҵӷәыс иамоу наҟ-ааҟ еиҿагыло акласстә-уаажәларратә ҭагылазаашьа ыҟанаҵы, асоциалтә иашара шзыҟамло ахақәиҭра нагӡа уаҩы ишимоуа атәы ауп еиҳаракгьы, уи иаанарԥшуа. Убри азы акәхап ажәлар иаԥырҵаз аҳәамҭа аҿы Абрыскьыл аҳаԥы дхәыҵамгаӡакәа уа дшыҵоу дзаанижьуагьы. Абрыскьыл, ажәлар жәытәӡа иаԥырҵаз ак злакәу ала, афырхаҵа аҳаԥы дцәыҵганы иаадырԥшыр, ииашахомызт, избан акәзар, уи ауан аиашара аиааира агоит зехьынџьара кашырроуп уҳәауа ианыҟалоз аамҭазы. Ус еиԥш хақәиҭра ауаа ирымамзар, ҳәарада, урҭ рразҟазы рынасыԥхә азы иқәԥоз афырхаҵагьы ихы дузақәиҭтәомызт. Абас иҟоуп ҳзыхцәажәо аепостә ҳәамҭаҿы жәлар рыхшыҩлҿиаа, рфилософиатә дунеихәаԥшышьа.
Уи иаанаго абри ауп: жәлар рхи рымчи еизмырхәо рацәоуп, избанзар асоциалтә еиҟарамра аԥыхым, изаԥыхымгьы рымч-рылшара макьаназы иахьцәыргам иахьыҵәаху азоуп.
Абрыскьыл аҳаԥы дҭагаланы данцәыҵарҵәах ихы дақәиҭаҳтәоит ҳәа ажәлар ишьҭалаз наскьацыԥхьаӡа иара наҟ днаскьанагон. Убасшәақәоуп дара рзы аиаша аԥшаарагьы шыуадаҩхаз. Ари афилософиатә ҵакы автор днавагыланы, даҽакала иааирԥшуеит, хыхь ишаҳҳәаз еиԥш, даҽакала амҩа иқәиҵоит ирҿиамҭа аидеиатә ҵакы.
Абрыскьыл ҳзыхцәажәауа арҿиамҭаҿы иаӷацәа данырԥыхьашәалак иага изырургьы дрымпыҵыҵны дцоит, ихы дақәиҭхоит. Абри алагьы автор иҳәарц иҭахуп, шаҟантәы аӷацәа рнапала иҭахахьоузеи аиаша, аха зегь акоуп аццышә илҵны ҩаԥхьа аԥсы ҭалоит, хаха идәықәлоит қәԥара. Дырҩегьых аӷацәа рыла инкылахар, зегьы акоуп ҽаџьара ицәырҵуеит. Абас иҟоуп иааркьаҿны иуҳәозар апоет иконцепциа.
Абрыскьыл зны жәлар рҳақ  дидгылоуп, дицхраауеит, ашәиқәара далганы ԥхьаҟа дигоит. Даҽазных, уи иҩызара изылуа, дидгыланы дықәԥо аабоит аԥҳәызба ԥшӡа Риҵа.
Абарҭ контраст ҳасабла инарҿаргыланы арҿиамҭа аҿы ицәыргоуп аҩсҭаацәа, аџьнышцәа уҳәа егьырҭ аԥсымцқьацәа, амч еиқәаҵәақәа. Урҭ гәаӷла еиҵаҭәы иҟоуп, агәаӷ-шьыцра апланета ачахца ццышәтәараны иқәнаҵоит, Абрыскьыл еиԥш афырхацәа шырҿагылоугьы.
Абрыскьыл – ари ажәлар рдоуҳа, ажәлар ридеиал ажәлар рԥеиԥшыхә лаша иоуп. Уи ифырхаҵара аҵакы ирҭбаауеит автор, - абԥарак аҿы иаанҿасуам. Абрыскьыл – аиашара дасимволуп. Аиаша иага ихәыҵыркәаҳаргьы, ҩаԥхьа ицәырҵуеит, ԥсра-ӡра ақәым, ԥхьаҟа иҿиоит.
Зыӡбахә ҳамоу арҿиамҭа литературатә хкыла (ажанр) иугозар адраматә хкы иаҵанакуеит, диалог еиқәҿыҭра ҳасаблашәа иҩуп. Аформа ишьҭыху, аҵакы ианаалоит, уи аарԥшра иацхраауеит.
ЕИҿырԥшрала, метафорала ибеиоуп. Ахатәы ритмикатә шьҭыбжьы ахоуп. В. Анқәаб егьи иҩымҭа – иажәеинраалоу ароман «Ааԥыни анаҟәи» (иҭыҵит 1980 ш.) ажәлар рыԥсҭазаараҿы акыр ауадаҩрақәа зҵаз аамҭа хьанҭак аҵанакуеит, Аџьынџьтәылатә еибашьра еилгамҭа инадкыланы абас жәашықәса рҩнуҵҟа имҩаԥысуа -  аԥсҭазаара атәы аанарԥшуеит. Ароман ахы акуеит афырхаҵа хада дахьиз дахьааӡаз иқыҭа гәакьа аҿы, изҳара иқәԥшымҭа, икәша-мыкәша игылаз ауаа уҳәа  ҳнарылагыла, иҳардырны ҳаиаигоит аиндустриатә қалақь Тҟәарчалҟа. Уи еимҽхеикуа рацәазаргьы иаҳирбоит ашахтиорцәа рыԥсҭазаара, реилазаара ҳалагало иаҳирбоит рҟазшьақәа, рус ишазыҟоу, дара-дара реизыҟазаашьа, реимак-реиҿак, еидызкыло ирымоу уҳәа имаҷым уи дыззааҭгыло, ахшыҩзышьҭра зиҭауа.
Усҟантәи аамҭазы аԥсҭазаараҿы ауадаҩрақәа аизҳарақәа иҟаз ауаа рлахьынҵақәа рыла иааирԥшырц иҽазишәоит, илшогьы агижьума.
Иҵабыргны, даара аҭакԥхықәра змаз аамҭан аибашьра ашьҭахьтәи аамҭа – ааха ӷәӷәа зауз жәлар рынхамҩа аиҭашьақәыргылара напы анадыркуаз акәын. Ирацәан ауаа ирыгыз-ирыбзаз, ирҽеитәыз, иҟаҵатәыз.
Ҳзыхцәажәо арҿиамҭа афырхацәагьы абарҭқәа ирымадоуп, ԥхьаҟа аҿиара аизҳара иазықәгылоуп.
Фырхаҵа хаданы абраҟа иаабауа Хьымца аԥсҭазаара иамымҵәо амаҟәмабарақәа рӡыблара дырзымҩахҟьом, ақәԥара ицәаҩоуп. Иҽазышәарақәа анылҵшәадоугьы игәы канажьуам, идыруеит дышуаҩытәыҩсоу, иахьа илымшаз, изышьақәымгылаз дақәгәыӷуеит, мышкызны аҭыԥ иқәлап ҳәа. Арҿиамҭа аҿы рахәыц ҟаԥшьны иагәылгоуп Сырмеи иареи рыбзиабара. Ишқәыԥшӡақәаз игәаԥхеибашьеит, ҟазшьала, ԥсҭазааратә-хәаԥшышьала еиқәшәоит, ус иахәаԥшуеит даргьы. Митәык еиҿцаауа иубом (уи «аԥсуара» иадкыланы уахәаԥшуазар ииашоу, иҵоуроу акоуп ҳәа иуԥхьаӡартә иҟоуп), аха зегь акоуп реишьашәалара реизгәбылра агәра угоит.
Ан ллакҭа-хаа иҭамԥшкәа зызҳаз, еиба-калҭла иааӡаз арԥыс Сырма даниқәшәа, иареи лареи анеибадыр ихы даҽакала ибо дҟалеит. Гәыӷырҭа цәашьык изакит, уи аиаҭымреи амчымхареи инагәылԥхеит иххаӡа аҿыц-цәа рхалеит икәша-мыкәша зегьы… Лара лакәзар, лыԥсы иҽҳәараны, ҽнак длымбар лзычҳауамызт, иахьеиԥшқәаз ыҟан урҭ лахьынҵалагьы. Аҵара еицырҵон, еизҿлымҳан. Лҵатәхәқәа рҿы длыцхраауан, ларгьы гәык-ԥсыкала дыҟан иара изы. Сырма жхәыҷын, аха дҟәыбҷан, илҳәо-илуа дақәшәон… Иабалзаанагеи ҳәа иааџьоушьоит уи лынасыԥхә азы аӡыӡара, агәҭынчымра илауаз.
Аԥхын Хьымца иҭахцәа рҿы дахьыҟаз (уброуп иахьеибадырызгьы) иааныжьны аҩныҟа дцарц шиҭаху анлеиҳәалак лара абас аҭак ҟалҵоит:
– «Срыцҳауп, умцан макьана аҩныҟа, Аԥхын ԥсшьара араҟа уҟаз…» - лгәаҵа иҭаршәны иҵәахны илымоу, дзыхӡыӡаауа акоуп уи ацәалашәара илоымоу, илҳәом аха дазхәыцуеит:

«Сга, шәҩныҟа уахьцо, срыцҳауп,
Уара уоуп сызтәу снумыжьын…»

Абарҭ еинасыԥхан, аҭаацәа бзиагьы аԥырҵап, акыр иаԥсаны иҟалап ҳәа агәыӷра уауеит, раԥхьаӡа ианеидубалауа, уанырзыырҩуа. Аха Ааԥын шәалҟьа мреиԥш уи нарха аиуам, ацгьаҳәацәа ныбжьалан, иртыу-тыуа ирыман инықәлоит реизыҟазаашьа. Иахьеибабо, иахьеиқәшәо рҭахым, урҭ класск аҿы итәан, рҵатәхәқәа еилахәын, еицыхарауан, убри алоуп излагәаԥхеибашьозгьы. Ашәахәа еиԥш иаацәырҟьаз абзиабара – аԥсҭҳәа наԥыраҳаит, аҩымҭа ахьӡгьы убри ауп иԥхылздаз, ишьақәзыргылаз…
Еибабар рымуа аҿынӡа инеит аусқәа, арахь еигәылацәоуп, школк еицҭоуп, ишаҳҳәахьоу еиԥш класск аҿы аҵара еицырҵоит.
Уи иашаны иџьыха-џьыфаны иааӡоу аӡә иоуп, иан дыҟам, иаб дыҟам, иҭынхацәақәак рҿы даанҿасит, иҵара анагӡаразы. Зегьы реиҳаӡагьы уи акәӡам иԥырхагоу, дзакәан хшарам ҳәа дахьырԥхьаӡо ауп. Абри рхы ирзықәкуам, ишԥа ҳаӡӷаб абас иҟоу дышиццо, рҳәеит лҭынхацәа. Еиҳаракгьы дԥаԥышькны, хәарҭаԥшь лымамкәаны даақәгылоит ан. Уи данамханагалалак, иакәым лҳәауа даналагалак, дналҿагылоит, усгьы лалҳәоит:

Сан, абааԥс… избан ус зыбҳәо,
Харада аӡә ицәа зихыбхо?
Иара дуаҩуп, акыр илоуп,Дызлагазаҿ - ҵараз, нхараз,
Иахьакәзаалак шьҭахьык дгылом.

Аха ан илкыз, лкит. Уи акәындаз, лыбз назхьысыз зегьы лара илтәуп, илҳәаз длырҟаҵоит. Лыҷкәын Расҭа Хьымца даниқәшәа диацәҳауеит, ацәаԥҽыга ажәақәа рыла. Аха егьи ичҳауеит аҭакажәа еиҳәауам, лара Сырма лаҳаҭыр азакәхап, иҽызникылаз ихы здишьалартә зҽыҟаҵауа ижәлаз Сырма лашьа бзиахә. Дзыхҟьо ҳәа иҟоу акзаҵәыкоуп: иӷарра, иеиҭымра, изаҵәра, урҭ реилкаарала инеихьшь-ааихьшь ыҟоуп, ижәҩахыр ҭбаам, убри азы инасыԥ далхәдахар акәзаап. Иакәым акы алҵыр аҵкьыс, «сықәҵып» иҳәан дцоит иқыҭа ааныжьны, дцоит Тҟәарчалҟа:

Абзиаразы сҩыза, сықәла,
Сашьҭам аԥсҭазаара «ԥсыла».
Иҟаларгь сшәылҵны сдәықәло,
Сшәылагылоуп гәыла-ԥсыла.

Абзиараз, Сырма, схьырҵәаҵәа,
Сразҟымҩа, измауз бзиа еиҵыхра,
Сынасыԥхә ҩаҵхаха шьҭацәа,
Сыбзиабара хаа, са сгәыӷра.

Зыбзиабара иарырҳаз Сырма, лхы ыфа, лыԥсы ыфа днадыртәеит. Диҿашәеит Манча ҳәа дара рахь имҩахыҵлоз уаҩ ҟьалак. Уи иҭоурых автор абас иааирԥшуеит:

Манча, ус уажә игәы хыҵны,
Дшыҟоу акәмызт дзеиԥшыз раԥхьа:
Жьҭаара дгәаран џьоукы дрыцны,
Аха разҟ ҷыдак неихаԥхан,
Иҩызцәа ԥшьшьала днарылҵны
Зыжь иҭаауаз Ҷаҷ иԥҳазаҵә
Лареи, нас лкәасқьа Хани
Инеидкылан игәаԥхазаап.
Хара иааныжь иаби иани
Даанҿаст уаҟа хатәараҳәа…

Аха уи иҿаасҭарақәа изымхошәа даҽа ҿаасҭарак ҟаиҵеит, лцәа ԥиҽит Сырма.
Изхарада? Рҟәаҟә иқәыз акәхарын изыршоз, лан лашьа Расҭа уҳәа егьырҭ «лызгәакьацәагьы». Аа ахамхаԥагьара, ахшыҩцагәра харамхәыцра – ауаҩы дкылыргарц ахьалшо. Анс ҳҳәа, ас ҳҳәа Манча иахь лымҩа аазыртыз лара лтәқәа роуп. Ацәгьара рҭахӡамызт уи лзы, аха иааҟарҵоз зегь  уахь ахы хан, иамуит.
Аҵыхәтәаны Хьымцеи лареи анеиқәшәагьы илыхьқәазгьы анеиликаа иланаижьуан, аха лара илзыҟамҵеит ԥхьаҟа шьаҿа, лынамыс илылнамыршеит. Хьымца иҿы ибаӷьарԥаԥо игылаз Расҭа уҳәа егьырҭгьы Манча иҿы акгьы рылымшеит, ԥара-шьарала рҿы ишәаҳауазар акәхап.
Аҳәса рперсонажцәа рахьтә даҽа хаҿсахьак алукаартә иҟоуп ароманаҿы. Уи Машьа лоуп.
Аибашьра аан Урыстәылантә иахыганы Аԥсныҟа иааргаз ахәыҷқәа дрылан лара. Аԥсуа колнхаҩы Шәлиман Цыгәба ааӡараҳәа дрымхны диган, хшара димаӡамызт ԥҳасы дҟаиҵеит, ларгьы абык еиԥш дылԥхьаӡон, лыбаҩ дацәаашьомызт, дкәакәа-цыкәкәо иылшоз ала аҩны дрыцхраауан. Ашьха бӷьыци ага бӷьыци ҳәа шырҳәауа еиԥш, кыр шықәса еицәыӡны иҟаз Машьа лаби лареи еиниоит Тҟәарчал. Уи уаҟа аус иуеит, иԥҳагьы иара иҿы дыҟоуп, аус луеит ашахтиортә лампақәа ркумалиаторқәа ахьеиҵарҵо ацехаҿы. Абзиарахь амҩа иқәыз зҟазшьа ҟаимаҭыз, аԥшәаԥҳәысра аӷьараҳәа иныҟәызгартә иҟалашаз разҟыла деиқәымшәеит.
Хәыта ҳәа ҟьалак, ҵандрахк ишакәымз длызныҟәеит, лыԥсҭазаара иҿаҟәеит. Аха ус акькьаҳәа дшәышәуа дылмышьҭит иаргьы. Аус ахьылуаз, илампа аиқәыршәаразы даннеи, лыԥсԥжәара ихьӡазар акәхап, арҵәыҵәы (Акислота) неиҿалҭәан, алашара неиҿалырцәеит… Шьоуроуп ҳәа иқәӡбышазгьы ҟаларын шьоура иашоуп… Иархәыцуагьы маҷхарым, ацәгьа ауаҩ лыԥхала дышзалымҵуа идыруазар цәгьаӡам.
Абасала ауаа цқьақәа ауаа иашақәа инарываргыланы иаарԥшуп абраҟа, аԥсҭазаара иамҩалацәам, абжьысқәа рхаҿсахьақәагьы. Манчеи Хәытеи рнаҩсгьы иҟоуп егьырҭгьы Панча, тапанча, уҳәан-сҳәан изалымӡааз Кәыкәца уҳәа егьырҭгьы. Ароман аҿы иаарԥшуп ахаҭара культ ашықәсқәа раан аԥсҭазаараҿы аилахәарақәа иҟаз ртәы. Ахатәы бызшәа атәамбара. Уи алшарақәа реиҵакра, ашколаҿы гәблыс измаз рыцклаԥшра, ршьара рықәҟьара, рықәбаџра уҳәа ирацәоуп азалымдарақәа аҩымҭа ианыԥшыз.
Хьымца иҩызцәа Хьырбеи, Ада, Дубеи уҳәа рҵара анаҩсгьы ақыҭа иазҿлымҳауп, аколнхараҿы иахьеиҵахо ацхыраара ҟарҵоит Магә Гәыгә-иԥҳа леиԥш иҟоу арҵаҩцәа рхымҩаԥгашьақәа ирҿагыло арҵаҩцәа дреиуоуп Кыбҷа Ахба… Ахәыҷқәа ринтересқәа зыхьчо, урҭ патриотцәан рааӡара дазҿлымҳауп, ахатәы бызшәа анарха аиура дашьҭоуп.
Ароман аҿы автор аҭоурых ашьҭа-мҭақәа раарԥшра дазҿлымҳауп. 
Аҭоурыхрҵаҩ Алим Сакәыт-иԥа ныҟәара ҳәа игоит ашколхәықәа Ԥсырӡхаҟа… Ирзеиҭеиҳәоит ажәытәӡа аԥсуаа рыԥсадгьылахьчаразы хыцәнамырха ишеибашьуа. Еиҳаракгьы уи ҷыдала дазааҭгылоит Мурван «Адагәа» ҳәа хьыӡшьараны изырҭаз имҩаԥигоз арабцәа рыр ирҿагыланы ишықәԥоз, игьшаҵадырхаз.
Абасала, ароманаҿы иахьатәи аԥсуа қыҭа асахьа, аарԥшуа драҩсуам уи ажәытәӡатәи аҭоурыхтә хҭысқәагьы.
Еилҳарго ароман акомпозициа ашьақәгылашьа азы ҩбаҟа ажәа:
Хьымцеи Сырмеи реибадырра ашьҭахь, уи бзиа дшибауа атәы ахьлеиҳәауа арҿиамҭа ахы хкырҭоуп.
Хьымцеи Сырмеи ацәгьа анрыбжьарҳәа, лара дааныжьны иқәҵра, ицара – кульминациатә ҭыԥуп.
Хьымца иҩыза бзиа Машьа лабацәа лара иахьеинириауа ԥтларҭас иуԥхьаӡар ауеит. Ароман иамоуп апролог, аепилог. Урҭ иманшәаланы автор иалигалоит, арҿиамҭа ахы-аҵыхәа еидызкыло ракәны ҳахәаԥшуеит.
Аритмика – ахатәы ҷыдара амоуп, лаҟәрак хьысҳарак шамахамзар иуԥылаӡом аметрика аганахьала иугозар, ашьықәрсқәа (стопа ҳәа изышьҭоу) цыралақәа еиҟара-еиҟараӡа иуԥылаӡом, иахьеилаԥсақәоу ыҟоуп. Ацырақәа хыԥхьаӡарала иахьеиқәшәо еиҳауп, аха ибжьаҿаны улымҳа иҭасуам, иахоу ашьҭыбжь иҭнагоит.
Астрофақәа ракәзар, еиуеиԥшым рифмала ихарҷоуп. Иаҳҳәап: еивҵаԥсоу арифмақәа еиҳа аԥыжәара ааныркылома уҳәауа иҟоуп. Рифма еихдала иҩу старофақәа маҷӡам.
Хыхь ҳазлацәажәаз рҵабыргра узырбо ҿырԥштәқәак аагап.

Арифма еивҵаԥсала иҩу:

Хьымца ихааӡа аԥхыӡ далоуп. 9
Сырмеи иареи ҭынч еидтәалоуп. 8
Еидыӷәӷәала рганқәа еиҿыхуп, 9
Лнапы икәырша илкыхуп. 8
Абри асхема абас иҟоуп аабб

Арифма еихдала иҟоу:

Дҭыгга изҳауан есааира,
Иҵаԥыххо аӷа ицқәа,
Ианырга ҳажәлар аиааира,
Иаб иашьа дааит митә мҵыцкәа.

Рифма еихыкәшала иҩу:

Хьымца иџьыба дынҭалан,
Иааҭихит ирҭаз аԥара,
Шәызҿлымҳара, ҭабуп даара,
Усҭ!.. Шәареи сареи ҳаимҩалам.

Иааидкыланы иуҳәауазар В. Анқәаб ипоезиа ахатәы шьҭыбжь ахоуп, шамахамзар иуԥылом иқәсхьоу, абас уҳәар ҟалозар «идырхахьоу ажәақәа бжеиҳан ицаҳә-цаҳәуа улымҳа еиҭаҩуеит, еиласра рымам иритмикатә шьақәгылашьа, арифма ҿыцқәа рыԥшаара иҽазишәоит. Жәлар рҿаԥыц поезиа ашьақәгылашьа иазааигәоуп уҳәауа иҟоуп, уи ипоезиатә рҿиамҭақәа реиҿкаашьа, еиуеиԥшым аформақәа рхархәара аҭыԥ амоуп. Уи азы шаҳаҭра руеит хыхь иаҳгаз аҿырԥштәқәагьы.












БОРИС ГӘЫРГӘЛИА
(1935)

Борис Гәыргәлиа поетк, ҵарауаҩык, ааӡаҩык иаҳасабала деицырдыруеит, аамҭакьаҿла илшахьоугьы рацәоуп. Иажәеинраалақәа, алитература аҭҵаара иазку истатиақәа уҳәа изныкымкәа-иҩынтәымкәа хазшәҟәқәаны иҭыҵхьеит. Алитературатә  процесс аҿиара активла далахәуп, иажәа цаҳәцаҳә ауаа аднаԥхьалоит, гәыкала изыҟоуп, изыразуп, ргәаҿы уи аҭыԥ ылнахижьҭеи акрааҵуеит.
Борис Гәыргәлиа диит 1935 шықәса ииуль 20 азы, Кәтол ақыҭан (Очамчыра араион) абжьыуаа рҿы еицырдыруаз, унеишь-уааишь ҳәа зарҳәоз патуи намыси згымз анхаҩы иҭаацәараҿы. Иқыҭа гәакьаҿы ихарҭәаам ашкол даналга, диасуеит Д.И. гәлиа ихьӡ зху Тамшьтәи абжьаратәи ашколахь, убраҟоуп еиҳаракгьы алитературагьы агәбылра ахьикыз, даԥхьон ирацәаны, имчқәа ԥишәон аҩраҿгьы… Дшалгаз еиԥшҵәҟьа, 1953 шықәсазы дҭалоит Қарҭтәи аҳәынҭқарратә университет. Уи активла иҽалаирхәоит усҟантәи аамҭазы аԥсуа студентцәа еиҿкааны ирымаз алитературатә кружок, акраамҭагьы уи напхгаҩыс даман. далганы аҩныҟа даныхынҳә, аԥсуа хәыҷтәы дурнал «Амцабз» аредақциа аҿы аусура далагоит. 1964 шықәса инаркны 1967 шықәса азынӡа СССР анаукақәа р-Академиа иатәу А.М. Горки ихьӡ зху адунеитә литература аинститут аҿы асперантура дахысуан, иара абраҟа лҵшәа бзиалатәи иусуреи иоуз азыҟаҵареи ирыбзоураны, 1968 шықәсазы ихьчоит акандидатә диссертациа абри аҩыза атемала: «Апоема ажанр аԥсуа литератураҿы».
Убри ашьҭахь, Б. Гәыргәлиа аусура далагоит Аԥснытәи аҳәынҭқарратә университет аҟны. Зны уи дыҟоуп аурыстәи аҳәаанхыҵтәи алитературақәа рҭоурых акафедра арҵаҩы еиҳабыс, жәашықәса ирзынаԥшуа уи анапхгарагьы азиуан, афилологиатә-педагогикатә факультет аҟны дыҟан декансгьы. Иахьагьы уи мԥсахрада ауниверситет аҿы аус иуеит, хыхь зыӡбахә ҳҳәаз акафедра дадоцентуп, имҩаԥигоит даараӡа хра злоу ааӡаратәи анаукатәи усурагьы.
Борис Гәыргәлиа ирҿиара аганахьала, убарҭ инарыцҵаны, иазгәоуҭаратәы иҟоуп, апоезиаҿы илшарақәа.
Б. Гәыргәлиа дахьиз, дахьааӡаз иқыҭа гәакьа Кәтол, аӡәырҩы апоетцәа рпоезиа иахыҵхырҭаны иҟан, урҭ рыхьӡ-рыԥша Аԥсны анҭыҵгьы инаҩхьеит. Б. Гәыргәлиагьы убраҟа иааникыло аҭыԥ зынӡагьы имаҷуп узҳәом. 50-тәи ашықәсқәа рылагамҭазы, уи акьыԥхьаҿы дцәырҵит, раԥхьаӡатәи иеизга «Анапы разқәа» ҭыҵит 1961 шықәсазы, Аԥснытәи аҳәынҭқарратә шәҟәҭыжьырҭа а-ы. Убри инаркны иахьа уажәраанӡа апоет ишәҟәқәа иҭыҵхьоу 15 инареиҳауп, аԥхьаҩцәа ибзианы ирыдыркылеит, изыхәҭоу ахәшьарагьы роухьеит урҭ рҟнытә.
Апоет ибаҩхатәра ҷыдала ианубаалартә иҟоуп и-50- шықәсахыҵра иазкны 1985 шықәсазы иҭыҵыз иажәеинраалақәа реизга «Аамҭа» ҳәа хыс измоу. Абри аизга аԥхьажәаҿы алитератураҭҵааҩы. акритик С.Л. Зыхәба шаҟа иааркьаҿны ҭамамла иазҟазшьагәеиҭозеи уи илирика: уаҟа ихадароу аҭыԥ ааныркылоит абзиабаратәи апатриоттәи темақәеи амотивқәеи».
Ауаҩытәыҩса иҿаԥхьа еиуеиԥшым аҭакԥхықәра змоу азҵаарақәеи апроблемақәеи анцәырҵуа аамҭазы аԥсҭазаара агәеисра анырра, удгьыл уҽаҟәымҭха, гәыла-ԥсыла уи уамаданы, уаласаны аҟазаара акырӡа зҵазкуа акакәны иҟоуп. Ауаҩы иҩнуҵҟатәи адунеи, инаԥш-ааԥшра уҳәа рызҳара апроцесс аан, аԥсҭазааратә хҭысқәа ишахәҭоу рцәыргара, раарԥшра апоет иажәахацыркра иахәоит, игәахәтәы дахьнагӡоит. Апоет иажәеинраалақәа иаҳгәаладыршәоит, ҳгәы рхьыбылуа иҟарҵоит хара иҳаҩсхьоу, еснагь ҳзызхьаауа ҳхәыҷра, ҳқәыԥшра ҳҿара зыдҳәалоу абзиабара, ҳшьаргәыҵа ԥхақәа зхьысуа ҳадгьыл гәакьа, ҳаԥсы злахәхәа излаз аԥсабара: «Схәыҷра шықәсқәа рыбла хтырҭа, сқәыԥшра гәҭыхақәа ахьҵысуаз» ,»Адәы иаҵәа хҟьоуп еимхәыцла, уажәоуп амра анахаԥха…»
Ажәеинраала «Ауадҳараҿы» иуԥылоит аиҿырԥшра шьахәқәа, иаҳҳәап: «Зны-зынла аԥсҭҳәақәа араҟа асар реиԥш, ашьха иаҿаҳәуеит. «Арҩашқәа рӡамҩаҿы» акалмаҳқәа шьқьыруеит.
Зегь раԥхьаӡагьы, иргыланы иԥсадгьыл алахьынҵоуп, уи дзызхәыцуа, ажәытә аҿатә, ԥхьаҟатәи аԥеиԥшхә уҳәа ирацәоуп иажәеинраалақәа рҿы угәы зырцыхцыхуа узызнырхәыцуа.
Аԥсуа иԥашә-дац ҵауламшәа, иҭоурых ҳәынҳәахла еиҿартәоушәа, дызқәынхо адгьыл акы изалаӡамшәа ицәажәо ирҿаиргыларц иҭахушәа ауп «Аԥсуа дгьыл аҟны», «Ашьам хәыҷы адура», «Аԥсуа баагәарақәа», «Аԥсны азы ашәа», «Аа ҵлақәа» уҳәа ажәеинраалақәа ухаҿы ишааиуа, ишыгәнукыло.
Ажәлар аԥсра ахықәаҿ иназгаз азалымдарақәа угәалазыршәо, ажәытәтәи ахәрақәа ҩаԥхьа иаазыртуа, аха агәҩанрагьы  узҭо ак акәны ҳахәаԥшуаеит аҵыхәтәантәи ажәеинраала. Ашәымҭаказы игәныҩуеит уи зсимволу, аҵакы еиҭарс иамоу.

Мшәан, иқәшәазеи, иҵалазеи,
Инасыԥ цаӡама,
Иҵлақәа раҳ  зеинымлазеи,
Ажәлагь ицәыӡӡама?
Иуадаҩуп сара сзыҳәан,
Аа-ҵлақәа рмаҷра.
Исызҭарыда аҽԥныҳәа,
О, ирыгхазар сымчра?..

Хыхь зыӡбахә ҳҳәаз ажәеинраалақәа унарыхәаԥшыр азныказы угәы иаанагап, жәеизадала иҩуп, конкреттә ҟазшьак рымам ҳәа. Аха мап. Араҟа иуԥылоит: «Аҟәа абааш ду», «Згәышԥы раҳау анаҟәаԥиа», «Лӡаа ицәырҵыз «ажәытә қалақь дуи», «Адунеи ду абла хызкыз Амзара», «Згәы каршәны амца еиқәызҵо», «Згәы каршәны аҽага зҟьауаз». дара убарҭ роуп дзықәгәыӷуа шьаҭамырӡгангьы  дызхәаԥшуа:

Абри адгьыл иаҵеиу, наӡаӡа,
Сшьа хәыҷ адура еиқәырха!
Ашьам хәыҷы… Ашьам хәыҷ збахьада,
Адунеи зегь шьамк аназха!

Апоет иԥсадгьыл асахьақәа метафора шьахәла аарԥшра илшоит: жәҩахырла ажәҩан кны игылоу «ашьха ӡышқәа» ртәы уҳәарыма, урҭ саркьара рзызуа амшын атәы уҳәарыма, «зыбла зхашеишеиуа»! амра атәы уҳәарыма – абраҟа зегьы аԥсы рхалоит, иуацәажәоит агәыӷра дугьы урҭоит ауаҩы урҭ рымаӡақәа иҽынрымида, дҭәы-дыԥха дшыҟало, ахажәаара бзиагьы шиауа.
Б. Гәыргәлиа Аԥсны аразҟы атәыла зегьы иадибалоит, уи иаҟәыҭханы хәаԥшышьа имам. Иара дызлиааз ижәлар ргәбылреи, аиашьара азиашареи ипоезиа зырԥыруа аҩмҵәыжәҩак! Угәылара гәырӷьаразар, угәараҭа аҿгьы гәырӷьаразароуп, уаӷеимшхара – амца анакы, аццышә уара унахаргьы иалашәар ҟалоит… Аԥсуаа ирҳәоит, ауа думазар, хараӡа еиӷьуп аӷа думазар аасҭа. Асовет шьақәгылашьа, акоммунисттә уҳәа иага ҳырқәӡыргьы, Асовет жәларқәа рҩнуҵҟа гәынамӡарақәак ыҟазаргьы, ҟыҟда-ҿыҟда инхон, ҽыҳәҵәыла еижәыломызт, инызкылоз ҳәаақәак ыҟан, ы, нас абарҭқәа зегь ркәаданы, рхы иоуужьыр ҟалозма?!.
Изхысҳәаауа ҳашәҟәыҩҩцәа, ҳпоетцәа рҩымҭақәа рӷьырак жәлар реиҩызара риашьара иазкуп. Рыгәра угоит апоет иажәақәа «Аиашьа – аиашьароуп жәҩахырс имоу».
Ари атема иазку ажәеинраалақәа рахьтә зегь раԥхьаӡагьы рыӡбахә уҳәар ҟалоит, «Урыстәыла ашәа» «Абазашҭа», «Москва», «Лесиа Украинка» уҳәа убас егьырҭгьы. Араҟа иуԥылаӡом ажәа еизадала иҳәоу цәаҳәакгьы, цәынррала иҵауланы ахаа-цәа рҟәыншьшьыла агәацԥыҳәара ду рыҭаны, ҳаамҭазтәи ауаҩ игәамҵ-хамҵрақәеи игәыӷрақәеи ирықәыршәаны иҩуп. Борис Гәыргәлиа ипоезиа, иуҳәар ҟалозар, амаҭәартә-конкреттә поезиа иашьашәалоуп, азеиԥштә хцәажәарақәеи атрафарети рыцәтыәмуп. Исахьаркыратә хархәагақәа рҿахәы рҳәоит еилыхха иҟоуп. Урыстәыла иазкны иҩыз ажәеинраалақәа рҟны апоет дазышәаҳәоит, хыхь ишазгәаҳҭахьоу еиԥш аиашьара ду, уи иаахтны имҳәозаргьы уцәа-ужьы ианыруеит аурыс игәы аҭбаара, илаԥш-хаа иаҵанакуа, имапыҵаӡо шырацәоу, ишыҵҩадоу. Уаҟа иуԥылоит ацәаҳәа ссирқәа, иаҳҳәап «зыжәҩан хылԥа ҳаракӡоу» «иччоит ажәҩан акыр-кырҳәа», «Мрагылара аӡамҩа иҵәаԥшьха…» уҳәа уб.иҵегьгьы. Интересс иумкырц залшом ажәеинраала «Аурыс ашәа» аҟны ихы иаирхәо алитература: «Пластинкахеит апланета, Урыстәыла ианылт иашәаны».
Шьахәла лсахьа аанарԥшуеит жәпакы аџьабаа збаз, ҳшәышықәса алагамҭазтәи аукраин поет ԥҳәыс «Леси Украинка».

Нас дкабазаргьы длаӷырӡны,
Абла дҭаԥхеит диаҵәаны;
Атәыла-ԥсадгьыл ианазша,
Имҵәыжәҩахеит лыхьӡ-лыԥша.

Милаҭ ҟазшьала аҽеиларгара, аҽеиҟәыҭхара иуадаҩу усӡам, аха нас ишԥашьақәгылои урҭ рыԥсҭазаара? Ареспубликақәа рсувереинитети, рзинқәа рырҭбаареи, уаҩы идикылаша акоуп, иаҭахуп. Аха жәытә аахыс ишьақәгылахьоу аимадарақәа аԥыхны, ашьа зҭаныҟәо адақәа ԥыҵәҵәаны, ршеи-рымҵәышәи ааилыхӡаны, иага ирҭаххаргьы, ҭынч тәашьа рымаӡам. Алашара зҿацәаз ауаҩы еиԥш, иҟалар алшоит усҟан дара.
Ажәларқәа доуҳала, економикала реилахәареи реимадареи роуп, иаҳҳәа-иааӡа Аԥсны акультуреи анхамҩеи рыҿиара ԥашә-дацы иамоу. Ари мап ацәкра – ҽшьрак иаҩызоуп.
Апоет иахьа Аԥсынтәыла бзиак адибалозар, зегь раԥхьаӡагьы изыбзоуроу ауу реидгылароуп, реицынхароуп. Уи ажәытә изҭагылаз, ажәлар зыхьчаз, изхьымӡаз, ирылдыршаз, абиԥарақәа реимадара, реишьашәалара уҳәа ирацәоуп, Б. Гәыргәлиа иажәеинраалақәа иузцәырырго ахәыцрақәа, азхьрақәа, ус иҟоу иреиуоуп иаҳҳәап: «Аԥсуа баагәарақәа», «Риҵаҟа», «Ашьха ӡиас», «Сара сусура», «Аԥсабареи ауаҩи» уҳәа иҵегьгьы. Аԥсабараҿы ауаҩы имч-илшара далацәажәо иҟаиҵоит абри аҩыза алкаалга:

Ҳәаа змаӡам аԥсабара,
Аҳәаақәа аркьаҿуан:
Ауаҩытәыҩса ибзиабара
Ацымзар иқәаџуа.

Абри атемахь иушьар ҟалоит ажәеинраала «Алабашьагьы». 120 шықәса уажәаԥхьа мшын нырцә забацәа агаз апоет ду Омар Беигәеи Аԥсны иааӡаз апоет Ҷыҷыкәа Џьонуеи реизхьаареи реизгәыбылреи атәы зҳәауа ацәаҳәақәа угәаҵа еилмырхкәа ҭынч узаԥхьом.
Арҭ аҩыџьа ахацәа ҳаҭырла намысла реибабара аԥшәма алабашьа ҳамҭас исас иҭара, асимволикатә ҵакы аанахәоит. «Абар баба, алабашьа, инауҵырсуа, ужәлар раԥхьа унагылан уҿааха…» - иҳәарц иҭахыз џьушьоит, уи уаназхәыцуа.
Араҟа еилыхха иубоит апоет играждантә позициа, дыздгыло, дызҿагыло, иаҿаԥиҽуа. Наџьнатә аахысгьы ауаҩы амцқьара, алабз-ҩабзра, ҩнуҵҟала аӷрара, доуҳала аҭацәра уҳәа ауаҩы ицәаҩа бааԥсқәа дырҿагыло иааирԥшырц иҽазишәоит аҵабырг аныҟәгареи, моралла ацқьареи, агәыразреи реиԥш иҟок ахаҭашьақәа, иагьышьақәирӷәӷәоит урҭ ауаҩы исԥаҭазаараҿы зегьы ишрыцку, рыда дышхәарҭам.
Апоет ацәгьа-абзиа дшырзыҟоу иажәеинраалак аҿы абас ала дахцәажәоит:

Уара иухьуа – саргьы сиыхьуеит,
Саргәырӷьоит – угәырьӷара,
Уара умаӡа, - саргьы исҵәахуеит,
Уаргама – саәцхарам.

Уара узыҳәа сыхгьы шьҭасҵоит,
Аԥсра сацәымшәакәа,
Ужәлар аиашахь иугозар,
Ахәахәа уацәымшәакәа.

Апоет аԥсҭазааратә гәрагара имоу иажәеинраалақәа жәпакы иргәылсуеит «Сара смитинг», «Аиаша», «Ахатәы бызшәа» уҳәа рҟны аԥеиԥшхә лаша дазышәаҳәоит:

Са смитинг еснагь имҩоуп,
Револиуциоуп, ԥхьацароуп.
Уаҵәтәи амш азын иашәоуп,
Сыԥсҭазаара иабызшәоуп.
(«Сара смитинг»)

Ашьаҭақәа зегьы ирышьаҭоуп ахатәы бызшәа... Ари атема дыҟоума мамзар поетк иахымцәажәац, зажәа азызымкыц?.. Б.Гәыргәлиа абраҟагьы иԥшаауеит иаҭаху иақәнагоу афабула. Алабжьага ажәақәа наҟ днарыханы, сахьаркыратә ажәала иааирԥшуеит ада ишхәарҭам уи ала ицәажәо ажәлар, абла ҷыц еиԥшгьы ирыхьчарц шрыхәҭоу уи игәы инаҭоит икәша-мыкәша зегьы ибызшәала ицәажәошәа. «Сара сбызшәа рҿакуп сышьхақәа сзыхшаз», «Сара сбызшәоуп ирхылҵуа сырҩаш ҭрысқәа бжьыс». Ауаҩы игәеисбжьҵәҟьа ихатәы ибызшәаҿы иуаҳауам изылашом игәараҭа, илақҭа.
Шәкы зқьы арыцҳарақәеи ахҵәарақәеи ирықәшәахьоу аԥсуа жәлар рхыԥхьаӡара амаҷра рҽԥнызкыло ажәытәтәи рыхәрақәа ҩаԥхьа иԥыртло иакәым зҳәауа ахымдырцәа ирҿаирхьырц иҭахушәа ауп улымҳа ишҭыҩуа абарҭ ацәаҳәақәагьы:

Сара сбызшәала ицәажәом,
Миллионҩыла ауаа,
Аха сбызшәала ицәажәоит
Зқьышықәсала ауаа!..

Борис Гәыргәлиа ипоезиа иааидкыланы улаԥш анахыугалак, Аԥсны асахьа убла иаахгылоит Ага ҿыӡәӡәаауа амшын ацәқәырԥақәа хьаашьҭыбжьык нарыҵыҩуеит, ашьхақәа зны илахҿыхуп, зны иацәыӡыз аҵеицәа ирызгәырҩлшәа рылахь еиқәуп, иԥсҭаҵагоуп аӡиасқәа, аԥша улымҳа иҭахәыҭхәыҭуеит. Абарҭқәа зегьы дара рхатәы ҟазшьа рымоуп иуацәажәоит. Убарҭқәа зегь зырԥшӡо ауаҩ иоуп, ауаҩы дыҟамзар игьамадахоит, хаара мацәак рыҵамкәа иҟалоит. Ауаҩи аԥсабареи еимадоуп, убри ауп уи анасыԥхә лашагьы изҭауа. Апоет ипоезиа абжьы ахазҵогьы убри аграмониоуп. Рыгәра угоит иажәақәа:

Ох, шьыри, срыкәахшанда,
Срыкәхшанда, џьым, сара
Уара удгьыл, уԥша ҟәанда,
Уара умра акаԥхара,
Ох, шьыри срыкәахшанда,
Срыкәахшанда џьым, сара,
Сан сыԥсадгьыл зшьа ҟәанда,
Уқә)әан узыхьчаз жәлара!
Ох, шьыри, срыкәахшанда,
Срыкәахшанда, џьым, сара
«Сыхаара сыԥсы уфанда»
Узызҳәауа, Аԥсынра.

Борис Гәыргәлиа Аԥсны деицырдыруеит поетк иаҳасабала мацара акәымкәа, анаукатә усура знапы алаку ҵарауаҩны. Акыр шықәса аџьабаа здибалаз аԥсуа поема ажанр 1974 шықәсазы хаз шәҟәны иҭыҵит, уи ишаҳҳәахьоу еиԥш, икандидаттә диссертациагьы шьаҭас иаман. Абри амонографиаҿы инарҭбааны иҭиҵаауеит, апоема ажанр аҭоурыхи, уи ахыҵхырҭақәеи, а)суа литератураҿы иааннакыло аҭыԥи. Аусумҭаҿы автор дазааҭгылоит аамҭакьаҿла уи аҿиарамҩа изнысыз, асахьаркыра аганахьала аԥыжәарақәа иамоу, аҷыдарақәа уҳәа уб.иҵ.
Хшыҩзышьҭра ауҭаратәы иҟоуп илитературатә-критикатә ипублицистикатә статиақәа рӷьырак еидызкыло «Ажәа ажәа арҿиоит» ҳәа зеиԥш хьӡыс иаманы 1979 шықәсазы аҭыжьырҭа «Алашараҿы» аизга иҭыҵыз. Ари ашәҟәаҿы иуԥылоит аԥсуа шәҟәыҩҩцәа рҩымҭақәак ирызку арецензиақәа инарываргыланы апроблематә ҟазшьа змоу астатиақәагьы. Апоема, ажәабжь уҳәа ажанрқәа рзы иқәиргыло апроблемақәа иҟаиҵо алкаақәа хшыҩзышьҭра руҭаратәы иҟоуп. Акритикаҿы ишазгәарҭахьоу еиԥш, акырӡа рыҵаркуеит Миха Лакрбеи Алықьса Лашәриеи рзы иҩыз агәалашәарақәа.
Б. Гәыргәлиа хәшьара змам аусура мҩаԥигоит раԥхьаӡатәи аԥсуа поет, ауаажәларратә маҵзуҩ ду Гьаргь Чачба иԥсҭазаареи ирҿиамҭақәеи рыҭҵаараҿы. Ишдыру еиԥш, Гьаргь Чачба дыҩуан урыс бызшәалеи қырҭ бызшәалеи. Ҳара ҳҿынӡа иааӡеит имаҷымкәаны иажәеинраалақәеи идраматә рҿиамҭақәеи, ихааныз изларгәалашәо ала, уи даараӡа ишьахәны идыруан ихатәы бызшәагьы, аха рыцҳарас иҟалаз иҩыз ҳәа акгьы ҳама ҳнапаҿы. Хатәы бызшәала алитература арҿиара дшахәаԥшуаз ҳәа акагьы ҳаздырам. Аԥсуа литература ауасхыр шьҭаҵаҩ Дырмит Гәлиеи, уи ицнагаҩцәеи иареи еибазымдырӡакәа ҟаларамымзт, аха урҭгьы уи аҵыхәала рҳәамҭак џьара икьыԥхьны иҟам.
Ажәакала Гьаргь Чачба илитературатә ҭынха ижәлар ироуа иҟаҵатәын, раԥхьаӡа иргыланы еиҭагатәын, нас икьыԥхьтәын, убри раԥхьаӡа аус адызулаз иреиуоуп Б. Шьынқәбеи Қь. Агәмааи. Аха инарҭбааны Гьаргь Чачба ирҿиамҭақәа реиҭагара напы азыркыз Б. Гәыргәлиа иоуп. Аԥхьаӡа апоет иажәеинраалақәеи, ипоемақәеи, ипиесақәеи иҭыжьын 1964 шықәсазы. Иагыз иабзаз рҽеины ихарҭәааны аԥхьажәа дугьы ацҵаны еиҭаҭыҵит 1983 шықәсазы.
Ааԥсарак изымдырӡо арҿиара инапы алакуп, убри инеиҳангьы аџьабаа ибоит ааӡара усаҿы, имҩақәиҵоит, дрыцхраауеит алитератураҿы зымҩа ылызхуа астудентцәа. Урҭ реилазаараҿы иҟоуп арҿиара зхы азцо, анаука интересс измоу, алҵшәа бзиақәа аазырԥшуа.






ШАМИЛЬ ԤЛИА
(1932)

Диит Шамиль Ԥлиа Оҭҳара ақыҭан, Гарԥ аҳаблаҿы (Гәдоуҭа араион) 1932 шықәсазы, унеишь-уааишь ҳәа зарҳәауаз, ҳаҭыр зқәыз аԥсуа нхаҩы Ҵыӷьтыр-иԥа (Ԥлиа) Хәсин иҭаацәараҿы. Гарԥтәи алагарҭатәи ашкол даналга ашьҭахь дҭалоит Оҭҳаратәи абжьаратәи ашкол 6-шықәса дырҭагылан усҟан иара «дхәыҷыми џьбит, шәзихыццакызеи», зҳәазгьы ҟалеит, аха дҭырымхит. Иеиҳабацәа дрыхьԥшны дцон, аҵараҿгьы иҩызцәа дреиӷьымзар дреицәамызт. Аа-класск рҿы дантәаз ҽнак зны аԥсуа литература арҵаҩы Вера Патхвариа дналгеит ашколхәыҷқәа еиҿкааны ирымаз алитературатә кружок аилатәараҿы, еилдыргон Д. Гәлиа ироман «Камаҷыҷ» актәи ахқәа… Изҩуаз ахбыџқәа дырҿыԥшны иаргьы далагоит ажәеинраалақәа рҩра. Маи 1 азтәи аныҳәақәа руакы аан, акомҿартә организациа иҭнажьуаз аҭӡы газеҭ ианылоит иажәеинраалак. Убри нахыс ашколаҿы арҵаҩцәа ихыхәмарны «Ҳпоет хәыҷы» ҳәа ишьҭан.
1949 шықәсазы ашкол қәҿиарала далганы дҭалоит Қарҭтәи аҳәынҭқарратә университет, аҵара иҵоит афилологиатә факультет, кавказтәи абызшәақәа рыҟәшаҿы. Уи даналга (1954) аҩныҟа дхынҳәит ахатәы бызшәеи алитературеи рырҵаҩыс дҟарҵеит еиҭашьақәдыргылаз Н. Лакоба ихьӡ зхыз, Аҟәатәи аԥсуатәи абжьаратәи ашкол аҿы. Дук хара имгакәа диаргоит агазеҭ «Аԥсны ҟаԥшь» аредакциахь, аинформациатә ҟәша аиҳабыс. 1956-1958 шықәсақәа рзы аррамаҵура дахысуеит. Уахьынтә даныхынҳәы, ҩаԥхьа «Аԥсны ҟаԥшь» аҿы аус иуеит, ахатәы корреспондентс. 1976 шықәсазы СССР Амшынтә Флот иатәу аӷбарныҟәаратә усбарҭахь диасуеит, ҳәаанхыҵ иныҟәо аӷбақәа руак аҿы акапитан 1 ицхырааҩс (комиссарс) дыҟоуп. Уи асовет ҳәынҭқарра дахаҭарнакны акыр атәылақәа рахь днеит, иныҟәараҿы иибаз-иаҳаз мшынҵак аҳасабалагьы иҩны иҭижьит.
1978 шықәсазы имаҵура аҿынтә дааԥхьаны дҟарҵоит ҿыц иаадыртыз Аԥсны арадиои ателехәаԥшреи рзы аҳәынҭқарратә комитет ахантәаҩыс. Иахьа уажәраанӡагьы қәҿиарала убраҟа аус иуеит.
Ш. Ԥлиа раԥхьаӡатәи иажәеинраалақәа реизга ашәҟәы «Сымхы» ҳәа хыс иаманы иҭыҵит Аҟәа, 1959 шықәсазы. Убри ашьҭахь иҭыҵқәаз рахьтә еиҳа иалукааша иреиуоуп: «Ажәаҩшқәа амшын ихыуп» (1965), «Живая вода», - уи урысшәала (Аҟәа – 1971), «Нарҭ ӡы» (1980), «Гәбаа адәы» (1982) уҳәа иҵегьгьы.
Хыхь ишаҳҳәахьоу еиԥш ҳәаанхыҵтәи иныҟәарақәа ирызкны «Аԥсҭазаара ацәқәырԥақәа» ҳәа хыс иаманы раԥхьаӡа акәны иҭыҵуеит 1977 шықәсазы. Иагу-иабзоу гәаҭаны, ихарҭәааны еиҭаҭижьуеит 1979 шықәсазы. УИ имшынҵақәа уаҟа еидкылоуп «Нептун имш» ҳәа зеиԥш хьӡыс изауз ашәҟәаҿы. Уи аурысшәахь еиҭаганы хаз шәҟәны иҭыжьын Аҟәа 1984 шықәсазы, иҭыҵит иара убас қырҭшәалагьы.
Ш. Ԥлиа иеиҭагамҭақәа рахьтә, зегьы раԥхьаӡагьы рыӡбахә ҳәатәуп аурыс шәҟәыҩҩы М. Горки италиатәи иажәабжьқәеи еицырдыруа ироман «Ани». Аҵыхәтәантәи аԥсышәала аҭыҵра, акырӡа аҵанакуеит аԥсуа культура аизҳазыӷьараҿы. УИ аԥсуа  аԥхьаҩцәа гәыкала ибзианы ирыдыркылоит, изыхәҭаз ахәшьарагьы аиуит.
Ш. Ԥлиа раԥхьаӡатәи иажәеинраалақәа инадыркны ааигәатәиқәа рҿынӡа иҩхьоу улаԥш нархугар, зегь раԥхьаӡагьы улаԥш иааҵашәоит, абас уҳәар ҟалозар иқәыԥшреи иҭәымҭеи згәылсыз аԥсҭазаара асахьақәа.
Ашьхақәа рыкәа иҭаршәу Гарԥ зхы ыҵызгаз уи апоезиатә ӡыхь, иара изхылҿиааз аԥсабара ахаҭа иашьашәалоуп. Араҟа, рхоума, шьхарԥума, дҳәыԥшума, иара аԥсабара иамоу абеиара аума, - ацқьареи азҩыдареи ирышьашәалоуп, дунеи ҿыцк уаԥхьа иаатызшәа угәы ҿыцхоит, уи ацәаҳәақәа уанрыԥхьо.
Иара итәала дырзышәаҳәоит зымҵан дииз, изҳауаз ишьха гәакьақәа, иргәылҟьа илеиуа аӡыхьқәа, урҭ роуп игәалаҟара шьҭызхуа, ипоезиа амч азҭо, изырцәажәо. «Ачча-ччаҳәа еилаччо зшәахқәа, шәара шәоуми сыԥсы злоу» иҳәоит «Ашьха ӡыхьқәа» ҳәа ииҩыз жәеинраалак аҿы.
Ажәеинраала «Сымхы» конкретла изызку, иаҳәо шыгәникылогьы, иаҵумбаарц залшом уи асимволикатә ҵакы иамоу; абиԥарақәа реимадара, аҿиара, аизҳара иадырганы ишыҟоу ртәы аӡәками ирҳәо, ажәеинраалақәа. «Аҵх Каспиа аҟәараҿы» Н.Лакоба ипатреҭ «Дмитри Гәлиа уахь», «Иуа», «Суалԥшьа», «Аԥа исалам», «Аԥхьатәи аурок» уҳәа уб.иҵ.
Абри ацикл хзыркәшо акәны ҳахәаԥшуеит «Сацәшәом сара аԥсра» ҳәа хыс измоу ажәеинраала. Апоет убраҟа иҳәоит:

Ауаҩтәиса инапаҵаҟа
иҟам убаӡом.
Сыҟанаҵ ауаҩы инапаҵаҟа
Аԥсра сацәшәаӡом.

Ҳазну ашәышықәса алагамҭазы Аԥсны иҵысыз амилаҭтә хақәиҭратә қәԥара амотивқәа аныԥшуеит Шамиль Ԥлиа анаҩсантәи иажәеинраалақәа. Уи аидеиа-гәыцә хаданы иагәылгоуп иеизга «Ажәҩашқәа амшын ихыуп» (1965).
Аԥсны – Аԥсны акәӡам, аԥсуаа ракәзаргьы машәырла ари адгьыл иқәнагалаз роуп ҳәа АԤсны зҽахарԥаны изкырц зҽазызшәоз ирҿагылаз аԥсуа ҵеицәа рыхьӡ акамыршәра, иззықәԥоз аихаҳара атәы ауп ирҳәауа ажәеинраалақәа: «Акьараз», «Ааԥсы ацҳа», «Анхаҩы иашәа», «Иҟалома, аҵеи иира?..»
Ииашаны ишазгәарҭахьоу еиԥш, Апоет итематика еиҳа аҽарҭбааит, сахьаркырала акәзаргьы ԥхьаҟа ашьаҿа ҟаиҵеит. Уи уаҩы ибо-иаҳауа иҟалеит аҵыхәтәантәи иеизгақәа рыла.
Хыхь иаҳарбаз рнаҩсгьы рыӡбахә уҳәар ҟалоит Ауаа реизыҟазаашьа ҿыц ишьақәгылаз, ржәытә, рҿатә, рҭоурыхтә перспектива, рԥеиԥшхә азы рықәԥара уҳәа аазырԥшуа аҩымҭақәагьы. Ҷыдала иалукаар ҟалоит, абзиабара аҩызара, аидгылара, ртемақәагьы.
Аԥхьаҩ илаԥш рыдымхаларц залшом, апоет амшын ихыу аҷнышқәа изцәырырго ахәыцрақәа. Ибзиабара анасыԥ шкәакәа еиԥш рыжәҩа иҵак иргошәа игәы инаҭоит. («Аҷнышқәа»). Амшын гәыҭбаа игәаланаршәоит ибзиабаҩ лыбла гәы иаҵәақәа. Апоет иреиӷьу ицәаҳәақәа абзиабара иазкуп.
Аԥсабара аиҭасра, ахьшәашәара арԥсасира зылшо аԥхара ауаатәиса игәызаҵәык шакәу, ажәа еиҭарсла иҳәоит апоет. Убри ахшыҩҵак еилыхха иаазырԥшуа акакәны иҟоуп ажәеинраала «Аҵаа».
Уцаҳә-цаҳәуа аҵаа усыдшәылт («слымҳа, сӡамҩа ҿыц иугарц, уҽырцәгьаны сара усыжәылт, улша шдуу агәра сургарц»).

Аха мап, аҵаа, сгәаныла,
Иулшом аман сурҳәарц.
Са сахылҵит амратәыла,
Амра иалшоит уарԥсаҳәарц.

Апоет иныҟәарақәа рҿынтә иҩыз ажәеинраалақәа иреиуоуп иаҳҳәап: «Адгьыл еилашуеит», «Анапқәа», «Аиҭасра», уҳәа уб.иҵ. ибеит ирацәаны атәылақәа. Америка, Испаниа, Швециа уҳәа еиуеиԥшым амилаҭ рхаҭарнакцәа дырԥылеит, дрыҿцәажәеит дибеит амуча, дибеит аӷар… Аха исимпатиа еснагь иҟан ахархь уаа рахь, дара урҭ ракәын гәаартылагьы дызԥылоз, дзацәажәоз. Урҭ рҿы ауп иара ҭынч атәара ахьилшоз, иԥс ахьишьоз, агәеизҳара ахьиоуз. Уи ахшыҩҵак зынӡа имырхьааӡакәа, аха ухы-угәы аҿы инхартә иааирԥшуеит:

Адунеи ирзалоу маҷзаргь
Знапсыргәыҵа еиҟәышьшьоу,
Илбааздеит,
урҭ рҟны  снеизар,
Маҷарҵас аҳауа ицқьоу.

Адунеиаҿ - иагаџьара иҟоуп ауаҩы илаԥш кыдзырхало абеиара, аԥшӡара… Аха зегь ирыцку Аԥсадгьыл ауп, - ауаҩы дахьиз, ахьизҳаҳ, убри азакәхап, уи зегьы реиҳа иҳаракынгьы изиԥхьаӡо.

Сан, сызкәыхшоу,
сылашара,
Сара издыруеит –
хьаас  сыбкуп,
Сгәырҩабымган –
ҳаиқәшәоит уаҟа,
Гарԥ зегь реиҳа иҳаракуп.

Ш. Ԥлиа иҩымҭақәа рахьтә еиҳа иалукаартә иҟоуп Гәыбаа адәы иазкны иҩыз ажәеинраалақәа рцикл, уи апоема ҳәагьы азуҳәар ҟалоит. Иҩит 1979 шықәсазы, раԥхьаӡа акәны икьыԥхьын «Нарҭ-ӡы» (1980) ҳәа хыс измоу аизгаҿы.
Араҟа автор шьахәла иааирԥшуеит аԥсабареи ауаҩи реизыҟазаашьа реимадара, уи аԥшӡахәреи, ҵыхәаԥҵәара змам абеиареи, азҩыдареи, адоуҳа аҳаракыреи ишрызҳәоу, аԥеиԥшхә лашеи анархеи ирышьашәалоу. Аԥсабара ауп аԥсҭазаара зхылҿиааз, анхашьа-анҵышьа инарҵоит ауаҩы, уи ауп иԥсы ҭакны изку, уи ауп ишәа-иза аԥсабаратә хархәагақәа зегь ҟазҵо, агармониа анеилагалак уаӷеимшхара, иахьакәым икылнагар ауеит ауаатәиса, урҭ рыԥсҭазаара ашәарҭа иҭанаргылоит. Абас еиԥш иҟоу ацәаныррақәа уздырҵысуеит ацикла еиднакыло ажәеинраалақәа. Аха абри амацара акәым араҟа иуԥылауа, шәышықәсала Кавказ амшын аҿықәа иаванхоз ажәларқәа рлахьынҵа уаздырхәыцуеит, еиҳарак аԥсуа жәлар реимышьҭрақәа. Иаҳхысыз ашәышықәсазы аҭоурыхтә цәқәырԥа иқәӡәӡәааны иагаз, аублаа, шаԥсыӷаа, асаӡқәа, азыхәқәа уҳәа егьырҭгьы. Изтәышьҭраз данаԥырӡаалакгьы дрыцҳахоит, уи зтәышьҭраз. Асаби зан илҟәыԥсааз иҩызахоит. УИ акәӡами мшәан, ацәажәашьа, ахәыцшьа, аусушьа, ахныҟәгашьа, ахымҩаԥгашьа уҳәа изырҵаз. Еиҭымха, иқьаԥҭажәха ишыҟоугьы, дара рцәа рхукаауеит арха, ашьха, аԥшаҳәа, иага аамҭа царгьы, иқәнагалаз зтәымуаа уи ацәа рхукаауа, мамзаргьы рцәа ахыукаауа ҟалашьа амаӡам, ихьаауеит, аԥсадгьыл, аҵеицәа рыԥсы ҟьажәышо аҩхаақәа ирыбжьоуп. Адунеиаҿы, шьақәгылашьа ҟалоны иҟазар, абиԥарак аҿы уи хынҳәышьа аманы иҟазар, аамҭала иацәыӡыз еихьшәшәа-еиԥшәшәа Ааигәа-Мрагылара атәылақәа рҿы икаԥсоу знымзар зны ихынҳәыроуп. Абри иашьаҭоуп аҭоурыхтә ҵабырг, аҭоурыхтә иаша ҳәа…
Апоема (ажәеинр. рцикл) алирикатә фырхаҵа игәы иҭыхо хнырҳәышьа зқәым ацәыӡ азхьаара, уаргьы иухьааны иубоит, избан акәзар, иажәа агәра угоит, аҵабырг иахылҵит. Икәша-мыкәша иҟоу ашьха-еибаркыра «изхаану» рҳәо иҟазар, ҭынч узазыӡырҩуамызт… Апоет џьара иажәеинраалак аҿы иҳәоит еиԥш уи аҭоурых ахаҳә хьшәашәа ианҵаны игәы иқәырҵар иҟалап зынӡа еиҟәнажәаргьы.
Алирикатә фырхаҵа араҟа иабацәа зынӡаск ишыбжьамӡыз, урҭ рҟәых иара ишилоу, ршьа иблакьаз адгьыл ишаламбаз, аџьынџьтәқәа шамырӡуа икәараҵаны еиҭахынҳәырц шалшо, атәы акәӡами ирҳәо абарҭ ацәаҳәақәа:

Ашьа ахала аҽадыруеит,
Сырдырт арҭ ахаҳәқәа,
Аӡы иҭыԥеит атрым-срымҳәа,
Ирхьыкәкәо ацәкәыбарқәа,
Исгәыдԥалоит аӡы иҭыԥо…

Алирикатә фырхаҵа игәалаиршәоит, зышьҭа рну иабацәа хлаҳәадақәа, Ахра цәӷәырсҭақәа ирынпҟҟала Сасрыҟәа иҽышьҭа рнибаалоит, Гәында лцәацқьа ахикаауеит Мзымҭа аӡы казказра, Гәыбаа адәы лнапала иқәҵоушәа игәы инаҭоит, уи ахымкыхра лҭыԥҳара иадикылоит. Ан лԥа дылҿыгәкааны дышлыдылкыло еиԥш ауп, уи аԥсабара дшаднакыло… Абри аимадара ауп апоет иҩымҭаҿы аԥхьаҩ дхызхо, дизааигәазтәуа.
Ашәарыцара атема аԥсуа литератураҿы иҿыцым. Аха Шамиль Ԥлиа иԥшааит иҳәатәы ҳәашьа, ихатәы знеишьа. «Амҩа» аҟны зыӡбахә имоу ашәарыцаҩ ашьха здыруа иашьцылоу аӡә иоуп. Уи аԥсабара аԥшӡара дагәылиааит, агәамчгьы изҭаз иароуп. УИ аҽацә кылԥшыхәуа ахра аҿҟьара дшаҿагылоу идыды-мацәысны ақәоура иалагоит, уаԥхьа игылоу думбо иаалашьцоит, ашьхара ишыҟалалао еиԥш, лассы иааиҭашәеит амш, амрагьы каибзиуа иаацәырҵит нырцә-аарцә зегь нықәлашеит… Аха иҟам аҽацә, уи аԥсы агеит.
Ашәарыцаҩ илахьынҵахаз ҳәа автор акгьы иҳәом, аха ахра даҿҟьазар ҟалап ҳәа агәҩара уауеит. «Ашәарыцаҩ ашьха» ҳәа И. Коӷониа илирикатә поема аҿы ишыҟоу еиԥш акәымкәа, (амшцәгьа ашьҭахь днаԥшы-ааԥшуа дышнеиуаз абӷабқәа дрыниуеит, дреихсуеит, ила дшамжьазгьы агәра игоит), ашәарах аиқәхара гәахәақәа дула иаԥылоит. хыхь ишазгәаҳҭахьоу еиԥш, аԥсабара адисгармониа алазгало изакәызаалакгьы амч, нырха амам, уи ыӡроуп, иҟамлароуп аԥсабараҿы. – Абри аҩыза алкаа-лга ҟауҵоит ажәеинраалаҿы.
Алитератураҭҵааҩы Борис Гәыргәлиа Шамиль Ԥлиа абри иажәеинраала еилырго иҳәоит: «Араҟа автор ауаҩы иегоисттә цәаныррақәа инарҿаргыланы иааирԥшуеит аԥсабара амчрақәа аиааира ргара атәы. Аԥшӡара аҭархара аӡәгьы азин имам. Уи зҽазызшәо аԥсабара ахаҭ хаҳәырҵәи инеиҿагылоит» («Алирикатә поема-ацикл ажанр ашьақәырӷәӷәара иахьатәи аԥсуа литератураҿы». 1987. Борис Гәыргәлиа. Анапҩымҭа).
Апоет аԥсабареи, ауаҩи ажәытәи аҿатәи уҳәа еидкыланы дрыхцәажәо ххьатә рахәыцны иагәылигоит, апатриотизмра, уи азиашара, аҿиареи аизҳареи ишрызҳәо, аԥеиԥшхә лаша ишашьашәалоу. Уи агармониа аанкылара, апоет еилкаарала ауаатәиса ида иҭаныҟәо ашьа аанкылара ауп изызҳәоу, аԥсҭазаара аҵыхәа аԥҵәароуп иаанаго.
Излаабо ала апоет дрывсуам, аԥсҭазаара аԥшӡара зырхәашьуа амчрақәагьы, урҭ лаҳәеиқәаҵәақәаны ԥсымҭәқәаны убла иаахгылоит. Аха уи акәӡам автор араҟа иаликаауа уи зынӡа даҽакуп:

Шәҟырла, шәарҭ алаҳәақәа,
Шәыбжьы шәыхәлабаанӡа,
Шәҟырцыԥхьаӡа сгәысҽанылоит,
Сымчгьы ӷәӷәахоит…

Ишдыру еиԥш, Ш. Ԥлиа 1971 шықәса инаркны 1978 шықәсазынӡа аҳәаанырцәан аус зуаз аӷбақәа руакаҿы дыҟан, уи уаҟа аҭакԥхықәра змоу амаҵура дахагыланы. Уи иныҟәараҿы иибаз-иаҳаз иухамышҭуа шәыгала аарԥшра илшоит. Ашәҟәыҩҩы иибаз-иаҳаз иухамышҭуа шәыгала аарԥшра илшоит. Ашәҟәыҩҩы ианҵамҭақәа иргәылгоуп аԥсадгьыл абзиабара, апатриотизмра, уи излеиҳәауа ала,а уаҩы дахьыҟазаалакгьы уи ауп гәыҵхас имоу, амч-алшара изҭо, иага уадаҩра дақәшәаргьы, деиқәзырхо, ԥхьаҟа дызго.
Акриктикаҿы еиуеиԥышм ахәшьарақәа аиут ари аусумҭа илбааныхӡангьы иахцәажәаз ыҟоуп. Аха иара излалукааша, ахәшьара бзиа злауҭаша ҟазшьа ҷыдарак амоуп. Дахьнеиуаз-дахьааиуаз иибоз еиҳа ихадароуп ҳәа ииԥхьаӡоз, имыруадаҩкәа дасу ишраҭәаз, рҵакы зеиԥшраз ала дрыхцәажәоит, иаабоит ганкахьала ҭәа збаз ҭәа иҳәҳәеит ҳәа амал азыҩцәа, аԥсы қымқымцәа рсахьақәа, амал-ашьал аԥыжәара ахьамоу адоуҳа аҵабргра амҩа ишану, нырха шамам. Ацәгьеи абзиеи жәпакы иргәылсны избаз автор. Уи изыхәҭоу ахәшьара аҭауа, дазкылсуеит убри аҩыза ахшыҩҵак: «Ҳара ҳахьыҟам, зехьынџьара «џьанаҭразаап». Иҩбахаз, игәаанагарақәа, ицәаныррақәа – аԥышәа ргәылжжоит, ԥсҭазааратә иашала ишьақәыргылоуп. Урҭ зегь рхы аларсуп, дахьиз, дахьааӡаз иԥсадгьыл Аԥсны, иқыҭа гәакьа Гарԥ.
Абасала иҟоуп иааркьаҿны иуҳәозар, ашәҟәыҩҩы Шамиль Ԥлиа дызнысыз ирҿиаратә-мҩа, уи аԥсуа литератураҿы иаҳәауа, иаҵанакуа зынӡагьы имаҷӡам, иуҳәар ауазар ҭшәарак ааннакылоит.




АХЫҴХЫРҬАҚӘЕИ АЦХЫРААГӠАҚӘЕИ

Толстой Л.Н. О литературе. Москва. 1955.
Горкий А.М. О литературе. Москва. 1937.
Белинский В.Г. I том, статьи и рецензии. Москва. 1948.
Белинский В.Г. Избранное сочинение. АБН. Москва. 1948.
Белинский В.Г. Разделение поезии на роды и виды. Москва, 1959.
Добролюбов. Избранные педагогические высказывания. Учпедгиз. Москва. 1940.
Воровский В.В. Литературно-критические статьи. Москва. 1956.
Щеглов М. Литературно-критические статьи. Москва. 1958.
Соловёв Б. Плэт и его подвиг. Москва. 1965.
Темофеев Л.И. Основы теории литературы.  Москва. 1971.
Гәлиа Д.И. Иҩымҭақәа. I-IV атомқәа. Аҟәа, Аԥҳәыншәҟәҭыжьырҭа, 1956-1962.
Гәлиа Д.И. Иҩымҭақәа реизга. I-IV атомқәа. Аҟәа. Ашәҟәҭыжьырҭа «Алашара». 1981-1986.
Гулиа Д.И. Стихотворение и поемы. «Сов.пистаель». 1974.
Гулиа Д.И. Избранное. Москва. 1986.
Гулиа Д.И. Избранное. Москва. «Художественаня литература». 1974.
Антология абхазской поэзии. Госиздат художественной литературы. Москва. 1958.
Инал-иԥа Ш. Аԥсуа литература аҭоурых аҟнытә. Аҟәа, 1961.
Инал-иԥа Ш.Д. Мҩахәасҭала ахрақәа рахь. Аҟәа. Ашәҟәҭыжьырҭа «Алашара». 1975.
Бӷажәба Хә.С. Аԥсуа литературазы критикатә нҵамҭақәак. Аҟәа. 1960.
Бӷажәба Хә.С. Зелински К. Дмитрии Гәлиа. Аҟәа. 1957.
Гәблиа Гьаргь. Дмитрии Гәлиа. Ашәҟәҭыжьырҭа «Алашара». Аҟәа. 1970.
Лшәриа М. Ажәа аҳәаақәа. Аҟәа. 1973.
Аԥсуа литература аҭоурых. I ашәҟәы. Аҟәа. 1986.
Дарсалия В. Абхазская современная драматургия. Из-во «Мецниереба». Тбилиси. 1968.
Дарсалия В. Абхазская проза. 20-60 годов. «Мецниереба». Тбилиси. 1980.
Дарсалия В. Владимир Агрба (Творческий портрет). Сухуми. 1974.
Абхазская литература. Краткий очерк. Сухуми. 1960.
Салаҟаиа Ш.Хь. Аԥсҭазаара ахьеилашуа. Ашәҟәҭыжьырҭа «Алашара». 1974.
Салайая Ш.Х. Абхазский народный героический эпос. Тбилиси. 1966.
Аншба А. Дарсалия В.В. Михаил Лакербай. Сухуми, 1979.
Анқәаб В. Аԥсуа новеллақәа. Аҟәа. 1968.
Анқәаб В. Аԥсуа проза ашьақәгылареи аҿиарамҩақәеи. Аҟәа. 1979.
Аӡынба П. Аԥсуа литература арҵара аметодиказы аочеркқәа. Аҟәа. 1976.
Цвинария В. Л. Творчество Б. Шинкуба. Тбилиси. 1970.
Аҵнариа В. Абырцкал. Аҟәа. 1960.
Аҵнариа В. Апластикатә хаҿсахьа поезиаҿы. «Алашара» №5, 1974. 
Аҵнариа В. Алирикатә аамҭақәа. Аҟәа. 1991.
Гәыргәылиа Б. Аԥсуа поема. Аҟәа. 1974.
Алитературатә-критикатә статиақәа. Гәыргәлиа Б. Аҟәа. 1989.
Гулиа Г. Повест о моем отце. Москва. 1964.
Дымнииц А. Георги Гулиа. Сухум. 1971.
Дзидзария Г. Формирование абхазские дореволюционные абх. интеллигенции. Сухум. 1979.
Зыхәба С.  Аҿиара амҩала. Аҟәа.  1976.
Капба Р. Қьаазым Агәмаа. Аҟәа. 1964.
Капба Р. Леуарса Кәыҵниа. Аҟәа. 1969.
Капба Р. Леонтии Лабахәуа. Аҟәа. 1977.
Коӷониа И. Ажәеинраалақәеи апоемақәеи. Аҟәа. 1955.
Лшәриа М. Ажәа аҳәаақәа. Аҟәа. 1973.
Агрба В. Абхазская поэзия и устное народное творчество. Тбилиси. 1970.
Шьынқәба Б. Аԥсуа жәеинраалаеиҿартәышьа апринципқәа рзы ажәақәак. Аж. «Алашара» №1, 1986.
Квициния И. Абхазия в русской литературе. Сухуми. 1983.
Гәыблиа Г. Аамҭақәа реиқәҿыҭра. Аҟәа. 1990.
Лакербай М. Очерки истории абх. театрального искусства. Сухуми. 1957.
Ақаҩба  М. Икыдлаз аеҵәа. Аҟәа. 2003.
Гәыблиа Г. Жана Ачба изкны. («Зхылԥа зқьашаноу»). Аҟәа. 2000.
Лакоба  Н.П. Самсон Чанба. Сухуми, 1972.
Папасқьыр М.Г. Аԥсуа прозеи апоезиеи. Аҟәа. 1970.
Џьыблаёе. Д. Гәлиа. Аҟәа. 1975.
Ажәеи аамҭеи (алитераутра критикатә статиақәа реизга). Аҟәа. 1979.
Сборник научных трудов асперантов. Сухум. 1969.
