Алықьса Џьениа
ИҨЫМҬАҚӘА РЕИЗГА
Хә-томкны
Ахԥатәи атом
Ароман
Ажәабжьқәа
Еиқәлыршәеит Марина Тәанба

Аҟәа
Аԥҳәынҭшәҟәҭыжьырҭа
2019

ББК 84(5Абх) 6-44
Џь 45

Џьениа, А. К.
Џь 45 Иҩымҭақәа 5-томкны. 3-тәи атом: ароман, ажәабжьқәа
/ Алықьса Џьениа. – Аҟәа : Аԥҳәынҭшәҟәҭыжьырҭа, 2019.
– 424 д.

Иналукааша аԥсуа шәҟәыҩҩы Алықьса Џьениа (1930–1998)
иҩымҭақәа реизга 3-тәи атом ианылеит ароман «Ацәаҟәа аабатәи
аԥштәы», ажәабжьқәа.

© Џьениа, А. К., аҭынхацәа, 2019
© Аԥҳәынҭшәҟәҭыжьырҭа, 2019

АЦӘАҞӘА ААБАТӘИ АԤШТӘЫ
Ароман

ААԤЫН АФҨЫ
Ишсашәҳәара, шәнеихьоума шәара зныкыр Анԥсы ақыҭан?
Ӡынгьы-ԥхынгьы зыхҭырԥаш аҳауаҿы иӡсо ашьхақәа зыхчынгылоу, агаҿаа рышьхыцқәа гәарҵырҭас иахьрымоу, аԥшаҳәаҿы
ала аапкыр сыршьып ҳәа иахьцоз, ашьҭахь, ҽаҩраҭагалантәи
абӷьыцқәа реиԥш асолдаҭ исалам шәҟәы еицарсақәа ҿышәшәаны
излаԥсоз?..
Шәымнеиӡацт?!
Ишәџьысымшьеит!
Шәнеихьеит?!
Саргьы! Шаҟантәы!..
Избан акәзар, уаҟа инхоит сҩызцәа Лад Аҭырқьбеи Ӡыкәыр
Абжарбеи – убла иҭәыцны ихызар ихумхыша аҷкәынцәа!.. Амала, уажәы сара исырҽхәо салагар акалашәа иҟалоит... Ижәбап
шәхала.
Урҭ уажәы аурок аҿы итәоуп:
Егьи асааҭаз ҳара дҳауеит
Аџьшьаратә дырга, Кьарда-иԥҳа!
– Алада уара иацҵа! – Лад ибӷьыц даахан, Ӡыкәыр иаԥхьа
инықәиҵеит.
Издыргәышьоит, издыргәышьоит,
Сыԥсы абжак цеит иансаҳа!
Ӡыкәыргьы, рырҵаҩы имырбакәа, иҽынаԥыракшәа, апарта
иқәырҳәазаны инеиган, Лад инаимҵеиҵеит.
Уааи ҳабналап, уааи ҳабналап,
Акласс сакуам, сакуам акласс!
3

Адырҩегьх, ацәхәыжәҳәа абжьы рганы абӷьыц ааин, Ӡыкәыр
иаԥхьа еиҭаақәлеит.
Ишуҭаху, ҳцап, ҳабналап,
Арҵаҩы ҳгәеиҭеит, ҳаицәажәап нас...
Махаҭк еицахарыԥсоз ажәеинраала ацәаҳәақәа зныз
ақьаадбӷьыц цәыхәа маҷкгьы Ӡыкәыр иааидхалеит. Усҟан, аи­
ҩызцәа рҽырқьиаӡаны ауахәамаҿы икыду Анцәа исахьа рыҭаны
акәын рырҵаҩы леишәацәгьа ишихәаԥшуаз.
Арҵаҩгьы, азныказ илаԥш ахҿа еиԥш аҿааирхан, аха иҵаҩцәа
«рыҽрыцҳатәӡаны» ишихәаԥшуаз ангәеиҭа, ишьҭахь инапқәа
еиҿаршәны, дцәажәо апартақәа даарыбжьалеит.
Ӡыкәыр адырҩегьых абӷьыц цәыҵырҳәҳәаны, Лад инапы
инаниџьгәалеит...
Иамчузеи уҳәарауазеи маҿак иҟам, акәыкәушәҭы аԥшра змоу
уи аџьаз ҵәҵәа хәыҷы: иарҿыхеит, иархыџхыџит ашкол, еиннаҟьеит
шәи ҭӡамци, иԥнартлеит зқьы напы, иаанартит зқьы ҿы...
Ладгьы Ӡыкәыргьы ҵаҟатәи ашәала индәылҵын, ихьаԥш­
кәаԥшуа атамаҭра инҭалеит. Ааԥынтәи аԥша-ҟәанда иҿнар­шә­
шәоз атамашәҭ каҳәҳәы илеины, зҽеибызҭахьаз ашьац иаҵәа
рҽыларыԥсон.
– Ӡыкәыр!
– Исаҳауеит.
– Абри сынтәатәи ааԥын еиԥшу ааԥын убахьоу?
– Мап, схы здыруа сҟалеижьҭеи! – амц иҳәеит Ӡыкәыр, ари
ааԥын иара изы ҷыдара шаламызгьы.
– Ӡыкәыр!
– Ыы.
– Акалашәақәа схы збоит.
– Иухьи?
– Сгәы чын, ампыл еиԥш икыдуп, сызхара ҳауа ҟалом, аԥсабара
ԥшӡацәахеит, иаасыкәыршаны иҟоу зегь бзиа избоит: абарҭ,
икаҳәҳәы илеиуа атамашәҭқәа, имҩасны инеиуа аҵыс, ҩахьхьи
Аҳ ибахә акьышәкьышәра иқәжьу асыршәы... Иуасымҳәеи,
мшәан, зегь-зегь... Аа, умбои уажәы, – Лад днеин, тамеимҿаԥак
ашьапы днадгылеит, – абри абызкаҭаҳа акаҭа абраҟа иаҳаит,
иаргьы неины, иумбои иахьцәыҵатәоу – аҿаҵахәы иазыԥшуп...
Ҵыԥхтәи ааԥынразы акәызҭгьы, уи абызкаҭаҳа аҵлашьапы
4

инадсырҟьыцылон, еиҳаз акаҭагьы цҟьашәҟьа изгон, уиала
хәаҷақәак рыԥсы еиқәсырхон. Сынтәа ус сзыҟаҵом. Изыхҟьа
сыздыруам, уи абызкаҭаҳаҵәҟьагьы бзиа избоит, иара акаҭагьы,
иалашәараны иҟоу ахәаҷагьы, иуасымҳәеи, мшәан, зегьы-зегь!..
– Уҷапан кашәазар ҟалоит, – иҳәеит Ӡыкәыр.
– Мап, Ӡыкәыр! Аҷапани агәи ирзеилагәышьоузеи! Иахьысҳәо
умаҳауеи, иуакаӡа ичны иҟоуп сгәы. Уи дар шаҟа исҭахузеи, сызхара аҳауа лбааздар, ҳарҵаҩцәа иаарҳәо зегь саҳар, сҭаҳаны
сыцәар, сеихыкка сааԥшыр...
– Ҵыԥх ус уҟаӡамзи?
– Мап, Ӡыкәыр. Сыгәгьы гәык шубац иҟан, аҳауагьы мачхәызма,
арҵаҩы иакәым, адгьыл аҵаҿы еицәажәо ашышкамсқәа
рышьҭыбжь сывсыршәомызт, сҭаҳаны сыцәон, сыҵурҟьар сузымкуа сааԥшуан.
– Шәара ишәыҵкару аӡәыр амцныха ифахьоума?
– Ушаҟәыҵра!..
– Иара саргьы иаухасҵахуа. Исыздыруам, Ӡыкәыр, исыздыр!..
Атамашәҭ каҳәҳәы ишлеиц илеиуан. Уи есааира ихнаҟьон:
ашьац иаҵәара, уи иагәылгоу амҩахәасҭақәа, иҵаланы инеиуа
аҷкәынцәа.
– Ӡыкәыр!
– Ыы?
– Зныкыр Ԥсырӡха унеихьоу?
– Сышԥамнеиц!
– Аӡҭачқәа убоу?
– Рхықә слеиҩеиуа сықәымзи.
– Ирыхтәалаз аҟызқәа?
Саб исзааихәаз ачарҳәқәа абжак дара ирҿасҵеит, абжак – сара.
– Ҩба-ҩбала инеицрымшәо еицымзи?
– Ааи, нас?
– Акгьы хырқәақәо ахала ихтәаланы иумбеи?
– Ааи, нас?
– Убри, уажәааигәа, иԥсны икәлаауа аӡы ишхыз ирбазаап, – Лад
иԥси-иԥси еивахо даақәыԥсычҳан, игәы ҩада ирханы атамашәҭ­
ԥштәыла ашьалҭа зларшәыз ашьац иаҵәа днылаиеит. Ԥыҭрак
ҭынчран.
– Нас, изхыԥсаази ззырҳәо уи? – аԥсаатә аԥсра игәы иныҵаххны
дҵааит Ӡыкәыр.
5

– Абзиабара! Аԥсахра! Аҵыхәтәаны – азаҵәра, – деи­
ҭаақәыԥсычҳаит Лад.
– Лад!
– Исаҳауеит.
– Абжьеии ахәыл бӷьи узаазгап?
– Иабасыхәарҭоу урҭ?
– Ухы амца ахҟьошәа избоит, – Ӡыкәыргьы дааиасын, дҟатаӡа,
Лад ивараҿыҵәҟьа ашьац днылаиеит.
Џьара ԥҭа ԥыжәжәахакгьы зҵаршәмыз ажәҩан цәгьалаҵәҟьа
иҵаулан, ашьхақәа рыкәа зыҽҭаршә ицәоу аӡиа аҟарагьы ииаҵәан.
– Ӡыкәыр!
– Ыы?
– Ҳашкол аҿы иҟоу аклассқәа зегь иреиӷьушьои?
– Исзеилкаауам!
– Уи еиҳагьы еиӷьуп...
– Иарбану еиӷьу?
– Класск амацара алкааны бзиа иахьумбац, уи унавалар угәы
аҽахьамреиџьуа, уи идәылыҩуа аӷьалпалбжьы музыка быжьны
иахьумаҳауа...
– Лад, ҳаиҩызцәоума ҳара?! – Ӡыкәыр ахьшәҭҳәа даахықә­
тәалеит.
– Иҟалап ҳаиҩызцәазаргьы, аха уи сара иабасыхәарҭоу?
– Исцәумӡан узықәшәаз.
– Уи сара схаҭагьы исыздыруам, ианеилыскаалак иуасҳәоит.
Уажәы уӡырҩла, иаха ажәеинраалак зҩын, сузаԥхьоит.
Ӡыкәыргьы иҽааирҭынчын, ԥшьаала иҩыза ивараҿы
днышьҭалеит. Адырҩегьых илаԥш иааҵашәеит, ажәҩан аҵа
иаҵадырҷаблазшәа, уаҳа ажәҩақәа аамҟьаӡакәа ихышьшьыла инеиуаз ахьшьыцба. Уи ахы наҭааҭо еимдоит, адунеи зегь
шәҭыԥштәыланы иазырбо абла гызмалқәа ԥшаауеит, акы иашьҭоуп,
аха изышьҭоу иаргьы иаздыруам...
– Ишсоуҳәара, сҩыза, ашоура уҭашәахьоума? – Ӡыкәыр
илымҳаҿыҵәҟьа иаагеит ақәԥсычҳабжьы иеиԥшыз Лад ибжьы:
Угәы ӡыӡауа, иухыбзаауа уцәа,
Убла ааԥшуа, уԥсы ҭамшәа утәахьоума?
Исцәумӡан, суҳәоит, думазар Анцәа!..

6

– Алада? – ԥыҭрак дыԥшын, аҭак анимаҳа дҵааит Ӡыкәыр.
– Алада уаха иацсҵоит.
– Иацумҵан, иаҭахым.
– Избан?
– Избанзар, араҟа зегь еилкаауп: ашоура уҭанагаланы ушыҟоу,
ажьа еиԥш угәы ҭӡыӡаауа, аԥша зхысло аӡиа еиԥш уцәа ухыбзаауа
ушықәхаз, ишьны зымҩа ишьҭоу џьмаҵас убла ааԥшуеит акәымзар,
иаҳҳәо акагьы шумаҳауа, анцәахаҵара улаҽны ушыҟоу уҳәа зегьзегь.
– Ӡыкәыр!
– Сшьапы сықәгыланы сузыӡырҩуеит! – иҳәахт, инапқәа
рҟьаҟьаны наҟ-ааҟ ихы инаҵеиҵан.
– Есма дудыруама уара, Есма Хәырхәмал-ԥҳа?
– Есма дарбан, баӷь-ӡыс тәыҩадуу? – иааиҿыҵҟьеит Ӡыкәыр.
– Мап, Ӡыкәыр! Есма – агәилшәҭы аҟара дыԥшӡоуп, амра
ашәахәақәа раҟара дхаауп... Игәоуҭахьоу, Ӡыкәыр, уи даныччо
дшыҟалало: лыблақәа зынӡагьы рҽырҵәахуеит, дыччоит, дыччоит,
абжьы ҳәа илхылҵуа закәызеи!.. Ус лзышәымҳәалан, Ӡыкәыр, лоура аҵкыс лыхцәы еиҳазар иамоузеи!..
– Есма?!
– Ааи, Есма!
– Хәырхәмал-ԥҳа?
– Ааи, Хәырхәмал-ԥҳа?
– Абни аабатәи акласс аҿы итәоуу?!
– Уаҟәыҵ сҿахәы сҿыхра!
– Ҳы, аӡәы – ан, егьи – аԥҳа!..
Ахьшьыцба аҷкәынцәа рхаҿы ианааи зынӡагьы иааҭгылеит...
Аҵәҵәа ҷаӷьҷаӷьуеит, аҵәҵәа ӷызы-ӷызуеит, ԥсы зхоу аӡәы адәы
дшықәымгьы, ҿааихак ҟанаҵом.
– Ҳгәанаҭеит, – иҳәеит Ӡыкәыр, аха урҭ ажәақәа Лад имԥахь­гьы
имнеит.
– Ҳгәанаҭеит сымҳәеи!
– Ишԥа?
Ӡыкәыр имшәшәаз атамашәҭқәа еибархәмаруа шьац аҿы
илеиаанӡа, Ладгьы дҩаҵҟьан днаишьҭалеит. Аҵәҵәа аҽкыдҟьа­ны
аҽашьуан...
– Ҳнеиуеит, ҳгәы аҵӷа ҿнамҵәеи, еихәлашәааит!..
– Ушәила, абааԥс, ушәила!
Ҳаирпланк абжьы еиҵыхәхәа, игәыҭшьаагаха иааҩуан, аҷ­
кәын­цәа рабацәа рхабар ыҟаӡамызт...
7

Абна ҭынч агәҭаны ашара иеицаԥылаз аԥсаатәқәа реиԥш
еибарҷырҷыруа, еихьысеиԥысуа, еибархәмаруа аԥшаҳәа иаваланы инеиуан аҵаҩцәа. Рышьҭахьҟа ишьҭарҵаз аӡаӡа мҩа ду
аҽаваршә, ирывагыланы илеиуеит Лашԥсгьы.
Иҟамзар ҟалап адгьыл ацәа иалҵхьоу даҽакы – Лашԥсы
аӡы еиԥш леишәа ҷыда рацәа змоу. Уи, бахәык илбааҟьаны
ишлеиуа, аҵаашьашьал еиԥш даҽа бахәык иахьынҳалоит, нас
уахьынтә икаууа хланҵы иԥоит, ишәахшха еилаҭәоит, ахрақәа
еиннаҟьоит, аԥсҭақәа ҭнарцәажәаауеит... Амала, арахь ианкылслак еиҳа иҭынчхоит, аԥштәы аԥсахуеит, аԥаҩқәа аҽырҭанагӡоит.
Абас ианыҟоу ауп еиҳагьы ҳанацәшәо рҳәоит уи бзианы издыруа ауаа – усҟан, ашьхантә илбааганы аҵа иаҵаҵәахны иамоу ахаҳәқәа еихьшьны иахуеит... Уи иашазаргьы ҟалап, избан
акәзар, Лашԥсы ухықәгыланы уанҭаԥшуа, ашьаб иаҵәа аԥштәы
змоу аӡы иалубаауеит абааш аҟара иҟәашу ахаҳәқәа. Абарҭ ахаҳә
шкәакәақәа, абарҭ ахаҳә ҵарқәа шьҭыхны иҵҟьоит Лашԥсы, амш
шааихәласлак. Усҟан аԥаҩқәагьы ирҭыҵуеит, иаԥгылаз акагьы
мшаҭакәа иқәӡәӡәаа иганы амшын иаланажьуеит – ахаҳә ҵарқәа
ирҷыдахаз – урҭ иӡәӡәа-ирыцқьа иганы адырҩегьх аҵаҿы
иаҵәахуеит...
Абас иҟоу аӡиас аԥшаҳәоуп изааӡаз, уажәы зҩызцәа ирылагыланы инеиуа Лади Ӡыкәыри.
– Ӡыкәыр?
– Ыы.
– Џьара уҿы иҭумхуазар, ак уасҳәоит.
– Быжь-сапатк аҿоуп, быжь-цаԥхак, быжь-чықьмаџьа ирҭа­
ҵаны иҵәахуп.
– Ажәеинраалак зҩит! – иакәымыз акы ҟаҵаны, зымаӡа зымха­
цәыргаз аӡәы иеиԥш, дҟаԥшьӡагьы дҩеибакит Лад.
– Иудысныҳәалоит, ажәеинраалақәа рзы ҳгәаҟны ҳаҟан!
– Ԥшьшьала! – Лад, Ӡыкәыр ижәҩа рӷәӷәаны иааникылан,
дагьынхьаԥш-аахьаԥшит.
– Узыцәшәои?
– Шьшь, сукәыхшоуп, нас иалагоит, ҳакласс зеиԥшроу умдыр­
уеи...
– Уа аԥхьа инеиуа, еи, уа, аԥхьа инеиуа! – ирывагыланы
инеи­уаз рырҵаҩы Али Гыд-иԥа ибжьы иааиԥнаҟьеит аиҩызцәа
реицәажәара, – шәаангыл!..
8

Сынтәа, аӡын анапхыц хшәаақәа рыла иарцәҳәыз Анԥсы­тәи
аҵлақәа рбыӷьқәа быҟә-быҟәӡа ианаалыргоз, адгьыл иҩахылҵыз
ақәыԥсычҳара ҟәандала ахаҳәҵәҟьагьы аԥсы ҭанаҵарц ианаҿыз
амшқәа руак азы, илаба иҵарсуа ашкол аш­ҭа аҵыхәаҿы
даацәырҵит Али Гыд-иԥа.
– Даауеит! – иҳәеит, уажәраанӡа аҭӡамц иадкнаҳалаз ате­
лефон тәыҩа-гды алымҳақәа ҿызххьаз, уажәы, знапы зыцлам­
ҳәа иаҵаргәаны аԥенџьыр илатәаз ашкол адиректор. – Даа­
уеит, иабахәа, имҩа ҳшаԥшыз ҳаблақәа кьаҳәымхеи, мышрак
дақәшәааит...
Лади Ӡыкәыри раԥхьа Али Гыд-иԥа аӡәгьы дзиԥымлеит: урҭ
кәлааны ишцоз ала, алаба зҽанҵаны иааиуаз ауаҩ иакәым, аџь
иасыр иҩыҵцҟьаа иргон. Амала, ианизааигәаха, атта-ттаҳәа
рхылԥақәа аархырхын, амҩа инымҩахыҵны иԥхашьаԥхаҵо иаагылеит.
Даангылеит Алигьы. Ижәҩахыр ихшьыз исолдаҭарҭмаҟ ԥшьаа­
ла иаԥхьа инышьҭеиҵан, имаӷрала илахь аԥхӡы аақәирбеит,
инақәырццакны, ибла ааԥсақәа ҭыгга аҷкәынцәа днарыхәаԥшит,
нас, урҭ иаарҟәиган, аԥсақәа риаҵәара иалубаауаз ашкол, акадифа иаҵәа зқәыршәыз уи ашҭа, зхылԥа шкәакәақәа макьана изхызымхыцыз ашьхақәа уҳәа ԥшьаала иааимидеит...
Ашәшьыра кәыкәбаа аԥштәы змаз Али ихы-иҿы хәхәа есааира
аҽаԥсахуан, иԥышәқәа қыџьқыџьуан, аа, абар, уажәы-уажәшьҭан
инеимеиҭәоит ҳәа ишԥшыз, иаалырҟьаны, ижәҩахыр ҭыԥсаақәа
шьҭыԥаны ицо аччара далагеит.
– Ихы дақәиҭымзар ҟалап, рыцҳа!
– Аҽеи ҳара ҳашҟа даарышьҭуазма! – Ҩыџьа аҵаҩцәа
инеибырҳәаз иаҳазшәа, ашырҳәа иҽааникылеит Али.
Агоспиталь дшааҭыҵыз, рҵаҩыс Анԥсыҟа иаарышьҭыз ачерқьес
Али Гыд-иԥа абас иԥылеижьҭеи ҩымзгьы цқьа имҵыцт. Уажәы, Али
Гыд-иԥа иаҟара анԥсытәи ахәыҷқәа ирзааигәоу рҵаҩы дрымаӡам:
ицәшәоит, ицәыԥхашьоит, уи аҵкысгьы – еиҳаны бзиа дырбоит...
– Шьыбжьон, шьыбжьон ҳаԥсы анаҳшьо сузаԥхьоит, –
иҳәеит Лад, гәыԥҩык ахәыҷқәа иҭаны, нырцә амардашҟа ҭа­
ҭын­еиҭаҳара дандәықәырҵоз.
– Аӡҭачаҿы, адарч ахьхаҳҵало! – иҳәеит Ӡыкәыргьы, иҩызеи
иареи ахьеицрыргоз игәы инархьны...
Аҽны, абригада еиҵаха иацхраарацы иаарышьҭыз ахәыҷ­қәа
иҵегьгьы еиҭарҳар рылшон, урҭ аҳаирплан мыждақәа ракәмызҭгьы:
9

ицеит, оҳ, гәышьа шуҳәо, адырҩегьх, аҵхлашәы зҽалак, ухы-уҿы
иаԥырымҵуа акәыбры гәыԥҵәагақәа реиԥш, рыбжьқәа еиҵыхәхәа,
амраҭашәарахь ала иҭыҵны рҿаархон. Урҭ, ажәҩан иаҵәа агәы
ишаҵазгьы, иӡса-ӡсо амра ашәахәақәа ишрылазгьы, рыԥштәы
џьара иаарԥсахуамызт. Ус, дара ирыцрышәшәаз апарашиутқәа
ракәу, адгьылахьтә иҩеиз ахқәа ракәу узеиҩымдыраауа, рыҵаҟа
кәаԥ шкәакәақәак аԥытлара иалагон, аха, урҭ зтәу ҳара ҳауп ҳәа
рҳәарц рҭахушәа, аҳаирпланқәа руубжьы иналыҩуан адгьыл
зҽанызҟьоз абзырбзан дагәақәа рыбжьгьы.
Зхымҭа ацәҟьараҿынӡа имҩаӡоз ахысцәа реиԥш акәын ажә­
ларгьы рыԥсы шырфоз, аха ирымчзи, аҳаирплан еиқәаҵәақәа
икынҩалазшәа ажәҩан аҵаҿы ихшьын, ишууц иууан, иахьцацгьы
инҭахәаша ицон, ианаауагьы иара убасҵәҟьа иаауан.
Ҳәарас иаҭахузеи, ари, амхурсҭақәа ирзынханы иҟаз ауаа
кьоушәоуқәагьы азныказы рнапқәа нарыванажьуан...
Аибашьра иашыкьымҭаны ицон.
Амра, акәтаӷь цәыршәлазар иаӡратәа иканарцеиуа ианалага, Али Гыд-иԥа ашьыбжьонтәи аԥсшьара рылеиҳәеит. Ашоура иҭаршәны иамоу аԥшқа иеиԥш рыхәдақәа ныхшәа-аахшәо,
иканҭҳаи-канӡаӡа иркыз рфидақәеи реиҭаҳага ҵәқәеи ныԥхьакны,
ашәшьырақәа инарзыҩит ахәыҷқәа. Ахәшҭаарафҩы зхышәшәоз
адгьыл, ӡык нақәҭәашәа инеиҭарҳаз аҭаҭын шьапқәагьы, рыбӷьыц
хәыҷқәа агәал иақәҵаны, ахаангьы рхы изҩахом уҳәартә
ихыԥсалан. Уаха шаанӡа ажәҩан зыбз ҩыз дуқәа аҵызшьуа
апрожекторқәа иреиԥшын усҟанҵәҟьа амра ашәахәақәа – урҭ
хҿаҵас илеины, иара усгьы ԥсы зхаӡамкәа икаԥсаз аҭаҭын шьапқәа
адгьыл иқәырблаарц иаҿын.
– Ҳааԥсара башоуп сгәахәуеит– иҳәеит Али Гыд-иԥа,
изхамырҟәалоз ишьапы шеиҵыхыз илаба иқәҵаны данаатәа.
– Ишԥа? – дҵааит, знапы заҵәы ала зшьамхы иқәтәан аҭаҭын
арҳәра иаҿыз ашкол адиректор.
– Аҳәынаԥшьыга зфаз акәҷарақәа реиԥш аӷьара ихыԥсалоуп,
урҭ уажәшьҭа рхы иҩахо иҟахума.
– Умшәан, Али, ҳадгьыл абас имҽыӷшәа, иҟаԥшьмыԥшьшәа
иубоит, аха иаԥыхьашәаз ԥашәк макьаназы иамшьыцт, – ашкол адиректор Рамшьыхә Ҟаитанба, ишьанҵеи ицәымсеи
еидыџьгәаланы Али ишҟа инаирххеит, амца изаиркрацы. – Насгьы,
иумаҳахьеи:«Ажә ашьапы аҳәыс ашьуам» рҳәо, аҭаҭын зхылҵыз
10

абри адгьыл ауп, уи иахылҵыз ашьуам. Абӷьыцқәа рыканӡара акәым,
иҩықәблаа ицаргьы, иуасымҳәеи, еиқәшәаз еибатәу роуп – аҟата
гызмалӡа аҽшҿыҩанахо убап мчыбжьык ашьҭахь уааир. Ауаҩы
дызжьаз аҭаҭын, адгьыл азымжьар ҳәа умшәан...
Абас еицәажәоз ирҵаҩцәа ԥшьаала днарывсын, ажәак
иқәырҵар ҳәа дшәаны изқәа шкыдхьҭшьаауаз, дыкәлааны ахы­
лаӷьара дылҭалеит Ӡыкәыр...
Ладгьы, Ӡыкәыр дыҭҟьа дшааиуаз аниба, иахьа ашьыжь иан
ашәыра изҭалҵаз ифатәқәа аашьҭихын, диԥыларц иҿынеихеит.
– Аӡҭачахьы?..
– Аҳы! – наҭеикит Ӡыкәыргьы, иԥсы игәы икылаханы. Макьаназы, ацаҟьақәа рӡамҩа ҿыршәааны, ахрақәа ирылҽҽо илеиуа
асырӡ рҩашқәа шалало ҩашьомызт Лашԥсы. Зымаҭәақәа аԥаҩ
инықәԥсаны хланҵы иазцаз ахәыҷқәа, иӡсаны, инахьхьи аԥаҩ аҿы
инеиаанӡа, абҷы рыхьызшәа, иҟаԥшь-ҟаԥшьӡа иҩеилнаҳәеит.
– Иунарбеит ҳәа сыҟоуп! – ибжьы қыџьқыџьуа дыҽхырччашәа
иуит Ӡыкәыр, рымаҭәақәа ахьышьҭаз ианааи.
– Ашәыхгьы иаласымҵеит! – иҳәеит Ладгьы, ихаԥыци ихаԥыци
еиқәымшәо, аҵәынҵәлаӷь са еиԥш иԥышә хәыҷгьы хшәааны амра
ианыцәиала?
– Ҳалагома?
– Акрыфароу?
– Мап, ажәеинраала.
– Иззыскыз удыруазар сузаԥхьоит.
– Иззукрыз? Абзиабара?
– Иузақәмыршәеит!
– Али Гыд-иԥа.
– Башоуп!
– Нас иарбану? Сызургәаҟуеи.
– Лашԥсы! Абыржәы убз ухзырҵәаз Лашԥсы!
– Ажәеинраала акәым, уакә сакәзар, адарчҵәҟьагь азыҟас­
ҵомызт Лашԥсы, – аԥслымӡ ааизиҳәҳәан, ашыра иԥышә хшәаақәа
нылеиҵеит Ӡыкәыр.
– Уӡырҩла! – Лад ашырҳәа даахықәтәалан, ихаҿы ишьҭаз
иеиқәа аџьыба бӷьыц кәамҟьак ааҭигеит. – Амала, ишуасҳәаз...
– Исаҳаит, уаԥхьа!
Шәышықәсала, уқәс-уҭала,
Уааи зҳәада, уара ухала,
11

Абахә уалҟьа, уцәқәырԥо,
Ахра дуқәа еиҟәырԥо,
Еихьымӡа-еиԥымӡо уԥсы,
Амшын уазнеиуеит, Лашԥсы.
Лад маҷк дааҭгылан, ибӷьыц хәыҷы ихы наврыҳәҳәа Ӡы­кәыр
днаизыԥшит. Ӡыкәыргьы, дзықәиаз адгьыл иҵасызшәа, ишьамхқәа
арсны дгылахьан.
Лад еиҳагьы игәы азыҟалан, ибжьгьы ҩышьҭыхны деиҭа­
налагахт:
Ушыцәаз иҿеиҳәеит уцәқәырԥа,
Ӡыкәыр хаҵа Қасала-иԥа,
Ушымгәыӷӡо, аихатә труба,
Еснагь иужуа уҵа ҭарба,
Уҭеицалеит, Лашԥсы,
Нас иҭынчхап уԥсы.
Иааҭынчрахеит азныказы. Иара, ахәыҷқәа зхықәтәалны изықә­
мақаруаз Лашԥсгьы, аԥсы аӡазшәа аҟытбжьы уаҳауамызт.
– Алада? – дҵааит Ӡыкәыр аҭынчра ааилеиган.
– Макьаназы ара иааныскылеит, амала, ишԥоубо? – уажә­раанӡа
ихшәааны иҟаз иӡамҩақәа ԥхеиԥхеиуа, Ӡыкәыр ди­хәаԥшуан Ладгьы.
– Уаҳа назҭахым! Жәаха ҳабзқәа рҟәаҟәа ԥҵәаны, мчыла, лабахыла иаҳдырҵоз ажәеинраала аҵкыс хараӡа еиӷьуп.
– Иумырҽхәацәан...
– Аиаша, аиаша, амала...
– Иауеи, нас, «амала» зацуи?..
– Убра сара сыӡбахә џьара иумоуп, иаҭахым, наҟ иацрых. Ҳа­
ра ҳаиҩызцәоуп... Ҳакласс зеиԥшроу умдыруеи апоет, анџьныр
изы... Иалагоит... Баба иаха ԥхыӡла дызбон, – иаразнак ихы-иҿы
аашәшьит Ӡыкәыр. – Сызхара сызихәамԥшит – наҟәа еиқәара дук
ҳабжьажьын... Иаргьы дгәаҟуан...
«Адырҩегьх дигәаласыршәеит... Абзиа саҿымзи!..»
«Исылшом, шәанаџьалбеит, исылшом, саргьы уажәшьҭа...» –
дшыӷьаҵәыӷьаҵәуаз ауп Ҷаҭала Акшба абри Жьабна аҳаблаҿтәи
абригада дшахадыргылаз.
12

Уажәы, аконтора аԥхьа икыду аӷәы днавалацыԥхьаӡа, аҽырҳәа
икәа аԥхӡы лҭашуеит Ҷаҭала – ишьапқәа гьало исахьа ҭыхны
аҽада дақәтәоуп, ааи, аҽада ахаҭаҵәҟьа!..
«Абригада еиҵаха!..»
«Иззынеиҭамҳәаӡаз Жьабнаа!..»
Жьабнаа, аханӡа иҭыхны икыду аҳаирплан ианақәтәаз,
зшьапқәа хшьны аҽада иақәтәаз роуп уажәы арҭ ажәақәа зҿаку...
Илшагәышьарызеи Чаҭала!..
«Аԥа духымшозар – ухҵәаны Жьабнаҟа уца, дад!» –
рҳәагәышьон аамҭала зны.
«Жьабнаа рыҷкәынцәа рашәа!..»
«Жьабнаа рыҷкәынцәа рыкәашашьа!..»
«Жьабнаа рыҭаҳмадцәа ааин, ахьхьаџьџьаҳәа зегь ааиндраалеит!..»
Уажәы?!
Илшагәышьарызеи Ҷаҭала?
Зегь ҽнакала афронт ахь еиццеит: рыҷкәынцәа, рашәа, рыхьӡрыԥша... Иаанхеит: аҭаҳмадцәа, иахьагьы радедабжьы злымҳа
иҭаҩуа ҭацацәак, «нан» акәымзар «баба» аҳәашьа ззымдыруа
хәыҷқәак.
Нас ирылиршагәышьарызеи Ҷаҭала?!
«Хьымӡӷы еиқәаҵәа смыргакәа абри ашықәсзаҵәы салырга!» – Анцәа диҳәоит уи есааԥынра.
«Ари еиҳау хьымӡӷьеиқәаҵәа ззыҟалахьада?!» – днеилууауеит
дызкыду аӷәы днавалацыԥхьаӡа.
Аколнхара ахантәаҩы Мураҭ Аӡлиа иҳәалоит еиԥш, ажәлар рылахь иауааит уи асахьа ҭызхызгьы, – Ҷаҭала Акшба ихы аахҵәа
ишԥанеихаиргылеи...
Жьабнаа ирылирша­гәышьарызи Ҷаҭала?!. Аколнхара ҭахеит,
ахәыҷқәа, абааԥсы, ахәыҷқәа анырҳәалак, ашкол адиректор
Рамшьыхә Ҟаитанбеи ачерқьес Али Гыд-иԥеи, акырзылшап
ззыргәахәуа рыхбыџцәа рыманы, Жьабнаҟа рҿаархоит.
– Ауаа еилышәымхлан, ауаа! – дыхәмар-ҽыргызмалҽхыргәаашәа ҿааиҭлоит ахантәаҩы Мураҭгьы.
– Уца иҭам улаӷәра иқәзааит, иуцәызгода! – иҳәоит адиректор,
ирҭынчӡаны.
Али дыччоит, аҿырҳас аиҳа иҿкуп уи иччара, ацәа аҟара ихаауп – Мураҭ дааҭрысуеит, Рамшьыхә ихы-иҿы нықәлашоит.
13

Рамшьыхә, нас Али, Ҷаҭала лымкаала ҳаҭыр ахьиқәырҵо
азы мацара акәым рхәыҷқәа рыманы иҳәысҭақәа изырху –
ахымҳәҳәар анаахуҳәҳәалак, ахыз иаҵәаӡа ишаанхо еиԥш ишынхаз рбоит Жьабнаа...
Аҭаҭын абӷьыц зааифқәа агәал иқәзыриаз амра ласкьаӡан,
амшын иӡааԥшыло ихықәгылоуп, аха Лашԥсы аԥшаҳәа
ывҵырҭәаа аус зуа неилшәарак рымам: аӡы хазгало ауардынқәа
ҿыжуеит, џьоукы агәал ԥыцҟьааны ацәаҳәа алырдоит, егьырҭ
итатаӡа идырцәаакуеит, зԥашә адгьыл иаӡаз аҭаҭын иҟәатаӡа
аҽааиҵнахуеит.
Ҷаҭала ишьапқәа ҵхааит аҵаҩцәеи Жьабнааи дышрыбжьаз:
«Анцәа иҳәар, уажәшьҭа уигьы дыкҿарцалаӡеит! Аҷкәынцәа­
гьы хынҳәып... Саргьы сниасны саԥылом... Уԥсыԥ лагала, амала иҩоумгалан ҳәа мацараз сишазар сыздыруам!.. Даҽа ҩымш
заҵәык абас исаӡар – сзықәдыртәаз аҵыхәа дсыркуан, аха
иабаҟоу!..»
Ашьхақәа рыхәда иакәыршаз амра анапы хьыдышьшьны
илҭалон, аколнхара ахантәаҩы Мураҭи ақыҭсовет амаӡаныҟәгаҩ
Дикран Қәчықә-иԥа (Анԥсаа ишырҳәауа еиԥш – кьынҿаа Дикрани) рыҽқәа рган аҟьаԥҳәа иаарысуа аус зуаз иаарылагылеит:
– Еит, абаақәа, Жьабнаа, хьымӡӷ ҳашәмырган! – Мураҭ ишькыл даныҩангыла, иҽы абӷа лҭасҳаԥӡан, амгәа хәымсыс леины,
иреиҳаз гәалк илықәгыларц маҷк агхеит. – Иахьа аӷа иҿагылоу
шәыҷкәынцәа шәмырԥхашьан!..
Амца қьоуқьад ҩалыхҟьеит, урҭ рааира зымбаӡозшәа ҟаҵаны
аҭаҭын аиҭаҳара иаҿыз Ача – зышәҟәымҭа аҵыхәа Керч иԥҵәаз
Расим Ачрыгба иԥшәма.
– Еит, абаақәа, шәыҽшәырӷәӷәа! – иҳәеит Дикрангьы, дхысхыс­
уа ахантәаҩы данынаишьҭалоз.
Мураҭ иԥаҵа аҵыхәа дықәԥшны, иахьынӡазалшоз ирма­ӡаны,
Ача лыгәчамақәа днарыхәаԥшит, игәгьы ҩкыдблаа-ҩкыдблааит...
АҲАҬГӘЫН ҾЫЦҚӘА
Сабшак аҽны, Лади Ӡыкәыри, Ладраа рыҵаҟа аџьықәреирҭа
иалагылаз ашьақарҵәа иҩықәлан, даараӡа иршьашьлакны
ирҭааит, иара убасҵәҟьагьы акалаҭқәа ирҭарҵеит, иагьырыӡ­беит,
уаҵәы ашьыжь, Ԥсҳәыҟа ар анцо асолдаҭцәа ирзынрыжьыз аҽада
инахьнырҳала, Агаҟа аџьармыкьашҟа иргарц.
14

Амҩа хара иқәлараны иҟоу ашофер имашьына уиаҟара иазимырхиар ҟалап Ӡыкәыри Лади рҽада шаҟа иазыҟарҵаз аҟара.
– Қьеԥеқь иара ахатәы закәанқәа амоуп, – иҳәеит аузбек
сол­даҭ, иҽада аҷкәынцәа ианырзынижьуаз, – алымҳа умкыр
иуцныҟәаӡом, аидара ақәымзар еиҭаҵӡом...
Аиашоуми, асолдаҭ Қьеԥеқь иациҵаз «амаҵмаба» зынӡагьы
икьаҿын, аха аҷкәынцәа рҽада иазааигәахацыԥхьаӡа, абри
алымҳаџадра абриаҟара аӷрагәаны иамазма уҳәартә, иџьоу­
шьаша аҟазшьақәа цәырнаго иалагеит: арӷьа лымҳа укыр
игәаауан, абри зыхҟьазеи ҳәа аҷкәынцәа иҭырҵаауа рҿаархазар,
иауеилырым­каахуаз – џьара бомба ԥҽыхак ақәшәазаап, ирӡа­
тәызшәа ибжьырффааны ишьҭан, абри алымҳа егьи алымҳа
аиҳа ҳаҭыр ақәнаҵон, ус ишабалак иукыргьы ауамызт; насгьы,
Қьеԥеқь, аԥшьшьапык еимыҭхаа илагыланы, ҽнак хынтә ихәаа­
уан – шьыжьымҭан, шьыбжьон, хәылԥазы. Ӡыкәыр иаб изынижьыз
аџьыба сааҭгьы убри аҿыҭрала акәын иширхиозгьы.
Ас шаҟа уҳәари, иахьа акы, уаҵәы даҽакы, имццакӡакәа,
аҽадақәа иртәышьҭрам аҟазшьа ссирқәа цәырго иаауан Қьеԥеқь.
– Абри алымҳаџадраҵәҟьагьы афронт аҿы иҟан, ахәрақәа
ирыҵаҽырбоит, уареи сареи ҳшыбзаз ҳаԥсит, – рҳәон Лади
Ӡыкәыри рҽада аныркьахьлоз.
Иаргьы, ирҳәаз еилнакаазшәа, абомба ԥҽыха ибыжьнажәаз
арӷьа лымҳа ҩышьҭхны иднарбон, ахаҿы ҩызгьы уамашәаҵәҟьа
иарԥагьон...
Иара уажәгьы, ахаԥыц ҩежьқәа хырџьаџьа абаара иахьылхоз инадгылан, азлымҳак ианкны иаалыргеит. Уажәшьҭа еидарак
шазԥшыз ауамдырхуаз, аҵыхәа патагәа инаркны, ашьындырӡаа
хәыц хабаақәа рҿынӡа аҽархион.
Иладгылан, Лад иаб афронт ахь ицыргаз иҽы злеирыцқьалоз:
аҳәҳәага, аҩымсаг уҳәа рхы иархәаны идрыцқьеит, уи акәым,
агәчамақәагьы ырбааӡаны, наҟ-ааҟ аџьоуҳар аныпҟҟала иаа­
нырҵеит.
Уи аухатәиала, уаҳа, аҽада аҽадара иалаагоит ҳәа рҽа­зырым­
кит аҷкәынцәа. Лад иан Мкыд, ахырӷ-рдыды иалылхыз аӡылақашь
рфон, риарҭақәа дәылганы, абарҵа алаӡара игҿаз ацәардаӷәы
инықәҟарҵеит.
– Ҟадыџьраа! – лҳәеит Мкыд, амаҵурҭаҿы илрыԥхыз аҭа­
ҭыншашәа абарҵа ахьатә шьаҟақәа ирыдҿалҳәаларц да­ныҩаха­
15

ла, – шәеидӷьаланы шәима, хазы-хазы шәышьҭалар шәыԥсгьы
шәымшьари...
Зшьапы еилаԥсаны ишьҭаз аҷкәынцәа, ашәч иалатәоу ар­
дәынақәа реиԥш ҟәиҭчиҭҳәа инцәыҵаччан, еивылгар ҳәа ишәоз­
шәа рҽагьааиддырӷәӷәалеит.
«Шәабацәагьы ус акәын ишыҟаз, ҽнак еибамбар, арбаӷь­қәа
реиԥш еиқәҿыҭуа ашҭа иаақәгылон, уахык инеидымтәалар – зан
дзыхԥсааз ахәыҷқәа реиԥш – ахәхәа-хәхәаҳәа ишқәыԥсычҳауаз
иаадыршон... Шаҟа сыбзамыҟәз сара рыцҳа, – луанытә
даақәыԥсычҳаит Мкыд, – аиҩызцәа еихызбааит усҟан, Қасала
уаҳа ҳаҩны дсымбароуп ҳәа сықәгыланы сыҳәҳәеит. Сара сеиԥш
адунеи аҿы иаша зҳәо аӡәгьы дыҟам ҳәа акәын сгәы ишаанагоз
усҟан. Қасала хәашабга (Анцәа дхәашабгоумтәын), дҟәышымзи,
ихы ларҟәны дцәыҵаччо дтәан, ари амца икын, дҳәыҵәыҳәыҵәуан,
абылра даҿын...
Уи ашьҭахь Қасала хымш заҵәык ииулак ичҳаит, аригьы илахь
ҩеиҵыхны аҭаацәа дҳалаԥшуамызт. Сара сакәзар сахьхәит, аха
ишԥа...
«Уаха Қасала дааҳашьҭуеит», – иҳәеит ари, аҭаацәа даа­
ҳалаԥшын.
Усҟан сара сгәырӷьацәаны сабхәа иҿы ҿысҭрацы аԥсык ауп
иаасыгхаз. Сазымхәыцӡакәа, ҳчара иацәынхаз сарбаӷь заҵәгьы
сшьит. Уи ашықәсаны, иарбаӷькымыз сыкәтқәа ӡнаашәкәҷышькгьы
сызрыҵамааӡеит... Абас, уахык еибамбар рыԥсы ҩҭҟьышәуан.
Уажәы?
«...Қасалеи сареи Қарҭ ҳаицрыргеит, – иаалгәалашәеит Мкыд,
ианырга аламҭалазы лыԥшәма Қсас игәы имахьха ииҩыз ашәҟәы.
Сара пулемиотк сызқәа икыдҵаны, амраҭашәарахь шыҟоу схы
рханы ацара саҿуп... Қасала ихабар ааҩны иҟалозар, иадрес
сзаашәышьҭ...»
Иадресгьы изаҳашьҭит.
«Иҵымшәаша Қсас (сыбзгьы сацҳаит абыржәыҵәҟьа, аха
иқәнагоуп), – ианеицрнага ашьҭахь Қасала иааишьҭыз ишәҟәгьы
аалгәалашәеит Мкыд лҭаҭыншашәа ашьаҟақәа ирыдҿаҳәаланы
амардуан данылаҿала, – ауаа аҩада ианахоз иара алада дахон – маҿа заҵәык азоуп иахьа иаргьы саргьы ҳаицәхҟьаны
акусуҳәа еиқәҿыҭуа Урыстәыла ҳзықәу. Маҿа заҵәык, уаҳа
аҭахӡамызт! Сдаӷьхеит, смаҭхеит, аха иааг – сара сзеиҵамлеит,
16

иара дзеиҵымҵит... Ирласны иадрес сзаашәышьҭ. Апач еиԥш
деиҵысхып уи, знык аҩныҟа ҳазкылсыр...»
«Ирхәы, ичмазаҩха џьоукы гьежьны иаауеит, – адырҩегьх лара
лхәыцрашҟа даагьежьыхт Мкыд, – ианнықәырга нахыс зхабар
ыҟамыз, зеишәа еинырҵахьаз, еинырххьаз... Иаалааит, рыцҳа, урҭ
зтәугьы ргәы шьаҟәаҟәала иҭәын... Уажәшьҭаҵәҟьа исызхгом, сгәы
ҵаӷахеит, сыԥсы рацәахеит, сыблақәа ааԥсеит... Нас, иамуӡакәа
иҟазаргьы – иамугәышьеит, Мкыд, аҳәозшәа, атахҳәа илбаашәаны;
лармарахь ала алаԥықәшәа лоуит Мкыд. Аӡыршы лықәырҭәазшәа
аҽыҩҳәа дҩеилнашьааит уи алаԥықәшәа, аха цасҳәа лԥынҵа
ашьаҭахь лнапы налымгеит, илҭахымызт ллаԥықәшәа иланаҳәоз
халҵар, лгәыӷрақәа шьҭалҵар, амҩа аԥшра даҟәыҵыр. – Уара
исоумҳәаргьы сара издыруеит ҽеи шаҳзыԥшым! – лҳәеит Мкыд
уеизгьы. Нас лыбла ааԥсақәа алаӷырӡ ԥҟышқәа инырӡаакәкәалан,
илҿыдды илеиуа, акыраамҭа дгылан. Лгәы маҷк иаалҟычит,
дшамфаӡозгьы, ларӷьарахь ала лԥынҵа ашьаҭа ҩынтәҟагьы
илбӷит...
– Лад!
– Ыы.
– Уцәахьоума?
– Сыцәахьеит.
– Уагьанбахьӡеи?
– Иацуха.
– Уара алаф уҳәоит.
– Уара?
– Сара амза сазхәыцуеит.
– Мурагьы есуаха иеишуеит...
– Уахәаԥши шаҟа иссиру, издыскылаша сыздыруам, адгьыл аҿы
иҟамзар ҟалап уи здукылаша акы.
– Ишԥаҟам: ашьынка ҟала, аҭыԥҳа ԥшӡа лхы-лҿы, аҵҳәа иафаз
амагана, зҿаҵахәы иаҩаӡо аԥсыӡ...
– Шәарҭ апоетцәа уи здышәымкылац иҟоузеи, акзаҵәык
Қьеԥеқь ауп ишәзынхаз, – дизгәдуны, Ӡыкәыргьы иҩыза аҵәы
наилеиҵеит.
– Ҭасраҟәаҟа ҳкылсаанӡа иҭамшәандаз, анаџьалбеит...
Қьеԥеқь акәым, аҵкыс еицәоу даҽакгьы жәдыруазаргьы
садшәкыл, сара Амза сыхьӡуп, хыхьынтә сылбааԥшны сшәы­
хәаԥшуеит, шәыбз аузаргьы, икьаҿуп шәнапқәа... Сара Амза
сыхьӡуп – Амра сахылҵит, сара Адгьыл саҳәшьоуп, аеҵәақәа сра17

шьоуп. Ишәаҳауоу? Амза сыхьӡуп, Амза! – акәыкәуҳәа Адгьыл
иақәҳәҳәо иқәланы ицошәа, ажәҩан иаҵәа ҵырбзаауа инеиуан
Амзагьы.
Минуҭқәак раԥхьаҟа, ашьал цәеиқәара зхаршә, аеҵәақәа
зхы рылак ицәаз ашьхақәагьы, уажәы амза рҿы хнатын, рӡамҩа
шәырҭаҭақәа еикәаԥхо иааԥшуеит. Амза гылаанӡа цәымҭакцәымҭак ҟаҵаны ԥшьаала иааҿыхеит: зуапахәылдақәа ирҭашьшьы
игылоу аԥсҭақәа, урҭ рхы-рҿы знубаало ахрақәа ирбыжьҟьа илеиуа ашәахш-ӡыхьқәа, абаҳчақәа, архақәа, амхқәа, нас Ладраа
рашҭа.
Абарҭқәа зегь Лад иеиҳа Ӡыкәыр ибарҭоуп – аҩны аҭӡамц
ихы адҵаны, уажәраанӡа амза зышьҭахь иавҵак измаз ашьхақәа
дырҿаԥшуеит: сы шкәакәала иҭаҳәҳәоу рхы-рҿқәа уамашәаҵәҟьа
иԥагьоуп, рыжәҩахыр иашақәа ажә­ҩан иаҵаргәоуп, ибаӷьабаӷьаӡа адгьыл иқәгылоуп – нас, изԥа­гьамхарызеи ашьхақәа,
изыладырҟәрызеи рхы. Ӡыкәыр абарҭ ашьхақәа дрыҵашьыцуеит,
илаԥшгьы изырҟәгом...
– Ӡыкәыр!
– Ыы?
– Есма лхабар ҳәа акыр удыруазар?
– Уара?
– Сара издыргәышьозеи!
– Нас сара еиҳа излаздыррызеи, ишубо, ашкол ҳау­рышьҭиижь­
ҭеи иахьа хәлаанӡа ҳаицуп, уаха шаанӡа абри ацәардаӷәы
ҳақәиоуп.
– Лаб иашьа ишҟа дрышьҭит, Аҟәаҟа...
– Иалудыраауеи?
– Ус сгәы иснаҭоит.
– Акультура лылырсны дузаарышьҭуеит.
Ԥыҭрак аӡәгьы ҿиҭуамызт. Ладраа рыҩны иахагылоу
ашымҳа иалатәаны, ҿааихак ҟамҵаӡакәа иҷыжьҷыжьуаз амаҵеи
уажәраанӡа, Ӡыкәыр дызҵашьыцуаз ашьхақәа заҭәамшьакәа, амшын ахь иццакуаз Лашԥси раамҷыдахаз, уаҳа аԥсабара шьҭыбжьык
ықәыҩны иуаҳауамызт.
«Ҩызарас исылоу аиҳа!.. – ихы дазаӷьуан Ӡыкәыр. – Сара алаф
сҳәоит, аӡәы абылра даҿуп, – дыблыҵәҟьозар гәеиҭарц иҭахушәа,
илымҳа иҩавҳәҳәоз Лад ишьапгьы ааникылт уи. – Шаҟантә сыбз
сацҳахьоузеи, аха иалухи, иаҳәац аҳәоит, ихырҵәааит инҭакны...
Есма дылҿԥсаауеит... Ларгьы ашоура дҭаршәны дамамкәа дыҟам,
сқәақәра лгааит. Лыхцә аҵыхәа ҳҿаҟьаны акәын дышҳавсуаз.
18

Уажәы! Амра ицәхалаз ас ҽыҭ еиԥш аикәаӡыҭра даҿуп... Урҭ
еиҿыԥсаауеит. Урҭ аҩгәык ақьаӷьариагьы дырҭахӡам... Аха иалухи,
иара ибз ихәлашәеит, лара лааигәара унеир аларқача лыхьызшәа
аҟәараҳәа аиҵасра далагоит... Сара сакәындаз, амацәаз ахы
дҭасыргьежьрын! Апоет, апоет рымшуп, арахь уихәаԥшыр –
зан ипҟаны игаралҵаз аԥшқа иеиԥш, ақәԥсычҳарада акгьы
издырӡауам... Сызларыцхраарызеи?!».
– Лад! – Ӡыкәыр ихәыцрақәа даарҟәаҵын, иахьынӡазалшоз
ибжьы ырхааны иааиргеит.
– Сузыӡырҩуеит! – ҿааиҭит Ладгьы ԥыҭрак ашьҭахь...
– Уааи, уаҵәы ҳҵәа анаҳҭилак, илықәыршәны Аҟәа ҳцап.
– Қьеԥеқьгьы лаҳавартәаны?
– Ҳаи, уи абга ирфааит!
Қьеԥеқь ахьыргашаз иазхәыцуазар акәхарын – адырҩегьх
иааҭынчрахеит.
– Лад!
– Сӡырҩуеит!
– Уаҵәы мҽышоуп, абрантә ҳарчԥырчк ганы изҭиуа аӡәы
дышԥаҟамлари – илаиаҳҭар?..
– Нас?
– Ҳара акы ҳҩақәтәар, ахуҳәа Аҟәа ҳалкылсуеит.
– Нас... Есма... лаб иашьа дахьынхо узымдырӡои?
– Исымдыркәа, уара ушеибгоу ҳәа рнапқәа ыргьежьуа исԥым­
лауеи снеицыԥхьаӡа...
Еиқәшьшьы еиҭааҟалеит. Ашымҳа иалатәаз амаҵа абызҷыда
кашәоу, иара ус аҷкәынцәа рхәыцра еиԥнаҟьар ҳәа ишәозу здырхуада, аҽааиқәнакит. Амала, Лашԥсы шыгәрымыц игәрымуан,
иҷахьаӡа, уажәы-уажәы иҩхәыҵҟьоз ԥинак ашбыжьгьы, ахьӡы
зларҭәоу абри аҵх ссир агәы иаалакьакьон.
Лад усҟан гәаныла дыҿҟьаса деимдо Аҟәа ақалақь далан.
Уи раԥхьа днеит, аибашьра ҟалаанӡа шықәсык зны, иаб диманы
дахьыҟаз Аҟәатәи аџьармыкьа ашҟа, уантә ддәықәлеит аршәы
ахьизааихәаз аԥшаҳәахьы, дынкыдгылеит аиҵарш дахьаблыз
акрыфарҭахь, дхалеит рыуа ауапаӡахҩы Пармен дызҿанхоз Балоуаа рхәы ашҟа... Аха Есма џьаргьы диԥылом.
Ихы дааҭагьежьит рыуа бзиа Пармен.
Лад иаб Қсас абри ауапаӡахҩы Пармен иӡбахә ҽнак жәантә
ианимҳәоз имаӡамызт: Пармен иҳәан, Пармен иун... Ҳаи, закәытә
19

напузеи имоу, аԥсы дизыргылом акәымзар, иааҟаимҵо егьыҟам!..
Пармен убас хәык ҳәа ҳзыҟаиҵеит аха!.. Пармен, Пармен!..
– Уара, ҳхәыҷқәа Пармен дымсааит ҳәа иқәуа иҟоуҵеит,
уанаџьалбеит! – лҳәалон Мкыдгьы, лгәы анкыдгылаӡалак.
– Ижәдыргәышьои, шәара аҳәса, ахацәа реиҩызараҿы, – еснагь ҭакк акәын Қсасгьы иҟаиҵалоз.
– Қсас Пармен даниҭааз шәгәалашәауоу?!
– Цәгьара ақәлааит уи аӷааҵыс, иҳәахарц иаҿызма?!
– Хымш «Ура!» бжьы ҩба-хԥа қыҭа амырцәеит...
– Дара асасцәагьы рцәа илҭаӡаӡазеи, алеишьа аҩеишьахартә!..
Абас шықәсыкгьы ирхашҭуамызт, Қсас исасцәа ирыдиԥхьа­лаз
игәылацәа.
Цас иауазшәа, Лад усҟан дақәымшәеит – Амбара Блабаа ирымоу иаҳәшьа лҿы дсасуан. Иахьеиԥшгьы игәалашәоит – аӡсашьа
ҽеишәа иҵаанӡа, ахәылӡ агьама змоу амшынӡы даҵашьшьы ҩбаҟа
ведрагьы ижәит...
Уи акәым аус злоу. Лад Пармен зынзаҵәык дшимбацызгьы,
ихы-игәаҿы иара ихатәы Пармен исахьа ҭыхны иман: гыларыла
Қасала иаҵкысгьы дҩеиҳаны, ус дабаа-мабааны акәымкәа, иара
Пармен Лад иаб изааигаз ауапа шкәакәа еиԥш ижәҩахырқәа
иаша-иашаӡа, иҭбаа-ҭбааӡа, иӡара калаӡа, арҵага шәҟәаҿы иибахьоу Беловежтәи абнаршәыра цәы атәыҩақәа иреиԥшу иԥаҵақәа
ырша икыдҵаны...
Нас, Лад, аԥхьа Пармен данибаз дышԥеибеи?
Усҟан, хәба-фба шықәса раахыс бзиас иааибоз зегь
неидыҟәшәало иаԥиҵаз Пармен ихаҿсахьа, ахәыҷқәа ркәасқьа
еиԥш инеилабган, ииҳәара изымдыруа, зжьымжәа еиқәаҵәақәа
аиаҵәара иалԥхаауа ашҭа иқәгылоу ашымҳа дамҵатәаны дыԥшуан.
Уи зны, амшын ацәқәырԥақәа ихдырҷо ақалақь дналаԥшны, нас
ԥшьаала илаԥш иаби Пармени ахьтәоу ашҟа иааиаигон: Пармен
уаҩы асакы, даҽа маҷк длеиҵахар аҭырас дҩықәланы икеиҿон
уҳәартә кьаҿк, ас шәыб икыднаххаазшәа ижәҩахырқәагьы
хьыԥсааӡа.
Лад иаби иареи уи иҿы ианнеи, ахыџьгәыгәын иалахәмар­уа
ацгәы еиԥш, иркәымпылуа ласахак дахан. Пармен Қсас да­ны­
наихәаԥш, инапқәа ахьыҟаз иаанхеит, нас убри аласахы еиԥшҵәҟьа
еилаԥаҭаны, амала, алаҳәаӡы иаҩызаха иҟаз ижакьақәа инапы
рылшьуа даарыдгылеит...
20

Ауаҩы заҵәы Пармен имаҭа, уи аҽны Лад иифаз афатәқәа
рыхьӡгьы издыруам, рыжәлагьы имаҳацт, иара ус аӡәгьы, маҷк
иреиԥшыз акы сҿы иҭашәахьеит ҳәа иҳәогьы имаҳацт...
Қсаси Пармени амҵ рхибамырԥраауа акәын астол ишахатәаз:
– Сара сыҩны – уара иуҩнуп, уара уҩны – сара исыҩнуп, сара
сашьа – уара дуашьоуп, уара уашьа – сара дсашьоуп, смал – умалуп, умал – смалуп, – иааинумшьаларатәы иауз инацәкьарақәа
зегь аҵәца амгәацәа иакәыршаны аныҳәара даҿын Пармен.
– Уҩны уагымзааит, уашьцәа угымзааит, умал афара-агара уахьӡааит! – иблақәа разӡа, Пармен мчыла акы ииҭар ҳәа
дшәозшәа, аҭак ҟаиҵеит Қсасгьы...
Ари, уаҩы иимбаӡо асааҭ еиқәаҵәа иаԥхьаӡоз аҭынчра мышқәа
руак азы акәын...
– Беихәлахаӡаны бҟалозар, Пармен бицәыԥхамшьан...
– Арҭ зегь иахьшәарҳәаз, Пармен иарымҳәаӡеи? – лгәы алаӷырӡ
ацыркәкәаны лыҩныҵҟа ишҭаҭәозгьы, алаф ҳәо днаскьалгарц
даҿын Мкыд лхаҵа.
– Уи аброн имоуп.
– Амал умазар, иумоуа иҟоузеи!
– Амал иаусузеи, дычмазаҩуп, дшычмазаҩу ала ашәҟәы ицуп.
«Аброн?! – дназхәыцит усҟан, зылацәақәа еиқәыԥсаны,
зани заби реицәажәара иазыӡырҩуа ишьҭаз Лад. – Арҵаҩы
изла­ҳаиҳәаз ала, уи акәалӡы ауп изахьӡу – ахы злымҟьо, аҳәа
иазԥымҟо... нас, Пармен акәалӡы имазар, зегь раԥхьа дгыланы
еибашьра дцароуп – иааҭыҟьҟьо ахқәа зегь игәы иадҟьацыло,
иаарҟьо аҳәақәа зегь лаидхыжәжәала ицо... Ачымазара уаҟа усс
иамоузеи? Аҳ, ус иҟоу маҭәак сара исшәындаз!..»
– Лад! – ихәыцрақәа абра ианааигалак ҳәа дизыԥшны
дтәазшәа, ибжьы наиқәиргахт Ӡыкәыр.
– Умыцәаӡаци уажәыгьы?
– Абри шәыуа Пармен дахьынхогьы узымдырӡои?
«Ҳы, Пармен иҿы сааины сшыҟаз абеидыри ари агызмал?!» –
иааџьеишьеит Ладгьы.
– Сышцаз, сшааз ҳәа шықәсык иара ада ҳәатәы умамызтеи.
– Дахьынхо зуҭахгәышьеи...
– Дҳацымхраарызи, Есма лыԥшаараҿы дҳацымхраарызи.
– Дыҟанда, дышҳацхраарыз.
– Ихьи, дыҟамкәа?
– Аибашьра дцеит.
21

– Аброн?
«Исҭахым шәыброн, шәыброн шәара ишәымаз!» – аԥырҳәа
дыҵҟьо авоенкомат аҿы днеизаап, аибашьра ианалага адыр­
ҩаҽныҵәҟьа.
– Рыцҳа!..
Иааҭынчрахеит. Игом «зыԥхьарца абжьы» еиқәымтәалоз
амаҵа абжьы, игом аԥсабара ԥшӡа агәы иалакьакьоз аԥина
аҷахәҷахәбжьы, ицәама, мшәан, иара Лашԥсгьы?!
Ацәа раԥхьа Ӡыкәыр ижәҩа кны инахеит: ишьаргәыҵа инаркны ихагәҭаҟынӡа гәыҟаҵага-цәаныррак дааимнадеит, нас дышьҭ­
ш­ша, аҵысхә еиԥш дласкәантраӡа даманы аҿынанахеит...
Ладгьы иааидгылеит. Аха уи Ӡыкәыр иеиԥш ижәҩа даанкыланы, ашьхәа дықәырԥало дазымгеит: ибла неиқәиԥсар Есма дааи­
ны дааихагылон, ихахәы еиқәаҵәа самсал лнапы налылшьуан,
иџьымшь жәпақәа напсыргәыҵала иҩықәылҳәон – ацәагьы ларгьы еицхырааны, дрыма рҿынархон. Усҟан Есма, есааира дхыгагаахо, адырганшы ианшәалаз ацәаҽыҭ еиԥш ажәҩан дналаӡҭны
дцон, Лад дцәырҳаны иблақәа аахитуан, азныказ Есмагьы ацәагьы
ныҵаба-ааҵабон...
Ахчбаба иагәылаианы ицәоу ацгәы еиԥш акәын Ӡыкәыр ихәда
абжьы шгоз, Лад дааҿыхацыԥхьаӡа.
«...Ишылҭаху Аҟәа далоуп уигьы: акино, атеатр, амшын.
Арԥарцәа рчынқәа цаӷьцаӷьуа... Рӡарақәа.. излаԥаху раақәа
рҿыжбжьы ухаԥыцқәа ыҵдыршәаауа...
Есма! Мшәан, сылҭахыҵәҟьамкәа дыҟазар ҳанааиқәшәалак
дԥаҟьԥаҟьуа дзықәхои?.. Ма сара усшәа иснарбозар, сгәы сажьозар? Аха, иабаҟоу, уи Ӡыкәыргьы игәаҭаны имоупеи!
Аа, абан Есма ақалақь далҟьа-алҟьа дахьнеиуа. Лымацара,
аӡәгьы длыцӡамеи!.. Мап, Мап!.. Уи афицар иҷкәын иблақәа ихаччо лара дылԥыларц дааиуеит... Иҭылашааит Есмагьы лыблақәа...
Рнапқәа ааибадыркит, нас иааикәдыршеит... Мап, мап! – Лад ивагьежьуаз ацәа наԥхарсны даақәтәеит.
Ӡыкәыр ихәда ашьҭыбжь шгац игоит. Амза такәы иҩаскьахьеит,
уи, Ладраа рбарҵа иаҵагылоу ашьаҟа ахы аавырҳәҳәаны, Лад
иҿаԥхоит. Игәы митәуп иҟанаҵо – уи зынӡагьы иҿыхеит: «Соушьҭ,
соушьҭ, соушьҭ!»– аҳәошәа иаҳауеит...
– Лад! – игәы инықәсит иҵаҟаҵәҟьа игаз абжьы. Азныказ
иӡыӷәӡа иааҭгылеит игәы, илымҳаҿгьы ахәарчбыжьқәа ааиқәтәеит.
– Лад!
22

Ашырҳәа ихы абагьыр абыркьыл инхирҳәҳәеит, игәгьы
нкыдԥсаа-нкыдԥсааит, иҵаҟа, аҩны ашьапы давҵаӷәӷәа давҵа­
гыланы лнапы лҟьон иан.
Усҟан абагьыр дахууааны длеиу, ма амардуан ала дылбаау
игәалашәом Лад. Ҵаҟатәи маҭәазаҵәы иан даалыдԥалеит.
– Лад!.. Аԥсцәа, уԥшы... анышәынҭрақәа... уԥшы!– рны­
шәынҭрақәа шыҟоу лнапқәа рхханы, амахԥсахра даҿын, ақьа­фын
аҟарагьы дцәышын Мкыд.
– Сан! – даалхьынԥашалеит Лад, – иҟалеи? Бҽааиқәкы, нас,
иҟалеи?!.
– Уԥшы, уԥшы, аа, уԥшы!.. – лнапы наикәыршан, агәырҩеи
аџьабааи икыддырҩаахьаз лгәы даадлырӷәӷәалеит лыҷкәын.
Ладгьы, ашәа-гәыҭҟьара ибла ихнажьлаз акаҭа иналибааит
рнышәынҭрақәа ирхагьежьуаз гагак. Уи агага зны илаҟәуан, нас
аҽаариашон, ҳаҭгәынк иаахыҵуан, даҽакы инахагылон – аҳаҭгәын
жәытәқәа рыкәша-мыкәша еимдон.
– Иубома?!
– Избоит!
– Саргьы! – рышьҭахьҵәҟьа Ӡыкәыр ибжьгьы қыџьқыџьуа иаа­
геит.
«Сшәақь, саб исзынижьыз сшәақь!» – раԥхьаӡа абри ауп Лад
игәы иҭашәаз.
«Иԥсы ҳзааит, иԥсы мыжда аҭыԥ аԥшаауеит, зашәа сара сыԥсгьы
ирласны уахь инеиша!» – уаҳа акагьы иақәылҵомызт Мкыд.
«Сшьапқәа ԥыҵәҵәааит, уахазаҵәыкгьы аҩны саагылар!.. Сан
ас ҳаԥсцәа гыланы илбар, лгәы ҭҟьаны дыԥсуеит!..» – сцозар сызлацаша игәахәзар акәхап, ишьҭахьҟагьы даахьаԥшит Ӡыкәыр.
Агага агәамгәамра иаҟәыҵны азныказы аҽааннакылеит.
Ишьхынԥсылеит иазԥшуазгьы, иаангылеит амза блаҭшаша, раԥ­хьа
Лад иблақәа иаарҭаҳаз акаҭа еиԥшу каҭак рыбла инха­ҳалазшәа,
иааилалацәҟәит аиаҵәақәагьы.
Уи агага иацны ас шаҟа аамҭа аԥсабара шьхынԥсыланы иҟаз
игәалашәом Лад. Амала, ԥыҭрак ашьҭахь уи агага иқәаџмаџуа дара
рышҟа аҿаанахеит.
– Лад!
– Бымшәан, сан! – игәы ааԥсахны лаԥхьаҟа дааиасит.
Ӡыкәыргьы дхыџӡа дааивагылеит.
Убасҟан ауп, абысҭаҿахрақәа идырҭбаахьаз Дамшә аҟырҟгьы
агәаҩ-агәаҩ анааҭгаз. Уи ацаҵаҟа иахьыҵажьыз иҩыҵыҩрын,
23

ахәшырб ацрыббы, иқамсқамсуа агага иаԥыларацы аҿы­на­нахеит.
Лад илажә закәыз шидыруазгьы, маҷк игәы аарӷәӷәеит.
Агага қәацәқәацәуа ишааиц иааиуеит.Уи есааира иуаҩхоит, аԥсы
ахалоит, амза ашәахәақәа рҽаларҵәаны иршьышьуеит, амахәқәа
рҽазыладырҟәуеит... Ассир, иара Дамшәгьы аш­ра иаҟәыҵит,
хрыжь-хрыжь аҟырҟы иҭыҩрлоз абжьы аашьа ацымхәрас, ианыласбаз, Қсас раԥхьа ианааигаз еиԥш иҵыр­ҵыруеит, иӷызыӷызуеит,
уажәраанӡа аарла инеиҭаназгалоз ашьап­қәа ирықәгыланы, аеҵәа
кыднаԥаар аҭахушәа ажәҩанахь иԥоит...
– Лад, уҟоума, Лад! – акеҩ аақәгеит ашҭа. Адгьыл ааҟәа­
раҟәанҽеит, аеҵәақәа кыдшәшәаны илҭалеит!
– Аҩны аӡәгьы шәахыми, еи, бара?!
– Уаб, уаб ибжьы! – ԥхыӡла дныҟәошәа, лшьапқәа аарла еих­го
ашҭа дықәлангьы лҿыналхеит Мкыд...
– Уара мыжда, иԥсхьоу рышҟа уанаҳҵахьан, укылгәгәа уабаакылси, уара мыжда! – дивагьежьуеит, ирмаӡашәа изқәагьы лнапы
аакыдылшьылоит, ихы-иҿы днаҿаԥшыргьы цәгьа илбом Мкыд.
– Наҟ уныҵ, абзамыҟә, ухәыҷу џьушьома, Қасала иаҵкысгьы
уахьеиҳаха умбаӡои, наҟ уныҵ! – Қсас ихәда иакәыршоу иҷкәын
инапқәа амихырц иҭахушәа, иҭахымшәа акәкәыҳәа дамх­
оит, деилыршьаауеит иблуз ахәдацәашьыра иавҵаланы илеиуа
алаӷырӡқәагьы.
– Еи, уара, шәанаџьалбеит, уаҩ шәыҟами, Қсас дахьааз
шәымбаӡои, Қсас?!. – инхаз аеҵәақәа кыднаршәаратәа, аҵым­
ҵымҳәа игоит Ӡыкәыр ибжьы. – Еи уара, шәанаџьалбеит, Қсас
Аҭырқьба, саб иҩыза, Лад иаб, аибашьра далҵны дааит, аибашьра! – аандақәа дырхууаауеит, ашҭақәа еихиҵәҵәоит, – еи, уара,
шәанаџьалбеит!..
Анаара алашарақәа ҩыҵхахоит, ахуҳәа иааиларԥсан, гәырӷьаҿ­
ҳәаша ҳаԥхьа изго рҳәашашәа, инаҵибарҟьеит алақәагьы.
– Еи уара, иҟалеи?
– Қсас, Қсас!..
– Ҳаи, Анцәа иџьшьоуп!..
– Есыуаха ҳнышәынҭрақәа среиԥхыӡуан, аха Анцәа иҳам­ҭоуп,
иҿыцу егьыҟам!..
– Уара мыжда, ҳашԥоуршәеи!..
Зҷаҷақәа руак агоспиталь аҿы иныжьны зыҩныҟа ихынҳәыз
Қсас, иҩны мчыбжьык неиааи дагмызт. Дара аӡылақашь инарс­уа,
ҩышықәса раахыс инҭаҵәахуа иаалгоз афатә-ажәтә нарымҵаҵо,
24

иааиуаз аӡәы какалк имыркыкәа, аҵәыцак днаҿмырхәакәа
дылмышьҭит Мкыд.
– Сара сышәԥырхаган акәымзар, иҵегьгьы еиҭашәҳәозаа­
рын убауоу, – аџықәџықәҳәа дыччо, иԥшәмеи иҷкәыни ааигәы­
ҵеиҳәҳәалон Қсас, дара-дара анааизынхалак.
– Уара мыжда!.. – уи дрызгәдуны мацара ишиҳәоз шылдыруазгьы, макьаназ гәхьаагарала ихыхәхәо иҭәу лыблақәа
ҩаиҵалырԥшуан.
– Издыргәышьоит, издыр! – ахәхәахәхәаҳәа, игәы аҵаҿынтә
инҭкааны даақәыԥсычҳауан Қсасгьы.
– Баба, зныкыр аҟабақ қашь уфахьоу? – иаалырҟьаны дҵаа­уан
Лад.
– Мап!
– Амахәыд иалху ахарҵәы?
– Уигьы.
– Аҳаршьыл бысҭа?
– Сҿахьы иаасымгацт! Нас?
– Еҳ, ус акәзар, уара уацәажәара иаԥсамзаап, – иаб иаҵкыс­гьы
ирҵауланы даақәыԥсычҳауан Ладгьы.
– Лад! – уажәшьҭа ажәа зтәу сара соуп иҳәашашәа, иҷкәын
ишҟа даахьаԥшуан Қсас, ԥыҭк анаабжьыслак, – акы суазҵаашан.
– Сыхиоуп!
– Аҽы ԥсхаԥсы ажьы узыфару уалагар?..
– Сҽагьазыскуам! – Лад иҿы инапы адгәаланы аихара далагон,
Қсас дыччон.
– Ҳаи, шәшаҟәыҵра, урҭ зегь иаҳзаазгаз иаман ицароуп,
ӡымшын ихырҭәҳәалаша! – даарыбжьаҟазон Мкыд. – Ауаҩы
ичысхәым иҿазҵаша аамҭа Анцәа иаҳзыҟоумҵан, срыцҳауп!..
Ҳадгьыли ҳареи ҳаизныжь...
«Ҳадгьыли ҳареи ҳаизныжь... – дҭыгга иҿынеихеит Қсас,
иаԥхьагьы иааимҟьа-еимҟьан, Урыстәыла акаршәрақәа иккаӡа
днарықәԥшуеит: иҭынчроуп, уацәшәаратәы иҭынчроуп, ашьыжьтәи
анаҟә еиԥш алҩа ахыҵра иаҿуп, аӡәгьы дықьуам, дӷызуам,
иргәарԥхаҵәҟьаны рыхқәа нықәырҵазшәа еилацәашь ишьҭоуп,
рыхәрақәа ашьа рҿашәхьеит... Урҭгьы рыдгьыли дареи еизын­
хеит...»
– Уаалҵи арахь!
– Иӷрашәазеи абри Қасала, ма инапы иамҩыхуандаз, – ԥаса
еиҳагьы иҵаулаӡаны даақәыԥсычҳауан Қсас...
25

– Иԥҳәыси ихәыҷи рылахь акранызар дырзаап...
– Ӡыкәыр ицәгьы быҩҩуа аҭырасра илоуп, иазԥшу адыр­уашәа...
– Еҳ, уҿы изҳәаз!.. – иҷкәын ихы ааигәыдирӷәӷәалон Қсас. – Сыз­
дыруам, сыздыр... Ҳанеицрыргашаз аламҭалазы уахык, дәеиужь
дуӡӡак аҿы ҳнаганы агәырқьҳәа ҳлықәрыжьит. Хыхь – аӷныжәҩан,
ҵаҟа – уеихсыр ахы зыдԥаша аҵааршә. Аха уи иа­хәаԥш­уадаз –
ҳашьнелқәа ааҳакәыршаны ҳҩеиваиаанӡа, арахь ҳкараха ҳаҟамзи,
ацәа ҳаамҵарсны ҳагеит. Ус, ацәеи аҵааи шаҟа ҳаимдырххоз сыздыруам, аха сара Қасала иҵәыуабжьы сырҭрысны саанарԥшит.
Деиҵақьны дҵәыуон, дмадаӷьмада­шәон, арахь ацәа дзалҵуамызт
– сицхрааны даасырԥшит. Иаргьы аҵәыуара даҟәыҵны ашырҳәа
даахықәтәалеит, дӡышӡа акыраамҭагьы ҿиҭуамызт, аха нас:
– Сара аҩныҟа сызцом, уара уцоит, – иҳәеит ибжьы имыҩрӡаны.
– Уалагахт! – бзиак шимҳәоз здырын, иҿасырхьырцы сҽы­на­
зыскит.
– Уаргьы саргьы ҳаицны ҭелцҳа дуӡӡак ҳнықәгылахт. Уи зны
Аалӡга иху акәхушәа, даҽа зныхгьы иахьа ашьыжь ҳазқәысыз
ацҳа акәхушәа, исзеилымкааит... Амала, убри ацҳа убриаҟара
иҳаҵасны аҩада ҳаршәуан – адырҩегьых ҳааны, ацыгәқәа реиԥш
атрым-срымҳәа хаиҭақәԥалахуан. Ҳаҵаҟа, ихәашьҟаҟараӡа еибах-еибафо, аӡымшын леиуан. Ус, иҳаҵасны ҳанаршәуаз зны,
сара амаакыра сахҟьан, аӡы салаҳаит, саамҵарсынгьы сама
идәықәлеит... Сзалымҵит, сагеит... Уара ухынҳәуеит, сара стәы башоуп!..
Қасала аҵыхәтәаны даазқәылаз абас игәы кажьны дцәажәалон.
Саргьы зны алаф илсхуан, даҽазныхгьы сиаӷьуан... Ашьҭахь
ҳаицрыргеит – ҳара ҳаицыргара ан лыԥшқеи лареи реиҟәкәкәаара
ишаҩызаз аӡәы ихахьы иааигозма – аҟәыдырԥаҩ лҟәыд цырақәа
реиԥш ишақәшәаз ала ҳааршеит... Уаҳагьы ҳзеиқәымшәеит...
– Иан хәашабга илаҭаԥшра лмоуит, аха...
– Ӡыкәыр ицә хымԥада иаҳшьуеит!..
Қасала дыҟамызт...
Аколнхара ахантәаҩы Мураҭ Аӡлиа, Қсас дызбарц иааиуаз зегь
иҿаҵахәы шрылазгьы, ииулак мчыбжьы заҵәык ичҳаит. Ашьҭахь,
макьаназ зызхараҵәҟьагьы цқьа имыцәацыз Қсас дааиԥхьеит:
– Иҟоу умбои, Қсас, – иҳәеит уи усҟан, еидҷаблоз иԥышәқәа
аарла иҩеиқәихын, – ақьафура зҭахым аӡәгьы ҳаҟам, аха аусгьы
ҳамур ҟалом... Ишубо, афашистцәа рҟәаҟәара ҳаҿуп. – Иарӷьа
26

напыхьараџь ҩышьҭихын, аҟәақ-аҟәақҳәа иарма иаақәихәа­
хәеит, ибызгьы ргәаҟуа иԥышәқәа иаарыбжьишьит. – Афашист­цәа
ран.. – ҿыҭыӡәӡәалаҵәҟьагьы лхәы лиҭеит уи. – Арахьгьы ахаҳә
ашыцламшәа ақәҳмыриааит...
«Иҳамдыруеи, иҳамдыр!..» – зны иԥышәқәа инарықәҳәо,
нас астол ажьы аирцар иҭахушәа инықәырӷәӷәо иргәамҵуаз
инапыхьараџь дахәаԥшуа, дхәыцуан Қсас, иааингьы ибла иаахгылон, жәаха, ахантәаҩы инапыхьараџь иазкны иԥшәма Мкыд
изеиҭалҳәаз ажәабжь ҿыц.
Аха ҳаԥыҩларым уи ажәабжь, уажәазы иаанаҳкылап.
– Мураҭхеит, – иҳәеит Қсасгьы, ахантәаҩы инапы – хьараџь
иаргьы илаԥш ааҟәго, – ақьафура ҳәа узҿу сареи, сиины
сылкашәеижьҭеи ацгәеиқәаҵәа ҳабжьысны ҳаҟоуп – сара
сыԥшәымҟәарахь иара ықәлом, иара аԥшәымҟәарахьгьы сара
сықәлом... Адгьыл, ашәақь, адырҩегьых – адгьыл...
– Сара саб уардынла...
– «Уигьы аадыруеит...»
– Ашьарақәа реиԥш ауардын аҵаҟа...
– Абыржәы сшәыхәаԥшуашәа сгәы иабоит... Усҟантәи акәым –
уажәы, уажәы!..
– Ҳан хәашабга мчыбжьык бжьынтә ақыҭа дрылсуан...
– Егьарааны дкьанта-кьанто леидара аџьықәреи лыма ҳашҭа
дҭыҵны дцахьан... Аха иахьа, ушԥаҟоу иахьа?..
Абас, имҳәац џьышьа еиҭаҳәо ихәыҷра атәы даҿын Мураҭ.
Қсасгьы иблақәа ихмырԥаӡакәа дихәаԥшуа, гәаныла дцәажәон.
– Сара ус еилысымхыцт, – макьаназ саагылап ҳәа згәы иҭамыз
Мураҭ, иажәақәа даарԥырагылеит Қсас, – схы здыруа сҟалеижь­ҭеи,
уца ахьырҳәо сцоит, иҟаҵа ззырҳәо ҟасҵоит...
– Ҳарахә ашьха иқәхеит... Ҳанашә уажәшьҭа нарцәыҟа
дахыԥхьаӡалоуп, Дикран иакәхеит, уигьы дшудыруа... Уцароуп, иубоит ҳшеилахоу...
– Акы-ҩба иҳамоу ахыхәмыхә, ԥҳәыск дыҟазар лнапы аарымылшьуеит, аҷкәын иоума, сара соума иаақәшәаз акы
нарымҵаҳаршәшәоит иаҷыдахаз, ԥшь-шьапык зҵоу акы схаан
игәарсымхыцт, игәарасымҵацт...
– Сара?!.
«Иара итәы деиҭаналагахт, ауама иақәшәаз, иахьа ара
иҳархәлароуп...»
27

– Шәара зегь шәеидыҳәҳәала, баагьы-ԥсгьы аибашьрахь
шәаныргоз, сара аҵәыбзы сыманы саанрыжьыз џьышәым­
шьааит! – иԥышәқәа рызхара цәаакыра ззыҟамҵоз ибз хәылԥшша
адырҩегьх иҿы анаӡара иаацәырҵхын, игәаҟуа аҿаанахеит. –
Араагьы иҟоуп афронт, абра уеибашьыроуп рҳәеит аиҳабыра.
Мап-чап сҳәеит, сҽызыжәжәеит, сҽыскәыкәит, аха, уеиҳа зымчу аанда уалеишшуеит... Нас, арахь уҩ рҳәан – сыҩит, анахь уҩ
рҳәан – сыҩит, ахы шьҭысхын – аҵыхәа каҳаит, аҵыхәа шьҭысхын
– ахы каҳаит... Ус, изулак, цәгьаԥсышьала, ақыҭанхамҩа ашьапы
иаақәсыргылоны, ашәақь ааганы иаасдыркит... Аа, иубома абанҭ
ашьхақәа? – инапыхьараџь ус ихамҟәалаӡо ишыҟаз иҩышьҭихын,
зымҵәыжәҩа хьыдышьшьы иҿаз аԥенџьыр ахь инаирххеит Мураҭ,
– ихьчатәуп рҳәеит аиҳабыра, аӷа дықәланы даауеит абааԥсы,
Мураҭ, рҳәахт аиҳабыра. Афронт иалагылаз џьоукы, џьара
ҵкәаракгьы рымаӡамкәа ихынҳәит, сара снапы абанҭ ашьхақәа
ирыхҭнысҵеит, иаҭаххар сыхгьы-сыԥсгьы...
Қсас иӡыршны иҩаиқәҭәеит Мураҭ иажәақәа, иҩаихыбзааҩаихыбзааит нацәықәкырҭа амамкәа ажьҵаа еиԥш ирӷӷаны
иҟаз ицәа-ижьы, иаҩсуаз ажәак иҿеиқшарцгьы иҽыназикын, аха
ичҳаны илаԥш ааиҟәигеит, ашьхарахь дҩаԥшит: ухы умыргәаҟын,
Қсас, угәгьы ԥыумжәаӡан, ҳара шаҳаҭс ҳазмоу амаӡа шмаӡоу иаан­
хар ҳәа уацәымшәан рҳәашашәа, ашьыжьтәи амырхәагала рҿы
ӡәӡәаны, ашьыжьтәи аԥша ҟәанда иқәнаҳәаз рхахәы шлақәа
пашәӡа иааԥшуан, амшын аира шаҳаҭс иамоу, аеҵәақәа знаҭыз,
амза аӡы иӡаазхыз ҳашьхақәа.
– Ишәзаҳахьчеит, ишәзеиқәҳархеит, нас уажәшьҭа уаҳа
ишәзыҟаҳҵараны иҟоузеи, сеидроу, иҳазқәынҵаны арахь ишә­
заа­ҳамгозар... Уца, Аҳ ибахә ашьапаҿы итәоуп ҳшьамаҟа...
Уаҵәыҵәҟьа, ашацкыразы...
– Уаҵәы имбааит! – лҳәеит Мкыд, шәиԥхьыӡс иҟаз зегь
Мураҭ имҩа ианықәылҵа ашьҭахьгьы иазмырхакәа. – Ара усу­тәы
ыҟамшәа, аҵла иалыҩрыз амаҭгьы ицҳауан ҳәа.
– Аус утәуп, уахьгьы, арахьгьы, иара иҳәара сҭахӡам, –
уажәшьҭаҵәҟьа џьара ацара аԥсра цәа шахикаауазгьы, иԥҳәыс
иахьлаҳауаз ус иҳәеит Қсас. – Хышықәса изычҳаз ҩымзгьы
иҳачҳап, уи иахьа иҳамбеит...
«...Баагьы-ԥсгьы... Џьара ҵкәаракгьы... Ишәзаҳахьчеит, ишә­
зеиқәҳархеит...» Ихәыҷқәа драцәажәошәа ауп дышцәажәо... Еҳ,
28

сабиц, алақәа шԥаҳәаԥсахеи, – иара усгьы ихьшәашәахаз Қсас
ихәы иҟырҟы илыбаауамызт.
– Имхьчакәа, ус абни инапыхьараџь иамаҿазааит!.. Ацәаӷь
еиԥш дбыҩҩуа ақыҭа далан – џьара хәымџьаркәадак абазбари,
сҟырҟы абасырцәаакри, сымгәа акы абаҭасыжьри ҳәа.
– Ала анынҵәа абга шәарыцара ирымгакәа!..
– Уиҟәаҵ, изууази амшьҭацәгьа, имшьҭа ихы иалабааит! –
Мкыд лцәажәара хьаршшо лҿыналхеит: уи, аколнхара ахантәа­
ҩы иҟазшьақәеи, ихы-иҵыхәа ахьаларсуи, инацәа ааирҵысыр
игәаԥхаз шалеигӡози заманалаҵәҟьа илдыруан, иагьылбахьан
азы, аԥсра аҟырҟы икылсны илзааз лыԥшәмеи иареи еиҿа­лыжьыр
лҭахыҵәҟьамызт, лыԥҳәысра лыхьӡаны иламхаҳәозгьы иаразнак
дахьхәуан...
Мураҭ ииҳәоз акы днахымԥаӡозшәаҵәҟьа ауп Қсасгьы ашь­хаҟа
амҩа дшықәлаз.
Лад убас ихааны дыцәан – дзырҿыхалак џьаҳаным дцон.
– Биҟәаҵ, дыцәаз – изҳауеит!
– Уаҳа изҳаны дабоугашеи, ҳгәыла Ҳагьар дааиаанӡа дымнеиааит!..
– Ани амаахыр ҟәшәаны напеимдахьас ибзаазгалоз иакәу?
– Уи уажәыгьы иухамшҭӡаци?
– Аҭабиа сахьҭатәоу исгәалашәаны, ахагацәа реиԥш шаҟантә
схала сыччахьаз...
Лад игәы аҩада ирханы драҳаҭӡа дыцәан. Рҩыџьагьы налбаан,
ашҭа иаақәгылеит.
Имццакӡакәа, инаҟәаны ихыҵуашәа, еимыгга ашара иаҿын.
Амшынахьтә иҭыҵны, иаашьа-канҭҳаиуа, ҵлакашәара аиҳа
аҽышьҭхра злымшо исуаз аԥша, ауарҳал еиԥш ҽыҭ-ҽыҭ еилан:
ҽыҭк уӡамҩа иаазымчҳаратәы ишын, даҽа ҽыҭк ҟәандан, егьи –
шьыри уҳәаратәы иҿыхьшәашәан.
– Анцәа иуазар, иаҳнаҭап сгәахәуеит! – Қсас иԥынҵа аԥша
инамҵеикын, исолдаҭ блуз ахәдагьы ааԥиртлеит.
– Иҭаххар кәтыҿырҳасрак ахирҵуама, ахәша ҳзаимыруеи.
– Шьыбжьаанӡа инанагом!..
– Уҿы изҳәаз чашәла иҭәыхгьы!
– Брыхәаԥши анҭ иҟарҵо.
Мкыд лыблақәа ажәҩан акалҭ инаҵалыргьежьит: иаха ирфаз ачыс рызмырсазшәа, еилагьежьуа амшын иҭыҵны, ажәҩан
икыдибаҳәала иааиуан алҩақ еиқәара аԥштәы змаз аԥҭақәа.
29

– Аҳаҭа еиԥшҵәҟьоуп иҟасҟасо ишҭәу!
– Ҵәык ҭаԥар, ҳара ҳҿы иааиаанӡа иахьакәым џьара икаҭәашт.
– Уажәы зегьынџьара адгьыл ҿажәкуеит, иахькаҭәалак
иԥсыхәшоуп, – агәашә иахаз аалмышә-сарақь ҩахиршәан, дын­
ҭыҵны иарҭмаҟ аалымихит Қсас.
– Амшцәгьа уқәшәоит.
– Уи иахьа иаузбах.
– Ухәылԥшша угылоуп, маҷкгьы уааҵәиип...
– Уажәазы ашьхеи сареи ҳаимаҭәаӡамызт, аха искузеи – иахьа
хәашоуп сҳәар акәхеит.
– Уаҟәыҵ, иҳагу усгьы иҳагуп.
– Қасала ихабарк ҟалозар...
– Иҟасҵалак адырра усҭоит.
Қсас ирмаҷӡаны даақәыԥсычҳаит:
– Шәыҟаз. Аҷкәын ишакәӡам Лашԥсы дачычеит, џьара шыӡк
ҭикаауеит...
Мкыд акәҿылымҭит, усҟан лгәы иҭыхоз даҽакын: агәашә ашьаҟа
лӡамҩа надҵаны, асолдаҭ арҭмаҟ зазқәынҵа, аимыггара иалахә­
хәа инеиуаз лхаҵа дизыԥшуеит – иԥшаа-ԥшаауеит ихьынҭыџьӡа
икыду лгәы: «Уара мыжда, узаҵымҵит уи уарҭмаҟ... Ҳазхара убла
ҳазҭамԥшит... Зны – ага, даҽазны – ашьха... Уарамыжда, уҵыӡәӡәаа
ушԥаҟоу! Уааижьҭеигьы ухала џьара хәык ԥханы исзуҿамҵеит...»
– Қсас архәара даҵәахит, Мкыдгьы, ҳаҟьак лгәы иқәҵаны аҩныҟа
илалгошәа, ихьынҭыџьӡа даагьежьит.
Ажәҩан азбжак урҭ аԥҭақәа иҵырҟьахьан, ишеилысыц еилысуан, аки-аки еигәҭасуан, ажәҩан аҿы иреиӷьу аҭыԥ еимаркуан, нас
ишнеиуаз аҭыӷьқәа реиԥш хыла аисра иалагеит, амца рыбжьаҷҷеит,
идырдыдит – ашьыжьтәи аӡаӡа аҟара ицқьаз кәацырақәакгьы
аҩны ахыб апыҟҟа аақәдыргеит...
– Нан! – иҳәеит Лад, исҳәару, исымҳәару ҳәа акыраамҭа
ианықәиҵа-ианықәих ашьҭахь, – уаха Ӡыкәырраа рахь сцар
ҟамлари?
Мкыд азныказы ақәҿылымҭит, аха илмаҳазшәагьы ҟалым­
ҵеит: лхы ҩышьҭылхын, дҩеиҿаԥшит, нас, аҟьатҟьат ԥшқарах
шкәакәаӡа изцыркәкәоз лымҳаԥ неилыркын, рывараҿы аҟәардә
иқәгылаз агәыблаа лыманы агҿаҩрахьы лҿыналхеит.
Ахьурӡы уаԥырҵны уцо иҟамызт: Лад амҳаԥ шаҵаиргьежь­
уазгьы аԥсы аӷрамӡакәа, уажәы-уажәы ачуан ахы иаахыззаны, зегь
30

реиҳа иԥшқоу, зегь реиҳа иԥшӡоу, зегь реиҳа ихаау ашәах шкәакәа
аҽырҳәа амца иҩыҽҳәанаҭәон.
– Бааласи, мшәан!..
– Ус уццакӡауама?
– Нан, иабахәа!..
– Шәықәҵ зегьы, шәца, уара, шәхы ахьынахо, иззызуада сара
абысҭа? – гәыблаак абжаҵәҟьа ашыла нахәлалыжьын, аҳашҳаш­
ра иааҟәылхит ахьурӡгьы, – усгьы ари ҳаҩны аҩы ыжәны сара
исышәҭеит!..
Лад, ашыла зныз агәыблаа ишьамхы иқәыргыланы, деиқәԥсы
дтәан, аҟыт ихәылшәомызт.
– Хышықәса!.. Амҩа сшаԥшыз сыблақәа кьаҳәхеит... Адыр­
ҩегьых...
– Нан, иабахәа, баба ихароузеи?
– Амца маҷк уҩаҵха.
– Иаргьы аԥсра еиԥш иԥхьаӡон...
– Уаргьы убасҵәҟьоуп џьара ацара шуԥхьаӡо.
– Иабахәа, дрыцҳасшьоит Ӡыкәыр. Иацы баба дшыгәхьаазгоз
аниасҳәа, – уи уажәы дузаауеит, сара стәы дабаҟоу? – иҳәан,
илаӷырӡқәа леиҿашит.
– Усҭыҳә! – Мкыд лымҳаԥ абысҭа иаларҵәиуа дшааиуаз,
иалаԥҵәазшәа иаанхеит, – ишәҵәыуа ижәдырраҳа иаргьы-уаргьы, – алҩа рхылоу, иара ус илызнымкылоу здырхуада, акҷырақәа
аазҿыкәшахьаз лыблақәа лаӷырӡыла иҩҭәит. – Амца уааҵха,
абысҭа умырхьасан, – агәыблаа ааимхны, адырҩегьх агҿыҩра­хьы
лҿыналхеит, – ақәыџьма гызмалқәа, ишәҵәыуа ижәдырраҳа...
– Ӡыкәыр, нан, уажәшьҭа арахь улеи, абысҭа кнысхуеит.
– Баанҿас, ди, Лад сиргәыӷит.
– Уиҟәаҵ, уара, убри Лад, уаҟагьы ԥҳәыск лымацара дтәоуп...
Аҿа имфааит Мураҭ, рызхара аибабаха реираӡар иамази!..
Есааира илашьцон – уамашәаҵәҟьа ирласны илашьцон. Акакала алашьцара иахәланаԥсон: уажәыраанӡа Ӡыкәыр днаԥшны
иибоз ахыбрақәа, ашҭақәа, ӡҟәыҵәаҵас урҭ ирыцрыҵны иааиуаз
амҩахәасҭа-хәаԥштәылақәа, нас дара ргәашә, рашҭа абжа, аа, иааит,
иааиӡаны иаԥхьа иаагылеит уи алашьцара еиқәаҵәа.
«Лад дыҟам, иҵалазеи, мшәан?!»
– Ӡыкәыр!
– Ди, сбыҳәоит, даҽа маҷӡак, Лад сиргәыӷит.
Лад иакәым, адоумбеи атәыҩақәа харшаланы иусрацы иааи­
уазар иубом – Ӡыкәыр иаԥхьа иааины иаагылаз алашьцара ҭӡамц
31

унадиаланы узмыцәахуеи. Аеҵәақәа ссируп – абжьааԥны еиԥш
аӡыжь иаҵәа аҵа иҭаԥсоушәа ишаҟьшаҟьом, ицәышым, рҭыԥқәа
рыԥсахуам. Уаха урҭ ашьаб иаҵәа иаҟәырҷахоушәа ииаҵәоуп,
ицқьоуп, ибаӷьа-баӷьаӡа икыдуп, иара усгьы, аҳарҭ еиԥш акы
ныҿшәом... Иҿшәалон урҭ иҟалацәазшәа, нас алмас зхьысыз асаркьа еиԥш ажәҩан агәы ԥырссала ишлеиуа, инҿыцәаа-ҿыцәааны
ицалон... Уахыкала ус шаҟа еҵәа ҿышәшәаны икаԥсози... Бзиарас
иҟалаз, аԥхын ҵхы хәыҷуп, акәымзар уаҵәуха ицәырҵуа еҵәа
ыҟамкәа зегь ҿышәшәаны икаԥсар алшон... Уи Анцәа иумҳәахын!
Аеҵәа зҵаԥсам ажәҩан зхәарҭоузеи – уи жәҩанума, нас, нбан
зным шәҟәы аӡәыр ибахьоума?! Аибашьра раԥхьатәи ашықәсқәа
раан ауп абас аеҵәақәа ҵҩа рымаӡамкәа икыдышәшәаны
ианкаԥсаз... Лади Ӡыкәыри рҽазыркит икыдышәшәоз абарҭ
аеҵәақәа рыԥхьаӡарц. Шаҟа? Еизҵаауан ашьыжь ианааиқәшәалак.
Ашьҭахь аибажьара ргәы анԥнаҵәа, иаҟәҵит аҩыџьегьы. Амала,
рабацәа рыеҵәақәак алхны иаанрыжьит аҩыџьегьы. Урҭ аеҵәақәа
цәгьалаҵәҟьа иԥшӡан, еиԥшын, еизааигәаӡангьы икыдын... Аа,
уажәыгьы иахькыду. Ӡыкәыр уажәшьҭа дзыцәшәахуазеи – иаб
иеҵәахә баӷьаӡа ишкыдц икыдуп... Амала, ихабар ыҟам... Уи аеҵәа
аӡәгьы дамеихскәа инхандаз!..
– Ӡыкәыр!
«Ҳаи, абри ди сгәы шԥакыдылхи... Ӡыкәыр, Ӡыкәыр!.. Аибашьра
сцар иҟалҵо сымбари... Лад сиргәыӷит... Баба иеҵәахәгьы сызхара
изымбарызи... Ари абжьарак зынӡагьы схагахоит, есыуаха ԥхыӡла
дызбоит...»
– Ӡыкәыр сымҳәеи!
– Снеиуеит, снеи, иабахәа, – дааҳәны деиҵаӷәӷәа ашәахь
иҿынеихоны, адыхдыхҳәа шьҭыбжьык изқәаҿыҵәҟьа игеит,
аахьаԥшхагьы имҭакәа, ақәыџьма еиԥш Лад дааидԥалеит.
– Угараҟәҟәақәа ԥҵәаны акәхап ушааз?
– Сара нан дрыцҳасшьауеит – лымацара дкәаҩӡа!..
– Сара сымацара сыҟаӡами?
– Уара ухада хы уҭахӡам!..
– Аа, Аџыни Кәаџыни шәоума? Шәлеи, арахь шәлеи, ааигәа
шәеибамбацт, – Ӡыкәыр иан Шьадиагьы лыбжьы нарықәлыргеит. –
Шәабацәагьы ус акәын ишыҟаз, – лыбжьы рмаҷӡаны инацылҵеит.
– Ушәҟәқәа зегь шьҭуху?
– Исымаз акагьы аансмыжьит.
– Нас уаҵәы ашкол ахь?!.
32

Зыҭра иҭамгылоз Лад игәы аҵанӡа инҭыԥсааит, иԥышәқәа
аақыџьқыџьит, даагарыгаҽеит, аха усҟанҵәҟьа ԥсыԥшәмас
изыҟалеит Ӡыкәырраа рыцгәы Алмас.
– Алмас, Алмас! – аҵх лашьца далахәхәа иаразы даазшәа
днадыххылеит Лад, абла аашьақәа ҟәысҟәысуа ацәырдаӷәы ахы
иқәтәаз Алмас. – Абри шәыцгәы саҿыԥсаауеит, – иҳәеит Лад, ибжьы иара итәӡамкәа. «Ус ҿашәа уауааит» аҳәашашәа, атыблақәа
хырпыжны иҩаихәаԥшит Алмасгьы.
– Уара бзиа збаша, иугозар уҩназдоит, иара иаҷыданы ԥшьшьапык зҵоу даҽакгьы ухьӡ асырҳәоит, – лҳәеит Шьадиа. – Жәык
иамҵуа азхаӡом, арахь акамбашь аҟара иаашьоит, ажьа аҟара
ишәоит, аҳәынаԥқәа икагәаны изларымфац сыздыруам.
«Еҳ, сан, быцгәы акәгәышьаӡам Лад дзырхагахо, – игәы
иааҭеиҳәеит Ӡыкәыр, – сара ишыздыруа ибдыруандаз – Есма
Хәырхәмал-ԥҳа, Есма!..»
– Уара, абри уаҳа уаҩы димбаӡо, аԥхынра дуӡӡа дабаҵәа­
хыз?! – иҳәарц игәы ишҭаӡамыз иааиҿыҵҟьеит Ӡыкәыр дзыз­
хәыцуаз, рҩыџьегьы ҩеины, ишыҟарҵалац еиԥш ршьапқәа
еилаԥсаны ианыҩашьҭала.
Лад даалакьҭа-аалакьҭеит аиарҭа дахьылаиаз, иахьынӡаил­шоз
ихәаҽынгьы даақәыԥсычҳаит, амала ҿимҭит.
Ӡыкәыргьы иҿҟьаз дахьхәны ихы дшазаӷьуаз, ацәа да­
нымҵа­нарсуазгьы имбаӡакәа, даамҵԥааны даган, аашаанӡа
знызаҵәыкгьы дмааҳәызар ҟалап.
Амала, ашьыжь рҿы анырӡәӡәа ауп иангәеиҭаз иҩыза иаха
лацәааихьшь шизымуз: Лад иблақәа иаарыкәыршаны ацәа
хәаԥӡа ичын, егьирахь зегьынџьара ихы-иҿы еиқәа иузадымкыло
ицәышын.
– Аӡыхьшәашәа рацәаны иуҿаҭәа, аӡыхьшәашәа!..
– Уара сылацәақәа чушәа избоит.
– Мап, џьушьҭ, иара ус маҷк,– инапгьы ааиҿишьит.– Акьатеилашә
умазар ҟалап, – алаф ахь ииаигарц дналагеит Ӡыкәыр.
– Акьатеилашә иазууеи, аха сыблақәа чызар иахьа ашкол ахь
сузымгеит.
– Аӡыхьшәашәа уҿаҭәа, аӡыхьшәашәа!
Аиашазы, Лад ӡыхьшәашәала иҿы аниӡәӡәа ашьҭахь ибла ачы­
рақәа еиҳа идеит, ирҿыкәыршаз ацәышрагьы рхыҵуа иалагеит,
амала, ибла ихыз аҟаԥшьра цомызт.
33

Шьадиа шаанӡа дгыланы ирызлырхиаз рхәы, ирԥԥа икажьу абажә ӡылабаа еиԥш акәын Лад дшахәаԥшуаз. Лгәы иалсыр ҳәа дшәан, ҩбаҟа ҿаҵа ҩеигазшәагьы иуит, аха дара урҭгьы
цәгьамыждалоуп иҟырҟы ишылбааз.
«Уеихаҷабааит!» – иҳәеит Ӡыкәыргьы гәаныла, ихәы днаха­ны
иқәыргыло.
– Иҟашәҵауеи, уара кәаџынраа, счеиџьыка шәаҭәа­шәым­
шьауеи? – иагьа гәала лымазаргьы, лафк наламыршәкәа им­
цәажәоз Шьадиагьы даарыхҭыгәлеит.
– Ди, иахьа закәтәы мшу бымдыруеи ҳара ҳзы, сентиабр акы –
раԥхьатәи амш, аҵыхәтәантәи ашықәс: ҳагәқәа уака-уакаӡа ичуп,
ҳаблақәа ҟаԥшьуп... Ех, аф асхгьы, џьоукы-џьоукы реиԥш ажәа
сыцааиуандаз, иахьатәи амш иазкны изакәытә жәеинраалаз
иаԥысҵарыз, – Ӡыкәыр дцәыҵыԥшшәа Лад ишҟагьы днаԥшит.
Аԥхашьара рхибаҳәа рҿаархеит Лад иблақәа, ихы лаирҟәит,
аҭак азы ахаан зџьыба иҭыхо инымхацыз Лад абраҟа ҿымҭкәа
иҽааникылеит...
«Игәы ааҳәны ишԥааиӷрашәеи иаразнак, шықәсык ахыаҵыхәала... Аӡӷабцәа зқьышә иқәызҵалоз, хыхьтәи илбааԥшны
ирыхәаԥшлоз... Уи дакит, аха дышԥак, аныхаҵәҟьагьы ус аӡә дакит
рҳәо смаҳацт... Ишԥеизыҟасҵари?!.» – иаԥхьа игыланы инеиуаз
Ӡыкәыр иҩыза дизхәыцуан.
«Аԥхынра дуӡӡа лиакка ицеит... Зынзаҵәыкгьы лыбла сын­ҭал­
мырԥшит. Ҳанеиԥырҵуаз аҽынгьы уамашәақәа акәын дшы­ҟаз:
лыхцәы дашьаҳар ҳәа дшәозшәа, лышьи-лышьи еиқәҵо лшьапқәа
еихылгон, ана дынгҿаҟәыҟәуан, ара даагҿаҟәыҟә­уан – лҩызцәа
дрылаҳәуамызт. Аҵәҵәа ҟалеит – аҵыхәтәантәи аҵәҵәа! Ашә
аҿы адых-сыхҳәа ҳааиҿаҳаит – сара сыҭрысны саагылеит, ларгьы
дааҭрыст, дагьаагылеит (усшәоуп ишызбаз) ...Еҳ, сгәы! Убасҟан аиха
цҳафыр зықәшәаз аҵла акәаӡ ҽыҭ амҟьаны ишцо еиԥш ауп сгәы
амҟьаны ишцаз... Уаҳагьы имааит... Есма даасыхәлаччеит (усшәоуп
ишызбаз), акы сарҳәарц рҭахызаргьы ҟаларын – лԥышәқәа
ҩеихыԥхьа-ҩеихыԥхьеит... Адунеи зегь шәҭыԥштәылан, ҳашкол
жәа-етажкны еихагылан... Дансывсуаз лыхцәы аҵыхә анаӡара
нахьысит, сгәы анамҟьоз иахьҩышьҭысхыз ишьхынԥсыланы иаанхаз снапы... Есма лҩызцәа днарылашәкәеит... Сыздыруам сара ас
шаҟаамҭа сыҟаз. Санаалҵ – Есма дабаҟаз! Ашкол зырхыџхыџуаз
абжьқәа еиқәтәахьан, амала, аклассқәа ирыҩныҩны акеҩакеҩҳәа иуаҳауан ҳарҵаҩцәа рыбжьқәа. Ԥшьаала сҿынасхеит...
Уи асааҭгьы цеит ашыӡ иҭаршәны иамоу имш иаҟараха... Сдәылҵит
34

сыԥсы сымхарацәаха, сдәылҵит ҳарҵаҩы иаԥхьагьы, аха Есма
дабаҟаз... Уиаахыс абар уажәшьҭа хымз ирықәуп!..
Саб дааит – агәырӷьара сыман, шаҟа исҭахыз уи агәырӷьара
абжак Есма илысҭар, мчыбжьык иадамхаргьы зны џьара лцәаара
снахьыԥшыр...
– Урҭ амш ԥсырмаҷгақәа рҵыхәтәа ԥҵәеит иахьа! – Лад иоу­
разоуроу дҩеилбзаа-ҩеилбзааит, – иахьа Есма дызбоит сара.
Ашҭа сшынҭашылалак – есышьыжь дахьаабыжьшәо нахьхьи
аҭшәараҿы даабыжьшәоит: ашәҭқәа шаша-шашаӡа излоу лыҵкы
жәҩанԥштәала лшәуп, лыхцәқәа лызқәа ршьышьуеит, мап, лхы
иакәыршоуп... Акы лаԥхьаҟа иааиаганы, егьи лызқәа икыдзаргьы
ҟалоит... Нас днасыхәлаччоит...
– Шьыжьбзиа, Есма!
Сара схаҵами, раԥхьа аԥсшәаҳәара сыхәҭоуп. Амала, сгәы џьара
имҭрысроуп, схы-сҿы аҽамԥсахроуп... Иалоухи, абарҭ снапқәа,
снапы мыждақәа – акьанџьа анапқәа реиԥш ихамҟәалаӡо, ргарҭа
сымамкәа иаасымпыҵахоит...
– Бзиара убааит, Лад!
– Бышԥаҟоу, Есма?
– Хар сымам, уара ушԥаҟоу, Лад?
– Саб дааит, Есма!
– Исаҳаит, Лад, иудысныҳәалоит!
– Иҭабуп, Есма!..
Нас ҳаивагыланы ҳҿынаҳхоит: Есма гәаҵаӷара дысзааиуан,
иҟалап, уажәшьҭа сыжәҩахыр аҿынӡа дҩеиуазаргьы, аӡӷаб лызҳара
акраҭахума, аиҳаракгьы, урҭ аԥхын ҳаноужьу ауп ианрызҳауа...»
Араш дуқәа иаарыҵагылахьан. Урҭ ршьапқәа урыбжьыԥшны,
ӡынгьы-ԥхынгьы акадифа иаҵәа згәы иҭаршәу ашкол ашҭа
унықәԥшуан, нас – Есма ашкол ахь даазгало амҩа, анкьа Анԥсаа
школс ирымаз, уажәы ус хәарҭара рзызуа – аҭауад Мырзаҟан
иӷәтәы ҩны... иара ус хыбрақәак, нас, Лад иеиԥш иаха измыцәаз
ҵаҩцәақәак ракәхап – ааԥын-дәыкакаҷқәа реиԥш еилыӷраа ашҭа
рҽаақәрыԥсахьан.
Лад адырҩегьх дҩеилыԥсааит, ишьыргәыҵа иҩаркны иха­
хәыжәпа самсал аҿынӡа аԥырԥырҳәа амца ҩеихҟьан, игәы даҽа
кәаӡ ҽыҭкгьы еиҭамҟьаны ицеит...
– Аҵх иуннаҵаз анапҭыԥ уныҵит, Лад, – иҳәеит Ӡыкәыр, дихлафааны иҳәоу, иара ус Лад илакыҵа ачырақәа ахьцаз игәы
иаахәаны иҳәоу узымдыруа.
35

– Сыблақәа ҟаԥшьызар снеиӡом.
– Алаҳәахӡы умбахьеи – убасҵәҟьа рҭыԥ аҿы инеины иҟоуп.
Ажәабатәи акласс ашәқәа раԥхьа Лади Ӡыкәыри иаадыртит: аҷкәынцәа неихәланарчит, ижәпаҳаҳараӡа абажәлҩа еиԥш
аҽеикәарҳә, ацарҭа ахьаиуз ашә ахь зҿаазхаз афҩы. Уи иалан:
абензин, агаз, ахәша шәыга амҿаӡа, амел, амра ашәахәақәа, иара
убас ауаҩытәыҩса иԥынҵа иазеилмыргаша даҽа фҩқәакгьы..
– Оҳ, шаҟа иссирузеи! – акласс агәҭаҿыҵәҟьа днеины
дааҭгылеит Лад.
– Хымз есыуаха ԥхыӡла сгәамгәамуа абра сыҩнан, – аԥчхь,аԥчхь ҳәа, иҽырлакьӡаны деимсан, амаа ҩаԥхьаршәны партак
иҽаақәикит Ӡыкәыргьы.
Амра иарӷьазкыз ауалыр ҭацәы еиԥш, ашкол акеҩ-акеҩ ҩнгон,
асаба рыцрыппы атаз-чазҳәа ицаны аԥенџьыр асаркьақәа ирысуан,
иаангьы, рыгәқәа ҩарха иԥаҟьԥаҟьуа инкаԥсон, абраҟа игәылҵыз,
абраҟа изызҳаз ахьычԥаԥыр хәаԥштәылақәа.
Лад игәы ҩҭыблаа-ҩҭыблааит, ашырҳәагьы уахь иҿынеихеит.
Урҭ ахьычԥаԥырқәа, акәаҷаб еиԥш ихы ишавагьежьуаз, ашәыга
иаҵәеи ажьакцеи еимадырҷыҩхьаз ԥенџьырк мчыла ирзааиртит:
– Шәца, шәца, шәарҭ арыцҳақәа! – дмахԥсахуа идәылицарц
даҿын, – адунеи шәызхара ишәымбари, шәхәыжә кашәымԥса­ри...
Шәыблақәа хымтӡацт, уахь акәым, арахь!.. – иааиртыз аԥенџьыр
иахьақәымшәоз игәгьы рызԥыжәжәауан.
– Уаала ҳандәылҵып!..
Лад игәы еиҭанкыдԥсааит.
Ажәбатәи акласс иавсит, ашәқәа аартын, аха аӡәгьы
дмааиӡацызт, ашҭа ҭәуан – аӡәгьы дыҟаӡамызт, арашқәа ршьапы
убжьыԥшны иубоз амҩала аҳәиҵәҳәа ахәыҷқәа кылсуан – аӡәгьы
дыҟаӡамызт...
«Дабацеи, ахәаӡ лыҵаԥсааит!» – игәахы ԥыжәжәо деимдон
Ӡыкәыр.
– Мап, Есма рыцҳарак дақәшәеит, мап анакәха, иахьоу?!
Иахьаҵәҟьоу?! Сара егьсурым, аха – раԥхьатәи амш, аҩызцәа,
арҵаҩцәа, ҳашкол... Мап, мап, Есма рыцҳарак дақәшәеит!..» – иԥсы
ҭоушәа, иҭамшәа, дыԥхыӡушәа, длабҿабоушәа, шәҭы ҭацәымзар
акы иақәымтәо ашьхыц еиԥш џьара ихы изкыдымкылаӡо дры­лан
Ладгьы.
– Лад!
– Ыы.
36

– Ушԥахәаԥшуеи уара?
– Аклассӷәы иануу? – иҽырхаҵаӡаны, алаф ашҟа ииаигарц
иҽыназикит Лад.
– Мап, Есма!
Ихааӡа дааиҿаԥшит: «Уара усымамзар схагахон».
– Лад!
– Ԥшьаала, арҵаҩы дҳахәаԥшуеит!
– Абри аурок аанҵәар, уи аилкаара сҽазыскуеит.
– Изла?
– Исхәыцхьеит.
– Ишԥа?
– Лҩыза слазҵаауеит, думдыруеи дзыцныҟәало – Шьуреҭ
Бигәаа-ԥҳа?
– Иаҭахым Ӡыкәыр! – адырҩегьых аԥхӡы ҩаиқәнаҭәеит Лад.
– Уара узыцәшәои?..
– Илдыруеит.
– Умшәан! Илацәажәо – Ӡыкәыр Абжарба иоуп...
Али Гыд-иԥа аклассӷәы даадҵын, инапы амел ахатата дара
рышҟа иҿааихеит, дызларацәҳашаз ажәагәарҭакгьы ааирмазеиит,
аха:
«Ҳы, ироуҳәараны иҟоуи уажәшьҭа! – дааҭгылеит уи маҷк
данырзааигәаха, иарԥарцәахеит, хымз рыла иарԥарцәахеит!..» –
иблақәа хааӡа днарыхәлаччан, ишьҭахьҟа днагьежьит...
– Шьуреҭ! – Ӡыкәыр ибжьы дамеигӡакәа ҿиҭызшәагьы игәы иабан, аха Шьуреҭ илмаҳаит.
Уи, ажәҩанԥштәыла лбатистҵкы илнахуаз лӡара хәыҷы
неихҵәашашәа итыртыруа, лышәҟәқәа еиқәҷыгә лгәы иадыр­ӷә­
ӷәала, арашқәа урыбжьыԥшны иубоз амҩа лхы ақәк, лымаца­ра
днеиуан. Ӡыкәыргьы иааирццакит: – Шьуреҭ!
Уи, лызқәа акы нкыдсылазшәа, азныказы дааҭрысит, нас
дааҭгылан, ԥшьаала даахьаҳәит.
– Иаҳҳәеит ҳәа, бԥырӡеитеи! – класск ала иеиҳабыра ихы
иархәаны, иҽаарԥыситәит Ӡыкәыр.
Иара усгьы иуаркалеиуаз Шьуреҭ лхы-лҿы иҟаԥшьшьӡа
иҩеибакит, нас, мацәазҭыԥ-мацәазҭыԥ акылшкәакәахара иалагеит.
– Маҷк бнаскьазгар сҭахын,– аӡӷаб лыԥхашьашьа ихы иархәаны
зынӡагьы иҽирзажәӡеит Ӡыкәыр, длывагыланы иҿа­нынеиха.
Шьуреҭ дааҭгылеит, дагьынаԥшы-ааԥшит.
37

– Аказы сбазҵаар сҭахын, – рылаԥшқәа ааиқәшәеит, изыхҟьа
издыруам, Ӡыкәыр игәы шәазшәа иааҭрысит, иарԥысҽыр­
хаҵарагьы ишәхышьшьы ишьапахьы аҿыланахеит...
Лад дгәаҭеиуан, нахьхьи аџьықәреирҭа далагыланы дахьыр­
зыԥшуаз: Ӡыкәыри Шьуреҭи зны иааҭгыло, нас ҩбаҟа шьаҿа
раԥхьаҟа иааҟарҵон...
«Анапҟьара-шьапҟьара даҟәыҵит, инапқәа шиваҳаз еиԥш
икәаҽит ихгьы. Ассир, илеиҳәои абрысҟаамҭа?! «Есма дабаҟоу?»
«Дзымааит иахьа!» ма «Уаҳа дааӡом!» – аа, ҩ-ажәак, х-ажәак
роуп иаҭаху... Нас, урҭ сааҭк иҳәатәума?! «Уаҳа дааӡом!..» Илзыскхьоу ажәеинраалақәа акзаҵәык иадамхаргьы даԥхьахьоушәа
дыҟандаз... Ӡыкәыр ианиҳәоз изуамызт...»
Ӡыкәыр Шьуреҭ длыдҵны иҿааихеит.
«Башоуп! Иаашьа злаҟоу ала, башоуп зегь... Аа, ихы икәа ишҭац
иҭоуп, игәы аналаҟоу ишыҟаиҵалац еиԥш ишәҟәҭра иҟьом... Илахь
еиқәуп, игәамԥхарыз акы иаҳаит... Башоуп зегь, башоуп зегь!..»
Ӡыкәыр Лад данынеиҿаԥш дааԥышәырччан, умшәан ҳәа аанарго ихы ааирҵысит.
– Изакәи, лҿахәы лҿухуазшәа, наҟ улҟәамҵуеи, ҳҽаҳшьраны
ҳаҟоума! – Лад адырҩегьых аҽырхаҵара дналагеит, аха инааломызт – ампыл аҭӡамц ишадымԥара акәын иԥышәқәа ишрыд­ԥԥоз,
иара ихаҭагьы цқьа имаҳауаз урҭ ажәа хәылԥшшақәа.
– Иҟоу умбои, Лад?!.
Лад иҟаиҵара изымдыруа, иблақәа ҭырхаха Ӡыкәыр дааизԥшит.
– Есма ашкол дҭырхит!..
Аҽырҳәа аԥхӡ ҟәанда икәа илҭашит, егьааиқәлашьцеит Лад.
– Ақыҭа лаҭәарымшьеит – Аҟәа дганы дҭарҵеит – арҵаҩцәа ручилишьче...
Икаууа иааҭынчрахеит. Ампышҭа ссақәа ршьапы иаҵа­ԥы­жә­
жәозшәа, аҷҷаҳәа игон ршьыргәыҵа иаҵаххуаз аҳаса рыбжьы...
«Шьуреҭ дыӡӷаб бзиоуп, лыблақәа шаҟа ииаҵәоузеи...
Исықәшәазеи, мшәан, ахаан схы иадсымбалацт – азныказы
сеилу­уаа сааҟалеит, исҳәозгьы насҿабарц аԥсык ауп иаасыгхаз...
Шьуреҭ лаҟара иԥшӡоу уажәазы ҳашкол аҿы аӡәгьы дыҟамзар
ҟалап!.. Салагахт саргьы, Лад иеиԥш атәымажәа аҳәара... Мап, мап,
сара Ӡыкәыр Абжарба соуп... Аӡӷабцәа зегь еиԥшуп... Шьуреҭ?!.
Дзыҟаԥшьхеи, мшәан? Саргьы ус сыхьзароуп ассир...»
Лашԥсы ианааҽԥынгыла, Лад днеин, аӡиас гәааны ианыҟаз зны
иаанагаз хаҳә дук днықәтәеит, Ӡыкәыргьы дааин, ишьапахьшәа
ахаҳә иҽаақәикит:
38

– Лад!
– Ыы.
– Уааи, уаҵәы ҳҩықәланы Аҟәа ҳцап.
Лад уи ақәҿимҭит, ибла ахмырԥаӡакәа дахәаԥшуан, Лашԥсы
ацәқәырԥақәа ираԥца, зны амшаԥы мпыл еиԥш инеигәыдҵо,
даҽа зныхгьы инӡааршьшьыланы, рнацәахы иаакәыршо иааргоз абӷьыц, ҵыԥхтәи абӷьыц, аџь иҿшәаз абӷьыц. Уи шааиуаз,
аԥсы еиқәнархарц аҭахушәа, Лад дзықәтәаз ахаҳә иаавагьежьит,
инахьынԥаша-нахьынԥашеит, аха уаҳа умԥсит – иахьӡеит раԥхьа
иааиуаз ацәқәырԥа, иацрасны, нас аҩыҵра иааҵак иаманы, егьырҭ
ацәқәырԥақәа ахьеихәмаруаз аӡмыжь агәахьы иагеит.
– Лад!
Лад ихы ҩышьҭихын, иблақәа ҭыгга Ӡыкәыр днеиҿаԥшит,
дааԥышәырччеит. «Иагеит!» – иҳәеит уи гәаныла, абни абӷьыц ада
уаҳа хәыцырҭа имамшәа.
– Ихьааумган, Лад, Есма дахьыҟазаалак дҳаԥшаауеит, убри сара
исыдзааит, нас сажәа ажәазар умбари... акагьы хьаас иҟоумҵан.
– Иаҳнаҭауеи уи?
– Иаҳнаҭо уасҳәап... Урҭқәа зегь ӡбаны еиқәырҷыгә абра схаҿы
иҵәахуп, уӡырҩла, – Ӡыкәыр иҵегьгьы дааскьан, Лад дааидтәалеит,
инапгьы ишьамхы инықәиҵеит, – машьынак ҳлақәтәаны ҳашиашоу
Аҟәа ҳҩеиуеит (ҳхәыҷқәоума, нас, уажәшьҭа, ҳҩызцәа аибашьра иалагылоуп), арҵаҩцәа ручилишьче ҳәа изҿу ҳаашьҭаланы
иҳаԥшаауеит, сара снеины, Есма даадәылган, дааган дааудсыргылоит, нас убасҟангьы аҿаԥа уҿалозар ухаҵам, ухаҵаҵәҟьам ауп
иаанаго.
– Иласҳәауеи?
– Ассир далашоуп, уара, абри!.. Илоуҳәаша узымдыруазар илылоухузеи? Иазхоит уажәшьҭа!.. Аџьарсеи еиԥка еиԥш
уканҭҳаиманҭҳаиуа уҽыҟаҵаны акәымкәа, лыжәҩа унапы ааҵхны,
ԥшьаала дума апарк унҭал!..
– Ҳы, ари лыжәҩагьы иҭаххеит!..
– Уи егьамаӡам, Есма уажәшьҭа дқалақь ӡӷабуп, ақалақь аҿы
усоуп ишыҟарҵо.
Лад ихы зынӡагьы инеилууаан, ахаҳә днахьшьшьы аӡы
дынӡааҳалазшәагьы игәы иабеит...
– Бзиа бызбоит, Есма, ҳәа иаахҵәаны... Ақалақь ӡӷабцәа усоуп
ишырҭаху – урҭ ақьаӷьариа дырбар амзаатә рзаауеит.
Лад днеилууааӡеит.
39

– Сгәы сыхьуеит ҳәа, иахьухьуагьы унапы нақәкны илырба...
Уи азныказы мап-чап лымҳәар лушам, аӡӷабцәа мыждақәа усоуп
ишыҟоу...
– Иаҿаршәӡаны мап лкыр иҟасҵои?
– Иҟоуҵахуеи... Иҟоуҵара умбои – илызкны иумоу уажәеин­
раалақәа иреиӷьаушьо акы ааҭыганы улзаԥхьа.
– Уара улзаԥхьа!..
– Ассир далашоуп, уара, абри!
– Есма сара бзиа сылбаӡом!..
– Улбоит, улбоит ҳәа уасымҳәеи, улбоит!..
Уара уи абоудыруеи ҳәа аанарго, Лад Ӡыкәыр днеиҿаԥшит.
АМЗА ИАТӘЫМЫЗТ
Ахәылԥаз – акрыфара-акрыжәра еиҳа уаҩы ианигәаԥхо
ҳнапы наҳаркуеит, егьа ҳаидхаларгьы – ҳнышьҭаланы аԥсшьа­
ра анаҳҭахугьы ҳиарҭақәа рҿы ҳҟалоит ҳәа акәын Кьарантыхә
исасцәа шгәыӷуаз, аха:
– Нан, ԥхашьароуп, арҭгьы сасцәоуп, рҿы аӡы ҭаҭәаны
иумыртәан! – дшәаԥырҳаԥуа дааидгылеит Кьарантыхә иан.
Кьарантыхә ҿимҭит – иблақәа ыршанханы агәашә ахь дыԥшуа,
амаҵурҭа ашьаҟа дадгылан.
– Уигьы дааип, ҳаҩны амҩа иахьа имбеит...
– Баагыл, сан, ауаа шынхо ҳанхарц ҳаҿызар, ауаа иҟарҵогьы
ҟаҳҵап!..
Ан лгәы ааҟанаҵеит лыҷкәын длықәымцәҟьакәа дахьла­
цәажәаз.
– Уара ишуҭаху, нан... Амала, иҵасымхар ҳәагьы сымшәои,
иӡатәми...
– Даҽа ԥыҭк ҳааԥшып.
Аколнхара ахантәаҩы Мураҭ Аӡлиеи абухгалтер Сааҭи ыҟамызт.
«Мчыбжьык ҵуеит аибыҳәара ҳаҿуижьҭеи – аӡатә, аӡатә!..» –
иԥсы аилалара иалагахьан Кьарантыхә.
– Кьарантыхә, ҳара ҳцеит!..
– Умш аабзиахааит!
– Алԥха-агәаԥха шәымаз!..
– Абаақәа, даҽа маҷк иаашәычҳа, акырзычҳаз акрибеит, ҩынтә
заҵәык иааихашыр иҟалоит.
40

Абарҵа иқәтәаз асасцәеи ашьаҟа иадгылаз аԥшәмеи уажәыуажәы рыбжьқәа ааиларҵон, амала, даргьы цомызт, алҩаҵә
ахылзза асаанқәа ирыҵахҩаны аҿаԥараҿы игылаз акәацгьы
«ҟаломызт»...
Ус, уаххьатәи ацәынхақәа зҟырҟы дрыцқьаз агәылацәа рлақәа
иааиларԥсеит, Кьарантыхәгьы дыбӷьааны агәашә ахь иҿынеихеит.
Еиқәԥах гырӡганла иҿаҳәаны ишьҭазар иаагылоз ракәызма
Мураҭи Сааҭи:
– Ҳаԥсцәа ирымаҿоуп, уара уакәымзар уаха, саб рыцҳа дқәаџуа
дгыланы дааргьы аӡә шьаҿак шизыҟасымҵоз! – иҳәеит Мураҭ.
– Убас ҳааԥсоуп, убас ҳкароуп, Кьарантыхә, аишәачара акәым,
ахчоуп уажәыҵәҟьа ҳҩыџьагьы ҳзыҳәо, – инациҵеит Сааҭгьы.
– Алақмар дсырҳәаҵәҟьеит урҭ!..
– Иҟада?
– Саншьа, ари лаб, азагатовказы иаарышьҭыз аҟанҷқәа реиҳабы,
егьырҭ – иубац – ҳгәылацәа...
«Сара сааиаанӡа итәандаз агәы рымазҭгьы, уаха гьамала
акрырҿасҵара сыҟан!..» – гәаныла даамақарт Мураҭ, аха ивагьежьуа дҽыжәызхыз Кьарантыхәи, ишьклаԥало ишьҭаз Сааҭи
иауреиҳәахуаз.
Ахәылԥҵарақәа реиԥш ицәырҟьацәырасуа акәын алашьца­ра
ишалубаауаз амаҵ зуаз аҳәсақәа.
– Уа бзиала шәаабеит! – амардуан дшыҩхәыншәаҵәҟьаз
дџаџаӡа даагылан, аԥсшәа иҳәеит Мураҭ. – Ҳаи, иабахәа, жәла­рык
амла шәаҳмыргеи...
«Бзиала шәаабеит зҳәаша аԥшәма дыҟоуп, иууазеи, дад?!» –
иҳәарцаз иҿы иҩанххылеит Кьарантыхә ианшьа, аха мчылаҵә­ҟьа
ичҳаны иҽааникылеит.
– Ус шԥоуҳәои!..
– Егьаурым, дад, егьаурым...
– Аԥшәма аӡы леимышьҭыр, асас инапы злеиӡәӡәагәы­шьои!..
– уеизгьы-уеизгьы игәы иалаз нықәимҳәар амуит ан­шьа.
Мураҭ иблақәа ҵыркшәа иԥаҵа длықәԥшит: «Ҳее, аҭаҳмада
хырмыгә, ублақәа хтаанӡа унапқәа умҟьалан!..»
Кьарантыхә имҵәыжәҩақәа ҩышьҭнахит ианшьа ицәажәашьа:
– Уажәшьҭа ҳаиқәшәоуп!.. Ее, анапыӡәӡәара, анапыӡәӡәара! –
даабалыбаҭеит уи.
– Ача, бабаҟоу?!
41

Мураҭ азныказы днеилууааит, ашьҭахь ишьыргәыҵа иҩаркны
ихагәҭаҿынӡа дшьышьуа гәахәара хаак ҩеихысит.
– Саргьы уажәшьҭа акәац «ҭысхып», – Мураҭ ишҟа даалацә­
ҟәысын, амардуан дынҭалеит Кьарантыхә.
Икаҳаны иҟаз агәқәа ааҟәандахеит:
– Ее, иабахәа, ҳамшьаҽи!
– Амгәа еилызхуа цгәык рыдыԥсылон ҳәа!..
– Инавала-аавалар зҭаху аӡәыр шәыҟазар, шәыԥхамшьан.
Амза нагӡаны имҭәыцызт, аха амра иаманакуа икаԥхон уаха.
Мураҭ илаԥш дааҵашәеит Ача – уи мпахьшьык ҟәашәӡа
лыжәҩахыр иқәыршәны, гәыгәымкгьы лывак, ашаца-шацаҳәа
ашҭа дықәланы дааиуан.
«Абыржәоуп... ҩ-ажәак рыдамхаргьы!..» – ашацаҳәа амард­
уан дналбаан, дааҭгылеит Мураҭ, днаԥшы-ааԥшит – аӡаӡа зҟәаҟәа
иқәш акәкәыҳәа ашьац иахоз аӷааҵс ада ԥсы зхоу акагьы иааигәа
иҟамызт.
Акыр данизааигәаха дгәалҭан, дааҭгылеит Ачагьы.
– Ача!
Аҟамчы лхиҟьазшәа дааҭрысит Ача.
– Иҟалеи, ас хьшәашәашьа ббахьоу, нас уаҳа акагьы амҳәа­ӡеи
сара стәы?!.
– Анцәа иҵх, ианугәаԥхалак ишԥаҟаиҵои зхьышьаргәыҵа
сакәыхшаша! – дтәаамаауа ааҵра даавҵын, дара рышҟа иҿааихеит
Кьарантыхә иабхәа.
«Ухагәҭа дықәсааит Анцәа, уџьыба иҭаҭәаны утәазу,
узыргәаҟзеи!»
– Аҿааӡага каҳәҳәы илеиуеит, ақәа зуҭаххеи...
– Аӷа дааины абна ҳхы данықәтәаз ажәлар ҳақәымӡитеи,
уажәшьҭа акы дҳархьуа ҳаҟахума, – зны Ача дналыхәаԥшит Мураҭ,
нас – иаарыдгылаз...
Кьарантыхәи Кьарантыхә иҩызцәеи рыҩнаҭақәа рҿы Мураҭ
иҭыԥ ылихижьҭеи акрааҵуан. Уажәшьҭа уи, аԥшәма инапы нархханы иқәнаиргаз аҭыԥ иирбомызт, иаргьы, атәарахьы рхы шынадырхалакь, аб ԥааимбарахк еиԥш дџарџаруа, астол аханӡа дҩеины
иҭыԥ ааникылон, раԥхьатәи аҵәцагьы аашьҭихуан...
Раԥхьатәи аҵәца!..
«Ухы ҳагымхааит, дад Мураҭ!.. Уаха унапы ҳануп... Иахьа иумбеит ажәлар рныҟәгара!..»
42

Аҩбатәи иаҵәцагьы ари акәын... Ус ишыҟалоз Мураҭ
дацәымҩашьо идыруан, дара изҳәозгьы ус иаԥуп, иҳәатәуп ҳәа
акәын ишырҳәоз.
Нас, аӡә иҩнаҭа иҟаимҵац уаха Кьарантыхә иҩнаҭагьы
иауҟаиҵахуаз!..
Ачагьы аҩы лнаҳауан.
Имуит Кьарантыхә, имуҵәҟьеит:
– Сысасцәа ирықәнагоу астол ансзырхиа, ирықәнагоу аҩына­
ҳагьы дырхагылазааит, – икҿеицалеит «улҟәаҵ, дааԥсаны ды­
ҟоуп» зҳәаз иани иԥшәмеи, – иара ҳастол знапы ианырҵазгьы
дшәымбаӡои?!.
Зегь реиҳа еихых-еиҵыхыз, зегь реиҳа зыбз ҟаԥшьыз, идууз алампа иадубалон Мураҭ ихы-иҿы ԥагьа... Нас – зегь реиҳа
ихатәраз, иԥшьаз, ишшаз ажьыхәҭа, зегь реиҳа ихааз ажәа,
аблақәа...
Аха арҭқәа зегь гәеимҭаӡозшәа ҟаиҵон Мураҭ, дгәеимҭаӡоз­шәа
ҟаиҵон Ачагьы. Амала:
– Аҩынаҳа, иҭыркәамҷааны, иҭыркәамҷааны... еилых дҟам­
лароуп!..
– Аҩынаҳа, лахьхьи аҵыхәаҿы итәоу рҟазшьақәа сгәаԥхом!..
– Аҩынаҳа, ус акәзар саҵәцақәа баарых!..
– Аҩынаҳа, аҩынаҳа!..
– Уара, абри ҳҩынаҳа лыхьӡ еснагь исхашҭуеит? – иватәоу
ихы неиҿакшәа, дыҽхырҵаауан Мураҭ, изҿыҵигалак изхара Ача
данлықәцәажәалак ашьҭахь.
– Ача Расим Ачыргба иԥшәма лакәгәышьами!..
– Ҳаи, бзиак ианиаша! – адырҩегьх иԥсы кәыркәыруа ас­
тол иқәланы, ачысқәа ирыхҟьашо лара лышҟа аҿынанахон,
иҩалгәыдԥалон, иналылашәкәон:
«Сыԥсҭазаара абра иалагоит, ма абра инҵәоит!..» «Уаха абарҭ
саархазыргылаз убз шьшьаны иуҿахааит!..»
Зыблақәа агәыбжьхыршарҭа иқәыргыланы астол иаха­тәаз
аҩыжәцәа ракәым, аҷаԥшьараҿы итәоу аҭыџьҳацәа ирызгәам­
ҭашаз рахәыцқәак нарыбжьалалон Мураҭи Ачеи, аха урҭ иаразнакгьы иааԥыҵәҵәон!
«Ма сыԥсыроуп!..»
«Уаха абарҭ саархазыргылаз!..»
– Аҩынаҳа!..
43

Аҵәцақәа еидкыланы ианлымихуаз лнапгьы надкыланы
иааирӷәӷәеит Мураҭ.
Ача амца ҩалыхҟьа-ҩалыхҟьан, уахак дызҭалмырԥшуаз
лыблақәагьы ԥшьаала иҩышьҭыҵит.
«Срыкәыхшааит, ишԥаҵаулоу!..» – днырӡаакәкәала дцан, азныказ, дахьыҟоу-дахьану изымдыруа даанхеит Мураҭ.
– Аӡыша! – игеит азаготовкақәа рылзхуаз ибжьы.
– Ҳаԥшуп! – инацирӷзит аҟанҷқәа реиҳабгьы. Мураҭ даалҟьеит:
– Аҩынаҳа!..
Убасҟан Ача днаихәлаччазшәа ибеит Мураҭ. Усҟаноуп знык­
ҟьарала далгарц аниӡбазгьы:
– Жәа-ҵәыцак!..
Изжәлак – аҳәынаԥшьыга зфаз акәҷарақәа реиԥш рых­
қәа лхьыдышьшьуан, иара Мураҭгьы – ичыҟә игәыҵамӡо,
дҿырҟамшәырҟамуа дтәан:
«Сыԥсыроуп, ма хаҵаҵас сынхароуп!..»
«Амаҭ иакааит унапы!..»
Мураҭ, ацыркь икәашашьала иныҟәашәа ырԥшӡо адәы да­
наақәгылоз, амза ҭашәахьан, аха аеҵәақәа баӷьа-баӷьаӡа икыдын,
ирылшоз ахәыҷалагьы идырлашон.
– Гәаҟрас иҟоузеи, уаха ара уажәшьҭал! – ивагьежьуан
Кьарантыхә иԥшәмеи иареи.
– Изуеи, сарбаӷь слымҳа иҭаҟаауа агәылара сышьҭаларатәы!..
Ача дниаҟьеит.
«Срыкәыхшааит!..» – иԥсы лхьынԥашало илышьҭаланы
амаҵурҭаҿынӡа инеит, аха ақьышә ашә ҭакшазшәа игьежьны,
Ача аӡаӡаҿы иалылдаз лышьҭа ихыланы, ихьагәгәа иара ишҟа
аҿаанахеит.
Ачагьы Кьарантыхәраа рҿы дышьҭамлеит:
– Хәышықәса раахыс уахаҟара лхала днысмыжьӡацт,
слыцәшәоит, аԥшқа диҩызами...
– Бҳаргәашеит!..
– Ада цәгьара ҳзыҟамлааит!...
Мураҭ иарбаӷь абжьы рылазу сыздыруам, аха аҳәацәара иалагахьан Анԥсаа рарбаӷьқәа. Кьарантыхә Ача рыҵаҟа абаҳча­
ҿынӡа даннеига, даагьежьит.
«Хышықәса ҵуеит ԥсеивгара симҭауеижьҭеи... ари дны­қәыргеит
иаргьы дналагеит... Аӡәгьы имырҳакәа, сыхгьы хьымӡӷ амыргакәа
сааиуеит...»
44

Рбарҵақәа рылахь иҭаршьшьы, аҵх акәа рыҽҭаршәны ицәан
Расим Ачыргба ихыбрақәа. Ача акәасқьа дыҩхаԥалан, ашә
маҷӡак иааҵрааны, ллымҳа надкыланы дӡырҩит: лыцәашьҭыбжь
ҟәымшәышәӡа, хьаак данамыргәаҟуа дшыцәалац еиԥш дыцәан
Ача ланхәа.
Кьарантыхә мчыла илиржәыз аҩаҵәцаки, уахантәарак дызхагылаз Мураҭ ибла ҵаакәкәалақәеи ацәа лхырцан, дуа­лыуашошәа,
ашьҭалара лҭахымкәа дыҟан Ача. Уи зны абар­ҵа аҵыхәаҿы игҿаз
ацәардаӷәы днықәтәан, амарҭақ лыбӷа иаҵаҵаны дынкыдиаа­
леит.
Асар рымҩа ҭҳәахаа ажәҩан агәы иалганы иҩашьҭын.
«Адгьыл акәым, ажәҩангьы мҩала иҵҟьоуп, уара узы арахь
мҩахәасҭак ҟамлеит акәымзар... Аԥҳәыс лымацара данықәхалак
арбаӷьгьы леиҽырбоит!..»
Еҵәак кыдшәан, ажәҩан агәы ԥырффа ишлеиуаз, аиаҵәара
ҵамҵам иналаӡ ицеит.
«Уара исоумҳәаргьы издыруеит!..»
Ахьатә ӷәи амра ашәахәақәеи рыфҩы лаҳалаҳауа иҩнан Ача
луада. Уи зны лиарҭа ҟалҵеит, нас, лцәа дахьынакьыслак ишылхыбзаауаз лҽеилылхын, аԥенџьырқәа аартны дҟәашәӡа даалагылеит.
– Ача!
Дҩышьҭшәааит Ача.
– Ача!.. Ԥшьаала, сбымшьын! Сара соуп, сара!..
Ача аԥенџьырқәа днырзыҭрысит, аха иламраӡакәа иааимҟьан,
ажәҩанахьтә длеизшәа адыхҳәа длыҩнаԥалеит Мураҭ.
– Сан! – шьҭахьла днеиҭаԥеит Ача.
– Сара уажәшьҭа ԥсык сиҩызоуп, аха бара бхы ахьымӡӷ абмырган, Ача!
– Сыҳәҳәоит!
– Бысҭ стапанча, бсеихсны сшьы! – Мураҭ итапанча днахан,
астол инықәиҵеит, – уаҳа сылшом!..
– Сыҳәҳәоит!
– Саныбшьлак ашьҭахь!..Уаҳа сылнамыршеит. Хышықәса
дуӡӡа!..
– Удәылцқьа, ма ажәлар еизызгоит! – шьаҿакгьы ашә ахь
иааҟалҵеит Ача.
– Саныбшьлак ашьҭахь! – Мураҭ дааиаҟьан, ашә дааԥырагы­
леит.
– Сыԥсы сара сақәиҭуп!..
45

– Сара сыԥсгьы!..
– Усыдызцалеи, уара, аламыс умаӡами?!.
– Зегь-зегь сцәыӡит: аламыс, ахьӡ-аԥша, аҭаацәа... Бараӡәк,
бараӡәк!.. – шьаҿак лара лышҟа иааихигеит Мураҭ.
Ача днеиҭаԥеит:
– Мама дҿыхоит... Ахьымӡӷ, ахьымӡӷ!..
– Иҿыхааит адунеи иқәу зегь: иԥсхьоугьы зыԥсы ҭоугьы,
иҭынхоугьы иӷоугьы – аӡәгьы сицәшәом, акагьы сацәыԥхашьом...
Бара, бараӡәк!.. – Мураҭ есааира дылзааигәахон, Ача днаскьон.
– Сыҳәҳәоит!..
Мураҭ иԥаҵа џьаџьақәа инарылаӡ ицеит Ача лыбжьы...
Ашарԥыеҵәа ахаҭагьы цәышӡа, ааҵра зҽавазшьуаз, абаӷыр
абжьы иҿнаршәартә икыдын, Мураҭ астол данаахаххуаз –
иҭацәкакараӡа иқәыз итапанча апатронақәа ҩеиҭан, аԥенџьыр
дынкылууааит...
АШЫЦ ЏЬАРҚӘА
Сынтәа ашьха уамашәаҵәҟьа ибзиан. Ашьыжь ашьхақәа
иаарывҵыҵуаз амра, ԥҭацк уаҳа инаԥырамҳаӡакәа, ажәҩан
иаҵәа ишаҵоу ицаны амшын инӡаакәкәалон, уаҵәы адырҩегьх,
амра кәалыкәаџьо еиҭаацәырҵуан. Абас амшқәа цон, ицеит
мчыбжьқәакгьы.
– Ееҳ, Аллаҳ, уаҳзеиӷьха, иуаҳҳәараны иҟоузеи, унапы ҳа­нуп!..
– раԥхьа ахы аацәыригон абчараҳ Ҳанашә, хәылԥазыла аҭыԥ
аԥхьа ианаатәалак.
– Аладагьы ас иҟазар – шәыда-чгада ҳаилгеит.
– Исызхаҵом, ара амш бзианы, уа ақәа ауазаргьы ҟалоит...
Асҵәҟьа уаҩы ибахьоума?!
Хҩык рызкын Анԥсаа рколнхара ашьамаҟа: аҭаҳмада Ҳанашә,
Қсас Аҭырқьба, Қәчықә-иԥа Дикран.
Ҳанашә аныҳәаҩ иҿамшәаша аныҳәаԥхьыӡқәа рыла дыҟан:
ижәлагьы иман, ихшарагьы ыҟан, иԥшәмагьы ахҿацә еиԥш дгылан.
Аха, ҳгәыла Ҟазылбақь хәашабга иҳәалон еиԥш – улахь иҷышәрацы
далагар, зынӡагьы иҷышәӡауазаап: аибашьра алагамҭазы, заа схы
аԥырзгап лҳәозшәа, Ҳанашә иԥшәма ауха иаалыгхеит, ашьыжь
лыԥсы ҩалыхшәеит... Ҳанашә иҷкәынцәа рыԥшьҩыкгьы: Мсаусҭ,
Лиҭ, Шьмаҭ, Шьқьаҭ ҽнакала ашҭа иааицҭыганы аибашьра иргеит.
46

Ашҭа ианнықәҵ ҩымзгьы цқьа имҵыцкәа, ашәҟәы кылххы иааит, Ҳанашә, уҷкәын агәыбжьанытә дыхәны Қарҭ дышьҭоуп ҳәа.
Иџьыба иҭагәышьази аҭаҳмада – уажәы Қәчықә-иԥа Дикран
рреит ҳәа дызцу аџьмақәа, хәыбжала илаимҵажьны, ахаҵагьы
дабаҟагәышьаз, ргәыла ӡӷабк даашьҭыхны Қарҭ дцеит Ҳанашә...
Усҟан, ахәшәи ашьаҟы-ӡыҟи, аԥсреи рыфҩы ахшәшәа ицон
астудентцәа иахьатәи Вакетәи рзеиԥшнхарҭа. Ҳанашә ихҭырԥа
бӷьаауа дышлышьҭаз, дынкыдҵаало, цәгьа-бзазала, Шьмаҭ да­
хьышьҭаз лыԥшааит ргәыла ӡӷаб.
Шьмаҭ аӡәгьы дидыруа дыҟамызт.
– Иаууеи, абзамыҟәажә! – иҳәеит Ҳанашә, дааины иҷкәын
данааихагыла. – «Ахьымӡӷ згон убауоу!» – ахаан адәахьы икам­
ҭәац алаӷырӡқәа днарԥыҩланы иааникылан, аӡәыр сибоушь
ааигәахәын, ишьҭазгьы днарылаԥш-аарылаԥшит Ҳанашә.
Иаб ибжьы идырзар ҟалап Шьмаҭ, маҷк дааҳәыцымыцит.
– Ахә аӡы ишәмыржәын... «Еҳ сабиц, смылҳам уабаҟоу, смыл­ҳам!
Анаҿшьрада аҭахӡамызт!..Ахьаа дамыргәаҟуа дыҟам – хәрашәакгьы
зыԥсоузеи... Сразҟы акралазар, сылахь зынӡа имҷышәзар!..»
Ргәыла ӡӷаб лҿы аҭӡамцахь ирханы дҵәыуон... Шьмаҭ уаҳа
дзаалымҵӡеит, ашацкыраз иԥсы ҩеихшәеит.
– Аҭаҳмада иҷкәын димгар иуам, ҳара ус иаҳҵасуп, – лҳәеит
агәыла ӡӷаб, лыбжьы лыхәлашәаны.
– Ҳаргьы! – иҳәеит, зхахәгьы, зԥаҵагьы, зцәамаҭәагьы
пашәшәӡа астол иахатәаз аҳақьым.
Ҳанашә иҭаххеит аџьтә, ма ахьатә кәыба, аха:
– Баба дукәыхшоуп, аҩны уназгар иузыҟасҵоит, – иҳәеит
аԥсатә кәыба ааганы ианаадыргыла...
Шьмаҭ даныржуаз аҽны еиццәырыргеит Мсоусҭи Лиҭи
рышәҟәқәагьы – аӡәы Севастополь дҭахеит, егьи – Москва амҵан.
Дикран Қәчықә-иԥа (Акьынҿаа Дикран), аурысқәа ишыр­
ҳәауа еиԥш, ахарԥ ишәын даниуазгьы. Ааи, ааи ахарԥ
ишәыҵәҟьан!.. Иаб ианиааз аџьыбаҭаҵа хьтәысааҭ ныҟәызгоз
ҭу­џьарын, иан – аиԥка еиқәырҽы кьаҿки ахырҵәырҵәыга ҟәыџьал
иеиԥшыз ачазхылԥеи. Рыхшара заҵәы Дикран канфеҭла драаӡон...
Амала, уи хәышықәса анихыҵуаз аҽҵыс иахыбааны, ргәыла Камшьышь иҽан игәчама иацҳаит. Иаб знык иҭирҟьаз ала аҽан ишьит,
иҷкәынгьы иреиӷьыз ахәшәтәырҭаҿы днаганы дышьҭеиҵеит...
Иани иаби ахԥсааит рыҷкәын дахькьынҿаахаз, амала, ашьҭахь
уи шаҟа ихәаз рбар, хымԥада иаргылон. Ааи, ааи, иаргылон!..
47

Дикран иани иаби инеиҿаркыз аканфеҭ шиҿакыз, иаб иаҳә­
шьа дахьынхоз ақалақь аҿы аа-класск дрылгеит... Саб иҩны
иҳәартә даныҟала, Анԥсыҟа дааит. Ашкол дахьынӡаҭаз иациҵаз
ауп акәымзар, ақыҭаҿы данааи иаразнакҵәҟьа дыхҳәеит Дикран.
«Иаб дааиаанӡа дымнеиааит, данааимса иԥынҵа дылкыл­
шәеит», – рҳәауан дызбалак: инапқәа енагь иаԥхьаҟа ирханы икызар акәын, мап анакәха, ишьапқәа реиҳа иаун, џьара ицәыҵасыр,
хымԥада дыхдыршәҭуан...
Адәахьтәи иԥшра-исахьа ҳаҟәыҵып – аԥшра-асахьеи аҟаз­
шьеи ахьеиқәҿырҭқәо ыҟоуп рҳәоит... Аибашьра ианалага ашықәсаныҵәҟьа Дикран ақыҭсовет аҿы маӡаныҟәгаҩыс
дҟар­ҵеит... Убасҟаншәа ауп Ҳанашә иџьмақәа рыбжакыҵәҟьа
ларҟәҳәа хәыбжала ианааихәазгьы... Арра иргараны иҟаз ҷкәынак
дааирхынҳәын, иџьмақәа дҩарыцҵаны аԥсҭаҟа дишьҭит...
Дикран даҳхеит, Дикран дҳәынҭқархеит, зегь реиҳа иԥсылоу
акәты ашԥы иара изы иҵәахын, иреиӷьу аҩы зҭоу ауалыр днавалар – арыԥҵәа амҟьаны аҽыҩҳәа аҿаанахон, шәҟәык-быӷьшәык
рзыҟаиҵошәа, ҳәсақәакгьы аусҳәарҭахь даарыԥхьалон...
Џьоукы: «Дикран бзиахә, иара дшеибгоу...» – рҳәон; даҽа
џьоукыхгьы: «Акьынҿаа Дикран инапаҿы Анцәа ҳумшьын!» –
рҳәауан...
Аибашьра агәҭаҵәҟьа ааҩнашоны, Акьынҿаа Дикран ӷәӷәа­
ла џьара дшьацәхныслеит, дкамыжькәа џьоукы дааныркылт
акәымзар:
«Уажәазы маҷк ухы нахыга, иаахбылхыџьқәап, ара ҳаҟах­ми!»
– рҳәеит, ашә ӷәӷәала иахьакуаз кабинетк длыҩнаргалан.
«Аферма уахысыԥхьаӡалоит, уџьмақәагьы аашьҭх, ҳауакгьы
уфап, нас ара ҳаҟами... Аҵмыҳәҳәарра закәугьы дареи ҳареи
иҳаибарбап!..» – иҳәеит аколнхара ахантәаҩы Мураҭ Аӡлиагьы.
Қсас даншьхыла нахыс, Акьынҿаа Дикран арахь ҳәа џьара
жәык днаҵаҟьангьы иаахьеимцеит. Ррет ҳәа иџьмақәа амарда иҩаҿаҵаны, есышьыжь дгәамгәамуа аҳәашақәа даарҭалон,
ахәылԥазы, дкараха, инапы дуқәа руакы ала игәчамаҭаԥҵәа кны,
егьи – акучер иҟамчхабаа еиԥш аԥырҳәа иаамҩанҵо дгәарлон.
– Ас ҳахәом! – иҳәон Қсас, дыблаҟьо арахә дахьрышьҭоу.
– Аллаҳ дсыманы суҳәоит, дад, урҭ амышьҭацәгьақәа
уҽрылоумгалан... Аԥсра уампыҵыҵны уаҳзаагәышьеит, уҩны
уақәшәагәышьеит... Аллаҳ дсыманы суҳәоит, дад!.. – диҳәо далагон
аҭаҳмада Ҳанашә.
48

– Нас ибзиоуп, аха дабацои, иџьмақәагьы абра амарда
иаҿаԥсоуп, иара аӡнаашәкәҷышь еиԥш дынкылахәаша дцоит, алашьцара иааимнахаанӡа дыҟаӡам?.. Уи иахьакәымхт, уи
уаҵәакәымхт!..
– Сахьубо сааихьеит, дад, шьхамзар иагьызбаӡахьоузеи, аха
аӡәы иҟаиҵо сымбацт.
– Ма шәарыцаҩык иакәхындаз.
– Кәацкгьы ҳнамыцҳауази.
Дықәсны дҭаԥало, баҩ-шаҩ илаӡамшәа дхьатиԥатиуа аҭыԥ ахь
иҿааихон Дикран, даргьы реицәажәара иааҟәыҵуан.
Ари, Қсас даншьхыла раԥхьатәи амшқәа рзы ауп, ашьҭахь ишнеиуаз, иара Қсас ихаҭа асеиԥш иҟаз ацәажәара иҽацәихьчо далагеит...
Уи ашьыжь, Қсас абра дааижьҭеи дызԥылахьоу ашьыжьқәа
рыгәҭылсаҵәҟьа акәын: аимыггара ианналага, раԥхьа ашьхақәа
сахьаны ажәҩан ианушәа ишибоз, нас есааира иааскьо, ажәҩан
ахьыҟаз аҭыԥ аҿы иаанхеит, ашьхақәа ааины, асқьала иадгылаз
аӷбақәа реиԥш еикәаӷӷаа иаԥхьа иаагылеит. Нас, ашьхақәеи,
ажәҩани рыбжьара, адгьыл аҵанӡа лахьхьи џьара, аӡәы амца
ахы еиҿеикызшәа маҷ-маҷ абжьылашаара иалагеит.
Акрызмыҵуашәа иҟаз рыжә хыхәмыхәқәа инапы аарымишьын,
Қсас ибжьы нарықәырганы, Мцага аԥшаҳәа иҩавеиҵеит.
– Ахш аҭыԥ сара иқәсҵоит, исыҭ, дад Қсас, – Ҳанашә Қсас иикыз
аныга ааимихит.
Алҩаҵә зхылзза абара иаҿыз Мцага ахы иҭыҵны зегь
гәыдкыла-хыдкыло иааиуан, Мцага ацәқәырԥа шкәакәақәа раҟара
ихьшәашәаз, амаҷар аҟарагьы иџьбараз аԥша гәыҟаҵага.
Қсас иац дызхьымӡаз аус гәыҵхас иман. Аҭыԥ дааҵашылан,
иеикәаӷеи, исолдаҭжыга хәыҵәкьаҿи, имшьамбеи еилаҳәаны
иахьышьҭаз иаашьҭихит.
– Хшцарак унамхәарызи!
– Уажәыҵәҟьа сгәы иагом, Ҳанашә... «Исзеилымкааит сара
абарҭ зҿу... Егьи, ҳанааи нахысгьы, ашьыжь иибаз акы ааихәлажьны,
ицәынхазгьы ааиҩыҵракны, ахрақәа днарыб­жьахәаша дцоит, уаха
дуагыбзагха даагәарлоит... Ари?! Дзаманаха дшааиуаз аригьы
дыӡуа далагеит... Ифа ыҟам, ижә ыҟам... Данааиҵәҟьа иаразнак
дааҵәиин, уажәы, ффу уҳәар, ацәашьхыблааха еиԥш дынхшәоит...
Исзеилкаауам, исзеилкаа... Ашьха ада иаадыргәышьозеи, аха
асҵәҟьа сымбацт!..»
49

Ацәымҳа зыҿшәар ҳәа ишәо аԥшқа иеиԥш, рԥышә ашьац
иаалымхӡакәа, рҵыхәа ырлакьҭаны рызқәа инықәҵо, нас аҽеи­
быҭара иаҿыз рыгәчамақәа ирхьырҩрны асаараҟа илоушьҭуа,
аԥшаҳәа иаваланы ицоз арахә дрышьҭаланы такәы дцеит Қсас.
Маҷк дааҭгылеит. Днаԥшы-ааԥшит. Нас исолдаҭ-қьаса хеи­
махәаҷ ааҭиган, ахаҳә днықәтәаны, агазеҭ ԥжәаха аҭаҭын
ылаҳәаны-иааирҳәын, анбан еиқәаҵәақәа алпыҟҟа иааиҿеикит.
Дазгәышьыҵәҟьаны игәы аҵанӡа иишьҭыз алҩа акыраамҭа уа
инкыланы иман, нас иеихарӷәӷәа иикыз иԥышәқәа ианаар­мышьҭ,
иԥынҵа икылшәшәаны аҿаанахеит.
Дҩагылан, адырҩегьх днаԥшы-ааԥшит, алҩа дахаӡаны
иҩнуҵҟа ишьҭит, нас Мцага аӡиас иаваҵаны ишьҭаз аҩхаа дҭаланы
иҿыҩеихеит.
Ахаҳәрҟәара дуқәа днырхыкәша-аархыкәшо, днарықәԥалоаарықәԥало дшааиуаз, ахрақәа рымгәацәа зынӡагьы иааи­
дырҵан, ажәҩан акәым, ушьапы ахьургылаҵәҟьогьы умбо азныказ иаадырлашьцеит. Амала, Қсас дышцац дцон – дцон уи ахрақәа
иааидырҵаз рымгәацәақәа урыҵыԥшны, хҭыԥк иаҟараны иубоз
ажәҩан иаҵәа ихы ақәкны. Ус, иааимҟьан: ам­ра ашәахәақәеи,
ашьац ԥсылеи, аҳауа ԥсҭаҵагеи меигӡарахда иахькажьыз архак
днықәгылеит.
Абри аԥшӡара иԥсы аларҵәаны дахәаԥшуа ԥыҭрак дгылан
Қсас, нас деиҵакы-еиҵакуа амарда аҿыҵа даҵаланы иҿы­неихеит.
Даргәыбзыӷыр аҭахушәа ивагьежьуан, дашьышьуан аԥша.
Даагылеит деиҵаӷәӷәа, исолдаҭ хылԥа кәамҟьа ааихихит,
адырҩегьх илаԥш аархигахт – жәафҩык! Иҿыцҳҳара-ҿыцҳҳараӡа,
еиварԥшьыхаа – жәаф нышәынҭра – жәафҩык арԥарцәа,
Ажәеиԥшьаа ианраҭәеишьа ашьҭахь, рабџьарқәа нарываҵаны,
рыԥсы ааиҭаркрацы амарда инадиаалазшәа!.. Жәафҩык! Жәаф
нышәынҭра ҿыц! Урҭ аӡәаӡәала ргәы инапы нықәшьуа, иқәыз аурыс шәақь жьакцақәеи, автомат дискқәеи, аԥжәаха иахьымӡаз
агранатқәеи, акаскақәеи рҽеиуа даархысит... Макьаназ жәафҩык!
Аха Қсас иимжыц иҩызцәа макьана иабаҟоу! Уи уажәы ааигәоуп
даналагаз:
«Ашьхахыҵрагьы ааишт, асы еимаҩны иаушт... Макьана
сабаҟоу, макьана сабаҟоу! Амала, шәымшәан, сашьцәа, сеи­
ҭаах­уеит сара, ашьха уаҩы ишьапы акуа ианыҟала... Ус адәы
шәықәсырхом уажәшьҭа... Уажәада ӡынра шәхышәымгацкәа
шәауҟаху, гәнаҳа рацәа ззынхаз ҳашьхақәа ршьапаҿы... Агә­наҳа,
50

ацқьара!.. Ӡык ҳақәаҳҭәарц ҳҭахызар – ҳцәа хтны ҳашьхақәа
идҳарбомызт, ахьаа ӷәӷәа ҳанаргәамҵуа – ҳақьбжьы дҳарҳауамызт,
хьӡыс иҟаз зегь ҳшьон, ҳчыс ԥшьамкәа ҳҿы иҭаҳ­ҵомызт!..»
Қсас исолдаҭ хылԥа, иац иаирсыз ашыц џьар инахаирԥан, ибӷа
ырхәаны, анышәынҭрақәа рывараҿы ажра дналагеит.
Баҳаҿышәарак иара ус ԥықәсыла имаӡамкәа, анышә еиқәа­
ҵәа ҭырԥԥо ижуан, нас инеиԥынкыланы иҟәашӡа ашьхахаҳә
аацәырҵит. Усҟаноуп Қсас ибаҳа дахӡыӡаауа наҟ зымҩа иа­
нышьҭеиҵаз. Ааи, ааи, дахӡыӡааҵәҟьон уи ибаҳа: макьана иабаҟоу,
макьана дабаҟоу... Исолдаҭ блузгьы ааишәихит:
«Иҵасмызт – ҳцәа хтынгьы ишәҳарбомызт, аха!..» – иҩыза
изыҟаиҵаз ашыц џьар инахаирԥеит.
Қсас урҭ аџьарқәа ашыц изалихуаз иаргьы издыруамызт,
иӷәӷәоуп ҳәа акәхап. Мап анакәха, Қсас, аџьарқәа ртәаҿы иидыруа
егьыҟам, избан акәзар, иара дыԥсылмануп – иан илхагылам, иаб
ихагылам: аӷәызаҵә, х-метрак ақьафын – аԥсылман рацәак игом,
ишьҭахьҟа инхаз уамашәаҵәҟьа ирыцҳаишьоит...
Иара Қсас, ашыц џьарқәа ззыҟаиҵо қьырсианцәамкәа
иԥсылманцәазаргьы здырхуада! Уигьы ухы иаақәукып. Дфашистзар, Қсас ишьхақәа згарц иааз аӡәы иакәзар? Аиашоуми, Қсас
уи дазымхәцӡацызт... «Аԥсцәа зегь еиԥшуп», – иҳәеит Қсас абри
ихаҿы ианааигьы.
Уажәы аԥса аус ауеит, аурыс шәақь иахаз аԥса жьакца:
ахаҳә ҟәашқәа амца рылдыдуеит, ишырҭахымгьы, аҟабақ еиԥш
еимыҷҷоит... Амаша есааира иласкьоит... Аихеи аџыри рзакәан ала
уахәаԥшуазар – аԥса уажәшьҭа ма ихыгәыгәыр акәын, ма аҿеҩҳәа
иԥҵәар акәын, аха ахыгәыгәреи аԥҵәареи урҟәаҵ – уи аурыс ԥса
есааира иҵархоит, ажьакца канаԥсоит, амашақәа ҵаулахоит...
«Акы, ҩба, хԥа... Иахьазы урҭ азхоит, уаҵәы сеиҭаахуеит, сыԥсы
ҭазар аӡәгьы адәы шәықәсырхом!..»
Амра ашьхақәа рнапсыргәыҵа ианԥраалеижьҭеи акрааҵ­
уеит: дара ашьхақәа рхаҭагьы, зыхьшь халаз ачашәаҩ иеиԥш
рыхқәа раҳаны иаҵаԥшуеит – уабанӡацои, ҳара ҳҿы уаанагахуеит
рҳәашашәа.
Аԥша хҩахаха знамҭо ашьац иаҵәа зкыдышьшьыла илашьҭу
амардеи арха кәазеи ахьааиԥыло аҿыҵаҵәҟьа даҵаланы днеи­
уеит Қсас:
«Шәымшәан, аӡәгьы адәы шәықәсырхом!..»
51

Аҳаскьын иага аҽакшандазгьы, асыԥса зықәтәаны илбааз
ахаҳәқәа азымҵәахит – урҭ Қсас ишьапы иаҵахәашоит, знызынлагьы дынцәыҵадырхх-нцәыҵадырххлоит:
«Шәышԥаҵару, ачархь шәықәкны шәыркызма, шәабаҟоу
рҳәааит!.. Ашьхагьы ҳшәиломызт, аха...»
– Ара усызԥшума? Уажәыҵәҟьа, сҩыза!... Узқәаҭыԥ мазеиуп!..
Аԥса ашәара изжит – саҭоумҵан, уаҳа иснамҭеит, сҩыза!.. Сҩыза?!
Зегь рзы ишԥасҳәои, мшәан, абри!.. Ари ҳашьхақәа агәнаҳа
рзааз­газ уаҩызар?!. – Қсас длаҟәын, аԥсыбаҩ аҿаԥхьа днышьамхнышлеит: аԥсыбаҩ ахы ацаҟьа ҿыцәаара инадҵаны, амгәа акы
ааҭалазшәа илакьӡа ахаҳә иқәтәан. – Иабоуқәшәеи, ҷкәына мыжда? – Қсас, абаҩқәа еиҿшәшәар ҳәа дахӡыӡаауа, инацәкьарақәа
акьырс-акьырсуа длахысит. – Иаргәҵысҭа! Уԥсырҭаҵәҟьа
ишԥақәшәеи, ҷкәына мыжда!.. Уаала, сҩыза, уаала, узусҭазаалак,
уаала... Уажәшьҭа шәара зегь аӡә шәоуп... Узқәаҭыԥ ҳашьхақәа
рҿы илухит... Уан дузыԥшызар акәхап – анацәагьы зегь еиԥшуп...
Уаала, сҩыза, уаала!.. – Қсас иҩнапыкгьы аԥсыбаҩ инаҵеиҵан,
ацаҟьа иаадхны, иршьашьлакӡаны имшьамба инылеиҵеит...
«Ацаҟьа иадсымхыр еиҳа еиӷьзаргьы ҟаларын, – ԥыҭк днаскьахьаны дааҭгылеит Қсас, – ирҳәоит абарҭ ҳашьхақәа ажәытәӡа
зны амшын рхатәан ҳәа. Ашьҭахь амшын хьаҵны, уажә иахьыҟоу
аҭыԥ ахь ицеит. Ианцоз иацәынхаз аԥсыӡқәа рыбаҩ ауп уажәы
ацаҟьақәа рҿы зсахьа ану ҳәагьы иалацәажәоит. Ус анакәха,
ацаҟьаҿы еиҳа анҵыра уауан, сҩыза!.. Убаҩқәа рсахьа иҭырҿҿаны
ацаҟьа ианылар!.. Азқьышықәсақәа анцалак, аӡәы днадгыланы
аҷҷаҳәа даԥхьарын, нас иара ихаҭагьы уамашәа ибо, иуаажәлар
ирзеиҭеиҳәарын: абас-абас иҟан аамҭакы, ауаҩы итәы дахырҟьаны
илеигәыдҵаны даныршьуаз... Насгьы, усҟан џьоукы, ауаҩы ачымазареи аԥсреи дырцәырыхьчарц иқәԥон, даҽа џьоукых – ауаҩы
иижәша аӡыхь ахы ыҵнагаанӡа дызлаҳшьрызи ҳәа ихәыцуан...
Иагьа иаххыччап усҟантәи ауаа... Амала, уара изухыччарызи,
сҩыза, уара иухарагәышьоузеи, уаала, уаала, узқәаҭыԥ мазеиуп!..»
– Қсас, иҩызцәа-ахәцәа амцакра излалигалоз имшьамба ашьац
рҽны иқәырҳәазо иманы иҿынеихеит...
Уажәраанӡа, наҟ-ааҟ зымгәацәақәа еидҵаны Қсас арахь
даазмышьҭрацы иаҿыз ашьхақәа ирывҵаларц иаҿын амра:
– Акы, ҩба, хԥа... жәибжь, жәаа, зеижә, – иахьатәиала уаҳа
акагьы сшәыхәарҭам, сҩызцәа!.. Уаҵәы, уаҵәашьҭахь... Сзыхьӡо
аӡәгьы адәы шәықәсырхом!.. Ашьхыҵрагьы ааишт, асгьы еи52

маланы аҳәалыҳәа аҿыланахашт... Еҳ, ҳашьхақәа, ҳашьхақәа,
ԥхынрамзар аӡәы шәыбла дҭашәырԥшырц шәгәы иҭам!
Арахь иаа­уазгьы уи заманалаҵәҟьа идыруан... Аԥхынра еиԥш
аӡынрагьы шәразы­­зар – аӡәгьы адәы дықәсырхомызт!..
Абас, анышәынҭрақәа рхыԥхьаӡара есааира иазҳауан, иазҳауан
аџьарқәа рхыԥхьаӡарагьы. Рыбжаҩык қьырсианҵас ижуан Қсас,
рыбжаҩык – ԥсылманҵас. Иара уигьы ахатәы мзыз аман: аибашьра иалаӡыз ақьырсианцәеи аԥсылманцәеи хыԥхьаӡарала
еиҟароуп ҳәа иазиԥхьаӡон Қсас. Уигьы – иара итәала.
Акьынҿаа Дикрангьы дыҟан иара итәала:
Қсас дызҿыз иаҷыданы, Анԥсаа рырахә гәареиҵон, игәа­
рихуан; Акьынҿаа Дикран – ихатәы џьмақәа. Қсас инацәхыԥ
хыгәыгәқәа анышә рхатата, иҽырлакь, имгәа инапы ҭаԥса
ахәылԥазы дхынҳәуан; Акьынҿаа Дикран – дкарауараха, агәам
даганы, аха зыжә аҵша аҵакәашо ашҭа иааҭазгалоз аӡә иеиԥш,
ихы-иҿы ихалашо. Қсас дцәырҳаны уаха ҩынтә-хынтә дааԥшуан,
нас ԥшьаала аҭыԥ дныҵыҵны ақыдхса днықәтәон, Ҳанашәгьы уаҳа
лацәааихышь ҟамҵаӡакәа, ақәыџьма-бла еиԥш алашьцара иалԥхоз
Қсас иҭаҭын ҟаҵа дшахәаԥшуа еицаадыршон. Аиашоуми иаҳҳәаша,
Дикрангьы ицәа ҭынчымызт – уигьы дцәырҳаны дааԥшуан,
дыҵҟьангьы ашырҳәа ииарҭа даақәтәалон, инапы ҩыз дуқәа ақьала
иааҵаргьежьны зегь ангәеиҭалак, нас ихчы ихы нагәылажьны,
ашыҩҳәа дыцәон.
Ус шаҟа ҵхы!..
«Исзеилымкааит сара абарҭ ауаа ирыӷроу, – ахылҵреи ааӡареи
ирҷыдахаз уаҳа зыбзиарак имбаӡаз, сапын шәахҵас инапсыргәыҵа
инықәба-аақәба ицаз иҷкәынцәа дышрызхәыцуа, Қсаси Дикрани
рышҟа дааиасуан Ҳанашә, – егьи усгьы дины дылкашәеижьҭеи
аӡәы дибо-диаҳауа уск ҟаимҵацт, иабгьы ус акәын дшыҟаз... Иабду Халыл иакәзар, аҟәарҟәар ихаҵаны, уаха ҵхыбжьон длеины
аҳәсеибацәа рымхқәа дрылалон – ихь­ирԥшуан... Урҭ усгьы, аха Қсас
бзиахә иҵалеи?!. Иаб иакәзар – Чаҳ­маҭ ԥсаҭашкәакәа – амацәаз
аҵа дылкылуршәарын... Шәнаскьа-ааскьа, Ҷаҳмаҭ даауеит рҳәон,
– иҽы нықәырԥала-аақәырԥало данаацәырҵлак... Абазгьы
лышьҭкәыцәаа игон!.. Исзеилкаауам?!.»
«Урыцҳасшьоит, Ҳанашә! Иара усгьы ӷьашьа зқәым ухә­
рақәа срылакьысыр сҭахым – избоит сара сызҿу еилу­каар
шуҭахгәышьоу, аха уи узыхгарым, ҽнактәи аԥсҭазаарагьы
53

зыԥсоузеи – уара уаџьал ауакәху уҷкәынцәа згаз, уи наскьаны иахьузыԥшу аҭыԥ аҿы иҟазааит, ҳаԥхьаны арахь изаагарызеи...» – аҭаҳмада Ҳанашәи Қсаси абас лаԥшыла еицәажәон, амала аҿеихыхра аӡәгьы изыгәаӷьуамызт акәымзар.
«Шәарҭ арыцҳақәа!» ҳәа аанарго, зны-зынла Ҳанашәи Қса­
си илаԥш нархигалон Акьынҿаа Дикран. Усҟан ашыц мҳаҵә
еиԥш иҭыфааӡа иҟаз Дикран ихы-иҿы, рнаҩс, ихәаршны
аҳәаш иҭажьу асынаҟә еиԥшхон, иԥаҵа заҵәымаҵәқәа,
ҳаԥшә­ма иеиӷьу адунеи уаҩ дықәым рҳәашашәа, иџыхџыхӡа иҩаҵеибарҟьон – гәыбӷансгьы ируҭарызеи, зцәа иалҵыз
иеиԥшымхар иабацагәышьоз...
Сысасцәа шәымҩа бзиаз аҳәо иалагеит ашьха: шацкырак азы,
Қсас, ихьшәашәаӡа иханы иқәыз имаҭәақәа ааишәхарԥаны, ақьала
дыҵыҵны адәы данаақәгыла, илаԥш нақәшәеит ашьхақәа рабчараҳ
Бӷацымкыра. Уи ахҭырԥа шкәакәа аханаҵахьан...
«Шаҟа ишкәакәоузеи... Иԥшьами, иԥшьа!.. Ас ирышҳам акы
ауаҿанаршәхуа!..»
– Ее, дад, зегь ҿҳәаралоуп ишыҟоу!..
Қсас ашырҳәа даахьаԥшит:
– Ҳашьхыҵра ааит!
– Шаҟа ирышҳаузеи, ԥҳәыс бзиак илымпыҵыҵызшәа ауп
ишыҟоу.
– Асы аҟара ишкәакәоу адунеи аҿы иҟоузеи – ажәра бзиа
иаҩызами! Ажәымҭа шкәакәара иаҩызами!.. – аҭыԥ аԥхьа ишьҭаз
ақыдхса дықәтәаны, ишилшоз иҭаҭыныжәга дахон Ҳанашә, аха
имчыдахахьаз ирԥҳақәа шаҟа рҭахыз аҟара алҩа рызгомызт, уи
даргәамҵуан Ҳанашә: – уеималама, уеималааит! – иҭаҭыныжәга
акылҵәара иахареитәуан уи, ашәарыцаҩ бзиа ишәақь агәыцә
еиԥш ирыцқьаны ишимазгьы...
Ашьхыҵра ааины аҭыԥ аԥхьа иаагылеит.
Қсас адәы ицәықәхаз гәхьааигон.
Ҳанашә «еималаз» иҭаҭыныжәга агәыцә дазаӷьуан.
Акьынҿаа Дикран иахьагьы амра аԥхьа дгылеит: Бӷа­
цымкыра ахаҿы злаҭанаҳәҳәаз асы аниба, аҽырҳәа аԥс-ԥхӡы
ҩаиқәнаҭәеит: «Улашьцааит, иухаургәагәа закәызеи!..»
Ашьҭахь, ибз ырлакьҭаны аҭыԥ иааҵеиргьежьын, иџьмақәа
амарда иҩаҿаҵаны, ашьыжьтәи анаҟә еиԥш ахрақәа днарыб­жьаӡ
дцеит.
54

Имыругақәа аашьҭихын, ижәқәа иаԥца иҿынеихеит Қсасгьы.
– Ашьхыҵра ааит, – ибжьы неихьигӡеит Ҳанашә, иҷкәынцәа
рцәа зхеибоз, ирԥҳақәа лҩа хәыҷык макьаназы ирызлеиуазар
зымшала илеиуаз Қсас.
– Хшырцак унахәа, амла уҽоумырган, Ҳанашә, сара усзымԥшын,
– Қсасгьы даахьаԥшит.
– Сара сызургахуеи!..
Қсас иҿынеихеит:
«Аҵәаҳә даҩызахеит... Ҭаҭынымзар усгьы иқьышә акы
нықәикышам... Абри аҳауагьы абацеи? Ашьха ҳауа! Ҳӡыӷраԥшьӡыӷраԥшьӡа ҳалбаазышьҭлоз?!.»
Қсас аҵәаҳә еиԥш дхәаны, шьхараџьшкәакәаҵас згәаӷьқәа
згәылԥхаауа, аҳаскьын ԥсылақәа ирхьынҵәаҵәалаз аӡаӡақәа
ҿыршәшәо, ашьыжьтәи аҳауа ласы далаланы днеиуан. Ҵаа
ԥҽыхоушәа акәын ишыхьшәашәаз иахьа дара ашьхараџь
шкәакәагьы – хәышықәса раахыс шьацк зыҵа амырчыхәчыхәыц,
мра-шәахәа ҟьалакгьы иара ус изымбац, Қсас ишьапы
цәышқәа ижәцәеимаа иҩҭшәааит, Бӷацымкыра ақәцә аԥша
инықәнаршәшәаз асы быбкқәа икәа инҭанаԥсазшәа, изқәа
нкыдхьҭшьаа-нкыдхьҭшьааит:
«Зегь иаразнак иааины ишԥааудгылои, мшәан: аибашьра, аԥсра, ажәра... Ушырзыԥшӡам – уҿаҵа уҿаҿынӡа аҩагаха
уамраӡакәа... Нас уавсуазар ухаҵоуп! Аа, аӡынрагьы – иац
ԥхынразар, иахьа иӡынроуп. Ашьхыҵра ааит. Макьана сабаҟоу,
аҷкәынцәа адәы иқәыжьны сызлацарызеи!.. Сҭаацәа уаҩҵас уахык сызрыламԥхьеит. Сылахь ианызи, мшәан: аиаҭымра, аибашьра, аҷкәынцәа рыжра, ашыц џьарқәа рыҟаҵара... Иауазар, сылахь
ахьынӡаҷышәыз иазхааит... Зегь рыла ҳдагәахт, – афронт ахь
иҟоуишь?.. Сара ара стәоуп!..»
Дааҭгылеит Қсас, ихы ҩышьҭихын, иамуӡои, нас, ҳәа дазҵаарц
иҭахушәа, аԥсабара днықәԥшит. Усҟан ауп иангәеиҭаз, ижәқәа
рыҽшаны, рыбжак, Мцага ацәқәырԥақәа ирышьҭаланы, агаҿаҟа
рхы рханы илеиуан, егьырҭ аханы аҩада ицон: агаҿаҟа зхы рханы
идәықәлаз рыргьежьра шымариамхоз анидыр, дыҿҟьа­са егьырҭ
дҩарышьҭалеит...
Акьынҿаа Дикран иахьаҟара Ажәеиԥшьаа димырман­
шәалацызт, дақәшәеит, аха дзықәшәаз закәызеи, абарақьаҭра,
акәазара... Игәчама ҭаԥҵәа нҭарсны икны, ҩынтә аҳаԥаҿы дцаны даахьеит... Игәырӷьоит – ҩахьхьи ахра цаӷьцаӷьқәа рышь55

шьара ибжьаланы инеиуа ашышкамс зывзмыршәо иблақәа,
игәыр­ӷьоит – Бӷацымкыра иаахшәаз фҩык еибгала измышьҭуа
иԥынҵа канӡа, игәырӷьоит – жәылара ицо аслан аԥышә еиԥш
еснагь иаԥхьаҟа ирханы иику инапқәа, урҭқәа зегь реиҳа
иҭгәырӷьаауеит игәы:
«...Иҳаибарбап уажәшьҭа, шәҵыркьакьа шәықәгылан
шәашшуан: «Дикран ҳаифеит, Дикран ҳаиҟаҟеит...» Ишәы­
моуп сызҩахәы-схьаахә, исзеицәаз ҟашәҵазар акәхап.
Снарыгәҭасны исҭиуеит: сыҩны, сырахә-сышәахә!.. Шәқыҭа
хәаԥса шәара ишәымаз!.. Ақалақь! Амшын ахықә аҿы ахан,
иреиӷьу аӡӷаб!.. «Акьынҿаа Дикран, Акьынҿаа Дикран» усгьы изышәҳәоит, ӡатәс ихы шәакәирхшааит Дикран Қәчықәиԥа, аџьыбаҭаҵа хьтәы сааҭ ныҟәызгоз аҭуџьар иԥа!.. Иҭабуп,
Мураҭ Аӡлиа иҩызцәеи иареи – иахьагьы, уаҵәгьы, сыԥсы
ахьынӡаҭоу!.. Ирҳәоит акрызычҳаз акрибеит ҳәа, мап, сара
уи сақәшаҳаҭым – акырзку иоуп акыргьы збо!.. Сара иахьа
акрыскуп... Издыруеит арҭ зџьыба иҭамзар имаҭәахәым
еиқәхаԥса, ашьахәар рҿыхәхәо инадсыркыр – еиқәырчаҟәа
иаасдыркып. Ак ус исҟьап, егьи анс исҟьап, акгьы сырҭәап... –
абас дхәыцуа, иахьа ашьыжь ҿыц иааиртыз аҳәаш ҭырбзаауа,
есааира иҳаԥы дазааигәахон Акьынҿаа Дикран. – Макьана
сабаҟоу, макьана сабаҟоу, ас шаҟаџьара иҟоузеи!.. Еҳ, сыгәнаҳа
зықәшәаша ашьхыҵра мыжда, ашьхыҵра... Ҳаԥхьагьы зегь
раԥхьа схалоит... Изакәи, мшәан, ани зхы цәыҵырҳәҳәаны
иааԥшуа?!. Уажәраанӡа изгәасымҭази, мшәан, ҳы, абла баажә
акагьы абаӡозаарым! – Акьынҿаа Дикран иарҭмаҟ дахӡыӡаауа
инышьҭеиҵан, адырҩегьх дласӡаны дхало иҿынеихеит. – Уаргьы
ссирк уӷрагәамкәа уҟам, мап анакәха узтәыз ас ухәыҵаршәны
уиҵәахрымызт!» – усгьы ирмазеины иикыз инапы ҩыз дуқәа
рҿынархеит, ахра аиҟәшьшьараҿы, ала­ӷырӡ жьакца аҿыкәкәо
иаацәыҵыҳәҳәоз аиха ашҟа...
Уиакәхеит: ахрақәа рычҳара хыҵны храбжьыла ихәаазшәа
ахлымӡаахбжьы геит, ашьхақәа рцәа иҩҭӡыӡааит, ахаҳә думбеиқәа
былгьаны илҭалеит, Бӷацымкыра ахы иқәжьыз асгьы ҩеиҿҟьеит.
Адыз аакыдгеит Дикран игәы, адыз аадгеит Дикран изқәа – уи,
зҽеикәырҳәны игәыдлаз аԥжәара ацәқәырԥа дганы зқәала ацаҟьа
даннаҟьеит, нас ампыл еиԥш дадԥаны даан, игәы аҩада ирханы,
аҟабқәа реиԥш еиҟәырҩы-еиҟәырҩы, алҩа рхылшәшә еилажьыз
ахаҳәқәа дҩарыбжьаҳаит:
56

– Рыцҳа! – иҳәеит уи, зынӡагьы ицқьаӡа. – Рыцҳа! – иҳәахт
адырҩегьх, аха уажәшьҭа еиҳа ихәаҽны.
Уамашәа зыҽзырҭбааз иблақәа, ахрақәа реимҟьара иб­жьыԥш­
ны ажәҩан иаҵәа иҩаҵаԥшит: ажәҩан, зны акеиҳаз­шәа арӷьарахь
иаақәацеит, нас иааҭгылан армарахь игьежьуа аҿынанахеит. Уи
раԥхьа ԥшьаала ицон, жәҩанк шубацгьы иҟан, нас ирццак-ырццакуа аҿынанахеит, аԥштәы аԥсахит, лу­ҵас игьежьхеит, амҵәышәгьы
аахагылеит... Абри амҵәышә иаҿышәшәаны алу иахәлаԥсо иалагеит: ашәақьқәа, атапанчақәа, автоматқәа, ахьтәы сааҭқәа, ахьтәы
хаԥыцқәа... иԥсаҟьамкәа ирлаго аџьықәреи еиԥш, урҭ ирылыҩҩы
илеиуеит ашәақьхәшәы: иԥаҟьоу, икәымпылу, иԥшьыркцоу... Алу
аццакыра есааира иацнаҵоит... Зынӡагьы иԥырӡеит, ашьхақәа
лугәыцәхеит, зегь еибарҵысны рҿынархеит...
– Рыцҳа!..
Аеҵәа кыднаршәо аҵымҵымҳәа аҳәҳәабжь аалҩит Анԥсы.
– Акьынҿаа Дикран дааргоит! – иааиҿыҵҟьеит Лад абарҵа
данҩыҵахх.
– Ҵасым, ус умҳәан, нан! – лыҷкәын днаиқәцәҟьеит Мкыд. –
Ее, ахлаҳәада, дзеиԥшразаалак дыҟандаз, алашәа дхәуп ҳәа,
дхаҭазаҵәны дҳаларшәын! – лԥыраҳәа ахқәа ахьаваз иаавылхын,
аҩҩыҳәа агәыблаа иҩанлыжьлеит, ацәашьҩежь еиԥш иуҿаԥхоз
аҟәыдкалиа. – Дзеиԥшразаалак дыҟандаз, – лкасы амҳацә
аалҿылшьт. – Дҭәыцны ауаа рыбла дхыршәлан, аха... – ашҭа
дықәланы лҿыналхеит.
«Дзеиԥшразаалак дыҟандаз»,– иара ус, иан лажәақәа еиҭеиҳәон
Лад дыкәлааны дахьцоз... – Баба дмаазароуп ассир... Арахә кажьны уцар ҟалом, Қсас, иҳәазар Мураҭ? Дышԥагә­хьаазго, аибашьра
даныҟаз аиҳа сеицәоуп. Ицымлакәа ды­ҟам – дӡыӷраԥшьӡа – аибашьра ҟалаанӡа шықәсык зны дшылбааз еиԥш!..
«Дзеиԥшразаалак дыҟандаз... Дҭәыцны ауаа рыбла дхыршәлан,
аха...» Баба уи амина днахаҳар ҳабацоз, иҳаԥсыхәаз ҳара...
Исҳәо закәызеи, сара сахаҳааит, сара, баба ҳазхара дҳамбаӡацт!..
«Дзеиԥшразаалак дыҟандаз... Дзеиԥшразаалак ды­ҟандаз!..»
– Аҵымҵым, аҵымҵым! – ԥҳәыск лымала лҽылшьӡауеит.
Ақалақь аҿы аҵара аниҵоз зыҟны дыҟаз иаб иаҳәшьа лакәхап.
– Кьу-су, кьу-су! – зан зцәыӡыз акәҷарақәа реиԥш иаала­
рыԥсоит ҳәсақәакгьы, аха урҭ абжьқәа реиҳарак шуалбагоу зыумдырхуеи.
57

Аԥсӡы есааира иааигәахоит.
– Ҳаи, уара анасыԥда!..
– Уагьҿахраны, уагьцаны уҳаларшәын!..
– Узеиԥшразаалак уҟандаз!..
Аҳәса рыхқәа ҵакуа, рашҭақәа иаарҭыҵуеит, рмаганақәеи
реигәышәқәеи абарҵа иныҵарԥсоит ахацәагьы. Иныҵакшәа
илаха-ҩаханы рҟырҟқәа ҭыдрыцқьаауеит урҭгьы, егьырҭгьы –
рҽазыҟарҵоит.
«Сакасала дылбааргеит», «Асакаса данын», уи акәым «Асакаса данырҵааит!» ҳәа ишәиуагьы еиҳахьан Лад, аха уи асакаса
закәу асҵәҟьа иааигәаны имбацызт – ирыманы, рышьҭахьҟа ар
иаарцозшәа иаԥхьаҵәҟьа иниаҟьеит.
«Баба дмааӡеит, изымдырӡои? – илаԥш рыхга-рыхго дшааи­
уаз, иҟәымшәышәӡа иҟаз напқәак иааршьышьит Лад игәы. – Уара
унахаҳар иҳаԥсыхәааз!..»
Қсас дцәышӡа, унаисыр шьакәармак илымшәо, аҭаҳмада
Ҳанашә ижәҩа аанкылашәа дааигон. Иҷкәынгьы иаргьы ры­лаԥш­
қәа ааиқәшәеит: ҩымыз раахыс уажәы заҵәык ауп Қсас аԥсҭазаара
даннахәлаччаз... Дышгәеиҭаз аҟарагьы ирдыруа ихгьы ааирҵысит.
Асакаса уажәада имбаӡацызт Лад: ҩ-кьатаӡак ал-мышәла
иԥаны – ауаҩытәыҩса аҵыхәтәантәи итранспорт!.. Дикран уаҩы­
наӡак иуаҭәашәпара дшаҟарамызгьы, урҭ акьатаӡақәа қьуан,
иҿыжҿыжуан, итыртыруан... Аԥсы дхьанҭахоит рҳәауеит, аха
асҵәҟьа убахьоу!.. Уажәшьҭа Акьынҿаа ҳәа уаҩы ишизымҳәо­гьы,
уамашәаҵәҟьа дхьанҭазаап Дикран!.. Акьатаӡақәа ирыҵоу рыхәда
иалапеит...
– Дикран хлаҳәада!
– Адунеи зыԥсы амкуаз Дикран!..
– Дикран ҳәа уаҳа уаҩ дыҟам!..
Иахьа Акьынҿаа Дикран ҳәа аӡәгьы иҿшәо уаҳаӡауам. Дҭахеит
уи – дышҭахазаалак – дыԥсуп, ихьӡҷыдагьы иара дахьцоз игеит...
Анԥсаа знызаҵәыкоуп ауаҩы ииухьоу ацәгьара анианарыжьуа –
данԥслак!..
– Ишәымаадап, ишәымаада?
– Мап, даҽа ԥыҭрак, шәаргьы шәыԥсы ааиҭашәк...
– Шәаҵанҵәеит, уара!
– Шәаргьы шәызлаҳаиӷьу егьыҟам!.. Аԥсра абла ианҭаԥ­
шыҵәҟьо, ауаҩи ауаҩи еиҳа ирыцҳеибашьоит!..
Аԥсы дхьанҭахоит рҳәоит, аха асҵәҟьа убахьоу!..
58

Акьынҿаа Дикран даныржуаз аҽны, аколнхара ахантәаҩы
Мураҭ Аӡлиеи Қсас Аҭырқьбеи ргәы ааибагеит. Абарҭ аҩымшхымшк Мураҭ акы игәы иқәиҟьар шиҭахыз Қсасгьы игәаҭаны иман.
Иара ус инаимҩатәшәа, ашҳам зцыркәкәаны икаҭәоз ажәақәак
рҿааирхалон Мураҭ, аха Қсас имаҳаӡазшәа ҟаиҵон, ицаны акакала игәы аҵаҿы рыҽшҭарыԥсозгьы.
Уажәы Мураҭ дааин, аанда иаваҵаны илашьҭыз атәарҭақәа
акы иҽаақәикит. Дшааиуаз гәазҭаз, изықәтәаз рыҵасызшәа
ашырсырҳәа иҩаҵибарҟьеит, аҽы ықәурхәмарратәа аҭыԥқәа
ҭацәны ишыҟазгьы, еигәырӷьаны рҭыԥқәа идыргалт. Иара иаб
дышьны абгацәа еиԥш ихәда дыхшьын – ус акәын иҽыҟаҵаны
дшыҟаз: ажьақәа реиԥш ивагьежьуаз аӡәы иҟәаҟәа инапы хьараџь
лықәирӷәӷәеит, егьигьы ԥшқаҵас дааидихалан, иманы длатәеит.
Инаскьа-ааскьаны игылаз урҭ «рашьцәагьы» рышьи-рышьи
еиқәҵо, рныха ахьтәаз ашҟа рҿаархеит.
Қсас дахьгылазгьы иҽимырҵысит: уи, Дикран (уажәшьҭа
изаҳамҳәахуеи) аибашьра иацәынирхаз аӡәы изыҟаиҵаз
амжәагәаԥшьлых адауар иҽнадҵаны, лабак иҟыцәҟыцәуан. Уи
алаба зны ауасаԥшра аанахәон: аҩада ишәпаны, алада ипаны,
иаҳәызба аԥынҵа инҭарҵәины аблақәагьы нҭеиҵон Қсас, аха
нас игәы ахшәаны, адырҩегьых ицәыцәуа иҿынеихон... Алаба
зны, зымахәқәа асаараҟа ирханы, араӡынсаба зықәҳәҳәы игылоу
аԥсаҵла хәыҷы еиԥшхон, нас – аҟәыдыршьшьыга, ишнеиуаз, алабара ацәыӡны, илабыҵәха иааҟалеит... Қсас, уи шлабыҵәхазгьы,
ацәыцәра даҟәыҵуамызт, мацәаз-мацәаз рҽеикәырҳә ацәыцә
шкәакәақәа леины асаара ишьҭалон...
– Ҳы, уамашәа иубаша! – иԥышә дуқәа неиқәиршьқьраан,
лаԥықәшәа иоузаап, иԥынҵа ашьаҭа ааибьыӷ-быӷит Мураҭ.
– Бзиа уанаҳәааит!...
– Ее-ҳе-ҳе, гәышьа!..
– Аа-ҳа-ҳааи, иабахәа!..
– Иааурызеи, иаҳҳәарызеи?..
Иааиларыԥсеит Мураҭ иҿы аҩеихыхра иазԥшыз: ала­
ԥықәшәагьы иатәны, излагылаз аԥсрагьы иаҵанакуа, иара аԥс­
цәаҳа ихаҭа иахь иурхозаргьы узавамкьакьо.
– Адунеиажәбаа! – даҽа ажәазаҵәык нарылеиҵахт Мураҭ,
ԥыҭрак ашьҭахь.
– Иуаарами, дад!
– Ҳнапы иангәышьоузеи!
59

– Иҳазҵаауада!
– Еҳ, Дикран, Дикран! – мчылаҵәҟьа деиханы даақәыԥсыч­ҳаит
аӡәы – арҭқәа зегь Дикран ишԥеизкымхари згәахәуаз.
– Ҳаишьыҵәҟьеит, ҳаишьит! – инаԥишьит егьи – Мураҭи Дикрани рыԥсы алеиҩеира акы шакәыз здыруаз.
Иҭынчран акыраамҭа, Мураҭ инапыхьараџь ицламҳәа
иаҵаргәаны, алымҟәыш ахаҿра иҭаны дҟәызгаӡа дтәан. Згәаа­
нагарақәа рҭак змаҳазгьы: аӡәы – даныхәыҷыз ишыҟаиҵа­лацыз
еиԥш, ҿганла дкажьцәарц даҿын, егьи – адгьыл агәы кылиҵәарц
иҭахушәа, дааҟәымҵӡакәа ҭыԥк аҿы алабашьа ыҵеикшон, ахԥатәи
– аҭаацәа рхәы илахатәацыԥхьаӡа изыхир­ҟьалак агәаара ҵганы
измаз ахәыҷы иакәын дзеиԥшраз – зны дцәыҵыԥшны Мураҭ ишҟа
днаԥшуан, нас итәаз маӡала илаԥш аархигон: «Ииҳәарызеишь,
иахиҳәаарызеишь?» Уи иара иҩызцәа ирҳәашаз идыруан, аха
Қсас иеиԥш иҟаз ракәын аус злаз!..
– Ауаҩ рыцҳа, ауаҩы, ихә ӷба иҭам, сабиц! – дцәырҳазшәа
деиҭаалҟьахт Мураҭ.
– Аӷба уҳәахт!..
– Аҽыцқьа даԥсами! «Иақәыршәаҵәҟьаны ишԥасҳәеи сқәа­
қәра­хааит!» – зыфҭил иҩахаз акәаҷаб еиԥш иблақәа ааҭшашахеит,
ҿганла икажьцәарц иаҿыз аҭаҳмада.
– Ауаҩы дагьакуп, дагьыҩбоуп, – ииҳәарц игәы зызҭаз
дацрыҵуамызт Мураҭ.
– Ауаҩы дыҟазҭгьы иахьа абас ҳаиқәыџьабо ҳтәомызт...
– Уҿы изҳәаз сакәыхшоуп!
– Ее-ҳе-ҳе, гәышьа!..
– Аа-ҳа-ҳа, иабахәа!..
– Иааурызеи, иаҳҳәарызеи!
Қсас иикыз алабыҵә есааира ипахон, икьаҿхон, ацәыцәшкәакәақәа еикәаҳәы-еикәаҳәы ицаны асаара икаԥсон.
– Аԥслымӡ иларшәу ахьҟәырҷаха шәымбацкәа шәҟаларым?
– Қоҳ, иаҳҳәеитҳәа!
– Ишԥаҳамбац, дадхеит!
– Арҭ ҳаиҳабыра акы аабахьеит ҳәа иҟаӡам, ԥхьхьык! –
дынцәыҵаччазшәагьы иуит, зыжьцәа зхаԥыц ибжьаханы иҟаз
аҭаҳмада.
– Убри диҩызан Дикран – дыхьҟәырҷаханы дҳалан.
– Ҳара бзиа дҳақәӡам, дад Мураҭ!
– Иаҳзынханы иҳамоу шәызлакым!..
60

– Ее-ҳе-ҳее, гәышьа!
«Иҿыҩры шәҿыҩрхааит!» – иԥсы ҩеины ихәламшәа ааннакылеит, Мураҭ егьырҭ аницәнымхоз, иара ус ахьӡала иҩеихашәа зуз
Ҷаҭала, аха иҽааникылеит.
Уажәшьҭа асырҳәы иаҟараны икаҳәҳәы илеиуан ацәыцәқәа,
икьаҿӡахон, иҵаӷахон алабыҵә.
– Ҳаилахоуп, абааԥсы, ашьха уҳазца сымҳәеи, ас имацара
асакарагә дықәхоит ҳәа сыҟазма, – дааиӡаны дааидгылеит Мураҭ.
Қсасгьы илабыҵә импыҵанҵәаны ԥшьаала инҭалеит.
– Уама зҳәаз уакәхагәышьоу, нас?
– Узыхьӡагәышьарызи иара уаргьы.
– Аа-ҳа-ҳаи, иабахәа!
– Абасоуп аиҩызара шыҟоу! – иеиҿеикхьаз амца аҽырҳәа агаз
нахәлеиҭәеит Мураҭ.
– Иазхоуп, Мураҭ! – аҟьеҩҳәа ҟамчԥҵаҵаса ауп ишгаз Қсас ибжьы.
Қсас ишҟа ихаз Мураҭ изқәагьы апҟеҩ аакыднаргеит уи абжьы,
аха азныказы имаҳаӡазшәа ҟаиҵеит.
– Суршәарц уаҿума, Қсас?! – ԥыҭрак ашьҭахь, иахьынӡазал­шоз
ибжьы ырмақар-ырхәмаршәа дҵааит Мураҭ.
– Анцәа, адажә ҳаҿоумҵан!
– Ҳамԥсыр егьа аабап!
Ҩыџьа нцәыҵацәажәеит Мураҭ иаҳаратәа, аха Қсас игана­хьала
рҿы рнапы наԥыракшәа.
– Убз уҿы иааҭарӷәӷәа, зегь уара уныс ҳәа иқәӡауам!..
– Иууазеи, дад Қсас!..
– Жәларык ҳҿы раҳаны ҳазхәаԥшуа!..
– Егьыди сабиц, иабаӡи ҳаԥсуара!..
Асакара дықәланы дышнеиуаз, игәиҽанӡамкәа, амаҵә ԥҟьа­ны
иҿасызшәа ауп дшааҭрысыз Мураҭ:
«Ииҳәаз шәаҳау, уара?!»–иааҵааит ихагәҭаҿы иҩеины
инрылаԥш-аарылаԥшыз ибла хагақәа.
«Ҳаилагоит!» – рҳәеит, ихьҭакыз аԥина еиԥш иқыџьқыџьуаз
иԥышә ԥсылақәа.
«Саҵхару, саҵымхару?!» – цқьа аҽдырбаны, ԥшьаала иганахь
аҿынанахеит иарӷьа напгьы.
«Иуаҳаит ииҳәаз?!»
«Изгәаӷьуада иигәаӷьыз?!»
«Рацәа уԥсит, Мураҭ!»
61

Аттаҳәа ахаҿқәа дрыԥхьаны даархысит Мураҭ, амала: «Умшәан,
ара сыҟами!» – зҳәоз хаҿык имбеит умҳәозар.
Агәараҳәа дшеилашуаз, дпатматуа, дпатматуа аиқә-тәара дналагеит Мураҭ: иблақәа лбааны рыҭрахьы рҿылархеит, аԥхаԥсы
рылалазшәа рықыџьқыџьра акакала икарԥсоит иԥышә­қәа, мап
акит, ихьараџьхеит иарӷьа напгьы.
«Анаџьалбеит, изгәаӷьхьада Қсас иигәаӷьыз!..» «Иабаҟоу, Мураҭ
убла лашьцақәа?!» «Изгази, Мураҭ умшә бжьы?!» «Ариқа, Мураҭ!..»
Абас ицқьакәакәараӡа иҩны изну ахаҿқәа шаҟа уҭаххалакь
ыҟоуп, аха иабаҟоу Мураҭ дыззыԥшыз. «Дарбан ҳныха иалакьысуа?!» «Соушәышьҭ, алаԥынҵа икылҟьаз!..» «Дызусҭада абри еиԥш
згәаӷьыз?!»
Уаҳа умԥсит!
– Уара уиаҟара уеиҟәызжәозеи? – ажәақәак аарла иҩаихә­
лыԥхьеит Мураҭ.
– Уажәақәа! – игеит Қсас ибжьгьы.
– Аӡә дицзар ихьуамызт сҳәеит, иабахәа, уама сҳәама?
– Уи санышәышьҭуаз ишәҳәандаз – арахә ракәым узцылаша,
ауаа роуп ҳәа.
«Иусырбап сара Мураҭ Аӡлиа сакәзар, ахы уацәынхазаргьы,
бахҭак уҭасырбаап!» – аҿҿаҳәа зыбжьы гоз ихаԥыцқәа рышьҭыбжь
Қсас еиҳазар ҳәа дшәан, игәгьы нкыдԥсааит Мураҭ:
– Уигьы уара дуҩызан, дыжәлазаҵәын, дрыцҳашьаны ауп
изысҳәагәышьо.
«Сара сакәым, аха уара уакәын дызҩызаз», – иҿы иаанххылааанххылан, аха зегь занаижьуаз аԥсы еиҳаҭыр баны иҽааникылеит
Қсас.
– Ддәылыргеит, – иҳәеит Қсаси Мураҭи «реиҿахысра» ацԥхь­
қәа шҿыцәаауаз збаз анхацәа руаӡәы.
– Издхалагәышьози, иукәабо ҳәа ӡәыр дыҟоума...
– Ааи, гәышьа, аха иара ус иҵасым ҳәа...
Мураҭгьы дҩагылан, ауҭра иҭырцаз абаӷь еиԥш, ҽырԥагьаҽырԥагьа ишьапқәа ргыло, ашҭа агәҭахьы иааргоз аӷәеидыԥсала
иамариаша иҿынеихеит.
АДГЬЫЛ ҾАЖӘКУАН
Сентиабр акы ашьҭахьгьы амшқәа акыр цеит, аха Есма лха­бар
уаҳа иҟамызт.
62

Шәҟәык, быӷьшәык дашьҭаланы дышԥамаари ҳәа аиҩызцәа
еибаргәыӷуан раԥхьа, аха хымшҟа ааҵхьаны ҽнак, ашкол агәашә
хәыҷ аҿы иааиҿаҳаит Лади Есма лани. Лад усҟан дшыҟалаз
ҿык-бзык иузарҳәома: зны игәы аҵаа еиԥш инҭыхьшәашәанҭыхьшәашәааит, нас ихы-ихшыҩ зегь ааилаҩынтит, амалмыҵ
еиԥшгьы дбалыбаҭо даалԥырахеит.
«Иуҵалазеи, нан?» – Лад дааиҿаԥшит Есма лангьы.
«Ассир, ани ахшареи уҳәеит ҳәа, асҵәҟьа еиԥшышьа убахьоу­ма!
Есма лыблақәа рхаҭаҵәҟьа – акҷыра аарҿыкәшахьеит умҳәозар,
Есма лгылашьа, Есма лныҟәашьа, Есма лыхцәы – ашықәсқәа рнапы алыршьхьеит умҳәозар!..» – иџьеишьеит Ладгьы.
– Нан, кәырбанс сзырҭаша, минуҭӡак уаанҿасуанда! «Есма!
Есма лыбжьы!..»
Дзықәӷәыӷуаз ипротез рҿыжны дҩагылеит ашкол адиректор.
– Аурок ахь умыццакуа уҟам, унсырхом, сызкәырбану, нан!..
«Дызнанда, изалҳәои лареи еицизшәоуп ишыҟоу!» – уигьы
нациҵеит Лад гәаныла.
– Бзиала баабеит, Шьазина! Бабаҳзаанагеи ас шаанӡа, ашкол
бҭалар бҭахызар?!.
– Бзиара убааит, нан!.. Ашкол абаҟоу, сара сабаҟоу, нан,
кәырбанс сзырҭаша, санҭалашаз...
– Усҟан амҳаԥ базыҩуан?..
– Уи азоуми иахьагьы ахәҵәы ҩызӡа икны сызгылоу. –
Рҩыџьагьы неибарччеит.
– Схәыҷы ара дҳазҭан, ишубо, лаб иашьа Аҟәа иҟоу даакылсын,
ахьшь акәҷышь анаго еиԥш, даамҵԥааны даҳцәигеит...
– Уи шьахәми, нас, ақалақь ахь сызго дсымазар, сгәырӷьаны
сымцози, – имҵаа-имԥшаа ашкол дҭыхны дахьыргаз игәы ишнанамгоз илжжуа даацәажәеит адиректор.
– Ус акәгәышьами, нан, кәырбанс сызмоу, аха ҳара ани аби
ҳнап иангәышьоузеи, иаҳуалу рааӡара ауп.
– Нас, уажәы?
– Илгақәахьоу ирҷыданы даҽа шәҟәык ирласны исықәым­шәар
сыхәшәым ҳәа аалыцҳаит, аа, абра иануп, кәырбанс сзырҭаша!
Адиректор инапы анархара иазԥшызшәа, угәы аҵӷа
ҿнаҵәаратәа аҵәҵәабжьы геит.
Лад ишьаз алуқәа изышьҭымхуазшәа ауп урҭ дышрывсыз.
– Ҳгәыӷра заҵәгьы аҵыхәтәа ԥҵәеит! – иҳәеит Лад, ибжьы
ныҵакны, Ӡыкәыр дааины данааидтәала.
63

– Иҟалеи?
– Лан дааит, аҵыхәтәантәи лышәҟәбӷьыцгьы лгеит.
– Аҟәа амла ҳаргьы иаадыруеит, – ипарта акы ыҵигар иҭа­
хушәа,ихы цәыҵагәаны дцәажәон Ӡыкәыр.
– Иааиуа амҽышазы арахь данықәымла, ашәахьаҽны, ҳах­қәа
қәацә-қәацәӡа аучилишьче ашә ҳшылагылоу ҳаубап.
– Ашкол?
– Ҽнаказы ҳаргьы акагьы ҳахьуам, ҳарҵаҩцәагь ахԥсаауам.
«Уара усымамзар исыԥсыхәаз, Ӡыкәыр?!» – аҳәеит ашьыжь­
тәи аӡаӡа иԥнартыз агәилшәҭы еиԥш зҽааиҵзыртлаз Лад игәы...
Аҷкәынцәа аҩбатәи ргәыӷрагьы – изқәымҿиаз аҳәаҩ иааҵәа
еиԥш еидҟьаԥсла иаарымпыҵахеит: амҽыша шьыжьымҭан, Есма
лаб Хәырхәмал Иазыгә деидараԥсараха, аколнхара аполуторка хыжәжәар дақәгыланы дбыжьҟьа дцеит. «Ахәыҷы лҿынӡа
сҩабжьысны саауеит» ҳәа иҳәогьы раҳаит.
Абри амҽыша ауха, аиҩызцәа рԥҟаԥҵәа злашьақәгылаз
ала, Ӡыкәыр Ладраа рҿы дыԥхьараны дыҟан. Ирҭахы-ирҭахым,
рыҷкәынцәа ишьақәыргыланы ирымаз аԥҟаԥҵәа иашьцылахьан
анацәа, аха:
– Уара бзиа збаша, Ӡыкәыр, – иҳәеит, ари макьаназ уамашәа
избоз Қсас, – уан лымацара аҩны дтәагәышьоупеи?!.
Ӡыкәыр ари ажәақәа уажәада имаҳацшәа игәы нҭыблааит иан
дрыцҳашьаны. Лад, уаҳа умҳәан саб ҳәы аанарго, иаб дҩеиҿаԥшит.
«Ишәасҳәараны иҟоузеи! – Қсас иажәақәа дрыхьхәын, деилшьаа-еилшьаауа даатәеит, – ҳаргьы аҵкыс ҳаицәан, иаҳзамуит
акәымзар... Аҭаацәа анышьҭалалак сгәамгәамуа сцаны, акәапа­ҳәа
ишьапаҿы сҽынкасыршәуан, иаргьы уи акәын дызҿыз... – ихы кны
ԥыҭрак дхәыцуан Қсас.–Уабабжьаӡи,уара Қасала?!.Ауаа рышәҟәқәа
кылеибаҳәа иаауеит, уара иуқәшәазеи?.. Уԥхыӡ ҵабыргхарцу?!
Мап, Қасала! Уара аҭахара азин умаӡам!.. Ҳаззеибашьуаз
аԥсҭазаара цәгьалаҵәҟьа исцәыхьанҭоуп, Қасала. Аибашьра
аԥсреи аиааиреи рыдагьы даҽак ахылҵуеит ҳәа сыҟамызт, аха,
умбои, Қасала, ара сахьааиз уи ацәа ахәарш шалҵуазгьы збеит...
Мураҭ дугәаламшәауеи, Қасала – алу рыҵа иаҳзыҵымгалоз Мураҭ
Аӡлиа?.. «Қсас иакәымзар Дикран дҭахаӡомызт», – абас ауаа рҿы
иахьиҳәо саҳауеит... Дугәаламшәауеи Дикран, Дикран Қәчуқәиԥа? Ҳара ҳанца ҳашьҭахь, уи иахьимаҳауаз – Акьынҿаа Дикран
ҳәа иԥхьозаарын. Амала, иаҳар митәы ҟалараны иҟазаарын – из64

банзар, абри Дикран акыҭа зегь инацәахы иахаргьежьуа икызаарын...
Абас Қасала, аибашьра, аԥсцәа ргыланы абзацәа анашьуагьы ыҟазаап. Еҳ, иахьа абра усымандаз! Арахь, жәаха Дикран
иԥсыжраҿы избаз сымбаӡакәа сыхнымҳәыр еиҳа иеиӷьын!.. –
Мап, Қасала, каамеҭ ҟалоит ҳәа зыбла ҭызхыз ахәац ҳеиԥшхаргьы
сҭахым – иҟоуп, ԥасагьы уажәгьы, ашьанҵа иаҩызоу ауаа, аха иҟоуп
аԥинақәа – Мураҭ иҿаԥхьа асаба илабылгьо, иҟоуп ажьақәагьы –
Мураҭ данырбалак згәы аусура иаҟәыҵуа: ашәара, Қасала, ашәара!
Иумдыруеи амца ҳаналагылаз ашәара шаҟа рыцҳара ахылҵуаз?..
Иабаанагеи зугәахәуа, Қасала, абри?! Зҿумҭуеи уажәы, сызҵаара
салгаанӡа аҭак ырмазеины иаасурклонеи?!».
– Унапы ӡык ақәумҭәои!
Даалҟьан, згәыгәым кны ихагылаз иԥшәма дҩалыҵаԥшит Қсас.
– Аҷкәынцәа абаҟоу?
– Урҭ уаха дара ракәӡамкәоуп ишыҟоу!
– Акрыфарагьы мап ацәыркуама?
– Ахәылԥазшәа инзыцҳаз рҽаларыгӡарц ргәы иҭоуп.
– Изырчи ргәы?
– Сыздыруам, маӡа адәылҵра згәы иҭоу аҭыԥҳа леиԥш, абрахь
инцәыҵаҟәыҟә-аацәыҵаҟәыҟәуа иавоуп.
– Еҳ, ақәра, ақәра! – даақәыԥсычҳаит Қсас.
– Урҭ уанрықәлаз ауми саб иааҵра уанырзавымцоз?!
– Сыхәда иҭакәкәоз шәцәыкәбарқәа схы кылырҵәар иабаргызи усҟан!..
– Лад!
Аҳаша зықәшьыхаа дызхәаԥшуаз ашәҟәы илаԥш ааҟәигеит
Лад.
– Узыԥхьо акыр узеилкаауоу?
– Ус, шә-ажәак рҟнытә – ажәак, даҟьак аҟнытә – цәаҳәак.
– Уиакәзар уцәгьаӡам. Сара ихҵәаны ишьҭоу аџьмахы еиԥш
сыблақәа ааԥшуеит акәымзар, акы рбоны ҳәа иҟаӡам.
– Ҳаҟәыҵп, Ӡыкәыр!
– Ухахьгьы иааумган!
Аҵаа ԥҽыха ссақәа иҭырбӷҷаауаз Лад игәы адырҩегьх
иҟәандаӡа еиҭааҟалахт.
– Иҳаҵырхуеит, ашкол аҿы ҳшыҟамыз хымԥада ираҳауеит.
– Иҳамҳәахьеи – арҵага шәҟәқәа раахәаразы Агаҟа ҳцеит.
65

– Амц. Ахаан ҳҭаацәа ираҳамҳәац амц, иансгәалашәалак сеилагоит!
– Абзиабара аҳаҭыразы амцгьы зны аҵабырг иеиԥшны
иҳаԥхьаӡароуп.
– Уара уӡӷабны уир исыԥсыхәази, мшәан?
– Усҟан сара бзиа сумбози. Уажәы Ахәырхәмал-ԥҳа лҿы аҿа­ԥа
уҿалт акәымзар, сара сҟны аанкылашьа уоураны уҟазма: уахгьыҽынгьы утәаны умбыжәлози.
– Ӡыкәыр, баша сугоит!..
– Умшәозар уҿыббаӡа узықәхеи: акы – уинахыс уаргьы саргьы
ҩызара ҳзеиламкәа ҳаилгеит, иҩбахаз – ашкол аҟны зегь ааизганы ушхаҵам, ушшәыргәындоу рыласҳәоит, ԥҳәыс еиԥкакгьы наганы ишырбо ухы иҭасырԥоит.
Абри аухагьы Ӡыкәыр, иҩыза иаԥхьа ацәа ииааит. Раԥхьа,
днапыршьышьуа аԥхыӡ ҽыҭмыҭқәа дрылан. Уаҟа иҟан: рышкол ахәынгақәа хәыҷӡак, Дикран дызлааргаз асакаса, Лашԥсы
аԥшаҳәаҿы икаҳаз анемец ҳаирплан, зхы хырқәаџӡа иҵырффаз
Есма Хәырхәмал-ԥҳа уҳәа, ҵакылагьы, аамҭалагьы зынӡа
еибатәӡамыз аԥхыӡ хыгагаақәа.
Урҭ аԥхыӡқәа реиԥш дҭааӡа дҿыхеит Ӡыкәыр аҵхагәҭаны.
Усҟан Лад ихәда абжьы хрыжь-хрыжь агара иалагахьан.
«Дыцәоуп, – игәы иааҭеикит Ӡыкәыр, – ԥхыӡла уажәшьҭа Аҟәа
дҩеихьазар акәхап...»
– Сара! – аӷьеҩ ааҩнгеит иахьышьҭаз ауада, – сара... Ӡыкәыр...
Ҳааит... – даҿын Лад, ԥхыӡла ацәажәара.
«Уааины уҟоуп, уааины, уҽыжәҵ уажәшьҭа», – алаф наилихит
Ӡыкәыргьы гәаныла.
– Есма... Сара... Есма!..
«Лыхьӡ иара усгьы иҿаиршәуазма!.. Ԥхыӡла длацәажәа­
гәышьоит рыцҳа! Иҽазыҟаиҵалааит, иҽазыҟаиҵа – уаҵәы усгьы
ажәахә аҟаҵара иқәуп. Абас дҿаҳаҿасуа далагар ҳәызбацагәыла
ҳахәда ԥиҟеит... Рацәак ацәажәара аҭахымзаргьы ҟалап. Абзиабара ахьыҟоу ажәа мыцхә аҭахӡам рҳәоит иԥызшәахьоу.
Мап, ҳаагьежьыр ашкол сышҭырцо здыруазаргьы урҭ уаҵәы
еиқәсыршәоит...»
– Сара... Сара... Есма... Саҭамзааит!..
«Иҳәала, иҳәала, ибзианы уҽазыҟоуҵар «хәба» узықәсыр­
гылоит...»
66

Лад ибжьы даанарԥшызаап – ашырҳәа даақәтәеит, игәы аҭ­ра
иҭамгыло иҩыза «ицәашьҭыбжь» дназыӡырҩит:
Хрыжь-хрыжь, зны иҳаракны, зны илаҟәны, ирыбжьысуагьы
еиҟараӡамкәа аҿаанахеит Ӡыкәыр ихәда абжьы:
«Изларылшозеи џьоукы излаҟам аҽалаҟаҵара – урҭ иахьа хәлаанӡа аԥсҭазаара асцена иқәгылан ихәмаруеит... Арахь,
уцәаӡамкәа ухәда абжьы аргараҵәҟьагьы уамашәаӡа иуа­да­
ҩуп», – дназхәыцит Ӡыкәыр, илацәақәа еихарӷәӷәаны да­хьышьҭаз.
Ладгьы Ӡыкәыр дшыцәамыз ауимдырхуаз:
– Ӡыкәыр!
Ӡыкәыр ихәда абжьы еиҳагьы иауишьҭӡеит.
– Ӡыкәыр!
Ӡыкәыр зны маҷк дааҳәыцымцит, дааҿырҟам-шәырҟамшәа­гьы
иуит.
– Ҽырцәа уаҟәыҵны арахь уааԥши.
– Иуҵалеи, уара, ацәаха ҳауҭар... Ҳаи, закәтәы ԥхыӡзи сызлаз.
– Имыцәаӡакәа аԥхыӡ збаз, уцәар ҳаԥхьаҟатәи хԥеиԥшқәа зегь
убозар акәхап.
– Ихоуҵаӡом, Есмагьы уаргьы ааԥынтәи ажәҵарақәа реиԥш
шәеибархәмаруа аҳауа шәалаланы шәԥыруазшәа збеит.
Лад игәы аҽаареиџьын, иҭыҵны ицар аҭахушәа инышьҭԥаҩышьҭԥеит:
– Аҭәыцмыцқәа ҳҿакны, иааганы ҳаҭра алаҟаҳҵозшәагьы
умбаӡеи? – адырҩегьх, ишыҟаиҵалац еиԥш ахәмаррахь иааиаигахт Лад.
– Мап, аԥхыӡ аҿы аҭәыцмыц ргәаҭара уадаҩуп: уаҟа иубар алшоит еицырдыруа ауаа дуқәа, алҩа зхылббы хланҵы илеиуа аџьар
еиқәаҵәақәа зну аҳаирпланқәа, – «зхы хзырқәаџааз аԥҳәызба»
ҳәагьы нациҵар иҭаххан Ӡыкәыр, аха иҽааникылеит.
– Иубаз аԥхыӡқәа ҵакыла иахьеимадам азы «ҩба» узықәсыр­
гылоит.
– Ԥхыӡла зажәа еиқәшәамкәа ицәажәоз дубар изықәур­
гылозеи?
Лад адырҩегьх ибылбылуа акы мцабзны иҩаихҟьеит, иага
иҳәаргьы иара даазырԥшыз Ӡыкәыр иаҳаит ҳәа дыҟамызт:
– Уԥсы ӡаны усзыӡырҩуан?
– Иҟасҵарызеи, нас, уааины сшьапаҿы угәыгәит...
– Исҳәози, Ӡыкәыр, исцәумӡан! – дааидҳәаҵалеит Лад, ԥыҭрак
ашьҭахь.
67

– Сеидроу, лабҿаба уиаҟара узҳәар ухаҵахеит.
– Уеизгьы?
– Раԥхьа «сара», «сара» умшын, ашьҭахь, «Ӡыкәыр» уҳәеит, сара
уа сахьаҭахыз сыздыруам... Ушнеиуаз, амарзакан иахылҵуазшәа,
ихаахеит убжьы, убасҟан ауп «Есма!» ҳәа уаныҳәҳәазгьы.
Аҵыхәтәаны «Ҳаит!» – уҳәеит, уҭрысынгьы уааԥшит.
Абри ашьҭахь акыраамҭа ҭынчран.
«Сыцәазшәа зыҟасҵазеи, мшәан, ԥхыӡла дышцәажәоз ас иаартны иасҳәарц сгәы ианҭаз?..» – дзызгәааз ихы дазҵаауан Ӡыкәыр.
«Сахьнеиуа исҳәо сҿамшәо цәгьала сшықәхо агәра хаҵаны
сыҟоуп,– дхәыцуеит Ладгьы.– Уаала, уаала имшуп Ӡыкәыргьы, акыр
иалабзазоу аӡәыр симоушәа... Мап иаҿаршәны искып, Қьеԥеқь
еиԥш схьышьырхха саагылар исзиуеи?.. Уигьы башоуп, Ӡыкәыр
иҽыззикыз ҟаимҵар иуӡом... Ма Анцәа иҳәар, ҳахьнеиуа Есма
дҳақәшәарым!.. Нас ибзиоуп, аха слалыдгыланы бзиа быз­боит ҳәа
шԥаласҳәари?! Џьара шәҟәык ианҵаны иушьҭуазар даҽакы иамусуп акәымзар... Уара бзиа субоит, аха сара бзиа узбаӡом, узбарцгьы сыҟаӡам лҳәар?!»
Лад уаҳа лацәааихьшь изыҟамҵеит: хәыцрак сампыҵыҵит
шиҳәо, даҽакы ҿыцҳҳараӡа иааиԥыло, Анԥсы дшыҟоу, дкаууа Аҟәа
дыҩкылнаго, аҳаша дшықәу, аеш еиԥш дыԥаны аҵәаша дҩықәԥало
дышнеиуаз, ибла анаахит, ашара хыгагааӡа иахьышьҭаз ауада
иааҩналахьан, зҵыхәа аҭӡамц иадшьыланы избӷуаз аԥшагьы ҳәра
архаҟа илыбаазшәа иҭынчран.
Афақьаҳәа дҩықәтәеит Лад. Ӡыкәыргьы ицәашьҭыбжь ааиқә­
тәан, ԥшьаала иблақәа аахтит...
Сааҭк ашьҭахь, есышьыжь ашкол ахь ишцалац еиԥш, рышәҟәқәа
рҩыҵракны ашҭа инҭыҵит Ладгьы Ӡыкәыргьы.
Ашьыжь еиқәпата иҟан, ашьхақәа зегь еимаданы, ицәшәшәыцәеиқәараӡа ирхажьыз аԥҭақәа реимҟьара иаагәылҷҷаны
зҿаазхоз ашәахәақәагьы, асаркьалых цәамаҭәа еиԥш акәын
ишыԥхауаз. Ӡаӡак џьара икаршәмызт, ҩажәамш раахыс зшьапы цәаакыра амбацыз аҳаскьын ушьаргәыҵа иаҵахәашхәашон.
Ӡырҟәандак иаҩызан, адгьыл аҽаҟәгараҵәҟьа злымшо, мгәа­
цәарҳәазала иааиуаз аԥшагьы... Арҭ зегь еицҿакны ирҳәоз
– абар уажәшьҭа мызкаахыс анхацәа ззыҳәоз акәын – ақәа!
Икыдышьшьы, ԥшашәшәык аҵамкәа, иахьа ашьыжь иналагар,
уаҵәы ашьыжьынӡа – ахха-ххаҳәа икыдхаҽа!.. Анхацәа уажәы
аҩар иацәшәом, аӡхыҵрагьы – урҭ ирдыруеит рыдгьыл агәҳәыра
68

заҟароу, урҭ ирдыруеит рыдгьыл иазылбаамдо цәыкәбаркгьы
аԥышә ишықәымхо... Аџьықәреиқәа цәгьалаҵәҟьа ирыцҳауп
– аџьықәреи кьасақәа – лакарс изыҟоумҵарызеи зҽеикәырҳә,
ихьыдышьшьы икнаҳау рбыӷьқәа, алапҟьақәа ргәы ҭалаанӡа
ихбаларц иаҿуп ахпапын – уиаҵкыс еиҳау гәнаҳа ыҟоума –
ихьшәашәаӡа ииз аԥшқа иакәымхои изеиԥшрахо...
Џьықәреи мацаралагьы анхаҩы ихы изныҟәгом, дизныҟәгом
даҽаӡәы–иԥхеиԥхеиуа, аҵәца иҭыԥаны ицо астол иқәгылаза­
роуп аҩы! Аха иабаҟоу, даҽа мчыбжьык абас ицар – амзақәа зегь
кәыбрылаҳәын рыхьӡны иаанхоит: уажәыҵәҟьа ажьымжәақәа,
ашоура иҭаршәны иамоу амаалықь инацәақәа реиԥш ауп
ишкнаҳау... Иара аҭаҭынгьы шԥарыцҳау – зракәа хырҵәаз аҟабақ
ауп изеиԥшроу: ихьшьшьуп абыӷьқәа. Амала, уи агызмал, акаҳԥы
лгәы иқәиааит шазырҳәозҵәҟьа иҟоуп – ӡаӡалагьы аҽарыхьуеит:
амра анылҭашәалак нахыс, абӷьыцқәа ԥшьаала рҽыҩеиҵыхны,
аҵҟьара иазхианы игылоу аҽыҩ алымҳацәқәа реиԥш икәрыцәкәрыцәӡа иааҟалоит... Ирҳәоит, убасҟан уналаланы, аҷҷаҷҷаҳәа
адақәа алаԥыҵәҵәо иҿухыз аҭаҭын ауп аҵыс ахы хнаҵәо
иџьбарахо ҳәа... Аҵыс ахы атәы сыздыруам, аха аԥсуа ҭаҭын пату
ақәымҵашәа иара ус қьаадк инылагәаны ахала уанаха – асԥирт
ужәызшәа сааҭк узҿымҭуа уҟанаҵоит, ҿуҭӡаргьы, иуҳәо аӡәгьы изеилкаауам...
Аџьықәреии, ажьи, аҭаҭыни рыда уи аҽны зыбла ҭырхаха
ажәҩан иаҵаԥшуаз аумаҷхыз: аӡыршы рыҵарҭәазшәа ихыжә­
ҿыжәны игылан ашәырқәа, рыхәда канӡа хәыҷқәа агәал иқәҵаны,
иҳаҭҳатуа ишьҭан анаша, апатырџьан, аԥсуа зда дыхәшәым
апырпыл... Адгьыл ачашәхәшҭаара афҩы ахын, уигьы аԥышәқәа
абӷажә рықәтәаны ажәҩан иаҵаԥшуан... Ақәа! Аҽырҽырҳәа
икыдхаҽа, иааӡагаха, ирԥсаҳәагаха – макьана зынӡагьы ихыԥаӡам
– ачымазаҩ гәаҟ ахәшә дшазԥшу еиԥш иԥшуп адгьыли уи ацәа
иалҵыз аҵиааи...
– Ақәа ҳахьӡоит.
– Уҿы изҳәаз хьыла иҭәыхгьы!
Лади Ӡыкәыри ашкол ашҟа имнеикәа, Лашԥсы аԥшаҳәа
иаваршә агаҿаҟа рхы рханы илеиуан.
Иара Лашԥсгьы, уажәраанӡа аҵа иҭагәаны иамаз ахаҳә
шкәакәақәа уажәы ицәаԥшьын, ашәахәа маҟақәа рымӷаҵаны,
аарла иаарцәаакуа илеиуеит. Ахаҳәрши, аԥсыӡи, ашәакәеи рыфҩы
69

ззымчҳаз аҷкәынцәа, Лашԥсы аанрыжьын, ахьацара иҵганы инагаз амҩахәасҭа инанылеит.
– Ҳашәҟәқәа араду агәаҩараҿы иаҳҵәахып.
– Ибааӡар?
– Изырбааӡозеи, уара, ротак ар зҭаԥхьоз агәаҩараҿы.
Ари ажәа, аигәышәцҳафырқәа зхы иаақәымӡааӡоз ахьаца еилаҟәа-еилаӷьақәа инарыха-аарыхан, ара дуқәа зықәгылоу
адәыԥшӡа иккаӡа днықәнарԥшит Лад: уажәы наҟ ишцо еиԥш, усҟан
аибашьра ацәқәырԥақәа еилашуа Урыстәыла акаршә­ра иқәланы
арахь иаауан, аӷа днарықәпапеит Кавказтәи ашьхақәагьы...
Убасҟан ауп ара дуқәа зықәгылоу адәыԥшӡа – Анԥсаа рҭыԥԥшьа,
рныҳәарҭақәа ар ааины ианаақәҳаз.
– Алԥха-агәыԥха шәымаз!..
– Инықәырҳәахьоу аныҳәаԥхьыӡқәа шәыцзааит, нан!
Иныҳәон аҭаҳмадацәа, иныҳәон аҭакәажәцәа.
Анԥсаа рхәыҷқәа шьапхырҟьаҟьараа ираԥгыланы, ажәырҭра
еимыцҟьаа ауп Лади Ӡыкәыри усҟан уахь ишнеиз.
– А ну-ка, шпана! – дрықәҳәҳәеит дгәамҭаӡакәа извысыз
асолдаҭ-ҟарул, иреиҵбӡаз аӡәгьы ихәдацәа данкны дҩышьҭи­хит.
– Лазутчик?–дагьиазҵааит уи, аччара изнымкыло.
– Бзарбзан хачим!.. – иҳәеит згәы зымҟьаны иҟаз ахәыҷы.
Уи ашьҭахь, асолдаҭ-ҟарул иавтомат имгәацәа иадырӷәӷәала,
иблеицарса еиқәаҵәақәа хҩаны сааҭк дыччозар ҟаларын.
– Умшәан, сыхәмаруеит, умшәан, сыхәмаруеит! – ахәыҷы ихгьы
ишьышьуан.
Рыхқәа раҳаны ашьхаҟа ирха, амахә-шьахә рхарԥа игылан, Анԥсытәи аҷкәын хәыҷы иибарц дзышьҭаз абзарбзанқәа...
Џьоукы, адәыԥшӡа агәы иҭаршәыз акадифа иаҵәа еиҟәжәа анышә
жны еиқәырҵон, даҽа џьоукых, иааганы аҭәыз-чызҳәа адәаӡа
иқәрыжьуан ахьаца қыдқәа... Уажәы, Лади Ӡыкәыри рышәҟәқәа
рҵәахразы ргәы иахьҭоу араду агәаҩара алҩа ҭшәшәаны иааиуан
– уаҟа иҭагылан хышәҩык ар рхәыҟаҵага...
Уиаахыс абар уажәшьҭа шықәсыки бжаки ҵуеит. Анԥсаа рҭыԥ
ԥшьа, рныҳәарҭа ара дуқәа рыдәҳәыԥш, аибашьра ианнаҵаз
ашәахсҭақәа аӷьара иаҿуп, ара дуқәагьы гылоуп рымахәқәа
асаараҟа илашьҭны, урҭ уахынла ацхамати рықәнауеит, ҽынла
Анԥсаа рымҵаныҳәаны рус рнапы адыркуеит...
Лади Ӡыкәыри рышәҟәқәа уадабабӷьык аарыкәдыршан, уаҩы
илаԥш иахьыҵамшәашаз арақәа акы агәаҩараҿы инарҵәахын,
70

ашацаҳәа аулицахь икылсит. Жәабаҟа верс усгьы шьапыла
ныҟәатәыс ирыман. Нас, амшын аԥшаҳәа иаваршәны Аҟәаҟа игоу
амҩашҟа икылсуан.
Амш алакыҵа зынӡа иҵнаршәааӡеит, еиҳа аԥҭақәа рҽеизганы
иахьыҟаз ажәҩан акалҭ амацәыс адацқәа планы иҩаннаҵан,
адыдгьы гәыргәыруа ажәҩан агәышҵа иааҵалеит.
Ҳахьнеиуа иуҳәаша ҳәа акәхарын, Ӡыкәыр инапқәа нархха-аарыххо ацәажәара дшаҿыз ауп, арҭ аԥсабара ахҭысқәа рыҩбагьы
шыҟалаз. Уигьы азмырхакәа, раӡынԥара жыцәк иаҟараз қәашцы­
рак кәлаауа ишлеиуаз Ӡыкәыр инапы азқәа аҟьеҩ аақәнарган,
араӡны цыԥхьқәагьы ҩаҿыддит.
– Егьырҭ зегьгьы абри иаҟарахар, адгьыл аԥсаҭа кыднаҵеит!
– иҳәеит Ӡыкәыр дгәырӷьаҵәа. Нас, инапы азқәа иԥышә инадикылан, ақәаӡы днафҩит, – аҵаҵындра фҩы ахшәшәоит, – ибз алагьы
инықәирбеит, – абаҩлаша ахаҭа!..
– Адгьыл акәым аха, ҳара ҳауп зыԥсаҭа кыдызҵаз!..
– Ажәҩан иагәаԥхар! – ихы ҩышьҭихын, ажәҩан днаҵаԥшит
Ӡыкәыр... Асакара уасақәа реиԥш еилысуан аԥҭақәа. Адырҩегьых
амацәыс хәасҭақәа ааргәылҷҷа-ааргәылҷҷан, аҵықь-аҵықьҳәа
ихысит, аԥсабара атыҩшафҩы ҩықәшәшәан, еиҳа-еиҳа аҽ­рыжәпо
аҿаанахеит ақәагьы.
– Иаарццак! – Ӡыкәыр аԥхьа дгыланы ашаца-шацаҳәа днеиуан, – ақәа зынӡагьы иҳахьӡаанӡа Иазаҭ ибаҟа ҳзыҵалар...
Ԥшакгьы аацәырҵын, аҵлақәа иаарылагьежьит, нас, ика­хәхәакахәхәа илеиуаз ақәа цырақәеи асабеи еилырхны иҩышьҭнарббит.
Аҷкәынцәа иаарцәымыӷхеит аԥша иҟанаҵоз, избан акәзар,
урҭ ирдыруан: акы – аԥша амш еихнагар шалшоз – усҟан адгьыл
агәы уамашәаҵәҟьа инхон, исабахаз– ацәаакыра зауз аџьықәреи
шьапқәа уаҳа рхы рзышьҭымхуа асаара ишьҭанаҵон – усҟангьы
ауаҩы иџьабаа ԥхасҭанатәуан... Игьежьуан, ихынҳәуан аԥша, аха
иара ақәагьы изуҵәҟьап ҳәа агәы иҭамызт – есааира аҽеибнаҭон,
аҽарӷәӷәон, аԥша ажәпара кылхха алыхәҭеиԥш иқәнаҵон.
Аҷкәынцәа рыԥсы рыманы архәара ианаавшәа, Иазаҭ ибаҟа
инадԥшылеит: уажәы-уажәшьҭан инықәԥраап уҳәаратәы, ам­
ҵәыжә­ҩақәа хаххаӡа, ашьхаҟа ахы рханы, абаҟа ахыб иқәгылан
аҳаирплан амакет...
Дарбан мҩасҩу абри абаҟа аҿаԥхьа иааҭгыланы зхылԥа аазхызымхыц, дарбан ҷкәыноу, хышықәса раахыс анықәԥраара
аҽазырхианы абаҟа ахыб иқәгылоу, аха зынзаҵәыкгьы ин­
зықәымԥрааз аҳаирплан аҿаԥхьа згәы аҽамреиџыц?!.
71

Аҷкәынцәа цәымӷыс ирымоуп урҭ аихатә лабыҵәқәа
аҳаирплан абаҟа ахыб иқәҿаҳәаны измоу аихатәы лабыҵә­қәа
– урҭ ракәымзар, уажәы Иазаҭ иҳаирплан ԥыруа ажәҩан иала­
заарын.
«Бзиала шәаабеит, аҷкәынцәа! – раԥхьа аԥсшәа ианаҳәеит
абаҟа аҭӡамц иаласаз Иазаҭ ипатреҭ. – Иабахәа, уажәгьы адгьыл
аҿы шәныҟәома?!» – ашьҭахь Лади Ӡыкәыри дразҵааит Иазаҭ.
Уи уажәы аҳаирплан аԥсҟы днадтәалап уҳәаратәы деила­
ҳәаны, дбаӷьаӡа адгьыл дықәгыланы ажәҩан даҵаԥшуеит... Иччаччоит ихы-иҿы, – иҟалап Иазаҭ абри апатреҭ анҭихуаз, знапқәа
рхахаӡа дгәыдызкыларц иааиуаз ашьыжьтәи ашәа­хәақәа
хәыҷҵас дрыхәлаччозҭгьы, ма иара ихаҭа, ашьаб еиԥш ииаҵәаӡа
дызҵаԥшуаз ажәҩан гәыдикыларц иҭахызҭгьы?!.
«Ажәҩан иаҵәа хатәыҩныс ишьҭызхыз, наӡаӡагьы уаҟа иаанхаз Иазаҭ Аинарба» – еиҭаԥхьоит апатреҭ аҵаҟа иаҵаҩу аҩыра.
Аԥшеи ақәеи еибаҟьоит, зны-зынлагьы, ажәлаҟьаҩ идәықәи­
ҵазшәа аҳәиҵәҳәа абаҟа иааҵанаҳәалалоит ақәа. Урҭ ақәа
цырақәа ҟәандоуп, иҟәымшәышәуп, ахаафҩы рхышәшәоит.
Аԥсабара амчқәа ҩба еиҿагыланы еиқәԥоит: уажәы аҽыҟаҵаны
излаҟоу ала, аԥша иаҭахуп ауаҩы амла данаркыр, ақәа иаҭахуп
ауаҩы иԥхӡаша баша адгьыл иаламбар, дарчар... Иазаҭ Аинарба
ажәҩан даҵаԥшуеит – уи ижәҩан цқьоуп, ашьаб еиԥш ииаҵәоуп, –
аԥырҩгьы уи ауп ииҭаху!..
Кәтыҿырҳасракгьы ахымҵкәа амш еилгеит. Зызхара аҽ­
рыхьха иахьымӡаз, амра ашәахәақәа рызқәа кылҵәаны ишыргоз
агаҿахь икылсын, амҩаду иаангылеит Лади Ӡыкәыри.
– Ҳара ҳҿы хар амаӡам, еиҳа илеит, ара ус иаақәашырпҟҟеит
аҟароуп, – иҳәеит Ӡыкәыр, амҩа аҿықәқәа рҟны ишьҭаз асаба
дылаԥшуа.
– Ианакәзаалакгьы усоуп ишрыхьуа амшын иаԥну ауаа, –
наҭеикит Ладгьы.
Ус, ахҭыԥ зынпыҟҟала, иқәыршәҵаршәны иҟаз ҩбаҟа машьына
рывсит, аха аҷкәынцәа шьҭырымхит. Аӡәы – изго шәымбаӡои, шәхы
иагума ҳәа аанарго, иаргәҵысҭа инацәа аларкьакьаны идирбеит.
Егьи амашьына ашофер аҷкәынцәа дааҳәынгьы дрыхәамԥшит.
Уи иақәтәаз гәыԥҩык асолдаҭцәа, рыхәдақәа рнапы хибашьны,
аӷзааҳәа ашәа рҳәон:

72

Ибдыруаз, сыхаара сан,
Ибдыруаз, сылашара сыԥшәма!..
Асолдаҭцәа ҽыҭ-ҽыҭ аԥша ирҿнаԥаауаз ажәақәа, аҷкәынцәа
рҿынӡа иааӡон.
Ус, архәара иаавшәеит, амшьамба ԥштәыда аԥша аҵарч,
зҟәартәрақәа еихамгылоз машьынак.
«Абри ҳанышьҭнамх – ҳҭахеит!» – игәы иааҭеикын, Ӡыкәыр
инапы шьҭыхны уахь иҿынеихеит.
Ихы-иҿы ааирхааит Ладгьы, уи аӡәыр ибозшәа.
Амра иарԥсаҳәаз акаҭран-ӡаӷь еиқәаҵәақәа апыҟҟаҳәа иԥы­
жә­жәаны, иқач-қачо амҩа агәҭаҿыҵәҟьа иаагылан уи амашьына,
аҷкәынцәа аулица иаақәнаҟәшәеит...
Аҟәа иара усгьы қәацырак џьара инкамшәеит. Амала, аҷкәын­
цәа уажәшьҭа урҭқәа гәарҭо иҟамызт умҳәозар.
– Арҵаҩцәа ручилишьче ахьыҟоу ҳашәымҳәари? – аӡәыр илдыруазар абри илдыруеит ҟаиҵан, аҳәыҳәқәа ахәаша нарымҵаԥсо,
еиџьыԥӡа ахаҳә иқәтәаз аҭакәажә даалхагылеит Ӡыкәыр.
Аҭакәажә, игәоуҭаратәа дааҭрысын, лхәамц бықәӡа ус ахаҳә
ишықәтәаз иаанхеит, аха лхы дҩахан, зны Ӡыкәыр дҩаиҵаԥшит,
нас, лыбла канӡа хәыҷқәа ԥшьаала иааиҟәылган, Лад ишьапаҿынтә
ихаҿынӡа дааимылдеит:
– Иухьӡуи, нан, сыҷкәын? – лԥышәқәа реиԥшҵәҟьа лыбжьгьы
қыџьқыџьуа дҵааит аҭакәажә.
– Лад! – иҳәеит Ладгьы, уи иахиҳәаара изымдыруа.
– Вадик уакәыз џьысшьан, мап, Вадик уакәӡам уара, баша
уиеиԥшуп, баша! – аҭакәажә лыбла ӡыфа хәыҷқәа лаӷырӡыла
иҩа­ҭәын, ихыжжы, лӡамҩа акаҷырақәа ирываланы рҿылархеит. –
Мап, Вадик уакәӡам уара, сужьоит, сужьа, баша амала уиеиԥшуп!..
– раԥхьа лхы, нас лнапқәа, аҵыхәтәаны дшынеибакәӡоу аҵысра
далагеит....
«Ҳамҵааӡакәа ҳаԥсындаз, иҟаҳҵа закәызеи?!» – инеиҿаԥшыааиҿаԥшуа, ирура рзымдыруа аҭакәажә илхагьежьуан Ладгьы
Ӡыкәыргьы.
– Шәзышьҭада, арԥарцәа? – рышьҭахьҵәҟьа хаҵак ибжьы аагеит.
Ианаахьаҳә, азебра еиԥш ипижамақәа ӷраҷкәынӡа дгылан
уаҩыцәыггара абаа дук.
– Сеидроу цәгьарас иаҳҳәаз!..
73

– Аҭакәажә акала лгәы нҳархеит!
– Шәара шәакәӡам уи лгәы нзырхаз, уи лгәы Анцәа инирха­
хьеит, – ауаҩыцәыггара инап ау дуқәа инарыҵакшәа иманы зымҩа
иҿынеихеит Ладгьы Ӡыкәыргьы.
– Мап, Вадик уакәӡам уара, баша амала уиеиԥшуп, мап, Вадик
уакәӡам уара! – ишгацыз игон аҭакәажә лыбжь рыцҳахә...
– Ари аамҭала зыӡбахә зыхьӡ ажәлар рԥышә иқәкыз ҳақьым
ԥҳәысын, – иҳәеит ауаҩыцәыггара, иҳақьымцәан лыԥҳагьы лы­
маҳәгьы. Урҭ афронт ахь ианцоз илзынрыжьыз лмаҭа иакәын Вадик захьӡыз. Жәаха шықәса ихыҵуан... Ҵыԥх абри аҩны ижәбо
абомба ақәҳаит, – инап ау ду ҩаирххеит, анышәынҭражәытә еиԥш
зықә ҭабганы, ицәыббылӡа игылаз аҩны еихагыла аш­ҟа. – Лара
усҟан агоспиталь аҿы аус луан. Данааи– иабаҟаз аҩны, дабаҟаз
лмоҭа Вадик... Иԥыххааса еилажьыз ахаҳә-мҿыхә анеилдыргоз
лмоҭа изнапык лбеит... Рхабар ыҟам лыԥҳаи лымаҳәи – Вадик
иани иаби. Анду, знапы ахьы аԥссоз аҳақьым, деилаԥсеит – уажәы
дшыжәбо дыҟоуп, – нас иџьымшь шла еилажәжәақәа лашьҭны,
акыраамҭа дхәыцуан уи. – Абри шәара шәеиԥш иҟоу аҷкәынцәа
анылбалак, абас дырхьынԥашаланы илкуеит.
Аҷкәынцәа еиҵаӷәӷәа-еиҵаӷәӷәа игыланы иӡырҩуан.
– Шәара шәзышьҭоузеи уеизгьы? – даалҟьаны дҵааит.
– Аучилишьче, арҵаҩцәа ручилишьче! – игәы имахьха ҿааиҭит
Ӡыкәыр.
– Ауадаҩ шәалаҳҵоит, аха, – инациҵеит Ладгьы... Асқьынџь
иқәтәоу аҳәыҳә еиԥш агәаҵа ҟәашӡа уныҵаԥшуан, амарда
зышьҭахь надкыланы, Аҟәа ақалақь иахыԥшны амшын агәы казказра ихыԥшыло игылаз арҵаҩцәа ручилишьче.
– Акыр акәзар, абриоуп, – иҳәеит Ӡыкәыр, аӷшҵла шьапыш
ианаамҵагыла.
– Уааи ԥыҭк ҳаҩсып, ара игылами, иабаҳацәцо зугәахәуа, – ибжьы шәаӡыӡауа Ӡыкәыр дааидҳәаҵалеит Лад.
– Уалагахырц угәы иҭоума?
– Ҳаԥсгьы ааиҭаҳкып, иабахәа!..
– Ари еиӷьу аԥсшьарҭа Анԥсгьы иузыԥшаауам. Аиашазы,
шәынҵәеит аҳәашашәа, аҟанҷхәыц ихырфаазшәа иҭыркка иҟаз
абӷьыцқәа рыла аԥша рыннадон уи аӷшҵла. Абарҭ абӷьыцқәа
реиԥшҵәҟьа акәын еиқәтәашьа шамамыз аҩны шкәакәа ашәгьы:
уи, инкыдымҳалацт шуҳәо иааимҟьон, џьоук дәылҵуан, џьоук
74

ҩналон, џьоукы амбатә рыԥсхакын, даҽа џьоукыхгьы рыбжьқәа
ныҵакны еицәажәон...
– Сааҭыбжак абраҟа ҳаалзыԥшуеит, лхабар аныҟамла, сышиашоу слеиуеит, иҟалалак ҟалааит! – иҳәеит Ӡыкәыр, ашә илаԥш
иҵмыршәаӡакәа.
Иҟалалак ҟалааит, апулемиот ахы сыҽҭасыжьуеит иҳәаз­
шәоуп Ӡыкәыр дшынеиҿаԥшыз Лад.
– Ааи, ааи, уамашәагьы иумбаӡан: сышиашоу адиректор ихаҭа
иҿыҵәҟьа слеиуеит – Есма дызбар сҭахуп, Есма Хәырхәмал-ԥҳа
сҳәоит!
– Уи дцахьеит иҳәар иҟоуҵои? – иара ихаҭа ихы иҭагьежьуаз,
зҵаараны иҩыза ииҭеит Лад.
– Иҟасҵахуеи, ухаҵкы адиректор, сҳәауеит, сҩыза абна аҵла
аҵаҟа дгыланы ацәашьеиԥш абылра даҿуп, иҟалозар дахьынхо
ладрес сыҭ, суҳәоит...
– Уара алаф, алаф!..
Шәара алаф, алаф, алаф
Аҳәара шәаҿуп, шәаҿуп.
Ишәымазаап ақьаф, ақьаф,
Сара абылра саҿуп, саҿуп...
– Ажәеинраалакгьы сзуҩызаап?
– Уара иуеиӷьу иззызҩуада... Уара Ахәырхәмал-ԥҳа илзуҩ­­уеит,
сара – уара.
– Уцәыҵатәаны, ҷаҩҷаҩҳәа, шаҟа мшы уадтәалазгьы анцәа
идырп?..
– Есма лакәӡами уара? – Ӡыкәыр иҿы иадкылаз акадифа бӷьыц
нкаршәны, шьаҿак аҟарагьы иаԥхьаҟа иааҟаиҵеит.
Лад дааҭрысит, иахьа аԥҭақәа иҩаргәылыҷҷоз амацәыс дацқәа
иреиԥшыз ак игәы иҩацрыддын, иблақәагьы иаарҭаҳаит.
– Шәакәымкәа шааит, шәарҭ аӡӷабцәа, хара шәангылоу зегь
аҳәыҳәқәа реиԥш шәышԥеиԥшу!..
Иҩыза ибжьгьы ԥхыӡбжьушәоуп ишиаҳаз Лад: есааира
ицқьахоз аҩны шкәакәа аҭӡамц инадибалеит иҟәбаҟәшәо иааиуаз
ҷкәынаки ӡӷабки. Ӡыкәыр амц имҳәеит – уахьыналыхәаԥшуаз уи
аӡӷаб, Есма дызлалеиԥшыз рацәан: лгылашьа, лныҟәашьа, уиакәым,
ашәҭ ҟаԥшьы ҟьаҟьақәа зну Есма лыҵкгьы лшәын уи аӡӷаб. Ама75

ла, иҟамызт Есма лыхцәы... Амҩа анааихырҵәа, ижәҩа лнапы
наҵылхит, уигьы азмырхакәа лыхгьы нарнаашәа инаидылҵеит...
Аҷкәын ацәажәаха изҭодаз – зхы ларханы икнаҳау алԥса ҵыс
еиԥш дааҟәымҵӡакәа дҷырҷыруан аӡӷаб.
«Абасоуп ишыҟоу ақалақь, – игәы ҭыблааны ицон Лад, – ахцәы
модам, ажәҩакра егьамам, днаскьоугар – зеиԥшыҟам, узылԥылар –
ахазына! – иара ихаҭагьы изгәамҭаӡакәа, игәы еиҟә­жәома уҳәартә
даақәыԥсычҳаит Лад. – Дааганы дызларҵада – аҳаскьын ахықәцә
иқәгыланы иныҟәоз, зыбла-ԥхашьақәа џьара лакҭак иҭамԥшыцыз...
Аа, дахьнеиуа Есма, уаҵәтәи Есма! – Лад, аҩны шкәакәа ашә
иблақәа ааҟәиган, илеиуаз аҷкәыни аӡӷаби деиҭанарзыԥшит. –
Уаҵәтәи сҳәахт, иахьа ус даҳԥыларгьы ал­шоит!..»
– Лад, сара сцеит!
Лад ашырҳәа даалҟьеит:
– Даҽа маҷк, Ӡыкәыр, асҵәҟьоу?!
Ӡыкәыр усҟан амҩа абжарак ааихиҵәахьан.
«Уара усымамзар ԥсыхәас исымаз, мшәан!..»
Лад ихаҿы зҽеихьызшьуа акадифа бӷьыцқәа еиқәтәашьа рымазар ашәгьы иамоуп: икыдырҟьоит, иҿыж-ҿыжуеит, гәыԥ-гәыԥла,
ҩыџьа-ҩыџьала, аӡә лымацара, ма аӡә имацара дыҟан џьаргьы
иубом... Ӡыкәыргьы, иҽырҟасаӡаны, дрылаланы длыҩналеит...
Дыҩналеижьҭеи амбатәӡа ҵуашәагьы игәы иабо далагеит Лад...
Есмагьы дыҟам:
«Шьуреҭ амц лҳәазар, арҵаҩцәа ручилишьче акәымкәа даҽакы
дҭарҵазар?.. – дхәыцуан Лад, иблақәа ацыԥхь ҩарыҵыддит, аҩны
шкәакәа аҭӡамцқәа дырҩегь еиҭаахәашьын, иадибалоз ауаагьы,
цқьа иҭымҵыз апатреҭ еиԥш ихыгагаа-хыгагааӡа иааҟалеит.
– Есма?! Есма лоума, мшәан?! – ацәа иаалҵыз аԥшқа иеиԥш
ҭаҷкәымлагьы иблақәа ааирҟәыҷит. – Ааи, лхаҭа! – иҽиҵәахыр
иҽизымҵәахуа, дылԥылар дзылԥымло даабалыбаҭеит уи. –
Ӡыкәыргьы дыҟам, зегь рыла ахҭа сҭахеит!..»
Аучилишьче ашә даадәылҵны, лҩызак длацәажәо дааиуан
Есма – Есма Хәырхәмал-ԥҳа, Лад дшибахьоу – лыхцәы акны иԥаны
лаԥхьаҟа иааиаганы лгәы ԥшӡа икыдуп, акаҭран дшықәгылоугьы,
ашьац лырҟьацыр ҳәа дшәошәа, лышьи-лышьи еиқәҵо дныҟәоит...
Есма Лад дгәалҭаӡом, лхы лыҭаӡаны лҩыза илҳәо дазы­
ӡырҩуеит,
«Ӡыкәыргьы дахьцаз дкыдхалеит... Рацәа ахҭа сҭахеит!..»
76

Лад адгьыл иҵыҩрны идәықәлеит, нас ԥшьаала иаагылеит...
Аԥсабара ккаӡа иааимшәеит.
– Лад! – игеит раԥхьа Есма лыбжьы, адунеи иқәу абыжькәа зегь
реиҳа ихааны. – Уабаҳзаанагеи, Лад?!
– Сааит шәызбарц!..
Адиректор уаҩыхаак иакәын, аха зусқәа ҵыхәаԥҵәара
рымаӡам, еснагь игәаҟҵәаҟуа ирышьҭоу аӡәы шиакәу иаразнак
иубон:
– Мшыбзиақәа! – иҳәеит Ӡыкәыр, аха ибжьы иара ихаҭагьы
имаҳаит, ишуалбагаз еиԥш иагьыныбжьаӡит.
Инапқәа, иблақәа, ихәамц зегь еицыуазыруан дызхагылаз адиректор. Акы инапы аҵаиҩуан, даҽакы иршьашьалкӡаны
имҳәыр ақәирчачон, армарахь аԥсшәа иҳәон, арӷьарахь дхыр­
хәон...
– Есма Хәырхәмал-ԥҳа дысҭахын! – иҽаимҽирхаахт Ӡыкәыр,
аҵыхәтәантәи имчқәа еизганы.
Адиректор абри агәаҟҵәаҟра иалыҩны бжьык илымҳа иааҭасын,
ихгьы ҩышьҭихит – ибласаркьа жәпақәа ирыҵы­џьџьаауаз иблақәа
уамашәаҵәҟьа иааԥсаны иҟан:
– Шаҟа рҿы утәоузеи, арԥыс, уара?
– Сара ара сҭаӡам, аха абраҟа аҵара зҵо Есма Хәырхәмалԥҳа дызбар сҭахын, – Анԥсытәи идиректор иҿаԥхьа дгылоушәа
даацәажәеит Ӡыкәыр.
– Аа, усасуп, бзиала уаабеит, бзиала! – данааҩнашыла
ицәыбжьаӡыз иажәазаҵәы аҭакгьы иоуит Ӡыкәыр. – Лара,
Ахәырхәмал-ԥҳа ҳәа узҿу, дабанеихьоу?
– Сынтәоуп данҭалаз.
– Елена Иван-иԥҳа! – ибжьы ахьцоз имбарҳәа дшәозшәа,
ибласаркьақәа иҵегьгьы ибла иаадырӷәӷәаланы ҿиҭит адиректор.
– Сӡырҩуеит! – Ӡыкәыр данынхьаԥш, ахаацәа лхьыкәкәо,
иҟатаӡа иҟаз ӡӷаб қәыԥшк дааин даарыдгылт.
– Бхәыҷқәа цахьоума?
– Абыржәыҵәҟьоуп ианоусыжь.
«Дахьынхоз ладресгьы рымсымхит. Уиакәым, иҭабуп ҳәа
шрасҳәашазгьы схашҭит. Ҳзылхьымӡар, баша ага ицаны иааз
ҳакәхоит...» – зегь еидихәыцлон Ӡыкәыр, ахыкәала еиԥш амардуан даҿаланы дахьлеиуаз.
Лад аҵла аҵаҟа дыҟамызт, акәша-мыкәшагьы.
77

«Ҳаи, Анцәа иныс абри ашәаргәында дшыбналаз!» – игәы
амца ҩацрагьежьын Ӡыкәыр, даахыԥхыԥшәа, излаҩеиз амҩа
иавҵаршәны иҿылеихеит.
– Аа, аҩсҭаацәа! – маҷкгьы ибжьы ҩаимҵын, игәиҽанӡамкәа
ахра ахы днықәххызшәа даагылеит Ӡыкәыр.
Есмеи Лади усҟанҵәҟьа акы рбо, акы раҳауа иҟамызт – раԥхьа
иккаӡа инашьҭыз апарк ишҭаларыз рхашҭны, атротуар агәҭаҵәҟьа
иқәгылан.
Ӡыкәыр дласкәантраӡа днеин, ахаҳәчаԥа днықәтәеит.
Лад иԥси-иԥси еивҵахо акы аҳәара даҿын, усҟан, зны иарӷьа
шьапы днақәыӷәӷәон, даҽа зныхгьы – иарма, ибз аус азыруаз дара
ракәушәа.
Есма лыхцә аҵыхәа лыргәаҟуан: зны лнацәа иакәлыршон,
даҽазныхгьы, дацҳаны ихылҵәарц лҭахушәа, лԥышә ҟаԥшьқәа
рышҟа аҿыҩалырхон.
«Амҩа шәнаныҵыр, шәарҭ арыцҳақәа, зынӡагьы ишәықә­
лашьцама?!. – ибжьы рықәиргарц аԥсык ауп иааигхаз Ӡыкәыр. – Аха,
мап, мап, еицәажәааит, еицәажәа! Урҭ уажәыҵәҟьа излаҟоу ала –
аҷнышқәа реиԥш ацәқәырԥақәа рхы ишықәҭәо иеицәажәаргьы
рылшоит... иабахәа, сгәы ԥиҵәахьан: «Есмаа, Есмаа!» – имшын
уахгьы-ҽынгьы... Уааҟәыҵ, уара, зегь зныкала иуҳәарц уаҿума,
ажәа лыҭ ларгьы, ажәа, илҳәо умаҳари!..»
Лад уажәы, зхы шьҭацаланы изку Есма длыхәаԥшӡом...
Ишьапқәа дырҟәаҵын, иргәаҟуеит инапқәа – урҭ зны игәы иадикылоит, даҽазныхгьы – ихы.
«Ажәа лыҭ, уара, ажәа!..»
Есма лхы ҩышьҭылхын, лыблахәыц қыџьқыџьуа Лад дҩаи­
ҵаԥшит, нас уаҳа лхы анылалмырҟәы, иаргьы иажәа ԥшьаала иааникылан, ус игәы инапы шадкылаз иаанхеит.
Убасҟан, Ӡыкәыргьы ишибоз ҩынтәҟа иаақәацқәацеит Есма
лԥышә ԥшӡақәа. Лад игәы инапы еиҳагьы инадирӷәӷәалеит,
дкаҳарыма уҳәаратәгьы даазазамазеит.
Ҳәарас иаҭахузеи, инеины Лад игәы иҭаԥсаз ажәақәа Ӡыкәыр
иҿынӡа изымааӡеит, аха ишԥсҭаҵагаз дацәымҩашьо идырт.
Ишьҭыԥо ахаҳә иқәтәаз Ӡыкәыр дызгәалашәодаз – Есмеи Лади
ԥшьаала апарк иҵаланы рҿынархеит.
«Ҳаицәыӡра ҳаҟоуп», – дрышьҭаларц дҩаҵҟьеит Ӡыкәыр, аха
иҽааникылеит. – Иабацари... Сныжьҵәҟьану?..»
78

Лбаа, ақалақь агәҭахьтә иааҩуан зҟырҟы ҭхаахьаз радиок абжьы:
«Рыцҳа, – иааҭеикит Ӡыкәыр игәы, – иԥсы ҭазар хымԥада деилагоит, дыԥсхьазаргьы адамра хыла дадырст ари амузыка зтәу!..»
Ӡыкәыр ииҳәоз аҳазшәа иџыџӡа иаагылеит арадио, ицәыхаажьыхаа иааҩуаз амузыкабжьгьы нкабан, ақалақь еиқәышьшьы
иааҟалеит.
Ашьалашьын иҵырхыз амҿҩа еиԥш акәын ишыцырцыруаз
амра зхыҷҷалоз амшын. Уи акалҭахьшәа иубарҭан хәыҷ гәарҭак
зҭанҵәаз аӷба цәыбблы, нас зыбжара зҟәыԥсааны иаанхаз Вадик иҩны, аибашьра амшқәа зыԥхьаӡоз асааҭ, мардуанра узуны
ашьхаҟа ухазгалоз аҩнхыбқәа...
Арадио еимсеит, илахаҩаханы аҟырҟы нҭнарыцқьааит, маҷк­гьы
иааԥшит:
«Шәааӡырҩы, шәааӡырҩы!..»
Ӡыкәыргьы иԥсыԥ алагаҩагара даҟәыҵит.
«Иахьа фронтс иҟоу зегь рҿы ҳар ақәҿиара дуӡӡақәа рыманы
ажәылара иаҿуп!..»
Ӡыкәыр дҩагылеит.
«...Ҳаибашьцәа фырхаҵарала иқәԥоит!..»
Есааира ихыгагаахоз аԥсабара иналибааит апарк, агәашә аҿы
икыдыз афиша:
«Иахьа... акинотеатр «Аԥсны» аҿы иҟалоит асахьаркыратә
фильм ҿыц «Ҩыџьа аибашьцәа»...
«Асахьаркыратә фильм?! – асолдаҭ ицымхәрас – артист, аӷа
ицымхәрас – артист, апатронаҭацәқәа, амца еижьага!.. Иауеи?!
Иҟаҵәҟьоу шыҟоу: ҳпулемиотқәа амца шырҿыҵҟьо, аӷа деилараа
дшышьҭало, абомбақәа шлеиуа... Нас аҽцәа! – раҳәақәа еилаарцыруа, рышькылқәа ирынгыланы!.. Иудыруазеи баба џьара сылаԥш
наиқәшәаргьы!.. Уигьы иамуазар акәхап, еҳ, шаҟа исҭахузеи!..»
«Рнапаҿы иааргеит ақалақьқәа...» – уажәраанӡа амузыка цәыҳәҳәаны зҟырҟы иҭыҵуаз арадио, уажәы абжьы цқьа­
кәакәараӡа игоит.
«Даҽа шықәсык еилымгар, – Есма, бымш аабзиахааит, нас
бтәаны, пасма чала иҷабу асалам шәҟәы еицарсақәа бырзыԥшла...
Ҳабацәа реиԥш ҳаицрыргароуп ассир, урҭгьы реихьымӡаеиԥымӡара еицәхнарҟьеит... Лад дымхәыцӡакәа изҳауеит...
«Ҩыџьа аибашьцәа». Ицәгьамызт ибазаргьы, аха иабаҟоу
аҩныҟагьы ҳахьцаз рыздырӡауам... – Ӡыкәыр ихы ҩышьҭихын,
79

илашьҭыз ақалақь азқәа днықәԥшит, нас – амшын агәы казказра, аҵыхәтәаны – амра, уи акыр илҭагьалахьан. – Иаҳҳәеит ҳәа,
асҵәҟьа жәбахьоу!..» – ашацаҳәа апарк ахь иҿынеихеит.
Арыԥҟьага еиԥш зҽырхәа, зԥышә ашәҟәы ианкыланы итәаз
аҭакәажәи, лнаҩс амра ашәахәақәа зхахәмаруаз ахәыҷқәеи, ача
ацәынха еимакны зыблакәа ааҭибахуаз баӷырқәаки ракәӡан
апарк аҿы иҟаз.
«Рҽабарҵәахи?!. – ишьаргәыҵа иаҵахыхуаз ахаҳә шкәакәа­
қәа рышьҭыбжь далаӡырҩуа, дынкылԥш-аакылԥшуа есааира
апарк иҽагәылеихалон Ӡыкәыр. – Аа, шәсымԥшаазар жәбеитеи!»
– Урԥырхагамхан! – ишьҭахьҵәҟьа бжьык ҭҟьеит. Ӡыкәыр зны
адыхҳәа даагылеит, нас ԥшьаала даахьаԥшит:
Араӡны саба зқәыҳәҳәы, зымахәқәа адгьыл иқәкны игылаз
аԥса дааҵыҵын, иара ишҟа лҿаалхеит ӡӷаб қәыԥшк. Уи гыларыла
Есма леиҳа дқәацәын, дагьҵаӷан, ианылшәылҵоз излалшәылҵази
уҳәартә, лцәа иадырҷабланы илшәын ацәа­шьеиԥш дҭызхуаз
лышмаҭәақәа.
«Ибҭахузеи, аӡӷаб, ма бызусҭада ас Анԥсаа иаҳхыԥсаауа?» –
абас хаҵаҵас акы иҳәақәарцаз иҽыназикын Ӡыкәыр, аха аӡӷаб
лааишьеи лхы-лҿы шыҟази данахәаԥш, ус иԥышәқәа ахьаақәацаз
иаанхеит.
– Урԥырхагамхан, игәнаҳауп!..
– Исзеилкаауам!
Ӡыкәыр иажәа ахы ахьцоз лдырт иаразнак:
– Сима Гәачуа-ԥҳа! – лнапгьы иара ишҟа аҿыналырхеит.
– Ӡыкәыр, Ӡыкәыр Абжарба!
– Есма сылҩызоуп сара.
– Саргьы Лад сиҩызоуп.
– Сшырзыԥшыз сшьаҽит, аха...
– Аха амҩа ҳамоуп.
– Иумырццакын! Лара леиԥш иаргьы дхагахозар – агәнаҳа
ҟаҳҵарым!..
– Ишԥа?! – Ӡыкәыр дасны Лад зыгәра ииргоз аҵабыргхара
иахьаҿыз деигәырӷьаҵәа дҵааит.
– Ааи, ааи, диҿыԥсаахаҭоит! – лыхцәы дҩаҵасшәа инԥ­
хьаршәҭуа даҿын Сима – дааижьҭеи илҳәаӡо акоуп... Илзыӡырҩуа
ҳгәы анԥҵәалак, аԥенџьыр асаркьа днадгыланы «Лад, Лад!» ҳәа
анҵара далагоит, нас ианылхуеит, нас еиҭанылҵоит. Абри мацара
даҿуп.
80

Иџьеишьеит Ӡыкәыр:
– Имӡаӡакәа, абасҵәҟьа иаартну?
– Анцәа срыцҳашьа – нас, абзиабара ачықьмаџьа иҭаҵатәума?!
– Ииашоуп, саргьы абри мацаракәын Лад иасҳәоз.
Сима ихааӡа днаихәлаччеит.
Усҟаноуп Ӡыкәыр уи аӡӷаб лхы-лҿы цқьа иангәеиҭазгьы:
лыџьымшь еиншәшәылақәеи, лԥынҵа шшәыри, лхаԥыц ҟәашқәа
маҷӡак иаазцәыҵыԥшуаз лԥышә ҵаӷақәеи уҳәа дахьынеибыҭаз
зегьынџьара имцхәу акагьы лыдубаломызт.
Лылаԥш аниҟәылымгаӡа, игәы нкыдԥсаа-нкыдԥсааит Ӡы­кәыр,
аҵла ақәцәаҿы иҿахаз ҽаҩраҭагалантәи абӷьыц еиԥшгьы иааԥаҭ­
ԥаҭит.
Ладраагьы ирзыԥшыз рҩызцәа гәарҭазаап – рӡамҩақәа уаркалеиуа уахь рҿаархеит.
– Ӡыкәыр, ушԥаҟоу?
Аџьуа еиԥш дааҟьашҟьашеит Ӡыкәыр. Уи раԥхьа аԥсшәа
иазҳәаз Есма дналыхәаԥшит, нас – Лад, аҵыхәтәаны – Сима,
адырҩегьх – Есма.
Есма дааԥышәырччан, лхы лалырҟәит.
– Бара бышԥаҟоу, Есма? – ашкол аҿы имаз афырхаҵарашҟа
дгьежьрацы иҽыназикит Ӡыкәыр, – Есма абрагьҩы! – днеины
лнапгьы аалымихит, даахышҿышит, аха уаҳа умԥсит – амра лбааны ишьҭахь игылоушәа изқәа кыдблааны ицон, иажәақәа уааран,
урҭ абацә мшьа еиԥш иҿы иадԥон.
– Исзеилымкааит сара Есма дзыцәшәаз, – еимаххашәа иаанхаз аҭынчра злакыдҿаҳәалаз ашаха агәҭаҵәҟьа ааиҩылҵәахт
Сима, рыԥшьҩыкгьы еицны рҿанынарха, – лҩызеи ҳареи ҳаиба­
лырдырыр...
Дҩышьҭԥсаа-ҩышьҭԥсааит Есма, аарла зшьара иаақәлашәа
иҟаз лӡамҩақәа, икылҵәаны ицо еиҭааҟаԥшьхеит – илзыгәаӷьуа,
илзымгәаӷьуа, зны, лызыблак ала Лад днеиҿаԥшит, ашьҭахь –
лҩыза.
«Бышԥаҟоу бхәылаԥсӡа, бҿыха, ассир дахьыбзаа бымбаӡои!» –
аҳәон Сима лхы-лҿы.
– Ҳаҭамзааит, аха ҳамамызт! – иажәақәа цқьа-цқьаӡа рҿаархеит
Лад, – ауаҩы ихы анихашҭуа ҳәагьы аамҭак ыҟазаап.
Иара усгьы, иахьа адунеи даҽа ԥштәык, даҽа гьамак, даҽа
фҩык ахызкаауа иҟаз Есма, уажәы зынӡагьы дҩышьҭдырԥрааит
Лад иажәақәа.
81

«Уизԥши уара! – Лад уакәу ари зҳәауа ҳәа аанарго, ихааӡа
лаԥшыла дааимидеит Ӡыкәыргьы иҩыза. – Лад– ааҵра исзы­
ҵымгоз!..»
Иаб изааигаз иафицер маҟа ҟьаҟьа икылыршәаз иӡара еихатыруа, аҽеибыҭара иаҿыз ижәҩахырқәа ԥҽаҽаӡа, Сима даалыдгылан, инапы аҿынаирхеит Лад:
– Лад сыхьӡуп!
– Сима, Сима Гәачуа-ԥҳа!
Абзиабара зыԥсы ҭанаҵаз Лад иблақәеи, макьаназы блак
аҿаԥхьа иааԥаҟьԥаҟьны асаараҟа иламԥшыцыз Сима лыблақәеи
ааиԥылеит: изыхҟьаз лара лхаҭагьы илыздыруам, аха лгәы
ааҭрысит Сима, лыблақәа ааԥаҟьԥаҟьын, зны армарахь днаԥшит,
нас, арӷьарахь, лыхьшь халазшәа ажәҩангьы дҩаҵаԥшит, иахылгарц дааԥышәырччеит... Лад ҭынч дгыланы длыхәаԥшуан, иара
усгьы џьара иааихаҟәысуамызт, зыгәҭакы наӡаз бзиабарала
ихыхәхәа иҭәыз иблақәа.
– Ҳазгылоуи, мшәан, – лшьапы даԥшны еихылгарц лҭахушәа
лҽыҟаҵаны асаараҟа длышьҭаԥшит Сима, – ҳцалап, мшәан!..
Еицны инеиуеит.
Аибашьра адаш напқәа зҿынӡа имааӡаз: абри апарк иаҵәа,
абанҭ аулица шшәырқәа, аҩны еихагылақәа, Лҟәа зегьгьы, иара
ацәгьа-абзиа зегь реиҳа издыруа амшынгьы нарыдкыланы,
уажәтәиала Лад итәуп; дара урҭ зегьгьы ааидкыланы, Лад ихаҭа
раԥхьа днаргыланы – Есма!..
ИЗЕИԤШРОУЗЕИ АԤСРА АБЛАҚӘА?
Абар уажәшьҭа мчыбжьык иазынаԥшуа иҵуан, Лад Есма
лҿынтә салам шәҟәык имоуцижьҭеи. Иҽахигозшәа ҟаиҵон, аха
иқәшәацәгьаны дшыҟаз иара Ӡыкәыр ихаҭагьы игәаҭаны иман.
«Мчыбжьы дуӡӡак! Иаҭаххар шьапыла жәантә сыбжьысып!
– игәы амца ҭагьежьуа, ишгәыӷ-гәыӷуаз изықәшаз амза еиԥш ир­
ҵаҩцәа дрыхәаԥшуан уи аурок аҿы иантәоу...
«Дмиӡацт, «Қәаҭа!» – лҳәеит уи аԥошьҭа аиҳабы еихажәаа
аԥыжәацы саннеи.
«Дихьеит, аха дымшәыцт, «Қәаҭа!» – лҳәеит жәацы санлазҵаа.
«Дшәын, аха уара ушлышьҭаз лхашҭны даҽаӡәы диццеит,
«Қәаҭа!» – лҳәеит уи иацгьы.
82

«Иахьагьы абас анылҳәа!..»
– Иахьагьы акы аныҟамла, «Қәаҭа», – иҳәеит Ӡыкәыр, ашкол
иоурышьҭны аԥошьҭахь инеирц адәы ианаақәла.
– Нас Аҟәа абомба алоужьуама, «Қәаҭа»? – дахыхәмаршәа
дҵааит Ладгьы, арахь дшәаны ицәа ишәхыҩрны ишкаҳауазгьы.
– Усҟан Есма лҿакәӡам, аҭыџьҳа «Қәаҭа» лҿоуп аус ахьҳамоу.
«Иҳазгәамҭацт акәымзар, гәыкоуп абрии сареи иҳазҭоу,
шәанаџьалбеит!» – дназхәыцит Лад.
– Ишудыруа, аҭыџьҳа «Қәаҭеи» Есмарааи аиуара ӷәӷәа рыбжьоуп. Сара исоуз аҵыхәтәантәи адырраҭарақәа изларҳәауала,
Есма лаб «Қәаҭа» ланду лкыка дацҳахьеит.
– Усҟан ихиҵәазшәагьы дыҟандаз.
– Иауеи?
– Еиӷацәамхози.
– Уи уара узыҳәа зегь акакәӡами: дара дрыуазар– уара
дуԥырхагоуп «Қәаҭа», драӷазар – Есма дылԥырхагахон.
– Иамуазар иамуит!
– Ма «Қәаҭа», ма ҳара!
Аҷкәынцәа, аҳәынаԥфҩы зыҩншәшәоз адәқьан инавсын,
аԥошьҭа иныҵалеит. Еинаалашьа змам ҩ-фҩык – аҟәкфҩи
адухьфҩи урхәаҽуан иара аԥошьҭа аҩныҵҟагьы.
– Аа, арԥарцәа, мшыбзиақәа, бзиала шәаабеит! Лад, уаб
дабаҟоу? Умшәан, Ӡыкәыр, уара утәгьы дҩардаџӡа ашҭа дааҭалахра
дыҟоуп... Асалам шәҟәқәа шәрышьҭоуп? Иаагаӡеит иахьа, иаагаӡа,
Ҷақь иазышьҭымхыз сара саҵан, – хазы-хазы, – идмырҳәар ҳәа
дшәозшәа ҿааиҭит аԥошьҭамҩангаҩ Кәаҿ, ихгьы ҩышьҭихын,
ичаз хылԥа гьагьа ду иаҵыџьџьаауаз ихы-иҿы ихаччо аҷкәынцәа
даарзыԥшит.
Аԥошьҭамҩангаҩ Кәаҿ абра дахьрықәшәаз еигәырӷьаҵәа
аԥсшәа иарҳәеит аҷкәынцәагьы, мап анакәха, рҿы аӡы ҭаҭәаны
игылазар акәын, избан акәзар, аԥошьҭа аиҳабы «Қәаҭа» урҭ рҿы
аԥсшәаҳәара лаҭәаны илыԥхьаӡомызт...
Уи анаҳҳәа, иабаанагеи абри ажәа – «Қәаҭа», излыххалазеи
аԥошьҭа аиҳабы, дҟаларым хатәы хьӡык лымамкәа?
Уи лхаҭа илхароуп – иатәалымбоз зегь «Қәаҭа» ҳәа ралҳәон,
Қәаҭараа анырацәаха, иааицәажәан ҳамҭас лара илырҭеит, амхалдыз еиԥш иагьынлыдҷабла ицеит.
Ҳажәабжь азы Қәаҭа (уажәшьҭа уи акьардақәагьы ирҭаагап)
ала аганаҿы аџьыба азҿоуҵар акыр иахәарҭазар еиҳа дхәарҭоуп,
аха лыӡбахә анцәыраагах – ҩбаҟа ажәа:
83

Қәаҭа дҭыџьҳаны дауих, насгьы уажәы деихашәаны дшыҟоу
еиԥш ианагь дауҟахыз – илыман ахәыҷра, ақәыԥшра, аҭыԥҳара,
лыхьӡ рҳәон аҷкәынцәа, рхы ныхҵәо илышьҭан арԥарцәақәакгьы,
дыҟазар акәхарын бзиа дызбоз аӡәгьы... Аха лара лразҟы уаҳа
иҟамлеит...
Ирҳәоит: «Ауаҩы ихы иазиуа ацәгьара аҟара иаӷагьы изиуам» ҳәа. Абасҵәҟьоуп дшақәшәаз Қәаҭагьы. Илышьҭаз
џьоукы: «Аҟьасаҳәаса» рыхьӡын, егьырҭ – «Анымха-хымҵәақәа»,
ахԥатәиқәа рыжәла наӡомызт, аԥшьбатәи – иқәра лаӡомызт,
ахәбатәи – иқәра ҩаӡомызт, лара дзышьҭаз – дара лышьҭамлеит,
ажәакала, ашықәсқәа цон, аԥышәқәа ашьа рықәбон, алакыҵақәа
кыҷуан, ахцәы мыждагьы шлон... Қәаҭа дызцымцоз ҭаацәарахеит,
рыҷкәынцәа хәыҷцәахеит... Насоуп агәамҵра даналагаз Қәаҭа!..
Уажәы дахьтәоугьы, знапызаҵәала аԥошьҭа аилыргара иаҿу
Кәаҿ, ахыжә иаҩызоу ажәак игәыдылҵарц аԥсык ауп илыгу. Избан акәзар, Кәаҿ деихаччо аҷкәынцәа аԥсшәа реиҳәеит, илдыруеит
уажәшьҭа урҭ аҷкәынцәа лара лыԥсы ҭасгьы дшырмыԥхьаӡо...
– Аа, Лад, ахәыжәҵәы уқәшәеит, ахәыжәҵәы уқәшәеит, ацқьашә
узԥҟатәуп, ацқьашә! «Ага араион, Анԥсы ақыҭа, Лад Аҭырқьба!» –
Кәаҿ иара изаарышьҭызшәаҵәҟьа деигәырӷьаҵәа, конверт иаҵәак
Лад ишҟа иааирххеит.
Акҷырақәа рҽахьеивҵарԥсахьаз Қәаҭа лылахь аҿы дак ахы
кны иахазшәа иааҭрысит, нас лҿы ацәа аахыԥа-ҩахыԥан, ажьахәы
еиԥш иԥшқарахӡа лыхәда иқәиааны иҟаз ахәыцқәагьы кәацәкәацәӡа иҩеилагылеит:
– Иуусым уҽалоумыжьлан, Кәаҿ! – иконверт ааимылԥаан,
иршәны лыстол амгәа инҭалыршәит.
Лад аҽырҳәа аԥхӡы хьшәашәа ҩаиқәнаҭәеит, Ӡыкәыр
днеилашәеит.
– Шәынтә иуасҳәахьеит, ҳара ҳамҳәыр аархамкәа, кьаад
ҿаҵак аӡәы иумыркын ҳәа, аха иахьцалакгьы уара утәы ҟауҵоит,
уахьрықәшәалак, ашьха илбааугаз ашәчарҳәқәа реиԥш иааҭԥааны
инадуркуеит, – даҿын Қәаҭа, лхәыҷы диабжьошәа.
– Егьоурым, уажәы амҳәыр ҩанылҟьар, еиқәхаԥса иаашә­
лыркуеит, маҷк шәааԥшы, зегь азакәанԥшра рҭахыми, – Ладраа
рышҟа длацәҟәысны, амацәыс аракә еиԥш ашәахсҭақәа зылганы
иҟаз ихы-иҿы ихаччо дцәажәон Кәаҿгьы.
«Амҳәыр иазԥшызар ҳхы иаақәҳкып», – иԥсы леиқәаҳаит Лад.
«Иҳабымҭар бабацои, уаха ара ҳабԥырҵраны ҳаҟаӡам», –
иџьымшьқәа лҭарссшәа Қәаҭа дылзыԥшуан Ӡыкәыргьы.
84

«Шәдәылҵ, шәдәылҵ, адәахьы шәнеи, нас, нас!» – инапы заҵәы
ҟьаны идирбон Кәаҿ, дшылацәҟәыцгьы длацәҟәуан, иччаччон
ихы-иҿгьы.
Уаҳа акагьы мҳәакәа, аҟызбжьақәа реиԥш, еишьҭагыланы
индәылҵит Ладгьы Ӡыкәыргьы.
– Кәаҿ иакәымындаз!.. – иҳәеит Ӡыкәыр.
– Бзиа бызбоит ҳәа лоуҳәозма?
– Амаҭ бзиа дабааит!
Адырҩегьх адәқьан иаавалеит: аҳәынаԥи, агази, аԥшхәҵәи
рыфҩы.
– Агаз аанагазар ҟалап, – иԥынҵа ашьапқәа наҵнахааит Лад.
– Излоудыри?
– Афҩала.
– Аибашьра ҟалаанӡатәи афҩоуп иуаҳаз.
– Кәармак агаз ҳазҭаҭәам!
– Асалам шәҟәқәа ирықәумырӡи, уахык хәба-фба уҩуеит.
Қәаҭагьы амҳәыр раархара лгәы ԥнаҵәазаап, амҵмҩас дазыҭ­
рысуа дтәоуп.
– Сара исзеилымкаауа акыҟоуп – абри азакәани абзиабареи
ирзеилоузеи, Ӡыкәыр, уара акрыздыруа уоуми, ишсоуҳәара?
– Азакәани абзиабареи акагьы рзеилаӡам, уи иаҳзеилоуп ҳәа
аҳәауа аӡәгьы имаҳацт. Акрыззеилоу абзиабареи уареи шәоуп:
уара узы ибзиабароу – азакәан азы иқьаадуп, ақьаадоуп уи
амҳәыр заанархо, абзиабара ауакәху.
– Анцәа иџьшьоуп абзиабара иахьаалмырхо!
– Абзиабара аархара дақәиҭызҭгьы Қәаҭа, ушьыргәыҵа инаркны ухагәҭаҟынӡа ианылҟьара дыҟан.
– Мшәан, абри Қәаҭа лоума азакәан ҳәа изышьҭоу? – деиҭаҵаахт
згәалаҟазаара шьҭыҵны иҟаз Лад.
– Қәаҭеи азакәани ирылухи, аха ани амҵ зҭыԥсаахьоу уџьыба
акыр ҭаӡоума?
– Уи, ҳӡыхь аӡы амҵәозар, иаргьы иамҵәоит.
– Џьара ауаҩы иҿы иҭеиҵо акрыҟазар гәаҭи абна уныҩна­
шыланы.
Адәқьан иҵагылаз аԥҳәыс, актәи акласс инаркны ахәбатәи
аҿынӡа Ладгьы Ӡыкәыргьы азырԥхьоз рырҵаҩы лакәын – ҽнак
жәантә ишеиҿаҳауазгьы, ианылба цәгьалаҵәҟьа дреигәырӷьеит.
– Амла шәамккәа шәыҟам?
85

Ладгьы Ӡыкәыргьы ааԥхашьаԥхаҵеит.
– Сара схазы иҭаршәны иҵәахны исыман, аха изгәаӷьуеит,
ҳалалс ишәымаз! – уи адахҭа дынхәыҵаԥшын, қьырмыт соу, чабаба ху узымдыруа акы аахәыҵылган, абжак аҟәшаны аҷкәынцәа
инадлыркит...
Апасма ча, раԥхьа уҿы иҭахыхуа, ашьҭахь убз иқәӡыҭуа
уамашәаҵәҟьа ахы угәанарԥхон, аха Лад уигьы ибомызт – иԥсы
кәыруа Қәаҭа лыстол амгәа иҭан.
Макьана ҳаҩналару ҳаҩнамлару ҳәа илакҩакуа ашә ишылагылаз ауп Кәаҿ дшаадәылҟьаз:
– Аа, закәанла анакәха, ахы агәыдуҵар иалымҟьо иҟаҳҵеит,
– ихаԥыц ҟәашқәа аарԥшны деиҭаччахт Кәаҿ. – Қасала иахьагьы ихабар ҟаимҵеит: уи уаҩы гызмалуп, имырҳәа-мырза ашҭа
дааҭаларц иӡбеит, хымԥада...
Кәаҿгьы деиҭазымыччеит, ирзымгәаӷьит аҷкәынцәагьы, Ӡы­кәыр
деиҵаӷәӷәа дгылан, Лад иконверт ԥшьаала иџьыба инҭеиҵеит.
– Изухоуршҭуеи? – дҵааит Ӡыкәыр, ԥыҭк ианынаскьа.
– Ҳабаццакуеи, – наҭеикит Ладгьы, ауаа ирҳәауа ҳәа, арахь изганк иҟәыблааны ишцозгьы.
Амш ккаӡа еилган, аха аӡынра амҩа ишықәыз уазҳәауаз
ԥшак ҵәыҵәматаӷьӡа иасуан. Уи, ауасақәа реиԥш иргыдны игылаз амхурсҭақәа инырҭысны, аҵәаԥшь иаҩызоу аҭаҭын ҵәаҳәқәа
зҵакнаҳау аказармақәа аагәаҭаны, иҿыршәшәаны ахьхьаҳәа
илҭанаҵон иаха аҵаа иеикәанарҳәыз аҵыхәтәантәи абӷьыцқәа.
Аиҩызцәа арашқәа ианынрыҵыс, Лад иконверт ааимихит
Ӡыкәыр, инарҳәы-аарҳәынгьы днахәаԥшит:
– Ахы агәыдуҵар изалҟьом, убас мҳәырла еиқәыршәоуп. Амала, акызаҵәык агуп – арратә цензура, ани амҳәыр ԥшьыркца
хәыҷы!.. «Аҟәа, Нарҭаа рулица, аҩны аномер 25, Ефҭим Ҳалуашь»,
– «иаазышьҭыз» иадрес днаԥхьеит Ӡыкәыр. – Аӡӷаб ианылгәаԥха,
лҭаацәа Сҭампыл иганы аӡы дмыржәӡакәа иаа­лгоит, – аконверт
ԥшьаала ахыртра даҿын, зны-зынлагьы ԥшьаала дцәыҵԥшшәа
Лад днеизыԥшуан, ичҳара зеиԥшроу гәеиҭарц. – Егьаҩы егьа
рҳәаргьы, Есмаҵәҟьа абри лылоуп ҳәа сыҟамызт! – адрес
деиҭаԥхьахт Ӡыкәыр. – Дызусҭада, уара, абри Ефҭим Ҳалуашь ҳәа
иуцәнымхо?
– Гәаҵәажәпак иакәхап! – иҳәеит Лад, ичҳара зынӡагьы
ихыҵны.
86

Ӡыкәыр даара игәарԥханы дыччеит, длахан, аконверт ахгьы
аахижәааит:
– Аа, усҭ, уаԥхьа!
– Уара уаԥхьа! – изымчҳакәа дагьаацәыҵԥшит Лад.
– Сара сусс иалоузеи, изгаз уара уоуп.
– Зегь акоуп уажәшьҭан уаԥхьоит, – аригьы иҳәеит, аха
изеиқәымкуаз инапгьы асалам шәҟәы ашҟа инаирххеит Лад...
«Мшыбзиа, Лад! – иалагон ԥшь-даҟьак инарҳәы-аарҳәны иҩыз
Есма лысалам шәҟәы. – Адырҩегьых схы ласырҟәуеит, иҟалап
абри иагьҵыхәтәантәихар. Иухьи, зҿумҭуеи? Абыржәы хынтәны
аҭак ҟасҵоит аҵыхәтәаны исоуз ушәҟәы... Зқьы срызхәыц­
хьеит: сихашҭма, ма цәгьак иарҳәама, ихаҭа дычмазаҩхама?..
Аҵыхәтәаны – напы ҟьашьык иаԥыхьашәозар ҟалап сысалам
шәыҟәқәа ҳәа агәыҩбара соуа салагеит, абри сзырҩызгьы убри
ауп... Исызцәырҵыз азҵаарақәа акы аҭак сзыҟаҵо ҳәа сыҟаӡам,
анс акәзаргьы, арс акәзаргьы уара усыцхраароуп...»
Лад ԥшьаала илаԥш ааҟәиган, зшьамхқәа зыцламҳәа иаҵар­
гәаны ивараҿы абӷьыжә илатәаз Ӡыкәыр днеизыԥшит.
– Исаҳаит, уаԥхьаны уалга, нас ҳалацәажәап, – иҳәеит уи, ихы
шьҭымхӡакәа.
«Егьирахь, – дналагахт Лад, аизараҿы иззымӡырҩыз ацәажәаҩ
иеиԥш ибжьы каҳаны, – аиҳаракгьы аҵыхәтәантәи амшқәа рзы,
зынӡаксгьы агәра зго салагеит ақалақьи сареи амалахазгьы
ҳшеимаҭәам... Аҩныҟа гәхьаазгоит, Лад! Зегь реиҳа игәхьаазгоит
ҳашкол, сҩызцәа, ҳарҵаҩцәа, аашықәса сзыҩнатәаз акласс, еснагь ашәыгафҩы зхышәшәоз спарта!.. Ашкол ашҭа, арашқәа,
ашкол ахь ҳазгоз, ҳаазгоз амҩахәасҭақәа. ... Ахәыцра саманы иандәықәлалак, саб иашьа иԥҳәыс Минадора (уи ақыҭаҿы
даныҟаз Миназ акәын илыхьӡгәышьаз, аха...) дсыҵаҳәҳәаны
ауп сышлыргьежьуа: «Бара ибықәнагаз Анԥсаа ргриаз акәын, –
лҳәоит уи, – агород, акультура... Ее, шәарҭ аскәазниак зхы иҭоу
ауаа. Темнатараа, темнатараа...»
Лара ус дыԥҳәыс цәгьаӡам – ачеиџьыказы лхы хылҵәоит. Амала,
цәажәарала уаахҭалкыр – аҟит зыхьыз акәҷышь еиԥш ухы хшәаны
ункашәаанӡа дуҟәаҵӡом. Аҟәа ақалақь иаха ҵыск ахԥрааны ицазар, ма амшын аԥшаҳәаҿы ӡӷабк аҷкәын бзиа дшибоз леиҳәазар,
зегь-зегь ашьыжь еиқәыртәа-еиқәыргыла лгәылацәа иралҳәоит.
Нас, агәылацәа – урҭ ргәылацәа, ицоит ажәабжь... Амала, ахәылԥаз,
аҟара шәкы ахаргыла, игьежьны ҳашҭа еиҭааҭалахуеит. Усҟан аҟара
87

Минадора длашо дубараны уҟам, ажәла казыршәыз лара шлакәу
шылдыруагьы, днатәаны лыԥсы аларҵәаны дазыӡырҩуеит. Уа даа­
гылонда иҳабаргызи: саб иашьа, уахазны дкараха иусурахьтә
дхынҳәны данааилак, ихәы днахартәаны, ларгьы днаидтәалоит:
«Уара, ари аразговор игәароу умаҳаӡеи?!» – дналагоит.
– Ыыҟ! – иҳәоит саб иашьа.
– Уара, абри шәара усс шәызҿу арбану? Какаиа работа делает?
– Ыыҟ! – иҳәахуеит адырҩегьх саб иашьа.
Нас, уи иҟнытә ҽеи шылмаҳауа анылдырлак, аӷәра ақәыршәны
дналагоит: акрифаанӡа даҿуп, инапы ахьиӡәӡәо дишьҭоуп,
дахьышьҭоу дихатәоуп... Иара дкараха дыцәоит, ларгьы дкараха
дааихыҵуеит...
Саб иашьа иԥҳәыс лыӡбахә саланагалацәеит. Иубоит схы ацәгьа
шысҳәогьы. Егьырҭ сысалам шәҟәқәа рҿы даҽакала сцәажәон. Аха
аригьы, акы – уара ушәҟәыҩҩуп, џьара иухәап, иҩбахаз – уи сыгәра
лызгом, афҩала илмаҳазар иахысҳәаара сыздыруам. Ишудыруа,
уара иааушьҭуа ашәҟәқәа зегь сҩыза илоуеит, сара инасышьҭуагьы
Ефҭим Ҳалуашь иоуп «иназышьҭуа». Уара иумпыҵыҵыз цәаҳәак
арахь иҩназгалом, саргьы абарҭ сҩыза лҿоуп иахьызҩуа. Нас,
иалсҳәаара сыздыруам.
«Еех, ты, ԥацан, – лҳәеит уи жәаха ҽнак, – лиубовникк дбымоуп,
аха иаргьы-баргьы шәыхқәа абақ-чақҳәа еинысҟьоит»...
Уи ажәа иаҵанакуа лдыруашәа... Саб иашьа «илымҳагьы акы
нҭылымшьыцкәа дыҟам, аха макьаназы уи акагьы сеиҳәом.
Сара стәы саланагалацәеит. Уара ушԥаҟоу, Лад? Дышԥаҟоу
Ӡыкәыр? Асалам дуӡӡаны исызиҭ.
Иудыруеит аԥошьҭа аиҳабы Қәаҭа (шәара ишлашәҳәауала) ҳара
дышҳауоу: «Ауа-иуа, касыжә-маҟа». Уаҟа ишәарҭоуп угәахәуазар,
даҽакы ӡбатәуп. Сыздыруам, сыздыр!.. Абарҭ зегь рҭак иаарласны сазыԥшуп... Абыржәы иааиуа амҽышазы сызлеиуазар ҳәа сгәы
иҭоуп. Аха, ишудыруа, уаагьы еицәажәашьа ҳамаӡам... Бзиала, Лад!
«Есма».
Лад Есма лысалам шәҟәы даԥхьаны даналгагьы, уаҳа акагьы
лмыҩӡеи иҳәашашәа, инарҳәы-аарҳәуа акыраамҭа дахәаԥшуан,
Ӡыкәыргьы, ишьамхқәа ихы рықәҵаны ҿымҭ, дҟәиҭӡа дтәан.
– Ишԥоубо аусқәа рхы шакыз? – дацқәыԥсычҳаны дҵааит Лад.
– Зхы иззаҭәашьода акәымзар, улыҩнашыланы, абни ҷасԥырла
илшәыз лхахәы акакала иҵхзар! – дҩагыланы, ивараҿы ишьҭаз
ишәыра ыргьаланы изқәа иаакыдижьлеит Ӡыкәыр.
88

– Аригьы Кәаҿ дҳақәымшәар иҳалҭаӡомызт.
– Дызлахшоуи?! Хаҵа дзымцазар ҳара иаҳхароузеи.
– Сара даҽа адреск ала исышьҭуеит, даҽаӡә лыхьӡи лыжәлеи
асырбоит, лара лакәзар, ус ҟалҵоит, – уажәада ас аԥсҭазаара иамоу
ацәыхацәыфарақәа ирнымиацыз Лад, изыхҟьаз ззымдыруа ахәыҷ
иакәын дзеиԥшыз, – нас уаҳа иҟаҳҵараны иҟоузеи?!
– Кәаҿ ҳиҳәап!
– Иԥхашьараӡами, Ӡыкәыр, ҳабацәа ирықәлоу?..
– Ҳаиликаауеит, ақәра акәӡам иҟоу, ауаҩроуп, уи дуаҩуп...
Рцәажәарақәа ааиқәтәеит. Ахәхәаҳәа излаланы инеиуа ҽаҩраҭагалантәи абӷьыжә абжьы иазыӡырҩуа рҩыџьегьы
хәыцуеит:
«Уаҳа иҟаҵатәузеи?! Иҟоума адунеи аҿы ҳара иааӡбаз аиҳа
гызмалрала ихәыцу даҽакы?!»
Ус ишынкахәыцуаз, аиҩызцәа Дыгә иқәаҵа иааҵыҵын, аҩныҟа
излацало амҩа иаангылеит.
– Қсас даауеит! – иҳәеит Ӡыкәыр.
Лад дҩышьҭԥсааит – иикыз исалам шәҟәы иаб ибазшәагьы
аҟара игәы ҟалан, аконверт аҭаҵахагьы дахьымӡакәа, еилагәаны
иџьыбахь аҿынаирхеит.
Қсас усҟанҵәҟьа аҷкәынцәа гәеиҭо дыҟамызт – ихы дазхәыц­уа
имҩа дықәланы дааиуан.
Игәеиҭеит акыр дырзааигәахахьаны:
– Уажәоума, уара, шәаноурышьҭ, амлагьы шәагеитеи шәара
ҟадыџьқәа! – дааҭгылеит Қсас.
– Амла ҳагакәым, имлашьуа аӡә дҳақәшәаргьы акриҿаҳ­
ҵартә ҳаҟоуп! – наҭеикит Ӡыкәыр иҽырҟасаӡаны. – Аа, дарбану
иахьа ҳара ҳада абри еиԥш зфо, – иан лзы ииҵәахыз акәхап –
иаацәыриган, Қсас ишҟа инаирххеит ча ҽыҭк.
– Иабашәыднагалеи, уара, шәарҭ аҩсҭаацәа ари?!– иџьашьа­уа
иаамихит Қсас.
– Иаҳҭаххар аҵысхшгьы ҳаԥшаауеит, – аҽхәара даҟәыҵуамызт
Ӡыкәыр.
– Вера иҳалҭеит, Вера Чанҭа-иԥҳа, – иҳәеит Ладгьы, днац­
ҳандаз, агьама ибандаз, иҵегьгьы ирҽхәандаз, игәы иаахәаша акы
ҟаландаз ҳәа иаб дихәаԥшуа.
– Аԥсҭазаара ахьышьҭрахь агьежьра иалагазаап! – ибжьы
рмаҷӡаны ихы днацәажәеит Қсас, ача иԥышә иадкыланы дафыҩуа.
– Ҳара ҳмафыҩӡакәа иаҳфоит, фҩыс иахугьы ҳаздыруам, –
иҳәеит Ӡыкәыр, Қсас иҟаиҵоз џьашьаны.
89

– Ари афыҩқәа рацәаны иахуп, шәафҩыргьы уи макьана
шәара ишәаҳаӡом: – ахәыҷра, аиҩызара, ицахьоу ашықәсқәа...
Шаҟа уҭаху!..
– Иф, афҩы аҵкьыс агьама еиҳа иеиӷьуп! – дааидхалеит Ӡыкәыр,
Қсас афҩы ҳәа дызҿыз иара уажәыгьы цқьа дазымхәыцӡакәа.
– Мап, уиаҿы сшәықәшаҳаҭым, агьама аҵкьыс афҩы еиҳа
иеиӷьуп! – Қсас ачаҽыҭ ыргьежьны, Ӡыкәыр имгарц иҽширххоз
инаииркит. – Сара аконтораҿынӡа исыԥхьеит, сынкыдгылоит,
уажәшьҭа уаха афермахь сзымцозар акәхап, аҩныҟа снеиуеит, –
Қсас аҷкәынцәа днарыдҵит.
«Шәеицуп шәыҟәбаҟәшәо! – агәырӷьа лаӷырӡи агәырҩа
лаӷырӡи аҽҽаҳәа иааилаҭәеит Қсас игәаҿы, аҷкәынцәа
дшынарԥырҵҵәҟьаз, – ҳаргьы абас ҳаицын, еибаҳамҳәоз,
ҳазламцәажәоз арбану, иҟаҳамҵоз, ҳазхьымӡоз акыр нхозма... Егьиди, рацәа, ашҭа агәҭаҿы иарсу аҽхарԥарҭа заҵәы еиԥш
сықәурхеит, Қасала... Ашәҟәы иаласҵазгьы аҭак ыҟам, – Қсас
абас дышхәыцуаз, асаара ианшәылаз ахәыжә ҳампалқәа реиԥш
аҭәаҟәа хәыҷқәа ықәыӷӷаа изықәгылаз аконтора ашҭа дааҭа­леит.
– Арҭгьы хатәы чыхәчарк иҭаҳәуазар акәхап, – игәы иааҭиҳәааит
уи, – мамзар ари еиԥш иҟоу аҭәа азеиԥшрахә ир­фар, ҳаӷеиҭа,
амгәахь бааԥсы рзнамырҵысуеи!..»
– Уаа бзиала уаабеит! – зынӡагьы дшаны, еснагь, амра­
шәахәақәа ирызрыцҳау атыша иаҩызаз ихы-иҿгьы лаша-лашо,
истол даахыҵын, Қсас инапы ааимихит Мураҭ.
– Бзиара убааит! – наиаҭеикит Қсасгьы, амала, иара иеиԥш
дымхәмаркәа, ишаанагарыз иҽыҟаҵаны.
– Иҟоуи? Аҩныҟа шәышԥаҟақәоу? – Қсас ижәҩахыр инапы
нықәкшәа днаиртәан, иаргьы дааиасны истол даахатәеит Мураҭ. –
Аҩныҟа ишыҟоу абоудыргәышьои, уҭаацәа урыцәхҳарҟьеитеи,
шәызхара шәеибаҳмырбеитеи... Аха, абааԥсқәа, иаашәычҳа, уи
уажәшьҭа ҳилгоит, нас имаацгьы аап, аҿаргьы ҳахьӡап... Зынӡа уаҩ
шәаныҟаӡамызгьы ҳқыҭа ахьымӡӷ аҳмыргеит... Уахгьы-ҽынгьы
ҳмыцәа-ҳамтәа агеи-ашьхеи ҳарбжьагылан – ҳарӷьала ашьхаҟа
ҳхысуан – аӷа дааҳашьҭуамызт, ҳармала лбаа аԥшаҳәаҿы ҳрашәон
– шәаргьы амла шәаҳмыркит, ҳаргьы амла ҳамгеит...
«Деиҭалагахт!» – аҳәеит Қсас игәы, аха ичҳаны иҽааникылеит.
– Ҳшәақьқәа аҵла инадыргыланы аҽага аашьҭаҳхуан, ҳҽага
нкаршәны ҳшәақьқәа аамҵаҳԥаауан... Шәара ишәыбаргызи,
акакәымзи шәызҿыз...
90

«Ах, уара уахь умышьҭыкәа ара унызкылаз!.. – дыцәҳагәышьеит
Қсас гәаныла. – Акзаҵәык ҳаҿызар умбози!..»
– Иахьеиԥш исгәалашәоит, зны... – даҽакы хиртларц
иҽыназикын, аха Қсас днаиԥыҩлеит.
– Ҷаҭала дкылххы днеит, Мураҭ уимбар дыхәшәым ҳәа, иҟа­леи,
бзиароу?
– Саб иԥсаныс абри Ҷаҭала ақәыџьма дшақәтәоу, ҩ-сааҭк­
гьы ҵуам иасҳәеижьҭеи, уара! – иблақәа ааҭирпаӷьит Мураҭ,
иџьеишьаӡазшәа ҟаҵаны.
– Дақәтәазаргьы ҟалап, – дақәшаҳаҭхеит Қсас, – Ҷаҭала
ақәыџьма акәым, ацгәы дақәтәазаргьы дышьҭнахуеит.
– Аиаша, аиаша, иаҳцәыԥсхьоу ирымаҿоуп, саб иԥсаныс!..
– Иуҭахыз ҳәа акагьы сеимҳәеит, – иҳәахт Қсас, – Мураҭ
ииҭаху Ҷаҭала ишиеимҳәо заманалаҵәҟьа ишидыруазгьы, арахь
дысзықәыргьежьуазар ҳәа.
– Аҳәынҭқарра аус Ҷаҭала иаҳәаны сеилагама, аҳәынҭқарра
аус занаҳәауа дадыруеит, ҳаргьы изҳаруа даадыруеит.
«Ах, аԥсра уқәшәахгьы!..»
– Узысҭахыз умбои, Қсас, – иаразнакгьы аҽааԥсахит Мураҭ
ихы-иҿы, ани инапыхьараџьгьы, еснагь зжьы зирцало, астол
еиҭаналаирӷәӷәахт. – Иацы араион аиҳабыреи сареи аицәажәара
ҳаман, ишԥаҟаҳҵап зугәахәуа, Мураҭ, ҳәа исазҵааит... Нас, саргьы ақыҭанхамҩа иахьа исымбеит, ҳхы аџьыка ззықәаҳххьоу
акәгәышьами... Аа, дад, абас иҟаҵатәуп, абас иҟаҵатәуп ҳәа
расҳәеит, уа исҳәаз зегь ара излауасҳәарызи.
– Уи сара иабеилыскаагәышьо, амала, егьырахь сара хылаҵәҟьа
сыззуҭахызи?
Қсас аҵәы шилаиҵоз ибеит Мураҭ, аха игәеимҭаӡазшәа ҟаиҵеит.
– Арахә рааӡара азҵаатәгьы убраҟа еиҿҳарххеит: џьоукы
иҳамоу ҳаԥсуа жәы жәлақәа еиҳа ҳадгьыл ианаалоит, даҽак
ҳалашәымгалан рҳәеит, даҽа џьоукых – урҭ рдаракәацхәы ааныхны, аказенжәы жәла дуқәа анаҳҵап рҳәеит, егьырҭ – даҽакы...
Аҵыхәтәаны, сара исҳәаз инақәшаҳаҭхан, иааӡбеит – аԥсуа
жәы жәлеи егьи арахә жәла дуи еихаҳаны, уаҩ иимбац жәлак
анаҳҵарц... Еилумкаауеи?..
– Ааи, ааи, уажәа ахы ахьцо еилыскаауеит.
– Уажәы, иаанхаз уиоуп – уаҵәыҵәҟьа илықәыршәны Ага
ицатәуп, арахьынтә иаҭаху ашәҟәқәа зегь ҟаҵаны иаҳшьҭхьеит,
иаагатәуп ҳферма иарҭаз ацәаӷь.
91

«Ацәаӷьқәа Ага иааганы ианҿарҳәа ашьҭахь шәара шәеид­
тәаланы ижәӡбауаз зыхәшәызи», – иааинаҭахит Қсас игәы.
– Уи ацәаӷь, макьана ашықәс ада шымҵыцгьы, тоннак
иазынаԥшуа акапануазаап.
– Шәыжәқәа шәааӡеитеи! – иҳәеит Қсас ибжьгьы ныҵакшәа.
– Ишԥа? – илымҳақәа аакьацәхеит Мураҭ.
– Мап, еицышьҭашәымҵозар, ажәқәа шәцәашьып ҳәа ауп
исҳәаз.
– Аҳәынҭқарра ҳарҟәышуеит ҳәа ҳалагарым, Қсас, уи иҟанаҵо
иара иадыруеит: сцом ҳәа аӷба амызгәыҭ зкыз ҳиеиԥшны
ҳҟашәымҵалан. Нас сара схаҭагьы сақәшаҳаҭуп ацгәи абжьаси реихаҳара. Ҳаԥсуа жәқәа рыла ҳара акоммунизм ҳзыргылом,
ишәаҳауазар – урҭ рхаҭақәагьы цгәык иаҟароуп, цгәык аҟароуп
егьрымҵуа. Ҳара иаҳҭахуп аказен жәы жәла дуқәеи ҳаԥсуа жәыжәла кьачақәеи рыбжьара иҟалаша ажә жәла – адгьыл ианаало,
ҳҟашәа рнаало, агәаҽаҳәа ахш ҳарҭо, ҳапланқәа, абра сыхәда
иқәу ҳапланқәа ҭҳәаны ирго, аиҳабыра ықәгыланы ҳдырҽхәо,
аиҵбыра ҳаҵашьыцуа! – уи абжьаратәи ажә жәла агәаҽаҳәа
ихьаны, иныга аган ахш ахьшы дааҵыҵызшәа акәын усҟан Мураҭ
ихы-иҿы шыҟаз. – Абри зҭахым, иаҿагыло, аамҭагьы иҭахым,
аҳәынҭқаррагьы даӷоуп...
«Иахькылиго убоу, алакьаҿ!..»
– Аӡәы иҳәоит, миллионҩык иҟарҵоит – абри ауп ҳара ҳзы
ԥҟаԥҵәас иҟоу.
– Зычыргә иахҟьашо игәарло ажә жәла ҳколнхара иаиур,
ҳашьха рҩашқәа хшны, ахҷат рыхшьшьыла илеилар, урҭқәа рзы
аҳәынҭқарра иҭабуп ҳәа ҳанаҳәо ҳҟалар аӡәгьы ицәымӷӡам, Мураҭ.
– Изцәымӷу дҟаларгьы иҭыԥ ырмазеины иҳамоуп, – Мураҭ
инапқәа ҩышьҭихын, инацәкьарақәа еихыршьны Қсас иирбеит.
Дҩышьҭшәаан, иԥсы ҩеины ихәламшәа иҩкылагылеит Қсас,
аха мчылаҵәҟьа аҟәардә иҽаакәикит:
– Ацәаӷь аагаразы ҩызас исыцуҵода?
Маҷк ихы-иҿы еиҭааирцәгьеит Мураҭ, иазҵаауазшәа аниба:
– Дысцәуеит! – асԥычка еиԥш дҩеиқәчыԥхьит. – Иҟасҵа­рызеи,
– иаҳа иаарԥшӡаны, – снашәылаԥшны исҭаху даа­шәылысхуа
сыҟазар умбаӡои? «Шәеиламааха» – иҳәарцгьы аԥсык ауп иааигхаз. – Уахь иузынасышьҭыз аҷкәын дга.
Бзиалагьы имҳәеит Қсас, ишьи-ишьи еиқәҵо ахантәаҩы икабинет дындәылҵит.
92

«Иакәымкәа ҳаиҿанагалеит абрии сареи, аха ҳаԥхьаҟа
иҳаԥсыхәахараны иҟоузеи? – дхәыцуан Қсас, ихы икәа иҭацаланы,
ашаца-шацаҳәа дахьнеиуаз. Иарбан абри абас дфырхаҵаны
дҟазҵаз?! Дызусҭада?! Дмақаруеит, ҿыҭыӡәӡәаала дыцәҳауеит,
ижәымургьы абри ауп ҳәа инацәақәа еихыршьны иаҳирбоит –
раԥхьа зыхәда аҳәызба аҵаскрыда ҳәа дҳалаԥшуеит – аԥшәма
ԥҳәыс лыкәтқәа дышрыламԥшра... Аԥсҭазаараҿы дыҟоуп ахьча, нас
– ауасақәа – асоуп ари ииҳәо иаанаго. Иазҳәада ус?!. Мап, Мураҭ,
ҳара ариазакәым ҳзеибашьуаз! Уамжьааит, адырды иахоушәа
агьежьра иаҿу ухы, уамжьааит «ала» анынҵәа шәарыцара
узлаҭыргаз угәы! Ҳара ашәашьа ҳхашҭхьеит– уи раԥхьатәи
адыдбжьы иҳахнаҟьан, раԥхьатәи амацәыс иналаблы ицеит. Уара
иумбаӡацт, аха сара аԥсра аблақәа еиқәаҵәоу, иӷроу здыруеит, –
Қсас ихы ҩышьҭихын, амраҭашәарахь длаԥшит – ажәҩан акалҭ
мцаԥшь аҵлақәа рсахьа ҭырҟҟаны ианын, амрагьы, урҭ аҵлақәа
рықәцә хыблаауа аҭашәара иаҿын. – Уаха аҩны саарылатәап
сгәамхәзи... Уахь сымцакәа Мшәылды адырра злаисҭарызеи? Ауама иақәшәаз, ҳфермеи ҳареи мышныҟәа ҳабжьахеит, аҿыҭбжьы
акәым, абзырбзан ықәыргыланы ухысыр аӡәыр еиҳахуа иҟоума...
Идыргәышьозар, арахә ааилырганы дкылҟьа даауан Мшәылды.
Нас уаҵәы ашацкыра ҳаҵагыланы ҳдәықәлон арантәи,–
ԥыҭракгьы дкәанызануа амҩа даанхалт Қсас. – Аҷкәын иурокқәа
рҭыԥ изықәҵахьазар ддәықәсҵап, – иӡбан, аҩныҟа иҿынеихеит уи.
Лад ашҭа дшааҭалазҵәҟьа – иаб амҩан дшиԥылаз, дахьцоз,
уаха аҩныҟа снеиуеит ҳәа шиҳәаз иан илеиҳәеит.
– Хышықәса раахысгьы дара дрымоуп, зынӡагьы дыргаӡааит, –
лҳәеит Мкыд, аха лгәы иаулыцнаҳәахуаз, уи иаразнак иԥсыхәшаха
иааҟалеит, ҿыц данааргаз еиԥш дԥырԥыруагьы ашҭа днықәлеит.
Ԥахьақәа, иан лҿы иалырҳәои лгәы шыҟоуи еиԥшыз анџьишьоз
акәызҭгьы, хымԥада, даҿаԥон Лад, аха уажәы:
«Еҳ, бшаҟәыҵра, сан, ибҳәо башагәышьоуп!» – иҳәеит гәаны­ла
уи.
Мкыдгьы акәасқьа абарҵа дыҩхалан, зны лыбӷа кны, адашьма иахьыгӡаны иқәыԥсаз аҟәыд цәала дахәаԥшуа даахагылеит,
нас, илкыз алаба лалылҳәа-ҩалылҳәан.. иааиллырхит. Аҷҷаҷҷа
аарылгеит дара аҟәыдқәагьы, амрафҩы еиҳа изхышәшәуазгьы,
рыԥсы ҭалазшәа, зны ԥшьаала рҽааиҵырхит, нас иҷылеит, иԥҟьеит
рымгәақәа рыӡахырсҭа – абырлаш еиԥш иҟәашшӡа, ирыԥхны
93

иаацәыҵԥшит аҟәыд цырақәа. Ус зегьынџьара – иаразнакгьы,
акырцх ықәнаузшәа иаахышлааит адашьма.
Абарҭқәа рышьҭахь ауп Мкыд лҟәыд ацәа иагәылалԥҟауа
лҿанаалхаз: ацәақәа алаба иацны ихалон, иашьҭаланы илбаауан,
имҷылац ҷылон, иҿымпыц ҿпуан, агәаԥ-агәаԥҳәа алабабжьы гон,
аҷеҩ-аҷеҩҳәа аҟәыдқәа цәҟәыншьауан.
Араҟа иубон иаауҭаххалак: ашкәакәа, ацәаԥшь, аиқәаҵәа,
ахьтәы ԥсыӡ еиԥш акәаԥ ссирқәа зықәԥсоу, иҟьаҟьоу, икәымпылу,
ихәхәоу...
Агәаԥбыжьқәа ааиқәтәеит, ԥшьаала илҭалеит аҳауа иалаз
аҟәыдцәақәагьы. Мкыд ллаба наҟ ингҿалыргылан, иҿымпыз аҟәыдцәалақәа лкалт азна аашьҭылхын, абарҵа ацәырдӷәы днықәтәеит.
Наҟ амҩахь дҩаԥшит: аконторахьтә иаауаз амҩа, ус машәыршәа
џьара азқәа унықәымԥшуазар, ишуҭахыҵәҟьоу иубартә иҟамызт.
Уи аалгәамԥхаӡеит Мкыд, аха иаразнак дыҵҟьаны
ддәықәымлеит – змазара змышьҭырц иаҿыз ҟәыд-цәалаӡақәакгьы
лнапсыргәыҵа иаақәлырҟәыҷын, ацырақәа пашә-пашәӡа лкалҭ
инылалыԥсеит... Урҭ зегь бзиоуп, аха амҩа цқьа илбарҭамеи –
аконторахьтә иаауа амҩа! Лԥыраҳәа ахы ааидкыланы, ԥшьаала
акәасқьа дналбааит Мкыд.
Уи заманалаҵәҟьа илдыруеит, амрагыларахь зҿы рханы игылоу рмаҵурҭа аԥхьа утәаны уанԥшуа, аконторахьтә иаауа амҩа,
унапсыргәыҵа ианысны ицошәа ишубарҭоу. Абри амҩалоуп
Қсасгьы Қасалагьы аибашьра ианцоз излацоз, абри амҩоуп Мкыд
хышықәса дуӡӡа лылаԥш иааҵмыршәаӡакәа дзызԥшуаз. Уажәыгьы,
икаҳар ҳәа ишәозшәа зшьапқәа зыҵхааны игылаз аҟәардә даахан, амҩахь дыԥшуа даатәеит Мкыд.
Ахәылԥазтәи аԥша аҩҵәыҵәы агьама агьамоуп. Мкыд лаԥхьа,
адгьыл цәҳәыра зҽықәыԥсаны ихәмаруа дара аҵыхәтәантәи
ашәахәақәагьы, уи аԥшабжьеи ржәызшәа рхәы-ржьы хаххала ауп
ишыҟоу. Мкыд амҩа даԥшуп – уажәы-уажәшьҭан, абар-абар!.. Абас
акәын уи хышықәса дшыԥшыз. Амала, усҟан, ахәылԥазрахь инеиуа
ианалагалак, уахатәиала уаҳа Қсас дышгәарымлоз анылдырлак,
аҽырҳәа инеималҭәон. Усҟан адунеи зегь еиԥш амҩагьы хәашьуан,
ихәашьуан лгәыӷрақәагьы... Аха ашьыжь дангыло еиҭалыцгылон
агәыӷра ҿыцқәа: ашьха ӡыхь еиԥш ицқьакәакәараӡа, ааԥын афҩы
рхышәшәо, абзиабара аҟара ихааны:
«Иахьаҵәҟьа, иахьа иахымгакәа! Ҳакнаҳаны ҳшьы ахәылԥа­
зынӡа, Қсас деихаччо ашҭа дааҭамлозар! Амҩа баԥшлеи, Мкыд,
амҩа!» – ллымҳа иҭахәыҭхәыҭуан урҭ агәыӷра цқьақәа.
94

«Қасалагьы?» – дҵаауан Мкыд.
«Қасалагьы!» – аҭак ҟарҵон агәыӷрақәа.
Қсас дыҟамызт, дыҟамызт Қасалагьы, аха Мкыд лгәыӷрақәа
лызшьуамызт, урҭ ракәын ԥсыс илхаз, дназгаазгоз.
Аиашазы, адунеи аҿы зегь реиҳа ишәарҭоу агәыӷрақәа инрыжьыз ауаҩы ауиакәхым! Иҟалоит ауаҩы иԥшәма дынлыжьыр!
Дынрыжьыр ихшаз, иҩызцәа, иҭынхацәа... Арҭ зегь ауаҩы ицәа
иҭеигӡоит, игәыӷрақәа ицнаҵы. Аха агәыӷрақәа андәықәла, зегьзегь башоуп – иахьцо аԥсҭазаарагьы ргоит!
Агәыӷрақәа роуп Қсас аибашьра далганы даазгаз, агәыӷрақәа
роуп Мкыд абрысҟаамҭа аԥшра лылзыршаз.
Қсас Абгыӡра ахәы даахшәеит. Иҩҭылашааит Мкыд ллакҭа:
«Ушьапқәа!..» – лҳәеит уи гәаныла, аха лхаҭагьы лхы
даацәыԥхашьан, алада уаҳа акагьы ацлымҵеит.
Алаԥш еиҳагьы, ахшыҩ еиҳагьы иласны ауаҩы иԥылозаап
ацәалашәара – Қсас, Мкыд амаҵурҭа абарҵаҿы дтәаны
дышизыԥшуаз ицәа иалашәан, ахәыцра хьанҭақәа ирҟәны иркыз
ихы ҩышьҭикәыцәааит: ахәылԥазтәи ашәшьыра зҽагәылазҳәоз
иашҭа иԥшӡаӡа даннықәыԥш – игәы аагәырӷьа-гәырӷьан, Мураҭ
дызҵеиҵаз аидарагьы ижәҩахыр иқәыҩрны асаба абақ аалнаргеит. Амра аԥсымҭазы зыҳәцә амца ацранаҵоз аҵлақәа, уажәы,
аҟанҷ хәац зхысыз амжәабӷьы еиԥш икылхха акәын ажәҩан ишадубалоз.
– Узгаз рымшра ааугеит! – лҳәеит Мкыд лхаҵа данаалхагыла,
лԥыраҳәа ахқәа ааидыџьгәаланы дагьыҩеихаҵгылеит.
– Бзиа ббааит, бхаҵкы сцеит, уа бтәа, бҽызбырааԥсозеи! –
лыжәҩахырқәа рыҩбагьы наҟ-ааҟ иааникылан, дааирхамчамит
Қсас.
– Ус ҟаумҵан, сеимшәшәоит, мыжда!
– Изакәи, быбруқәа кәадахама, сҭакәажә, аҳаҳаи, бҽырӷәӷәа!
– Убруқәа кәадацәахап!
– Аҳаҳаи, бҽырӷәӷәа!..
– Аҷкәын ҳаибоит.
Рыԥсы ҭаны иахьеиқәшәаз еигәырӷьаҵәа, абас акыраамҭа
еихәмаруан Қсас иԥшәмеи иареи.
– Оҳ, сышԥауркареи, уҟамлааит! – Мкыд дҳашҳашуа, аха абыржә
днышьҭԥраартә аҟара лгәы алаҟаны, ахыԥҳәа лҟәардә днықәтәеит,
Қсасгьы дааины лшьапаҿы амаҵурҭа ауасхыр даақәтәеит.
95

– Изакәи, уахьнеиз Мураҭ уҩнеидама? – маҷк лыԥсы анааивылга, дҵааит Мкыд.
– Сыҩнеидеит, цәаӷьыкгьы саҿа ианиҵеит.
– Иануиҭах, ирхәа-ирыцқьа иҟоу акы уиҭандаз, уи тәамбароуп.
– Тәамбаразар ббап уаҵәы ара иаазгар – ашықәс шымҵыцгьы,
тоннабжак акапануеит.
– Ацәаӷь?
– Ааи, ацәаӷь!
– Идырхәар шаҟа рҿы иаап зугәахәуеи?
– Исымкапанцт, исызбаҳәом.
Аибашьра ҟалаанӡа, рқәыԥшреи рлахьынҵеи иреигәырӷьаны
ианыччоз еиԥшҵәҟьа иргәарԥханы еицыччеит Қсасгьы Мкыдгьы.
– Амҳараа ччоит! – иҳәеит Ладгьы аԥенџьыр ихы
нкылырҳәҳәаны, аха ибжьы иани иаби рҿынӡа имааӡеит.
– Аиаша, аиаша, уззиҭахузеи уи ҳалашара?
– Иахьысҳәо бмаҳаи, мшәан, ҳферма ацәаӷь арҭеит– ацәаӷь
жәла бзиа. Ҳаԥсуа жәқәеи убри ацәаӷьи еихаҳаны аказен жәы
жәла бзиақәа анаҳҵоит: «ҳадгьылгьы ианаало, ҳҟашәагьы рнаало,
агәаҽаҳәа ахш аарышьҭуа...»
– Амшын аҿы сцаны алыхәҭа азна аӡы аазгаанӡа анцәа
шәимшьааит.
– Усгьы агаҟа бцоит, банаауа ҳацәаӷьгьы аабгандаз.
Адырҩегьых инеибарччеит.
– Ари зегь здыруа излеиҳәауала, уи хлымӡаахк акәымкәа иҟам
– танкк иацраҳамҳәозар аагашьагьы ҳамам, – даацәажәеит Қсас,
маҷк анаабжьыс.
– Амарџьа, ажә жәлас иаҳзышәкуа егьыҟам, аха џьара акы
атәыҩа шәҽахашәымшьгәышьан.
– Мшәылды дызгароуп. Уи ишҟа Лад ддәықәсҵарц сыӡбан, аха
исцәыхәлеит. Сархарагәышьоит, аха уаҵәы сышцо исымҩатәны
сынкыдгылап...
Ашарԥыеҵәа гылан, аҵаа бла хьшәашәақәа ҭшаша адгьыл
иқәԥшуан, Қсас иԥшәма дмырҿыхаӡакәа, дшьапҵыркьакьо,
ашә ныдҵаны абарҵа данаақәгылоз. Ашьха ааигәаладыршәеит
Қсас, иҿыхьшәашәаа-џьбараӡа иԥылаз аԥшеи ихьҭакызшәа
ишықыџьқыџьуа акакала ажәҩан иаҵаӡҭуаз аеҵәақәеи. Раԥхьа,
иашҭа илаԥш аахигеит – макьаназы зегь неибынеиԥшны, аԥсард
иҵыҵыз ауаса еиқәаҵәақәа реиԥш акәын игды-гыдӡа алашьцара
ишалибаауаз.
96

«Џьара акы сызнацымҵеит сааижьҭеи – акәытҵараҵәҟьа ашьапы сзымԥсахызт, арбаӷьк аҽаарыцәгьар ишкаҳара игылоуп... Аррааԥсҭра, ага-ашьха–сыҩни схи санбеиӡо, мшәан?! Зегьынџьара
маҷк-маҷк ҟаҵо саауеит: ара – маҷк, аибашьраҿы – маҷк, ашьхагьы – маҷк! – ихы ҩышьҭихын, ашьхақәа дҩарыҵаԥшит Қсас –
рӡараҩахыс иҟәашшӡа, еиҿарԥа-еиҿарԥа, ажәҩан агәеисыбжьы
иазыӡырҩырц рҭахушәа рлымҳақәа надкыланы игылан ашьхақәа.
«Адырҩегьых даҽа ӡынрак, сашьцәа!.. Адырҩегьых асы
хьшәашәа, аҵааршә, аҭынчра дагәа!.. Сыԥсы ҭазар сшәыз­
ҩеихуеит, шәзызрыцҳау анышә шәамаздоит, ашыцлых џьарқәа
шәхасыргылоит... Иҟаҳҵарызеи, амра агылара, аҭашәара иуза­
ҟәыхуазар ҳашьхақәагьы рҵас ркаурыжьуеит – уааи анырҳәо
унеироуп, уажәшьҭа иузхоит, уца анырҳәагьы уцароуп... Урҭ
усоуп ишыҟоу – акаршәра иалоугӡо узрылагӡом, амшын еиԥшгьы
иузыҟьашьуам... Ҿырҭуам, аха зегь рбоит, ирҳәом акәымзар, зегь
рдыруеит. Урҭ шаҟа игәыбзыӷу аҟара рлеишәагьы цәгьоуп...
Аа, сашьцәа, абраҟоуп шәара шәымҩа ахьынҵәаз – абарҭ
ҳашьха ԥшьақәа рыкәаҿы. Иҟалон, иара сара сымҩагьы абас џьара
каршәрак аҿы иааҿахҵәар, аха даҽа маҷк ҟасҵараны сыҟазаарын
– ауаҩы усгьы маҷк ауп дзыхьӡо – маҷк ниҵуеит, маҷк ҟаиҵоит,
маҷк еиҳауеит, маҷк ибоит – ацәымза иқәу ачысқәа ргьама шырбо
еиԥш, аԥсабара маҷк-маҷк зегь ргьамақәа инарбоит...»
Зхаԥыц ҟәашқәа ашьаци анышәи рыбжьатата, акәкәыҳәа ашҭа
иқәхоз аӷааҵс даадгылан, азқәа инапы лықәишьит Қсас. Аӷааҵсгьы
цәгьалаҵәҟьа агәы иахәазар акәхап – аԥышә адгьыл иқәкны, абӷа
ҭарсҳаԥны иаагылеит, – уахала, уахала, умбои, адгьыл баракьаҭ
дуӡӡа, уара ахәҷинӡараҵәҟьа шаҟа уҭаху аҟара унаҭом– маҷк
ухәҭазар акәхап, ухы аалагӡа.
Қсас аӷааҵс дацәажәаны данаԥырҵгьы амгәацәа лашьҭны,
аҵыхәа ыркәаталеиуа, аԥшәма инапы хаақәа еиҭарызԥшны
игылан. – «Абригьы анапы ԥшқа аҭахуп – иара ус мҩасшақә
инахьысшьгәышьеит акәымзар, иара шаҟа аҭаху аҟара
азҭагәышьода! Агәы азҭагәышьазаап, рыцҳа!.. Зыԥсы ҭаны адәы
иқәу ҳшеизыҟоу уҳәеит ҳәа!..» – уаҳа амаҵурҭахьгьы дымнеи­кәа
ашҭа дынҭыҵит Қсас.
Акәша-мыкәша иҟаз аеҵәа ссақәа рыԥсра иеигәырӷьаҵәа, есааира ахаҿы рыцқьо ажәҩан иаҵыџьџьаауан ашарԥыеҵәа. Қсас
раԥхьа, ус иааԥыҵәҵәа-ааԥыҵәҵәаны, абаҳчақәеи аккарақәеи
днарыҵс-аарыҵысуа дцарц иҽазикын, аха илнамыршеит:
97

акы – амза иатәымызт, иҩбахаз – идгьыли иареи еицәхҟьаны
иҟазиижьҭеи акрааҵуан, изеибамдырит. Иара ихаан иалырдаз
амҩахәасҭақәа рцәаӷәеит, ма амарч рхысит, ауаа иеиӷьашьаны
даҽаџьара, даҽа мҩахәасҭақәак алырдеит... ԥаса абаҳчақәа
еикәассы иахьгылаз, уажәы аҟәынџьи аҭаҭын хәҵәи урыхҟьашоит,
ԥаса аҵәыргыла иахьахыԥалоз, ршьамхқәа арсны «ԥелоу»
ахьыҟарҵалоз адәыԥшӡақәа, уажәы ибаҳчахеит, ма инхарҭа
ҭыԥхеит... Аибашьраҿы адгьыл ахаҿы еицаркуеит абомбақәа,
амца, араҟа адгьыл ахаҿра еиҭаркит инхаз ауаа.
Зҵаха дахьымӡацыз аҭыԥ данамыхәа, иааирҳәын, амҩаду ахь
дкылсит Қсас – иабацәа рабацәа ишьҭарҵаз амҩаду, иара ихәыҷра,
иқәыԥшра, иарԥысра знысны ицаз амҩаду... Уажәшьҭа аҵх ашарахьгьы инагәагәон, иаарццакны иҿынеихеит...
Аиашоуми иаҳҳәаша, Мшәылды уаҳа назҭахым ҷкәыноуп,
дзықәшәаз амашәыр акәгәышьоуп акәымзар. Ахаангьы иҿы
ҩеихыхны Акьынҿаа Дикран иҷыдахаз, ухахьы уџьымшь ыҟоуп ҳәа
аӡәы иеимҳәацызт. Уиакәым, иара иахьагьы еиҳабык даниацәажәо,
аҭаца ламыс леиԥш жәантә иԥштәы иԥсахуеит.
Уи аҽны, Мшәылды, Дикран рыцҳа, атанк ихысызшәа адгьыл
даҟаратәны днышьҭеиҵон, аусҳәарҭаҿы ирыниаз ԥсыԥшәмас
изыҟалеит акәымзар...
Уаанӡа:
Аколнхара аполуторка заҵәы ныҟәызцо Шьыбгеи Мшәыл­
ди ианыхәыҷқәаз аахысгьы ԥсык еицырхан: ҽнакала ашкол
еицҭалеит, ҽнакала еицынрыжьит, ҽнакала ашоферҵара еицалгеит.
Амала, аиҭымра ҟадыџь зынзаҵәык иааицырнаҟьан, уинахыс уаҳа
иагьзеиқәымшәаӡеит. Ашоферҵара ианалга, Шьыбга иаб ҩбаҟа
шьтәа «абгассақәа» ицәырфазаргьы, иҷкәын днаганы аколнхара
аполуторка заҵәы акабина дынҭаиртәеит, аԥҳәысеи­ба лԥазаҵәы
Мшәылды иааиԥхьан, усура Тҟәарчалҟа ашахтахь ддәықәырҵеит...
… – Уа ахәшәтәырҭа аԥхьа шәаасзыԥшы, – иҳәеит Шьыбга,
ақалақь иахьлалагылаҵәҟьаз, – арҭ иақәу аденгьқәа наҭаны уа
сҩеиуеит.
Аԥҳәысеиба Зифна–Мшәылды иан – иныкәлыршәын, лыҷкәын
дахьышьҭаз ахәшәтәырҭахь дцеит.
– Аҷкәын ихшыбаҩ ӷәӷәала иҵысны иҟан, – иҳәеит, астол
иахатәаз аҳақьым, Зифна ихы аалыкәикын. – Аҭынчра иҭахуп, –
ҳара Анцәа ҳаззрыцҳаитәыз иҳәозшәа дагьаақәыԥсычҳаит уи. –
Игәы еибарктәым, амра ашыреи арыжәтәи дырцәыхьчалатәуп.
98

– Нан дызкәырбану, сара сыԥсы ахьынӡаҭоу сишьҭагәышьа­
заап, аха нас иԥсыхәои?
– Ара аӡәгьы ҳаԥсыр ҟалаӡом, – аҳақьым ихы ҩышьҭихын, Зифна даалҿаԥшит, – уи иблақәа, шә-маӡак зҵаҵәах измоу аӡиа еиԥш
еишьыл-ҭынчӡа иҟан, – уахь иԥсуа азхоит... Насгьы, Мшәылды
агәыӷәӷәа змоу ҷкәыноуп – шықәсык, шықәсыки бжаки рыла
ажәытә иҭыԥ аҿы днеиуеит.
– Кәырбанс сзырҭаша, нан!..
– Ԥҳәыс данизаабго ачарахь ҳабхабмыршҭын... Мшәылды
иузаамхәо, иузымҭиуа аҟазшьа бзиақәа имоуп.
Зифна лнапы ыргьежьны лхы ишадылкылоз, Мшәылды длыманы ахәшәтәырҭа дындәылҵит.
Шьыбга акыргьы дынхеит, аха аныхамҩас еиԥш амца ицрыдды даакылҟьеит... Мшәылды Тҟәарчал ахәшәтәырҭаҿы даннарга,
раԥхьаӡа ицаны дызбазгьы Шьыбга иоуп, ашьҭахьгьы, имашьына
дақәырцарц аԥсык ааигхазаргьы, ицаны арахь Агаҟа даазгазгьы
иара иоуп, ара дахьынӡашьҭазгьы, мчыбжьыкала зны-ҩынтә данынкыдымххылозгьы имаӡамызт. Уажәгьы, игәы гәырӷьа-гәырӷьоит
Шьыбга – раԥхьа ишраҳақәаз акәымкәа, иԥсы ҭаны аҩныҟа дахьиго деигәырӷьоит.
– Нас, тоннабжак иҟаз арацәа ҟәалҳа ду, ампыл еиԥш хыла
уасны, ашахҭа иҭырууааны икаужьит?! – дҵаауеит Шьыбга, ихы
ҩарылыҳәҳәо дызлатәоу аихатәы лабақәа рҿыжны, амашьына
абӷа ааиҵыхшәа аҿанынаирхалак.
– Ус иҳақәшәира!.. Акызаҵәык – исгәалашәоит, иамбганы, еиқәаҵәасымсалха сара сышҟа аҿанаанахоз, – амашьына
анылҭаслак, уи арацәа ҟәалҳа абыржәгьы иҽацәихьчарц иҭахушәа
ихагәҭа дасны иааникылон Мшәылды, – уаҳа акагьы сгәалашәом,
ашьҭахь, ахымш рзы санаалҵ ахәшәтәырҭаҿы сшышьҭаз збеит.
Убасҟан Мшәылды ихагәҭа аҽыҩ-аҽыҩҳәа иҩалнарҟьан,
илакыҵагьы ацыԥхьқәа ҩыҵыддит, суҳәоит ԥшьаала ҳәа аанарго,
иблақәа ҭырхаха Шьыбга дааизыԥшит.
Шьыбга уамашәаӡа ицәымыӷхеит, уи аӡбахә уаҳа дагьа­
ламцәажәеит. Амала, Мшәылды алмҩанык ихагәҭа инапы ықәкны
ишикыц икын, иан Зифнагьы, акабина ашьҭахьтәи асаркьа ҭаҟәаҟәа
далԥшны уи лбон, лыҽлызшьуамызт умҳәозар.
Аполуторка арашқәа рыҵаҟа ианҩеи, ацә мцәаӷәа аашьа еиԥш
ахы амҵырбыӷьра инылакны иаагылеит. Раԥхьа, Мшәылды ижәҩа
99

даҵагыланы акабина дааҭигеит Шьыбга, нас – игьежьуа акузов
иақәгылаз Зифнагьы инапы ҩалиҭан, даалбааигеит.
Ашьыбжьонтәи аҭакар, арашқәа рышәшьыра иҵанацалаз
ақыҭа аиҳабыра ҩеибаргылақәан, иааины Мшәылды аԥсшәа
ааиарҳәеит, Зифнагьы лыҷкәын деибганы дахьылзынхаз азы
иналыдныҳәалеит.
Зегь реиҳа аԥша ахьааирҭаз ҭыԥк аҿы, ашьац ҟәымшәышә
иҽыларшә, иблақәа цәымҭаауан Дикран Акьынҿаа, азныказы иҟаз
гәеимҭаӡеит. Иангәеиҭа, дкәылԥааауа хырқьиара иҿынеихеит, ани
ибз мыжда аҭра изҭамгылт акәымзар:
– Уаа, узгаз рымшра ааугеит, Мшәылды! – иҳәеит уи раԥхьа
ауаа ишырҳәо. – Ухгьы ӷәӷәак акәын, аха ашахта аҭӡамцқәа еиҳа
ииаит ҳәа сыҟоуп?
Шаҟа ажәа иҳәаз аҟара, апҟеҩ-апҟеҩҳәа ҟамчы ихиҟьазшәа
дааиҵаӷәӷәеит Мшәылды, аҽыҩҽыҩҳәа ихагәҭагьы еиҭалнар­ҟьеит.
– Узгылоузеи, ацәаӷь усызшәа уеиҵаӷәӷәа, уԥсы ахьынхаз
уеигәырӷьаны укәашала, – изнапык иаԥхьаҟа инарххашәа, егьи
ала игәчам аҭаԥҵәара нҭарсны икны, ацалаҟьа иаҵаԥшуа арбаӷь
еиԥш даагылеит Дикран.
– Уара алаԥынҵа икылҟьаз!.. Уара амишәан! – ахацара зкыз
амшә еиԥшҵәҟьа дхәааит Мшәылды, нас ԥрашәа змаӡам аӡә
иеиԥшгьы дышьҭыббны иҿааихеит...
Иҳамхәахьеи – уаҟа ирыниаз ԥсыԥшәмас изыҟалеит акәым­зар,
Дикран ҳәа дыҟамкәа дилгон уи аҽны Мшәылды.
Иара Дикрангьы аӡ еиԥш ҩынтә шьҭахьла даныԥа, Мшәылды
дырххо дызкызи иареи неиҿаԥшы-ааиҿаԥшуа иаанхеит, аҽыҩҳәа
ихырҽы ишьҭаз амхы дҩалаԥалеит...
Арҭқәа зегь мацәысеимҟьарак еиԥш ауп ишыҟалаз, аха
ашьҭахь Мшәылды, мызкы уажәы-уажәшьҭан ҳәа дықәҵаны даман, Акьынҿаа Дикрангьы Шьыбга дицәшәаны двааваауа аганқәа
дрыван.
Ажьаӷьырҩага еиԥш аибашьра аҟырҟы икылхны иаанашь­
ҭыз аҳақьым Чанҭа ииҳәаз иашахеит – Мшәылды шықәсык ала
ажәытәтәи ихьышьҭрахь дгьежьит, Дикран данҭаха, арахә ашьха
ишлалбаазҵәҟьа афермахьгьы ддәықәырҵеит.
Зҩызцәа аеҵәақәа рыԥсра зхы-зҿы алазрыцқьоз ашар­ԥые­
ҵәагьы, ишьалабаны ицәышшӡа, уажәы-уажәы аԥсы шынах­шәарыз
икыдын, Қсас афермаҿы данааи.
100

Ашара иаԥылон, Лашԥсы ахра иалԥаны, раԥхьа абӷа еиҵых
иназқәылоз аԥшаҳәа. Уи аԥшаҳәа уажәы иаазқәылаз аҵаа
сақә алнаҳәо иалагеит. Иаха адгьыл зынӡагьы илаҳәӡазаап –
зегьынџьара, асырҳәы ықәнаузшәа иҟәашшӡа, ашьыжь аимыггара
иалубаауеит. Иҟәашуп: аҳәырҭа кәазақәа, адәҳәыԥшқәа, еимшаеимытта ауац иалагылоу ахыбра аа-маақәа, арахә рызқәа, аӡы
иҩалҳәҳәо ахаҳәқәаҵәҟьа... Алҩаҵә ахылзза иҩеиуеит, адгьыл
аԥхара ацәызгаз аӡиас Лашԥсы. Уи, афақь лҩа ахылҟьа, ашьыжьтәи
аҳауа ԥырффа инеиуа адәыӷба еиԥшнушьалоит хара угыланы
аԥшаҳәа уаназԥшуа.
Аԥшаҳәа аԥылоит ашара ҭынч. Абас, амра ахаҭа иҭахәхәа
ацәа ишалоу, ашарԥыеҵәа дацны шаҟантә ашара даԥылахьоузи
Қсас. Ирҳәоит, адунеи аҿы еиԥшу ԥшь-блакы макьана аԥсабара
иахылымҵыцт ҳәа – иара убасҵәҟьоуп Қсасгьы макьаназ еиԥшу
ҩ-шьыжьык иара изы ишыҟамлац. Уи ишьыжьқәа акы гәырӷьала
иҭәызар, егьи алаӷырӡ аҿыкәкәо амра иаԥылоит, акы аиааирафҩы
гәыҟаҵага ахшәшәозар, егьи иҟаԥшьшьӡа шьала ишәуп...
Қсас данынрывала, рыламыс иамузшәа, ашырсырҳәа
иҩеи­хаҵгылан, иларышьҭыз рымгәацәақәа адгьыл иқәҵаны
рыҽдырххеит жәқәакгьы. Раԥхьа иҩеихаҵгылаз ацә хылтыҿ азқәа
инапы ҩықәишьит Қсас–хыхь ихьшәашәаӡа, ҵаҟа иҟәан­даӡа иҟан
инапы иҩахьшыз аҵаа-сақәа ԥсаҳәа:
«Ишхаҵгылатәугьы жәдыруеит, аха шәахьцалак шәҳаиуан­
қәоуп, мап анакәха, аӡынра ахьааиз шәымбаӡои, адәы
шәҽызцәышәшьылозеи...» – гәаныла дырзаӷьуа днарԥырҵит Қсас.
Усгьы агылара зҽазырхианы, есааира ихцәышаахоз аҵх
иналахәыцуа ишьҭаз Мшәылды, Қсас иԥба шикҵәҟьаз ашырҳәа
дҩаҵҟьеит. Дырзышьҭамкит Шәлимангьы. Зегь еицхырааны
ажәқәа рхьеит, агәашәқәа рзаартны аԥшаҳәа иҩаварҵан, ахш
аҭыԥ иқәырҵеит, нас ашацаҳәа Агаҟа амҩа иқәлеит Қсасгьы
Мшәылдгьы.
– Нас, арҭ аҩжәыжәлак реихаҳара акралҵып угәахәуоу, Қсас? –
амҩа иахьынӡақәыз ҩынтәҟа дҵааит Мшәылды.
– Макьана иуасҳәо сыздыруам, Мшәылды, – инапы-ааԥсақәа
нарха-аархо аҭак ҟаиҵеит Қсас, – ацгәи абжьаси хылҵшьҭрала
еизааигәоуп рҳәоит, аха уажәы, аҳәынаԥ зкуа ацгәы акәымкәа,
ашьабсҭақәа кны исзаазгаша цгәыжәлак анысҵоит ҳәа абжьаси ацгәи еинуриар ауама, сеидроу?!. Хышықәса ҳазлаз аурысқәа
ирҳәалон: «Уахыԥаанӡа «ҳоԥ» умҳәалан» ҳәа, иҟало аабап...
101

– Иҟало аабап, – дақәшаҳаҭхон Мшәылдгьы, Қсас дызлацәа­
жәоз уиаҟара ихаҿы ишымааиуазгьы.
Ага ақалақь ршьапы анналадыргылоз, амра ухылԥа агәыдуҵар
иахьымӡаратәа аҟара аҽҩышьҭнаххьан – иаха аҵаа сақә
зылнаҳәаз адгьылгьы рыԥсаҳәо, ԥшьаала арԥшшара иаҿын.
Амҩа абжара анааиҩыршоз ирцәыӡыз Лашԥсы аӡиасгьы, скажьны шәаан, аха сышәхьымӡазар жәбеит аҳәа­шашәа, аибашьра
аналагамҭазы ишьҭарҵаз аихамҩа инаҵсны, ақалақь иазиаша инеи­уан. Иныҽԥынгылан, ршьапқәа, ры­маҭәақәа дрыцқьеит,
рнапқәа ргәаҩаны иҭыртоз аӡ-бырлаш ԥҽыхақәа рҿаҭәо рҿқәа
рыӡәӡәеит, нас еиҳа ақалақь ԥшра роузшәа ргәы иабогьы
иааҟалеит.
– Шәара Аӡлиа иколнхараҿынтә шәаама? – дҵааит, адунеи зегь
аибашьра ишаҿу макьаназы имаҳаӡацшәа, ихәда ҟаԥшьы ацәақәа
рҽы-рҽы астол иахатәаз ақыдхса.
– Анԥсытәқәоуп, анԥсытәи аколнхараҿынтәи ҳааит, – Қсас, утәа
ҳәа аӡәгьы ианиеимҳәаӡа, ихала иҭацәыз ҟәардәк иҽықәкуа.
– Шәколнхара Ӡли Мураҭ ихьӡ ахҵатәуп, – деиҭаацәажәахт уи
ақыдхса, итәаз Қсасгьы игылаз Мшәылдгьы дрыхәамԥшӡакәа, – ус
иагьыҟаҳҵароуп.
– Аколнхара дуӡӡа акәым, ҳараҵәҟьагьы хьӡык-хьӡык
ҳзырԥшааитеи, «Анԥсы» анымаалозар даҽакы азырхәыцп, ус
хьӡыда инрыжьрым, – Қсас дацрамлацәакәа аҭак ииҭеит.
Қсас иеиҿамсра џьеишьазар акәхап уи акыдхса, зны ибла­
саркьақәа ирыдӷьалазшәа иблақәа аашанхеит, нас илеины игәы
иқәыз иҟаԥцә ааҳаҭҳатеит. Ус иблақәа ыршанханы ԥыҭрак Қсас
дихәаԥшуан уи, ашьҭахь истол амгәа дынҭалан, еиқәырҷыгә
еидыӡахланы иҟаз бӷьыц гәарҭак ааҭигеит. Уажәы ушфырхаҵоу
збап ҳәа аанарго дҩаиҵаԥшын, инапхыц еихиаа налаирҟацеит
анапы ахьаҵаҩтәыз аҭыԥгьы. Қсасгьы цасҳәа, дацклаԥшӡаны инапы наниҵеит, асеиԥш анапынҵарақәа раан ицәааԥшлауаз ибзгьы
цәырымгакәа.
– Дызусҭада ари? – дҵааит Мшәылды ԥыҭк ианынаскьа.
– Ацәаӷьқәа рбухгалтер иакәхап! – иԥышә ачча аақәххит Қсас,
аха ари Мшәылды изгәамҭеит.
«Ацәаӷьқәагьы абухгалтер дрымоуп, – дхәыцуан, Лашԥсы
гьежьны ахьышьҭыр иқәылт ҳәа иоуҳәар, игәы нсмырхандаз ҳәа
иуқәшаҳаҭхоз Мшәылды, – ҳара уаҩҵас иҟаз бухгалтерк даҳмоуит.
Аказы уиазҵаар иҿы аӡы ҭаҭәаны сааҭк дтәоуп, аҵыхәтәаны аҟит
ихьызшәа «Мураҭ» иҳәоит...»
102

Амшын ахықәҵәҟьа иқәгылан, ацәаӷьқәа ҭаргыланы иахьрымаз араион арахә рыхәшәтәырҭа. Абри ахәшәтәырҭа апроект ҟазҵаз, зымшалагьы уи абраҟа идыргылаз ауаҩ, еицырдыруа, араион аҿы акапан ӷәӷәаны измоу, зажәа акыр ԥхылнадо
уаҩуп. Уи убриаҟара хара иԥшны акрызбо аӡә иакәзаап – икабинет даадәылымҵӡакәа дшыҩнатәаз имҩаԥигаз аԥышәарақәа
рыла ианиҵазаап зеиԥш адунеи иазымдыруаз ажәжәла ҿыцқәа
хԥа, ҩ-ҳәа жәлак, ахәаҷамаҷа бааԥсқәа рҟнытә абна зрыцқьо
аҵларкәыкә жәлақәа фба, иагьиҩит маҿак аҿыгҳара змоу
аметодикатә шәҟәы мҩақәҵага: «Амшын ӡы арахәи аԥсаатәи
рзы иреиӷьӡоу хәшәуп» ҳәа хьӡыс инаҭаны.
Убри азакәхап, Ага араион аҿтәи арахә рыхәшәтәырҭа
ашьапқәа амшын инӡаакыланы издыргылазгьы. Ари ахәшәтәырҭа
иҭашәаз аԥстәы, аҵәыргыла иахыԥо ирхәшәтәыргьы, ахы ушахо атәыҩақәа аахужәжәозаргьы уаҳа уашьҭахьтәи иузгом. Изцарызеи: амшын ацәқәырԥа маҷӡак ианҩышьҭыҵлак, аҽыҩҳәа
иааины, аџьыкӡырӡ шәахш аччаҳәа еилашуа аӡыржәга-ҿықә
иаанҭәалоит, армарахь ахы азаарҳәыр – витаминс иҟоу зегь
злоу аҟашәа рҵәы аԥышә ныланакуеит, ахы азҩышьҭыхыр,
италиатәи аԥенџьыр шаша дуқәа иркылԥшны амшын агәы казказра инхыԥшылоит... Ирҳәоит, амш кеикеиуа еилганы ианыҟоу,
арахә абрантә иԥшны аҭырқәа ишьха кәазақәа рбоит ҳәа. Усҟан,
ахәшәтәырҭаҿы ишьҭоу арахә инеиԥынкыланы ахәаара иалагозаап, аԥардақәа лармышьҭкәагьы иаҟәымҵуазаап.
Араион аҟны арахә рааӡара азҵаатәы иазкны абрахь аӡәы
данаақәнагалалак, зегь раԥхьа уи уахь днаргозаап:
«Ичмазаҩу арахә ас ианыҟала, згәы бзиоу егьа иссирхап!» –
дрықәшаҳаҭхоит уи адҵа змоу ауаҩгьы...
– Аколнхара «Анԥсы», аколнхара «Анԥсы» – абраҟагьы аӡәы
ихы шьҭацаланы акыраамҭа ақьаадқәа еилирттаауан, – аа, абар
сахьақәшәаз! – мызкаахыс илаханы иҟаз ижәзаҵә, ахәапаҳәа ижа­
ҳәо иахьтәаз днахагылазшәа ихы-иҿы неихылашеит иԥшаауаз:
«Анемец сакаражәжәла ӷра зырҿиауа ацәаӷь Буиан, – ацәаӷь
абиографиа аԥхьара дналагеит уи, – зқьи жәшәи ҩынҩажәи ҩба
шықәса, маи мза жәохә рзы ииз, ԥшьышәи ҩажәа килограмм зкапануа...»
Ажәа «анемец» ихаҟынтә ишьапаҿынӡа дҩеилнашьааит Қсас:
– Иаҭахым аҳаиуан аҭоурых! – иеилашәара изымҵәахыкәагьы
ҿааиҭит. – Аҳаиуан иахьугалак иҳаиуануп... Насгьы мҩахарак
ҳазԥшуп, ҳаццакуеит.
103

Қсас иажәақәа, рыҵаҟа иҵабылгьоз ацәқәырԥақәа иаашь­
ҭырхын, арахьоуп иахьшәҭыԥу рҳәозшәа, амшын агәы иаҵәарахь
ирыманы ицеит, ацәаӷь абиографиа иаԥхьозгьы далгаанӡа
уаҳа џьара ақьаад иблақәа ааҟәимгеит... Ашьҭахь, адырҩегьых
анапынҵарақәа, алабжьага жәақәа, аинструкциақәа, ацәаӷь Буиан
адокументқәа згәылаз апапка чаҟәа дандмырқәит акәымзар, иааизаарымгаз егьыҟам Қсас.
Ухылԥа ухыхны иагәыдуҵар, уажәшьҭа ахәаԥ аауҿнаргаратәа
илеихьан амра, ацәаӷь Буиан ахьҭакыз ашә анаадыртуаз. Иаразнак, апрожекторқәа реиԥш иаарҿаԥхеит ацәаӷь бла гәаақәа
шәкы. Урҭ рыхәда ацәа жәпақәа еизырҽы-еизырҽы, анахәҭа
ҟьаҟьа дуқәа ирҭамӡоз рхы хчаақәа мырҵысӡакәа акыраамҭа
иҩналаз ирыхәаԥшуан, нас инеиԥынкыланы ибыҩуа, ршьапқәа
еиқәыршәны ашьҭшьра иалагеит, убасҟан рызқәагьы ацәа
ахыԥаны ицон, кәарма-кәармагьы аӡы еицкарҭәон.
– Амарџьа, ҳшәырлас! – иҳәеит уахь иҩназгалаз дԥаҭха­
леи­уа. – Акы машәыршәа ианааԥытла егьырҭ аанкылашьажәла
рымаӡам, усҟан аџьалцәгьара захьӡугьы ҳақәдыршәоит... Абри
шәара ишәтәуп, – агәҭаншәа иҿаҳәаз ацәаӷь днадгылан, ахбаз
ааишьшьит уи.
Акәыкәбаақәа ихҭаркхьоу қыдхсак ахы унапы нықәушьыр,
аҽырҵысуазараҳа аҽамырҵысит Буиан, абла гаӡақәа ҭызза
ишԥшыц иԥшуан.
«Аԥсра жьаны иацәцаз ҩыџьа ахацәа, цәаӷьык атәыҩа
ҳлахаԥсы ҳцахыр, абгақәа ирфаз аҽада захьӡугьы уи акәым­хои!
–игәы иааҭеикит Қсас, аха Мшәылды дшәап игәахәын, акагьы иимырдырит.
– Шәара шәразҟы излакыз – шәыцәаӷь макьана ихәыҷуп,
абажә ӡылаҵә еиԥшгьы игаӡоуп, – иҳәеит ацәаӷьқәа зшоз, Буиан
ԥыртло, – мап анакәха, иара ахькашәцоз егьыҟамызт, аха ахаҭа
атәыҩа шәахарԥаны аҩныҟа шәагон. Ара арыцҳарагьы ҟалахьеит:
иҿыхахьаз цәаӷьык изгоз иаарылагьежьын, уажәы, ҩыџьа ауаа
рхы иамыхәо ахәшәтәырҭаҿы ишьҭоуп.
«Ахәшәтәырҭа» аниҳәа уи, адырдырҳәа изқәа ҩкыдхьҭ­шьааит
Мшәылды.
– Буиан, Буианчик! – Қсас раԥхьа ацәаӷь атәыҩа шкәакәақәа
рыбжьара ахы ааишьышьит, нас – азқәа. Иаргьы, аԥсы шҭаз
удырратәа, аарла аҵыхәа алаӡара ааҵысит. Қсас анахәҭа кны
104

даннаха, ачах-напышьцыла еиԥш ишьхәа иқәԥало ишьҭаланы
аҿынанахеит.
– Абас игаӡоу хԥаҟа алашәеит.
– Иахьгаӡоу макьана ибзиоуп, аха ишцәалаӡоу иаанхар
ҳажәқәа ирԥсыхәоузеи?
– Умшәан, уи аус гәеилгара дук аҭахӡам... Амала, ахш аплан
атәы сыздыруам, аха акәац аплан инацҵангьы ишынашәыгӡо ала
снапы шәысҭоит.
– Уҳақәныҳәаны ҳауужьуеит? – Қсас идырт ацәаӷьқәа зшоз
ахаҵа иажәа ахы ахьцоз.
– Иҟалақәахьеит... Изеицәааӡарызеи...
Алмҩаныкгьы уаҳа џьара анахәҭа инахатәымхеит. Буиан – акагьы зымҳәаӡоз аблақәа нкыдырхала-аакыдырхало, изҭысуаз ахкаара кәазақәагьы иаҭәа­шьаны аԥышә налымшьӡакәа, ирыцны, чан
еиԥш афермаҿы иааит.
Абраҟоуп, ацәаӷьқәа зшоз ииҳәаз шҵабыргыҵәҟьаз Буиан иахьыднардырыз: уи раԥхьа, аԥшьшьапыкгьы еимыҭхаа иаагылан,
аԥышә жәпа ду аҳауа иҩалакны ифҩышәеит, ацәа ашәхыҩрны
икаҳауама уҳәартә изқәыршәшәеит, инеиҵыхны ибыҩҩит, ҭымраҭымрагьы ҩбаҟа кәарма аӡы канаҭәеит. Нас, Мшәылды, аԥшқа
иеиԥш дырқәасқәасуа даманы, зыбӷа ҭаԥҵәаӡа игылаз ажәҭрахь
аҿынанахеит...
АСЫ ЗЕГЬЫ ИРЗЕИԤШУП
Иацы, ахәбатәи асааҭ анҵәамҭазы, Ладгьы Ӡыкәыргьы адиректор дрыԥхьеит.
– Дызҳаԥхьарызеи? – дҵааит Лад, акласс идәылҵны акорридор ишаақәгылаҵәҟьаз.
– Акырздыруоу, уара!
– Ацәгьа лҳәеит, Қәаҭа илыхгам!
– Иахьа ашьыжь абра ашкол аҿы дызбазшәагьы сыҟоуп...
– Шәласы, шәласы! – акласс аҟнытә идәылзыԥхьаз аҵаҩы, адиректор икабинет ашә дылагыланы инапы иҟьон.
Аҷкәынцәа еиҵаӷәӷәа-еиҵаӷәӷәа, ашә ршьапы нхыргеит.
– Бзиала шәаабеит, арԥарцәа! – ихы-иҿы ихаччо, маҷкгьы
дҩырхаҵгылеит адиректор.
«Арԥарцәа» иҳәеит – ари раԥхьа идәықәиҵаз ҵәыршуп!» – игәы
еиҳагьы амца ҩацрагьжьын, ихы гарҭа имоуа даашаҟь­шаҟьеит Лад.
105

– Шәтәа, шәызгылоузеи, абаак, хшыҳәара шәааизшәа,
уажәыҵәҟьа, ҳара ҳанеилахам убахьоу.
Адиректор ицәажәашьа ргәы аархаҵан, аҷкәынцәа, зны
лаԥшыла иааибадырит, ашьҭахь, ԥшьаала инатәақәеит.
– Ижәдыруама, арԥарцәа, сызшәыԥхьаз? – адырҩегьых
«арԥарцәа».
Ишаҳзымдыруа Анцәа-ауаа рҳәашашәа, дара аԥхьа
иааиҿаԥшит, нас – адиректор.
– Уаҵәы сас дук ҳашкол даҭаараны дыҟоуп. Агәараҳәа
илеиқәаҳаит аҷкәынцәа рыԥсы.
– Ашәҟәыҩҩы Бида Ажәанба! – ихаҿы еиԥш игәгьы аагәырӷьагәырӷьеит адиректор, – джәымдыруеи уи?
– Дышԥаҳзымдыруеи! – раԥхьа изыцәшәаз ахьымцхаз
деигәырӷьаны ажәҩан дхалон Ӡыкәыр. – «Адгьыл атыҩ иакит»
захьӡу ароман зҩыз иоуми?
– «Алым аусқәа знапы иану ажьа» ҳәагьы аҩымҭа имоуп, –
инациҵеит аԥсасира иаҿыз Ладгьы.
– Уи иареи сареи ҳаиҩызцәа бзиақәоуп, – реиҩызара џьаракыр
акрахьхьоума угәахәратәа даақәыԥсычҳаит уи. – Ҳаиқәа хәыҷқәа
ҿахҵәаны, раԥхьа, Аҟәа аԥсуа школаҿы ҳаицнаргеит: аҵара,
аҵара, нас маҵура хәыҷык, агәаҟҵәаҟра, ашьҭахь аибашьра... Аха
ишыжәбо, Бидагьы саргьы абарҭқәа зегь ҳарцәынханы ҳаауеит...
Урҭқәа шәара изышәҭахузеи... Амала, Ажәанба дышәҟәыҩҩы
дууп. Жәахаҽнак сиҭан, дсызрыԥхьеит уажә ҿыц дзылгаз ароман
ацыԥҵәахақәак. Ахьыӡгьы уамашәақәа иҟоуп: «Амра гылаанӡа
умԥсын».
– Ирласны иҭыҵрушь? – дҵааит Ӡыкәыр.
– Уи иара ихаҭагьы издыруам.
Иџьаршьеит аҷкәынцәа: абри иеиԥш иҟоу ашәҟәыҩҩы ду
иҩымҭа анҭыҵуа шԥеизымдыруеи ҳәа:
– Шәзаасԥхьаз... Шәара уажәшьҭа шәхәыҷқәам, шәызшьа­
пык шәхатәымҩа иангылоуп, ауаҩы дшәазҵааратәа, ауаҩы
дшәықәгәыӷратәа шәыҟоуп...
Рымҵәыжәҩақәа ааиҵыхны рҭыԥ инхԥраашашәа итәаны рдиректор изыӡырҩуан аҷкәнцәа.
– Акы – ашәҟәыҩҩы ишихәҭоу ала иԥылатәуп, иҩбахаз
– иара ииҳәаша ҳәаны данаалгалак, аӡәаӡәала шәҩагыланы,
анҭ иҭаҵәахны ишәымоу шәажәеинраалақәа аацәырганы
шәрыԥхьоит...
106

Ӡыкәыр ишьымхқәа наиҵԥшшан, изыдтәалаз астол иааҵа­
ҟәарҟәарит, Ладгьы игәы амҟьаны, икаууа илҭалеит.
– Мшәан, сара, – Лад иахьгьы даахьаԥшит Ӡыкәыр, – ҳара...
– Сара, ҳара сыздыруам – акомандир ииҳәаз, асолдаҭ изы
изакәануп. – Иалаихигарц дааччеит адиректор. – Сзыҩуандаз,
егьи сшьапгьы смыхәозаргьы. Ԥсра зқәым – акалам лахьынҵас
изауз иауп... Шәца, уаҵәтәи амш шәҽазыҟашәҵа. Бида Ажәанба,
ажәа еиҟәыршәшәаны, иагәылоузеи ҳәа иаӷраԥшуа уаҩуп,
дагьшәыцхраап...
Аҷкәынцәа, раԥхьа изыцәшәаз еиҳагьы ари рзыхьанҭараха ауп
адиректор икабинет ишдәылҵыз.
Аурокқәа ирылгахьан, ашкол ашҭа гәырӷьарала иҭәын:
– Ааит, ооит! – аҵәынҵәлаӷь еиԥш зԥышәқәа хшәааны иҟаз
хәыҷык, зегь реиҳа иоужьӡаны дыҳәҳәон,– уаха асы ҳара ҳҿы
илеи­уеит, шәара шәҿы илеиӡомеишь!..
Лашԥсы ахы аҭылашьцаара иҭҟьаны иааиуаз аԥша ужьы
кылнаҵәон, еилнаххьаз аҵлақәа ирылагьежьны ажжыҳәа
иарҵәыуон, аҩнхыбқәеи иареи бӷарҵахьы еиқәԥон, ахәыҷқәа, рҿы
аартны, рыблақәа ҭырхаха ишрыҵаԥшуа, рыбз ақәрӡҭыха рамраӡа,
ас цыра быбышқәа еизыҳәҳәа иаманы, иахьаҭахӡам џьара иганы
иканажьуан.
Цәгьалаҵәҟьа аԥша ргәы азыԥжәон ахәыҷқәа. Уи, иа­
накәзаалак ргәы иҭоу акы иахьнамгӡацт. Иара иахьагьы, ргәыӷ­
рақәа аарымҳәҳәа иганы, амшын иаланажьыр алшоит, ма ашьха
еихарԥа-еиҵарԥақәа рҩыҵраҿы иганы иаҵәахыр. Усоуп ишыҟоу
аԥша ламысда – ахәыҷқәа иахьа ирбама! Аҳәатәы хазымҵаз аԥҭамакьақәа, рыхцәкәыкәын ианкны, аҟәақчақҳәа ианеиннаҟьалак…
– амца ҩырбжьаҷҷоит, аԥсабара атыҩша­фҩы нықәшәшәоит,
ажәҩан гәаҩагьы аагәар-гәаруеит...
Уажәы, аԥшагьы иауам, аха дара аԥҭа хьанҭақәагьы ҳцап ҳәа
ргәы иҭам. Иҟарҵарызеи, нас урҭгьы – иабанӡаҵазаари ари аидара хьшәашәа, ирымазар акәӡами даргьы, аԥша зҵам аамҭакы?!.
Анцәа иҳәозар, уаха ажәҩан аԥҭақәа иртәхоит, ахәыҷқәагьы ртәы
иагоит.
– Ааишьҭ, ооишьҭ!..
«Аҳәа иашьҭоу аҳәаӷәырбжьы иаҳауеит», – шырҳәауа еиԥш,
Кәаҿ раԥхьа дгәазҭаз Лад иоуп.
Измаӷрак имаҟа иавҵаҵаны, исолдаҭ-хылԥа ԥха амҳацәқәа
бӷьаауа, ихы аҷкәынцәа ирықәкны дааиуан уи. Ӡыкәыргьы
дгәеиҭеит.
107

– Уара, уаха уԥсы злеивугаша акы ықәууаа иузаауеит, аха сара
исыԥсыхәои?
– Уигьы сыхәоны сыздыруам, – иҳәеит Лад, уажәыҵәҟьа, адунеи иқәу зегь реиҳа Кәаҿ дшеиӷьеишьозгьы.
– Иазҳәарыдаз?..
– Иазҳәарыз мачхәума. Убз уҿы иҭагылаӡом... Шаҟантә
суҳәахьааз.
– Уара усгьы иеицырдыруа поетуп, аха сара сзыхҟьеи?
– Иугәаласыршәап, уҭахызар, узыхҟьаз?
Ӡыкәыр, дгәыҩҿыҩӡа Лад дааизԥшит.
– Аԥсшәа ҳазҭо харҵаҩы иуцәылгаз уажәеинраала:
Базымҵаан, сыхаара, базымҵаан,
Ажәала базымҵаан – суҭаху?
Сгәаҵа бҭаланы беимымдан,
Сгәы иҭоу схы-сҿы ишану!..
– Ишԥоубо?
– Уара, абри, Рамшьыхә Сабыда-иԥа далырԥхьану? Сеилагоит!..
– Далмырԥхьазаргьы иалҳәеит. Иумдыруеи, уи ахатәы бызшәа
иадҳәалоу акы анылбалак ажәҩан ахь дышхало?!.
– Асалам шәҟәы задрес ақәу, хымԥада иниароуп! – аԥша аԥхьа
дгыланы даарыдххылеит Кәаҿ, иџьыба иааҭихыз конверткгьы Лад
инеииркит, – мап анакәха, Анцәа дызҭамԥшуа кәара лашә ыҟам!..
– дшааиз еиԥшцәҟьа дласынгьы днарыдҟьеит уи.
Аконверт зкыз иарӷьа-напы ҿыблааны ишцозгьы, уажәы, уара
уаха ҳамам иҳәашашәа иҽыҟаҵаны, иџьыбахь аҿынеирхан, аха
ҽыҵгак ҟаҵаны иҽааникылеит уи:
– Изакәи, уара, ари иҭалҵаз? – Лад аконверт нарҳәыаарҳәынгьы днахәаԥшит.
– Аҽырзажәра уаҟәыҵны ихыртлеи!
Лад аконверт анаӡара ааиҵкәан, нас инацәала еиҟараны
иааиҟәишеит.
– Оо, аԥшӡацәа рынцәахәы Венера лҿаԥхьа адгьыл аҿынӡа
схырхәоит! – иҳәеит Ӡыкәыр, Лад аконверт иааҭигаз апатрет
дахәаԥшуа.
Аиашоуми, лара Венера лхаҭа илбар, дааҵашьыцратәы акәын
Есма лпатреҭ шҭыхыз.
108

Аԥша злахәмаруа, иԥырԥыруа иааиуаз асцыра ԥаҟьак, ашәҭ
еиԥш игәылҵны иҟаз Есма лԥышәқәа изрывымскәа иаар­
ҿахәмарит, нас, урҭ аԥышәқәа амхылдыз рымоушәа инарыд­
ҷаблан, аҷкәынцәа шахәаԥшуаз, инарықәӡҭы ицеит.
Кәтыҿырҳасрак аиҳа зхымҵыз уи асцыра – раԥхьа иӡхеит,
ашьҭахь ихылҩа-ԥсылҩахеит, иԥсит уаҳа ахьӡ рымҳәо, аха иԥсит
иахьаҭахыз аҭыԥ аҿы инаӡаны, агәҭакы нагӡаны, иԥсит уи асцыра
адунеи аҿы зегь реиҳа иԥшьоу аҭыԥ аҿы, ҩышә шықәса нызҵуа
алаҳәа иабар, хымԥада иаҵашьыцратәа.
– Есмагьы дшыхәҷыз даанхеит! – иҳәеит Ӡыкәыр.
– Изхуҳәааи?
– Изхысҳәаахи, абанҭ ҳхы згаз ахәыҷқәа дырҩызоуп – асы алеи­
ра деигәырӷьоит, цырак лывлыжьуам, зегь лԥышә иқәлырӡҭуеит...
– Макьаназ, арантә дышцаз дыҟоуп, – лыхцәы дшахәаԥшуаз,
изгәамҭаӡакәа дагьаақәыԥсычҳаит Лад.
– Ааишь, ооишь! – ишгац игон ахәыҷқәа рыбжьы. Ишәсыр­
барым, шәлымҳа саркьада ижәбараҳа ишәсырбарым асы! –
арҵәааҳәа иҳәҳәаны, зны, ацәҵыхәа еиԥш аҽеикәарҳә аԥҭақәа
ирызцон, уа егьаналымшалак, акьаҵас аҽеикәырҳә хланҵы адгьылахь иаауан аԥша.
Аԥхьашәа, изгәамҭаӡакәа дышқәыԥсычҳауаз еиԥш, уажәгьы,
изгәамҭаӡакәа дааҭрысит Лад:
Алацәгьа еиԥш ацқәа еихакшо ивагьежьуаз аԥша
наимҟәыҵасхын, Есма лпатреҭ ааимҟәыҵԥааны инаҵҟьеит:
«Есмаа, Есмаа, бабацо, баагыл! – дыкәлааны днашьҭалахт иаргьы, аха Есма даагылом – есааира диԥырҵуеит, есааира ажәҩнахь
дышьҭыҵуеит, лкьатеиах ԥҵәаны, аҟырҟырҳәа дыччоит. – Есмаа!
– аԥша еикәаҵәиуеит, аԥша еилахынҳәуеит, аҵлақәа ажжыҳәа
иҵәыуеит, аҭелқәа агәаҟашәа адырҳәоит. – Есмаа! – Есма аԥшаӡыблара дналаӡ дцеит...
– Иухьи, узырҭрыси? – дҵааит, ивагыланы инеиуаз Ӡыкәыр.
– Ус баша, аԥша угәаҵаҿынӡа инеины ицҳауеит, – иара
ихаҭагьы, ихахьы иааигарц игәы изызҭамз ацәалашәара иҩызагьы
иеимҳәеит Лад.
Асы есааира аҽеибнаҭон, зымч мхаз аԥшагьы, наҟ агаҿахь,
аҵлақәа ирылагьежьуа ирылан. Абгыӡра ахәаҿы ианааи,
Ӡыкәыр, иажәеинраалақәа иманы Ладраахь днеирц ааибырҳәан,
иааиԥырҵит рҩыџьегьы.
109

Ахаан еималара ақәымкәа, иҭҳәааны инагоу алитературамҩа,
зхы иазышьҭазҵоз аӡәы иакәны дихәаԥшуан Ӡыкәыр иҩыза.
Акы – Лад ажәеинраалақәа рыҩра далагеижьҭеи, абар уажәшьҭа
ҩышықәса ҵуеит – алитератураҿы астаж ду имоуп, иҩбахаз
– Лад иажәеинраалақәа ақыҭеи араиони ррамкақәагьы
ирҭыҵхьеит – Аҟәатәи арҵаҩратә училишьче иҭоу аӡӷабцәа
рыбжаҩык ихырҩылаахьеит, уиакәым, Есма излаалыцҳауала, Лад
иажәеинраалақәа ҩбаҟагьы ашәа ианырҵазаап...
Уахагьы, Ӡыкәыр уаҵәы аиԥылараҿы дзыԥхьаша иажәеин­
раалақәа изалзыԥшааз Лад иоуп. Ажәақәакгьы еиқәиршәеит,
нҵамҭақәакгьы рхы днықәс-аақәсит, «ауа» ҳәа иахьынҵәақәоз «о»
ҟаиҵеит – абызшәаҿы иҿыцу, насгьы иманшәалоу шьҭыбжьуп ҳәа
иԥхьаӡаны...
– Уажәшьҭа, – иҳәеит Лад, Ӡыкәыр иқьаадқәа ааидкыланы
инаимҵаҵо, – унарыдтәаланы, ахажәеинраалакгьы, икәаҷа­ламӡа
ирхҩаала, саргьы схы саақәиҭтәы... Асас дахь дануҭаа, уара узы
иурмазеихьаз афатәқәа имҵоуҵар ԥхашьа­роуп, кәҷышьк иадамхаргьы, иара ихьӡала акы ахәда хҵәатәуп... Аҩбатәи азҵаарала
уалагарц угәы иҭазар?
– Мап, уи зтәу ирбап, сара иҿыцу ажәеинраалак зҩыр сҭахуп...
Иахьа ашьыжьаахыс схы иҭагьежьуа иҭоуп, ҭаха снаҭом...
– Иумышьҭын, абажә иаҭааз ашьхыҵә, ҽеишәа ианаднамкылалак, даҽа бажәк ахь ицоит.
– Иабанӡацари, зегь реиҳа исзааигәоу абажә иахысрым – уи
ацха ҭа, ари ацха ҭа зегь акоуми!..
Аиҩызцәа неибарччан, Ладгьы ауадахь дцеит, Ӡыкәыр уа
иахьтәаз даанхеит.
Аԥсабара, ҿымҭ-ԥсымшьа, ажәжәаҳәа, маҭәа шкәакәала
аҽеилаҳәара иаҿын. Зны-зынла, аулыр рыхқәа ҭакны ишуашәа,
ақыҭа агәаҩ-агәаҩ аалзыргоз лажәқәак рышьҭыбжь акәымзар
шьҭыбжьы ыҟамызт. Игомызт, «ааишьҭ, ооишьҭ», – избан акәзар,
неи­лых дҟамҵакәа, зегьынџьара еихатәаны илеиуан асы.
Ӡыкәыр иажәеинраалақәа инагӡаны рыхҩаалахагьы дахьым­
ӡацкәа Лад дхынҳәит.
– Уажәыгьы уаҿума?!
– Саҿымкәа, абомба рықәҳазшәа иҟәаҟәаса иқәуҵан...
– Амаҭ абылра иалзгаз ицҳауан ззырҳәогьы абри ауми, уара!..
– Уи сахьӡап, уара?
110

– Сара иааихьысшьит – аӡы шхьан, ашыла лахәлаԥсаны иааиласырбеит аҟароуп... Амала, ихьасахазарҳәагьы сыҟоуп!
– Уаԥхьа! Иҟаҳҵарызеи, хьасакгьы аӡәы ифахьеит!
Лад ԥшьаала дҩагылан, ишьапқәа еимыҭхаа азхаз даақәгылеит.
– Маиаковски исахьақәа умоуп!
– Ибаҩхатәрагьы!..
– Уи сыздырцәом. Уаԥхьа!
Асцыра, ԥала, ԥала,
Суҵашьыцуеит, суҵашьыц!
Уҽыргызмалны наҟ ухиаала,
Унеиуан сгәаҵӷа ҿуҵәаӡарц.
Саԥхьа уҳәынҷеит, саԥхьа уҳәынҷеит,
Суҵашьыцуеит, суҵашьыц!
Агәилшәҭ ныҳәа уӡаӡахеит,
Уҭыԥ ажәҩанаҿ илухырц.
Асцыра, ԥсаҭа шкәакәа,
Суҵашьыцуеит, суҵашьыц!
Уҽшԥаҭауршәи џьанаҭ акәа,
Дгьыли жәҩани урықәлахарц.
Асцыра, ԥала, ԥала,
Исҭахуп умҩа сымҩахарц!
Слеип саргьы наҟ сыхиаала,
Агәилшәҭ азыҳәа сӡаӡахарц.
Лад иажәеинраала даԥхьон иԥсы аларҵәаны, даҿыгәҳәаа­ны,
ибжьы шьҭымхцәакәа, аҭыԥҳа лнапыԥшқа зхьысуа агитара еиԥш
иқыџьқыџьуа, ихыриааланы.
Далгеит. Аҳәоуқәа рхы-ргәы злеишьышьуаз инапгьы наи­ваҳаит,
ԥышәырчча гәыбзыӷӡакгьы ихы-иҿы иаақәлеит, иаху­ҳәаауазеи
ҳәагьы аанарго иҩыза дааиҿаԥшит.
– Абри уаԥхьарц угәы иҭоума уаҵәы?
– Уара иахуҳәаауеи?
– Раԥхьа, унадтәаланы, ицқьаны ихҩаал, нас даҽа бӷьыцк
ааумҵаҵа, ахаҿгьы инанҵа: «Сылашара Есма!..» Иара ус уналаганы, иҟалаз шыҟалаз, ажәеинраала аҩра зыбзоурахаз уҳәа зегь111

зегь лызҩы. Аҵыхәтәаны, зегь аконверт илеицҭаҵаны, Кәаҿ уиҳәар,
Аганӡа игоит, уахьынтәгьы, Анцәа иԥшуа аӡәы дузыҟалап... Уа
иахьҩеиуа, уи хымԥада ашәа ианырҵоит...
– Анцәа дуцхрааит!..
– Аиаша, аиаша, аҳәынҵәрақәа иахьырҭыԥым еибауркыр –
ублуз еихьыреиԥырны иҟалоит.
– Нас, сзыԥхьари уаҵәы?
– Сара усазҵаауазар, урыԥхьар сҭахуп: «Аҭоуба», «Зхы ашш
икылахаз аҟабақ», «Аџыни Кәаџыни».
– Мап, Ӡыкәыр, «Аџыни Кәаџыни» сзаԥхьом. Уи уареи сареи
ҳзы ирҳәоит, ауаа ҳахнарччоит.
– Ус анакәха, «Ухыс – укылԥш, иҭаршә–дкаршә» ҳәашәа ак
умами, уаԥхьа, аибашьра иазкуп.
– Аа, уи аӡбахә соумҳәан, жәаха ҽнак, баба игәы сырԥшаап
аасгәахәны сахьизаԥхьаз, агәырԥшаара акәым, сааҭк аччара
даҿын.
– Иауеи, уара, уи сара исгәаԥхоитеи?
– Иаухуеи уанхыслак ашьҭахь узкылԥшуеи?!»– иҳәеит.
– Аиашаҵәҟьа, изгәаҳамҭацзи, уара?! – иџьеишьеит Ӡы­
кәыргьы...
Иаха, ҵхагәҭанынӡа ишышьҭамлазгьы, ашьыжь, асолдаҭцәа
реиԥш ауп ишеицҿыхаз Ладгьы Ӡыкәыргьы. Лад дҩаҵҟьан, рдақәа
ашьа рҭаныҟәошәа еснагь иԥхоу, амрафҩы зыхшәшәо ахьатә
ԥенџьырқәа ҟьаҟьаӡа иаартны, аҩны зҽыҩназыжьрац зҿаазхаз
ахьҭа, игәышԥы амҵакны даагылеит.
– Еҳ, аԥсабара! – иҳәеит уи, адунеи зегь игәыҵаҳәҳәа
игәыдикылар иҭахушәа, инапы аудуқәа ааиҵиҳәан. – Шаҟа
уԥшӡоузеи, шаҟа ухааузеи, шаҟа уразузеи, шаҟагьы убарақьаҭу­
зеи! Уара иуқәнагоу ажәеинраала зҩхьада, уара иуқәнаго ашәа
зҳәахьада?!
Ӡыкәыргьы днеин, егьырҭ аԥенџьырқәа ааиртит.
Иеиԥылаз ахьҭақәа иҩарыбжьаҟьыцы ицеит ауада иҩназ
аԥхара хәыҷы. Аха, аҷкәынцәа рцәа-ржьы қәыԥш иахылҟьоз
аԥхара аҿаԥхьа уи ахьҭа мчыдан – ирзааигәахацыԥхьаӡа, аԥлакьршы ианшәалаз ахәшаҽыҭ еиԥш инықәӡыҭ ицон.
Иаԥхьа инашьҭыз аԥсабара шәырҭаҭа дадубалон Лад – уи,
абыржәыҵәҟьа, амцабзгәкы еишьылӡа иҩазхылҵыз ацәашьы
еиԥш дышшәырӡа, иӡара мацәазк иҭаӡо, аха ижәҩахырқәа ачын
рықәушәа ииаша-иашаӡа. Гәыбжьынацәала амахәқәа инарысны,
112

асбыбк рымыршәшәаны илҭаҵо иааиуа аԥшаҵәҟьагьы завсуамызт,
мчыбжьык хҳәак ззыԥҵәаз Лад ихахәы еикәаҵәажәпа. Уи анапы
хьшәашәақәа рыла иааилажәжәаны, зны, шьыҵәра-шьыҵәра илахь
кьакьа иҩақәнаԥсон, ашьҭахь иҩаҵасны адыр­ҩегьх иаарҽеиуан –
аԥшаҵәҟьагьы зиԥырҵуамызт.
Аԥинагәыбзыӷ еиԥш иҿагьежьуаз уи аԥша акәзааит, аҵаацәамаҭәа изызӡахырц иаҿыз ахьҭа акәзааит, акагьы усс имамызт –
иԥсы алаханы дахәаԥшуан, адунеи аҿы зеиҳа ҟамлац ашьыршьаф
еизак дуӡӡа зқәыршәу аԥсабара, иԥышә хыжәпаа ԥшӡақәагьы
ҵыс-ҵысуа цәаҳәақәак реинраалара даҿын.
– Иҟашәҵо закәи, уара, еи, мыждараа?! – зшәах хаччала хшԥхала иҭәыз лныга асы агәыдтатала, абоура ддәылҵны дааиуан Мкыд. – Шәҽеилыхны, аԥенџьырқәа аартны шәышԥалагылоу,
ҳшымгәыӷӡауоз аӷ ахьҳзауы шәымбаӡои?
Аматии ашәҭи зманы зыҭра иавагьежьуа ашьхыцқәа иреиԥшын,
усҟанҵәҟьа Лад ивагьежьуаз ажәақәа. Абарҭ ирылыҩны илымҳа
иааҭасыз иан лыбжьы – амацәыс ианаршәшәа-ианарқаца ашьҭахь,
ақәаршҩы иаӡәӡәаз аҳауа еиԥш ицқьан, акеҩ-акеҩҳәагьы иназхьыслакы зегьы ирныԥшуан.
Аҷкәынцәа аԥсабара иқәԥшуан дара рхатәы блала, раԥхьа
ицәырҵуан ҵҩа змам асахьақәа. Иаҳҳәап, Ӡыкәыр акәасқьеи
амаҵурҭеи ирыбжьаз аанда дахьахәаԥшуаз игәаланаршәон,
ачын шкәакәа ныҟәызгоз асолдаҭцәа, урҭ еиварԥшьыхаа, иҭеис­
лымханы иаԥхьа игылоушәагьы игәы иабон. Лад иакәзар, рма­
ҵурҭа иахылҵны, џьара аҽынеихымцәаӡакәа, инҭыхәа-ааҭыхәо
аҳауа иалаланы иҩеиуаз алҩа дахьахәаԥшуаз – Лашԥсы аӡиас
амшын иахьалало аҭыԥ ибошәа игәы ыҟан... Иара убас, ажәҩан
иадырбалоз ашьха шкәакәақәа – уаҳа назлымшахо, еизҟәыҿны
инатәаз амахҽқәа, ахыбрақәа – ахәажә-ҳампал, аҵлақәа – аулица
иафахьоу аҩымсаг... Ас шаҟа сахьа, шаҟа шьҭыбжьы, шаҟа фҩы!..
Акәасқьа амардуан ианлалбаа, Ӡыкәыр инапы аашьҭишьын,
ашьхымӡаҭра иҭишьызшәа, асцыра быбк-хьшәашәақәа ҩар­
хьынҵәаҵәалеит инацәкьарақәа, ибз иқәирӡыҭаанӡа, иԥышә иадкылангьы днафҩит:
– Аԥҭақәа рыфҩы ахуп, – иҳәеит уи, зныкыр дцаны аԥҭақәа
дырфыҩхьоушәа.
– Ацәаҟәа агьама ргьамоуп, – наҭеикит Ладгьы, ибз асы
ықәырӡыҭуа дахьгылаз.
113

Мкыд аҷкәынцәа ирзылџьыз акәырма унацәақәа адуфалон:
апырпыл алҟьо, ахаафҩы ахышәшәо, гьамалагьы адунеи аҿы даҽа
фатәык иузадымкыло. Ацәаӷәаӷәа еиҵакҷы-еиҵакҷы, илырԥхаз
абысҭа хьшәашәеи ахәша алԥаны ицо илџьыз акәырмеи неидкыланы иахьаадрыцқьаз, ҽык нҭырԥаны илырҭазшәа дгәырӷьеит
Мкыд.
«Игәасҭахьеит, дара анеидтәалоу еиҳа иргәарԥханы акрырфоит», – лҳәон Мкыд, Шьадиа данаалықәшәалак.
«Ирфар ауми иаҳҭаху, мыждараа, иҳамоу ззҳамада, дара рзоуми!» – инацлырӷызуеит Шьадиагьы...
Амш иаха иҟанаҵаз ауп акәымзар, иахьа, Ладгьы Ӡыкәыргьы
раԥхьа ашкол ашҭа аӡәгьы дызҭаломызт – урҭ анааи, аиҵбыратә
классқәа рҿтәи ахәыҷқәа рыҽшхәыржәарыз рыҽхәыржәахьан,
ашҭа агәы иҭаршәыз атлаз шкәакәагьы, икыдҵаны бзарбзанла
иеихсуазшәа иԥыххааса иргахьан.
Лади Ӡыкәыри, абри аԥсабара шкәакәа рымҵаҵаны, шәҟәык
еиԥш еихыршәшәа иаԥхьозҭгьы, арҭ ахәыҷқәа рзы, уи иахьа, лаԥш
зхьымӡоз дәеиужьын, нҵәара зқәымыз хәмарган, имчԥышәаган,
иблагәырӷьаган, утәы-стәы аламызт... Аиҳаракгьы – утәы-стәы! Асы
зегьы ирзеиԥшын, аиҳа зымчу, аиҵа зымчу дахибаауамызт, досу
иахьиҭаху инапы ылишьуан, иахьиҭаху дылабылгьон, шаҟа изго
аҟара, иркәымпылуа иманы ддәықәлон, ихатәы-мҩагьы ҭҳәахаа
иалидон... Асы адгьыл еиԥш ишамызт, аԥсҭазаара еиԥш инаҳамызт,
ари, хәыҷгьы дугьы ирзеиԥшу лакә-лабҿабан!..
Ашьыжь, акаридораҿ раԥхьа иааиҿаҳаз ҷкәынак ила, Ладгьы
Ӡыкәыргьы дрыԥхьеит адиректор.
– Ҳарҵаҩцәа, ҳаԥхьагылаҩцәа, шәхаҵкы сцеит! – иҳәеит
знапы ианыз аҷкәын Ладраа даарыдгылан, – шәҩыза адиректор
дшәыԥхьоит, амала, иаҳцәыжәымӡан, аха шәымамзар, иара арахь
дааратәа иҟаҳҵап, – иблақәа, иӡамҩа, иҿышәшәауаз ажәақәа, зегь
амыӷ рылҳәҳәо акәын ишыҟаз уи аҷкәын.
– Уара, абри ушҳамҭра анбаҭацәуа? – иҳәеит Ӡыкәыр, егьи,
ибжьы ихақәынҵа, зегь ираҳаратәа ишиҳәаз еиԥш акәымкәа,
илышьҭакны, иара имацара иаҳаратәа.
– Уиҟәаҵ! – Лад инапы неиҟьан, Ӡыкәыр дима ашәахь
иҿынеихеит.
– Оо, ҳаҭарымҵааит, адунеи иадыруа апоетцәа дуӡӡақәа – Маиаковскии Есенини, ирыхәҭам џьара акы ҳҿашәозар!..
114

Ӡыкәыр амца ҩеихҟьеит, дхьаҳәрацгьы иҽыназикын, аха
Лад доуимышьҭит, иаԥсоума анапыҟьашьра ҳәа аанарганы
дааиҿаԥшын, диманы дындәылҵит.
Аҷкәынцәа иахьатәи ргәалаҟазаара бзиа иналаҭәаз ашҳам
цәыкәбарқәа иааиладырхәашьит азныказ. Ус уаха, рхы аамхха
иахьымӡаӡакәа, адиректор икабинет ашә ааҵрааны, ачымазаҩ
гәаҟ дахьышьҭоу апалатахь илеиуашәа, ԥшьаала илыҩнашылеит.
Акабинет аҿы иҟан хҩык-ԥшьҩык раҟара арҵаҩцәа, иара адиректор, нас, дара ирымбацыз, ирзымдыруаз даҽа хаҵакгьы.
– Ҳпоетцәагьы ааины иҟоуп! – ицәажәараҿы иԥырхагахар­
ҳәа дшәозшәа, ибласаркьақәа аамхны зымҩа инықәҵо, ҿааиҭит
Рамшьыхә Сабыда-иԥа.
Ажәа «апоет» акәхап, иаразнак, имцабзны игәы иацрасыз, ани
ирзымдыруаз ахаҵа: аҽааԥсахит ихы-иҿы, иаакәалыкәаџьеит,
аокеанқәа ирхыԥрааны иаауа аԥсаатә-мҩас амҵәыжәҩақәа
реиԥш икараха иҟаз иблақәагьы.
Дҩагылеит уи. Дҩагылеит заацәа ирхаҵгыларц згәы иҭамыз
адиректоргьы, инеиҿаԥшы-ааиҿаԥшқәан, иҟарҵара рзымдыруа,
иҩеибаргылеит егьырҭ арҵаҩцәагьы.
Уаҩасан, ажьакца ишафоз иацәындырхаз аиха еиԥш дыҵ­
ҟаҟаа акәын, зегь агылара рықәзыршәаз ахаҵа дшыҟаз.
– Иҩымҭақәа рыла дыжәдыруеит, аха ихаҭагьы дыжәдыр­
уаз, ҳасас – Бида Ажәанба, ҳашәҟәыҩҩы ду! – зны аҷкәынцәа
днарыхәаԥшуа, нас, арҵаҩцәеи идирдыруаз ашәҟәыҩҩи илаԥш
нархго, абласаркьақәа мыцхәы зыԥштәы ргаз иблақәа ихаччо,
ацәажәара даҿын Рамшьыхә Сабыда-иԥа.
– Ишԥа, уара?! – дааҭрысшәа ҟаиҵан, ихы ырнааны, ихыиҿы хәыҷы иаанумшьаларатәа иҭбааз иблақәа адиректор иааи­
ҵаирԥшит ашәҟәыҩҩы, – асасҵәҟьа уара уоуп, – нас иныхҵааахҵаны, аҿырҳас аиҳа иҿкыз ччарак аахиԥсеит. Абри аччара ҿкы
аарылагьежьит: азныказы изҳәара зҿамшәо иаанхаз адиректор,
изакәи, мшәан, ҳәа аанарго, инеихәаԥшыз арҵаҩцәа, иԥхашьаԥхаҵо игылаз аҷкәынцәа, акыраамҭагьы иччон, зыла-бжышқәа аахаддылазгьы дҟалеит.
Уиакәхеит, ашәҟәыҩҩы, зныктәи иаҳәаҟьарала илеикәыцәаа
игеит, зегь ршьапы иқәыргыла, еилархха иҿаҳәаны измаз
аҳәагәыжь. Шәтәақәа ҳәа аӡәгьы имҳәаӡеит: раԥхьа ашәҟәыҩҩы
Ажәанба днатәеит, нас адиректор, ашьҭахь арҵаҩцәа, аҵыхәтәа­
115

ны – Ладгьы Ӡыкәыргьы неин, акәакь игҿагылаз аҟәардәқәа
иаарықәтәеит.
– Иуҳәаз, уажәазы уаҭасҵом, даҽазны асас ҳәа соуҳәар,
хымԥада адуель ахь суԥхьоит! – адырҩегьх, ибжьы ныхҵааахҵаны деиҭаччахт уи.
–
Ҳара
ишәымҳхаанӡа
шәаԥшәмара
шәагымзааит,
ҳашәҟәыҩҩцәа! Уи аӡәыр даԥсазар, шәара шәаԥсоуп! – иблақәа
зынӡагьы иҭылашаауан Рамшьыхә Сабыда-иԥа.
– Ашәҟәыҩҩы ида амилаҭ аԥшәыма дамамкәа анцәа инумыжьын! – иаразнак ихы-иҿы аҽааԥсахит Бида Ажәанба. – Амилаҭ
иамазароуп зуахкы аҭаххалак, аиҳаракгьы иахьа!..
Дара рхаҭақәа ирызгәамҭазаргьы, итәазгьы рхы-рҿқәа
рҽаарыԥсахын, рышәҟәыҩҩы изыӡырҩра рҽаздырмазеит, аха:
– Уи азҵаара уажәшьҭан, – астол иҩҭаҷкәымкгьы лықәкшашәа,
иаԥхьаҟа иҽаархәаны, даарылаԥшит Ажәанба. – Уажәы,
ҳаизыншәыжь, – акәакь игҿаҟәыҟәыз аҷкәынцәа рышҟагьы
днаԥшит уи. – Ҭаацәашәала ҳааицәажәап.
Аҷкәынцәа ражәеинраалақәа, раԥхьа ус инеиԥынкыланы
идирԥхьеит, ашьҭахь – куплет-куплет, ишнеиуаз – цәаҳәацәаҳәа, аҵыхәтәаны – ажәақәа рышҟа ииасит, иаха, Лад, Ӡыкәыр
иажәақәа шеиҟәиршәшәоз еиԥш акәымкәа, иара ус, арыцқьаразы
еимдыршәшәаз абџьарк еиԥш еимыхны, иаага раԥхьа иаақәиҵеит.
Аиашоуми, аҷкәынцәа, ажәа абриаҟара мыч ду аҵаҵәахуп,
абриаҟара хәҭа амоуп ҳәа амалахазгьы ргәы иаанагомызт. Урҭ
агәра ргеит, аҳауа илалагәа икны, ражәеинраала­қәа злеибырҭало
ажәақәа – аҟаза иԥыхьашәар– ацәа еиԥш ирақьҭо ишыҟаиҵо,
амарҵеи инапаҿы инеир – аџыр еиԥш аҿеҩҳәа ишхжәо.
– Арҭ сара исымазааит, – иҳәеит ашәҟәыҩҩы, аҵыхәтәаны
иалиԥшааз Лади Ӡыкәыри ражәеинраалақәа ааидкыло. – Аамҭа
еихацагәыла ицәзырҟабауа изы ашәҟәыҩҩра напхыцхсарак
иеиԥшуп, имариаӡоуп, амала, каламла изаауа изыҳәа – шәнызқь тонна аԥслымӡ ҵхәааны, граммк ахьы аиура иаҩызоуп...
Шәдиректор излеиҳәауала, шәарҭ сынтәа шәалгоит?! – дҵааит
Ажәанба, абарҭ раԥхьаҟатәи рԥеиԥш, рылахь иани­хырц
иҭахызшәа, ҭынч дтәаны, акыраамҭа данрыхәаԥш ашьҭахь.
– Ааи, сынтәа иалгоит, – иҳәеит адиректор, иԥхашьаԥхаҵо ианиба, днарԥыҩлан, – ибзиангьы иалгоит!..
Ашәҟәыҩҩы ԥыҭрак ҿиҭуамызт, иблақәа хҩоу ихту узымдыруа, илацәақәа лашьҭны, акәакь аҿы игҿагылаз иҩыза
116

ашәҟәыҩҩы ибиуст дахәаԥшуан. Иудырратәгьы иҟан уи акы
дшаргәамҵуаз, акы шиӷрыхауаз... Иаргәҵысҭа инахык, илахь
аҟьаҟьараҿы, ашьа ацымхәрас ачернила ҭоушәа, даиаҵәак
хәхәаӡа иалубаауан. Уи адаиаҵәа, уажәы-уажәы иҭрыс-ҭрысуан,
усҟан, уи иацны иҭрысуан иармарахьтәи иԥышәқәа рынаӡара,
ицламҳәа, ихәда адақәа.
«Иуҵалази, уара сҩыза?!» – иҵаауан ашәҟәыҩҩы ибиуст. Уи,
ихы ааларҟәшәа икны, ибла гызмалқәа рынаӡара ааимаркҷны,
ачча аазықәыххуаз иԥышәқәа уажәы-уажәы иҩеимҟьаны, даа­
цәа­жәап уҳәартә дыгҿагылан.
«Абри ҟаҵоуп 1922 шықәсазы», – даԥхьон, деиҭаԥхьон абиуст
аҵаҟа ианыз аҩыра.
Ахԥатәи аурок ашҟа аҵәҵәабжьы геит. Аҭҳарцәҳәа ихәыц­
рақәа даарылҟьан, уажәыраанӡа дзацәажәоз иҩыза ашәҟәыҩҩы
игәалаҟазаара бзиа иара ииҭазшәа, итәаны изԥшыз даарылаԥшит
Ажәанба: иҭынчхахьан: ани «ачернила зҭаз» адаиаҵәа, иԥышәҵаӷақәа, ицламҳәа, ихәда адақәа.
– Иалгааит! – иҳәеит уи, раԥхьа адиректор ихы наиқәи­кын, –
шәалга, сҩызцәа хәыҷқәа! – Лади Ӡыкәыри рышҟагьы даахьаҳәит
уи..
Ладгьы Ӡыкәыргьы ҩагылеит, дҩагылеит адиректоргьы...
Уажәыраанӡа, Рамшьыхә Сабыда-иԥа иааҵраҿынӡа имнеиуаз
ашәҟәыҩҩы, уажәы, аҭуан ихы аҵаргәаны, ашкол зегь ижәҩахырқәа
ирықәҵаны дгылоуп...
Егьирахь сыздыруам, аха Анԥсаа рҟны, ескимосаа амра
ацәыҵԥхара ишеигәырӷьо еиԥшҵәҟьа ауп, ажәаач иалшәаны,
иԥыр-ԥыруа инҭалаз раԥхьатәи асцыра ишеигәырӷьо. Уи леирацы агәы ианҭоу, инеиԥынкыланы хымш ажәҩан чкәаҳауеит,
хымш адгьыл ацәҟьа-жьҟьарсҭақәа аӷәаӷәа хьшәашәа рҿашәы
иҵаауеит. Нас, хәылԥазык, ма шацкрак азы, ажәҩан аҿтәи
аҵлақәагьы абӷькаԥсара иалагазшәа, иӷарԥшарӡа, ҵысхәк аҟара
иласны, ихәмаруа рҿаархоит асцырақәа. Усҟан – иаха ииз аԥшқа
игара амаа даасны икны, акәукәуҳәа дыҳәҳәоит, ибжьы ныхҵааахҵангьы дыччоит.
«Ҳамш еихәласт, – иҳәеит аҭаҳмадагьы, – хамҿы агәаҩа
иҭахеит, ҳҟашәа аҵла иқәхеит... Ееи гьыди!.. Ибгәалашәоу,
бара?!» – нас, ихәаны амца иҽҳәатәоу иҭакәажә лахь даахьаҳә­
уеит.
117

«Ишԥасгәаламшәои, абасҵәҟьа асы хәмаруа аҿаанахеит...
Ееи, абарақьаҭра ду – ҟаҵатәы-утәы ҳамазма... Арԥарцәа
еихиаақәа, ирҳәаша-иргаша аҭыԥҳацәа – адәы ҳаақәибаҳәеит...
Убасҟан ауп, анышә уфаратәа, уаргьы, аҟьаԥҳәа уҽабаа аган
уаасуа ашҭа уанынҭалаз!..» – ладагьы-Ҩадагьы шәкы-шәкы
кҷыра-ҵаула зылдоу аҭакәажә лхы-лҿы лаша-лашоит, лгәы
еиҳагьы ирццакны аусура иалагоит.
«Ееи гьыди, раԥхьатәи асы ауми саргьы «сызлахәашаз!»
«Ух, анышә уфааит, ҳхәыҷқәа ракәымындаз!..» Асы есааира
аҽарыжәпоит, ажәҩан ҳаргьҵас икәымпылӡа аҽыҟаҵаны илаҟәит,
бжьыс иҟоу зегь дагәахеит.
– Иахнамырҟьацәар! – рыџьымшь шлақәа асы рылатата,
ажәҩан-ҳаргь иаҵаԥшуеит, аҭаацәа рыхьӡ-рыхьмыӡӷ зыхәда иқәу
ауаа.
– Шьшь, ҿышәымҭын, ҳабжьы аҳар иаҟәыҵуеит!
– Анцәа, ҽаангьы, сынтәагьы, иаҟәымхын! – Еиҿахәыҭ-хәыҭуа,
рыԥсы ӡаны иԥшуп ахәыҷқәа. АшәҟәыҩҩЫ иԥыларашҟа ахәыҷқәа
анларԥхьоз, ргәалаҟазаара бзиа ахьшәашәара иалагахьан: асы
аԥштәы зманы ажәҩан иаҵажьыз аԥҭақәа, иааиҟәышьшьан, амрагьы нахьхьи џьара иаацәыҵыԥхеит.
– Уаха еиҟәжәаны иҵаауеит.
– Уаҵәы ахәылԥазы цырак шьҭамкәа иубап. Ахәыҷқәа рцасазы ирҳәозшәа, еиҳабацәакгьы иааиларԥсеит...
Иаацәыҵыԥхаз амрагьы башаӡа игәырӷьеит, аиҳабацәа
ирҳәазгьы мцхеит, – аиԥылара иалганы иандәылҵ, еилахәмаруа,
икыдҳаны илеиуан асы.
Зегь рышьҭахь зажәеинраалақәа ирыԥхьаз Ӡыкә Абжарба,
иара уажәыгьы ихы аҭыԥ аҿы имааиӡацызт, еилагьыжь­уаз асы
цәаҟьақәа ирылибаауан иажәеинраалаацәаҳәақәа.Лад даԥхьаны
иҭыԥ ахь данааиуаз, агәақьҳәа знапы изеинызҟьоз зегь, еилашьыхаа, ԥхыӡ-уааушәа акәын ишибоз, аха уажәы, еиҳа ишьара
дықәланы акәын дшыҟаз.
– Шәыҟаз, сҩызцәа хәыҷқәа! – иҳәеит Ажәанба, зегь дәылҵны
адәы ианаақәгыла. Нас, Ладгьы Ӡыкәыргьы наҟ-ааҟ рнапқәа ааникылан, дрыхәаԥшуан. – Ашкол шәалга, ажәеинраалақәа жәҩла!..
Нас, агазеҭқәа шәрыхәаԥшлеи, ижәдыруеи, шәажәеин­раалақәа
иреиԥшу џьара акы рынны ижәбозаргьы.
АшәҟәыҩҩЫ Бида Ажәанба арҵаҩцәа, ақыҭа аиҳабыра уҳәа
дыргәҭылак, арашқәа ирыҵсны амҩаду ианынангылоз – зегь
цәамаҭәала иеиԥшхахьан.
118

Арахь, иахьада ирымбаӡацшәа, раԥхьаҟа ииасны ирҿа­гьежьуа,
рышьҭахьҟа ицаны ирышьклаԥшуа ахәыҷқәа инаскьаргон Лади
Ӡыкәыри. Рҩызцәа ракәзар – џьоукгьы реигәырӷьон, џьоукгьы
рыҵашьыцуан...
Ашьыцра мыжда! Амра ашәахәақәа ихәынгаршьо, алашареи
аԥхареи рзы ирыцҳаны абна еиқәара иаҵаҵәаху аӡмах-хәаршы
ишԥеиԥшу уи ашьыцра! Ауаҩ играқәа зегь реиҳа иԥхеишьоит
ашьыцра, ихьымӡӷишьоит, ибзамыҟәра аԥхьа иара иҵәахырцгьы
далагоит, аха уаҳа умԥсит – амаҭ абз аҿы иазҭакуазар, ашьыцҩгьы
ишьыцра иҵәахуеит!..
Амала, ашьыцҩы ишьыцра аҵәахразы ихы иаимырхәо
егьыҟаӡам: аччара мыцхәы, аԥсшәаҳәара мыцхәы, аҭоуба мыц­
хәы... Аха зегь акоуп – аҵәа ахәаԥсара иахьалаго агәаҿЫ
акәзаргьы, знымзар-зны ауаа ирбаратәа адәахьы ицәырҵуеит!...
– Уара, Рамшьыхә Сабыда-иԥа сыхьӡ аниҳәа скаҳарц аԥсык
ауп иаасыгхаз, – иҳәеит Лад, иџьазшьоз ахәыҷқәеи, иреигәырӷьоз
рҩызцәеи, ирыҵашьыцуаз акьоушәоуқәеи ирылҵны ԥыҭк ианынаскьа.
– Иара сара уажәгьы сышкаҳара сыҟоуп.
– Схы ҩышьҭхны санынарылаԥш, схы алада ирханы сык­
наҳаушәа сшьа зегь еизыкәкәаны икшеит – игәоуҭоу сыздыруам,
сагьаабӷаӷеит, азал ааҟәараҟәанҽан, ҩынтәҟагьы иааҳәит. Нас сналагеит, аха иҳақәшәира дшалагара...
– Урҭқәа аӡәгьы иунибаало уҟамызт. Амала, раԥхьа уанналагоз,
ууардын амарда икыдхалазшәаҵәҟьа уҳәҳәеит.
– Ус уара сҳәап?!.
– Ашәҟәыҩҩы дааҭрысит, саргьы, аҳәа франгьк уҟьазшәоуп,
сеиқәырхха сҿаҳәаны сызмаз аҳәагәыжьқәа шеихуҵәҵәаз. Зегь
уахь ҳнаԥшит. Иуасымҳәеи, мшәан – Маиаковски!.. Убригьы
гәоумҭаӡеи – уаналга сааҭк анапеинҟьара иаҟәыҵуамызт!.. Амала,
ҳаклуб аиҳабы дҭаурхеит.
– Уи илуеи?
– Патреҭ дук кыдыҩрны аӷьараҳәа адашьма илаахан, иҟәыбаса
ицеит.
– Ажәлар иргәаԥхар, апатреҭ еиԥш егьа ԥырҽп, уи акәым аус
злоу, ҳара ҳзеиԥшрахеи, уи ауп иуҳәаша?
– Сыздыруам, Лад, мгәарҭа саныҟаз избаз аԥхыӡқәа еиҳа еилырганы исгәалашәоит!..
119

Ԥыҭрак ҿырҭуамызт.
– Урҭқәа бзиоуп, аха Ажәанба данцоз иҳаиҳәаз закәи?
– Иарбану?
– «Агазеҭқәа шәрыхәаԥшлеиш, ижәдыруеи шәажәеинраала­қәа
иреиԥшу џьара акы анны ижәбозаргьы» ҳәа аума? – игәалаиршәеит
Лад.
– Ааи, уара, аҵыхәтәаны, уи ус ҳаиҳәеит, иаанагоз сзымдырит
акәымзар...
Ԥыҭрак аӡәгьы ҿиҭуамызт, нас иацаахыс зыҽхьакны иҟаз
рхәыҷра, иара абраҵәҟьа иаарызцәырҟьан, асы рҿеибагәо,
амшәҳәарақәа реиԥш еиқәԥо, ркьатеиах ԥҵәаны иччо акыраамҭа
еихәмаруан Лади Ӡыкәыри. Аԥшаҵкыс иаиааиз асгьы, адунеи зегь
иара иатәны, ихаббала, хаббала илеины аграпарақәа ашәаҳауан,
аӡҟәаҿқәа ҭнарҭәаауан, аӡмах хәыҷқәа еиҵанарҟәаҟәон – ажәҩан
агәы ардон, адгьылгьы аҽырбара иакны иаго, ҭацамаҭәала
аҽеиланаҳәон.
Иахьатәи рыхҭысқәа рхашҭны, рыџьымшьқәеи рхахәқәеи
асы рылатата, рӡамҩа ҟаԥшьқәа ҭыҵәрааны ицо ишеихәмаруаз,
Лашԥсы иааҽԥынгылеит аиҩызцәа.
Иара Лашԥсгьы уажәаҟара иҭынчны, игәабзыӷны избахьада: икашьшьы илеиуа асцырақәа наҿаҟәшәо, аԥхын ашәақәа
зырҳаз, уажәы зхылԥа шкәакәақәа зылахь иҭаршьшьы иалагылоу
ахаҳәқәа нҿыӡәӡәаауа илеиуеит. Илеиуеит, аӡәгьы усс дамам, акагьы хьаас иамам! Амбатәӡа ҵуеит Лашԥсы абас асы ҭанауеижьҭеи,
аха знымзар-зны еиҵарҟәаҟәаны, иҟәызгаӡа, иахьцара азымдыруа
иқәымхацт, зқьышықәсала Лашԥсы амрагьы ҭаццеиаауа иԥхоит,
аха ишабажәӡа иҭабаны, ашәакәафҩы ҭышәшәо иқәымхацт!...
Амала, аԥсҭазаараҿы иуԥылоит, ауаҩ игәы зышьҭуа, инапы
уамашәа иӷәӷәамзар, иику имҟәыҵырҩрны иказыжьуа ауаагьы. Урҭ,
ала абз анхәтәуа аԥхын аҭакар азы:
«Лашԥсы уажәшьҭа иҟанаҵо егьыҟам – иҭабоит, амра аҵкьыс
ари акәараҷҷа рыцҳа заиааихо иҟоума...» – рҳәоит.
Аха усҟан, Лашԥсы зхылҵыз ашьхақәа лбааԥшны, дыдшьҭыб­
жьылоуп, анҭ агәкажьцәа ишырхыччо, избан акәзар, ирхылҵыз
закәу дара реиҳа издыруада!..
Аҷкәынцәа ацҳа инықәлеит. Иахьа уажәраанӡа, иҩны,
џьоукы-џьоукгьы ишьацәхыртәны икәашо акәын абри ацҳа
ишықәслауаз. Аха иахьа, дхәыҷы дду, дызусҭзаалак, абри ацҳа
ишьапы аннықәиргыло, имаз игәалаҟазаара бзиа имҟәыҵшәаны
120

аӡы иалашәазшәа дааҭрысуеит, нас, ацҳаҵәры иқәырчаԥаз
аӷәеидыԥсала иқәыркәабаз ауаҩы, ижьы иирцар ҳәа дшәошәа
днықәлоит. Ацҳа дықәсны ԥыҭк днаскьаанӡагьы, аҭаҳмада Ҳанашә
ибла дыхгылоуп, дрыцҳашьангьы игәы ҵәыуа-ҵәыуоит.
Мызкаҟара ҵуеит Ҳанашә абри аӷәеидыԥсала днықәкәабаны
анышә дамардеижьҭеи. Ҳанашә зынӡагьы даналгаз – аҵыхә­тәантәи
иҷкәын заҵәы Шьқьаҭ изы ашәҟәы агәы кылблааны ианааи аҽноуп.
Иаугәышьон, аҭаҳмада аҵыхәтәантәи игәыӷрақәа ааимрымхыргьы. Дгәыӷландаз уи, даԥшландаз иҷкәын имҩа – аб иԥсра ахшара дауар­гылахуаз. Аха, хәылԥазык, аусҳәарҭаа еицырхашьшьы,
аҩныҟагьы акәымкәа, Ҳанашә дахьыҟаз афермаҿы иаакылсит.
Аб хлаҳәада, ашьыжь аахысгьы, изқәа кыдхьҭшьааны ицон, арҭ
рааишьа аниба, ишьапқәагьы ааимнахын, деизҟәыҿны, аҭыԥ аԥхьа
игылаз акыдхса днықәтәеит.
– Уҽырӷәӷәа, Ҳанашә! – раԥхьа иҿы ааихихит Мураҭ.
Уи Ҳанашә изхеит: аҭакар иажәыз ажьымжәа канӡа еиԥш
икнаҳаз игәы аӡӷа нҿҵәан, икаууа илҭалеит, адунеигьы аахәа­шьын,
уара снумыжьуазаргьы, уажәшьҭа сара унсыжьуеит аҳәашазшәа,
адгьыл иҵышьшьы аҿыланахеит.
– Ацәгьагьы убахьеит, абзиагьы убахьеит...
– Ауаҩытәыҩса дызнымиауа егьыҟам...
– Абааԥсы, Ҳанашә, ухаҵами!..
– Ус ирлахьынҵан, ус имҩасит!
Досу ируалԥшьаны ирдыруаз рҳәон, аха узхагыланы аҳалал
зуҭо акыр еиҳауазар, Ҳанашә еиҳауан.
Иааиз дара ртәы рҳәан ицеит, Ҳанашә ақыдхса дахьынықәтәаз
даанхеит.
– Аҵәыуара ҳзыҟашәҵа, дад Қсас, – иҳәеит Ҳанашә, ижәҩа
иаҵагыланы ашҭа данааҭаргала, – сыҷкәынцәа срыхҟьашәа џьара
лаӷырӡык соуп!..
Шьқьаҭ иеишәа аинҵара иалагеит, Ҳанашә авараҿы игылаз
акалам каруаҭ днықәырианы. Аишәа еинҵаны иаагьежьаанӡа
Ҳанашә избжарак дыхьшәашәахьан, имаз игәыӷра заҵәы дааныжьны ианцоз, иԥсгьы аманы ицазаап...
Уажәы, Лашԥсы иху ацҳаҵәры уахьнықәгыло, маҷк иааҭ­
баахеит – уаҟа иқәуп Ҳанашә дызқәыркәабаз аӷәеидыԥсала.
Иара иԥсы анҭаз, игәра ганы, иқәгәыӷны, ицны амҩа ишықәлоз
еиԥш ауп, уажәгьы, абри ацҳа иқәсыр зҭаху, аӷәеидԥсала агәра
ганы, дақәгәыӷны ишьапы шеихиго. Амала, Ҳанашә дызды121

руаз ауаа, абраҟа ршьапы анеихырго, ачеиџьыкеи, ауаҩреи,
ақьиареи ирзеиԥшыз агәы иақәԥалошәа баны ршьапы еихыргоит,
ргәалаҟазаара бзиагьы рымпыҵшәаны аӡы иалашәоит.
Ԥшьҩык арԥарцәа раб, аԥҳәыс аҳкәажә лыԥшәма, намысс ишоу
зегь зызшаз, мҩасҩык дызвымсыцыз анхамҩа зчаԥаз Ҳанашә
иҭынхеит абри аӷәеидыԥсала, уажәы уи, Лашԥсы аԥаҩқәа еимаздо
ацҳаҵәры иацхрааны, аҵыхәтәантәи ауалԥшьа нанагӡоит.
Аҷкәынцәагьы ргәы аахьухьуит, ипашәшәӡа, шьыршьафҵас
аӷәеидыԥсала иқәыз асы ианнылагыла. Иара асгьы, ажьы ацазшәа,
ухаԥыцқәа ыҵнарԥсааратәа иааҟыжҟыжит.
– Ҳанашә рыцҳа! – иҳәеит Лад, ацҳа иқәсны ԥыҭк ианынаскьа,
хрыжь-хрыжь даақәыԥсычҳан. – Афермаҿы саннеилак, дтәаны,
иблақәа рыцҳаӡа дышсыхәаԥшуа гәасҭалон... Нас, дыԥхашьаны
ихы лаирҟәуан.
– Иҷкәынцәа рцәа ухибаауазар акәхарын?
– Уаҳа иарбану... Дара бзианы иугәалашәуоу, Ӡыкәыр?
– Акьалантарқәа – аӡә дубар, егьи духашҭуан!.. Иугәалашәоу,
аибашьра ианалагоз аламҭалазы, ашҭаҿы хәмаррак ыҟан?
– Актәи аҭыԥқәа зегь Ҳанашә иҷкәынцәа ианыргаз?!.
– Уажәы, раб дналаны, рыхәҩыкгьы, ӷәеидыԥсала заҵәык ауп
ирҭынхаӡазгьы!..
– Амала, рыхәҩыкгьы рӷәеидыԥсалақәа уи ацҳа еицықәызҭ­гьы
– лагӡа-ҩагӡа иахьӡон, ауаагьы мшәакәа иқәсуа иҟалон.
– Адәаҿы игылоу арашқәа ираҟарамзи!..
Иахьа ашьыжь аахыс зӡамҩақәа ҭҵәрааны ицоз, знапсыр­
гәыҵақәа ргәаҩаны зынзаҵәыкгьы инырҭамҭәҳәацыз аҷкәынцәа,
уажәоуп асы шыхьшәашәаз анырдырыз – иаарццакнгьы рҿы­
нархеит.
Кәтыҿырҳасрак иҟамыз аӡын мшы, иахьа иалаӡаӡазгьы
уамашәа иубап: хә-урокк, ашәҟәыҩҩы иԥылара, амҩахь
асеигәыдҵара, Ҳанашә рыцҳа игәалашәара... Ладгьы Ӡыкәыргьы
иахьеиԥырҵлауаз – Абгыӡра ахәаҿы ианааи, аԥсабара, ахьыруачуан ҷышәшәы аԥшра аанахәахьан.
– Уаҵәынӡа! – иҳәеит Лад, иҩыза дызлеиԥырҵшаз сраҵәак ырмазеиуа.
– Аҵх шықәсык иаҟароуп, – инаҭеикын Ӡыкәыргьы, еиқәбаҟа
ишьҭаз асы инапы аалишьит...
Абгыӡра ахәаҿынтә уанԥшуа, Ӡыкәырраа рашҭа алаӡара
иҿоу агәашә ацәаара ада акагьы убарҭаӡам, егьырҭ зегь, аблақәа
122

аԥынҵа шрыбжьагылоу еиԥш ирыбжьагылоу ахәы иаҵәахуеит. Ладраа рашҭоуп унапсыргәыҵа ианушәа иубарҭоу.
Ӡыкәырраа рабацәа, урҭ рабацәа, рабдуцәа рхаан аахысгьы,
Лашԥсы аԥшаҳәа ацәа иалҵыз абри ахәы – Абгыӡра ахәы ҳәа
иашьҭоуп. Амала, абраҟа бгыӡрак гыланы избахьан ҳәа зҳәауа
аӡәгьы дҟамлеит акәымзар. Аха, ус егьа иҟазаргьы, абри аҭыԥ аҿы
аамҭала зны бгыӡрак гыламкәа иҟаларымызт. Мап анакәха, абгыӡра
ацымхәрас, абри аҭыԥ иатәышьҭраӡам, иаҳҳәап Ашьынкаҵла ахәы
ахьӡырмтәуази Анԥсаа.
Абри ахәаҿоуп аҷкәынцәа шә-ныррак ахьырԥыло: урҭ, Абгыӡра
ахәы ишаақәгылалак, икәлааны, дара рышҟа амарда иҩкыдлоит:
ихьҭазар – аб ихәышҭаара иахылҵуа аԥхара, ишоуразар – лбаа
ашҭаҿы ашәшьыра иҵатәоу аԥша хьшәашәа, амла иакуазар –
игәырҭәыгоу ачысқәа рыфҩы хаа, адунеи аҿы зегь реиҳа игәакьоу,
иразу ани аби рылаԥшқәа!.. Абарҭқәа ирҷыданы.. Абгыӡра ахәы
иаҵанхо аҩҭаацәакгьы рзы даҽакалагьы иԥшьоуп: абраҟа еиԥылон,
абраҟа еицрыҵуан Қсаси Қасалеи, уажәы абраҟа еиқәшәоит,
абраҟагьы еиԥырҵуеит урҭ рыҷкәынцәа – Лади Ӡыкәыри.
Лад раԥхьа илаԥш иҵашәеит рмаҵурҭа алҩа – уи икыдышьшь,
еихатәаны илеиуаз асы, ӡыхәашьҵас иалаланы, ажәҩанахь ахалара
иаҿын. Иаразнак ицәа-ижьы аԥхара аанырын, амлагьы ахы ааинардырит.
«Баба абыржә дааны, сангьы иаргьы еицәажәо ахәшҭаара
иҽҳәатәахзар! – Абгыӡра ахәы даақәгыла-цыԥхьаӡа иԥылало
агәҭыха еиҭааизцәырҵхт Ӡыкәыр, Лади иареи напык-напык
асы еимданы ишааидыҵҵәҟьаз.– Иҟаҳҵахьази сангьы саргьы
цәгьарас?! Иахьа сшықәгылаз ибар!.. «Қасала иԥа иаума, уара?»–
иҵаауан... «Ҳаи, Анцәа аԥсынҵры иҭ!» – абасгьы рҳәон атәымуаа,
уи сара слымҳа иаҳаит, нас абригьы иара изы изыҵәаххазеи!..
Еҳ, абыржәы, ихәда сахьынԥашаланы дышԥагәыдыскыларыз!
– илаӷырӡ игәы иҩаҵаҵәа-ҩаҵаҵәеит Ӡыкәыр. – Сара акы сахнагоит, аамҭала акәзаргьы, акала сгәы схасыршҭуеит, аха сан
лгәырҩеи лареи ааидхалаӡеит. Уажә даазқәылаз зынӡагьы
акрыфара даҟәыҵит, ԥасақәа реиԥшгьы ацәажәара лгәы
аҳәом... Ашәҟәы иаласҵазгьы гәырӡ-шашәаӡ иӡит. Симазҵаакәа
ишаласҵаз ИАҳаргьы Қсас, игәы иалсшт. Иаргьы имырҳәа-мырӡа
акы дашьҭақәоуп – иакәым акы ҳаҳар ҳәа дшәоит – иҭахым
иаҳзынханы иҳамоу агәыӷрақәа ҳамихыр...» – абас дышхәыцуаз,
123

амагә шкәакәақәа зшьаҵаны игылаз игәашә асарақь ҩахир­
шәан, иҽадҵаны, мчыла иаартны ашҭа дааҭалеит.
Иаразнак дынхыԥшылеит аҩныҟа инагаз аграпара: ашырҭа
иазынхаз ажьа заҵәы аграпара иаҩызан, агәашәи амаҵурҭеи
ирыбжьдаз ан лыграпара – арӷьа-мырӷьа ихан, изаҵәын, рыбжаракгьы сыла иҭәхьан.
«Аӡәы ихала аграпара изалымдозаап, – игәы хьуухьууа иан
лышьҭақәа дырхыԥшылон Ӡыкәыр. – Саргьы суаҩым – агәы
ацымхәрас абажә ӡылаҵә ауп исызҭоу – иацы ахәылԥазы сын­
дәылҵит, уаха саагәарлеит...» – дцарц ишьапы неихигоны, иахьааз
ҳәа изгәамҭаӡакәа, асы шьҭырбыбны аҽааигәыднажьлеит Дамшә
– Ҳанашә рыцҳа илахьча Дамшә – ақәыџьмақәа рыхәламшәақәа
ԥыжәжәаны изшьуаз, зхала арахә гәарызхуаз, игәарызҵоз, ашьҭахь
иҟууа ақьаԥҭажә ианхалаз, Қсас иааганы Ӡыкәыр ииҭаз Дамшә.
Уи зцәажәо иҟазҭгьы, хымԥада, калам иаҿамӡоз, қьаад ианым­
ӡалоз ажәабжь гәыҭшьаагак аҳәон – убас иӷызыӷызуан, убас
иҟуҵәууан, аблақәа ҭыблааны ицон, ашьапқәа, ахаҿы, аҵыхәаҵәҟьа
зегь акака рҳәон.
Ӡыкәыр иҭаххеит ауаҩытәыҩса ида ԥсы зхам абри ала
иаҭым днахәмарыр, агәы ахеиршҭыр, иаргьы игәы ихеиршҭыр,
аха алаӷырӡ дхәаҽны дакит, дарцәажәом, иан еиқәылҵаз амца
иахылҵны иааиуа алҩа аарлоуп ишибо.
– Уа узгылоуи, нан?! – игеит алашара ҭаа злубаауаз амаҵур­ҭа
ахышәахьтә.
– Аа, слеиуеит, слеиуеит! – ибжьы еимшәаны ҿааиҭит Ӡыкәыр.
– Дамшә, алаап... – игәаӷьынгьы ала иаҭым изымшәиит уи. –
Уаанҿас, сурбзома, мышрак иақәшәаша!..
Дамшә кәматыруеит, усыхәаԥши, усыхәаԥши, шаҟантәы сааҳә­
уа убап аҳәашашәа, азқәа иқәгыланы асы илабылгьоит, нас иԥаны
аԥхьатә шьапқәа ихәда инакәнаршоит.
«Умшәан рыцҳа, лак аҟара шԥасызнымҵри, сыԥсы ҭанаҵы
уаҩыда уаансыжьуам, уаҳа уҟууа аҭыԥ уансырхалом!.. Бабагьы даауеит, ашьханӡагьы ҳхалахра ҳаҟоуп, уԥсы злоу арахәгьы
унарылаԥшып»... – Ӡыкәыр аҩныҟа длеит, Дамшәгьы иахьаҭыԥыз
абарҵаҿы иқьақьаӡа иаатәеит.
Аибашьра иазылбаамдакәа ац ибжьахаз Лад иаб иҩны
даҽакала иԥылеит: агәашә анааирт, еиҳагьы игәы аагәырӷьагәырӷьеит – аби ани рыграпара ҭҳәахаа амаҵурҭахь инаган, иха124

галан акәасқьахь, ицон аборахь, акәтыҵрахь, ажәакала, ашҭа грапарала еихыҵәҵәан – ақалақь аулицақәа ишеихырҵәҵәо еиԥш.
«Баба абыржәы аҩны дыҟазар, – дхәыцуан, маҷкгьы
агәыӷра иман Лад, иани иаби рыграпара даныланы, алашара гәыкқәа зыҩнибаауаз рмаҵурҭа дазиаша дахьнеиуаз, –
сицәыԥхамшьаӡакәа, иахьатәи амш атәқәа зегь-зегь иасҳәон,
игәаанагарагьы сазыӡырҩуан... Мшәан, иарбану абри сара саб
сзицәыԥхашьо?! Ахаан, иара усгьы, иҟасымҵандаз сҳәо, иаргьы
исеимҳәандаз сгәахәуа сақәымшәацт, арахь?!.»
Абра дааиуаны, иаалырҟьаны игаз абжьы, иибоз алашарақәа
реиҳа игәыкӡа илымҳа иааҭасит: «Баба дыҟоуп, данысҭахыҵәҟьаз
дышԥааи!» – иҵегьгьы, амаҵурҭахь иааирццакит Лад.
Аха, ашә аартразы инапы наирххоны, иан лыбжьы дааннакылеит:
– Ишԥа, уара, ишԥа, адиректор ишԥарылеиҳәеи?
– Шаҟантәы исбырҳәои:
«Уажәы, ихала ииҩыз иажәеинраалақәа дрыԥхьоит, ажәабатәи
акласс аҿы итәоу, апоет қәыԥш Лад Аҭырқьба!»
– Нас, уара, нас?!
– Насх, ашьҭахьшәа наҟ џьара стәан, аха дыдраҵас игаз
анапеинҟьабжьқәа иара уажәыгьы слымҳа иҭаҩуеит.
– Иара иҟеиҵеи, иара, зан кәыхшас дзырҭаша?
Лад икәа аҽырҳәа аԥхӡы лҭашит, иагьиҭаххеит – длеихаххны, даныхәыҷыз ишыҟаиҵалоз еиԥш иаб иҽынигәыджьыланы,
инапқәа иҿы инадкыла ацәажәара даҟәихырц, аха иҽаани­
кылеит, избан акәзар, аҟаԥыҳәагьы ицәа иаалашәеит, иани иаби
уажәы идыргьежьуа апластинка, уаха акырынтә ишдыргьежьхьоу,
уажәы адырҩегьх ҿыц ишазыӡырҩуаз:
«Ишәҳәала, ишәҳәала, аԥасашәа шәызхыччаз аҿы шәеиҭам­
леикәа сыҩналом саргьы!»
– Ибасымҳәеи, абас ихьӡ ҳаларҳәаанӡа, ашоура иаргәамҵыз
ашәишәи еиԥш иԥышә лашьҭны, ани ирҭааз ашәҟәыҩҩы ду
ивараҿыҵәҟьа дтәан...
– Апаиот Лад Аҭырқьба анырҳәа, зан зхы ӡатәс дакәырхшаша,
ишԥаҟеиҵеи зуҳәаз?
Лад, аԥхашьара дшеилнашьаауазгьы, дамхаччарц аԥсык ауп
иааигхаз.
– Апаиот акәым аха, апоет – ажәақәа еиныршәаны изыҩуа, –
дааирҽеит Қсас.
125

– Нас, уаҩ иҿам ажәа зҿоу, еинышәашьа змам ажәақәа
еинзыршәо аӡә иакәны дҳазгылеит Лад Аҭырқьба ҳәа иааркьаҿ­ны
иҳәар даалымгози... Нас, уара, нас?
– Насх, ҳара ҳ-Ҳагьар ду дҩыззӡа дҩагылеит.
– Ууу, ихьша-иибаша ааихызхша иан!
«Нан, абыржәы, хымԥада лнапы ыргьежьны лхы иадылкылеит»,
– игәы иааинаҭеит Лад.
– Агәақьҳәа анапеинҟьара иалагеит, идирбаз сыздыруам, арахь,
макьана иҿы ҩеихыхны ажәак имҳәаӡацт.
– Ииҳәашаз рымдыруази скәырбан!..
«Ах, уа сбыдгыландаз, уиаҟара быҽхәозар збарын!»
– Дааины даақәгылеит... сааигәа-сигәа итәақәазгьы насы­
хәаԥшит. Исыватәаҵәҟьаз Шьыбга иакәын, снапы рӷәӷәаны иааникылан, даԥхьаны даалгаанӡа, иԥиҵәома сҳәартә еиларӷәӷәа икын.
Раԥхьа «Аҭоуба» иҳәан, акы даԥхьеит...
– Дида, дида, иарбан ҭоубоу, уара, иҟаиҵо, џьара хааск ҭоуба
лимҭозааит?!
– Мап, уи аԥсадгьыл акәын ҭоуба зиҭоз, – Қсас ихы-иҿы иаразнак аҽааиҭанакит. – Ҳаргьы раԥхьа ҳаннеи, ҳаақәгылан, абасҵәҟьа
аԥсадгьыл ҭоуба аҳҭеит.
– Срыцҳауп, иаабахьоу ҳзырха!..
– Ашьҭахь дзыԥхьаз ауп ажәлар рызах зырҷалаз: «Зхы ашш
икылахаз аҟабақ» ахьӡын уи.
– Ҳаи, Анцәа иныс, ҵыԥх ашьхаҟа уаныҟаз, ауаҩы исахьақәа
амашәа ҟабақк ашшаанда икылсхын, дшаҿу!..
– Мап, уигьы ибзақәмыршәеит, сҭакәажә – сара сгәанала, уи,
абарҭ зегь еицаадыруа аӡә иӡбахә иман.
– Уԥсцәа ирымаҿоуп исцәымӡакәа ишсоуҳәара! «Арҭ
мҩахнагаӡеит убауоу!» – Лад уаҳа изымчҳазт, абыржәы, абарҵа
дааҵаԥалазшәа иҽыҟаҵаны, ишьапқәа лкыдҟьа-ҩкыдҟьаны, ашә
ааимиԥааит. Амала, игәы иалан, ԥаса изхыччаз ахьизеилымкааз...
– «Зыцәгьа уҳәо ушә дылагылоуп!» – иҳәеит Қсас, ауаџьаҟ аҿы
иеихәлшаауаз амца дҩаҵхо.
– Уан кәырбанс дурҭааит, ариаҟара уздхалазеи?!
– Ашкол ашҭа иҭаҳаз асы ганы Лашԥсы иалашәыжьроуп рҳәан,
иахьа шьыжьаахыс убри ҳаҿын, – иҳәеит Лад, дԥышәырччо.
– Шәадыршьылтеи, ҿашәагәӡа рмоуааит, нас ишәызрыцқьоу,
нан? – деиҭаҵаахт ангьы, лыҽцәыҵаргызмалны.
– Ашҭа ҳрыцқьеит, аха Лашԥсы ԥхасҭаҳтәит.
126

– Ыу, нан, ӡибнаҟа!
– Шьыжьымҭан ашкол ахь санцо, мчыла еиҵарҟәаҟәақәак
сҿабымҵалои?
– Нас, нан, нас?
– Убас еиҵарҟәаҟәаны, аладагьы изымцо, аҩадагьы изымцо
иаанхеит Лашԥсы.
– Изакәи, уара, атәымажәа аҳәара шәзалагаз? – иажәа
нарылеиҵеит Қсас.
– Ҽхырҵаарала иқәыргылоу азҵаара, ҽхырцәажәарала аҭак
ҟауҵароуп, – Лад дааин, дышԥышәырччац дԥышәырччо, ауаџьаҟ
игәышԥы намҵеикит.
– Нас, уахьыҟаз уан илыздыруам, илоуҳәар ҟамлои.
– Уажәы уара урҳәацәара даҿын, нас саргьы сеиҭалагахуама?
– Ишԥа?!
– Иаҳҳәоз уаҳауазма?!..
Убасҟан, нахьхьи, Абгыӡра ахәы иқәгылоу ИАҳартә еицыччеит
аҭаацәа зегь. Ашьҭахьгьы, ажәақәак налаҵо, иааҟәыҵуа, еиҭанала­
го акыраамҭа иччон.
– Гаӡа дызлам дзыччом ҳәа, хышықәса раахыс абас сымччацт,
– иҳәеит Қсас, ианааихсыӷьқәа.
– Уан кәырбанс дурҭааит, акрыфаны ушаалгалак, унатәаны,
иҟалаз шыҟалаз сзеиҭоуҳәароуп.
– Апластинкажә аргьежьра ҳаиҭалагахуама?
– Ааи, ааи!
– Ус анакәха, баба дахьаагылаз – аҟабақ аӡбахә иларкны...
– Уара, ари иаҳҳәоз иаҳаҵәҟьозаарын убоу!.. Ԥшыхәыҩ
ҟаимаҭк улымҵуа уҟамызт.
– Абасада, шәзабашьуаз аӷа уаҳа игәиҽанымызҭгьы, арыс­
ҟаамҭа изҿуи?
Қсас иҷкәын иажәа аҭак римҭеит. Ицламҳәа инаҵаиргы­
лаз инапы ишьамхы инықәкшәа, дышихәаԥшуазгьы рацәак
имыр­дырцәакәа, дтәаны дизыԥшуеит. Ладгьы идыруеит иаб
дышихәаԥшуа, аха ихы аԥшнымҵакәа, иан имҵалыргылаз ихәы
инапы алеикын, даҿуп.
«Дарԥысхеит! – дхәыцуеит аб, ауаџьаҟ иҭшаауа амца зхызҿы иқәхәмаруа иԥа дихәаԥшуа. Уажәраанӡа, ус инахараны,
ихыгагаа-хыгагааӡа иаабоз жәҩангәашәԥхьара, ҽнак ахыаҵыхәала, ацаԥхақәа зегь ачҷаҷҷаҳәа иаатит!.. Ашьыжь, ухы
иаҭәашьаны шьыжьбзиа ҳәа зоумҳәоз аҷкәын, ашьыбжьон –
127

ухырхәаны аԥсшәа иоумҳәар амуа, дарԥысханы даацәырҵуеит...
Абригьы абас дуаҩхоит, ижәлеи ихьӡи еидкыланы ирҳәо дҟалоит
ҳәа иҟадаз. Ԥшашәшәык аасыр, дырқәасқәасуа аԥхьа дыргыланы дама аҿынанахон, аибашьра санцоз. Уажәы, уҭаххар, шьахәла
дасны абахә ирбгоит, ииҳәо иажәа уқәсны узахыԥом, апоет
рҳәан, зыбла аҭаԥшра ауаа ирмоуаз ашәҟәыҩҩы ду днаганы
днаивадыртәеит...
Иаалырҟьаны акәзаап зегь шыҟало: аира, ауаҩхара, ажәра...
Иаалырҟьаны акәхап ауаҩ шықәсыла аџьабаа здибало алҵшәа
шиԥыло, ма иԥымлаӡакәа, асапыншәах зымпыҵабаз иеиԥш
инапқәа ҭыԥшша дшаанхо...
– Абри иқәлацәан усҟан ҳара иҳавагыланы зыԥсадгьыл ҭоуба
азҭоз:
«...Ҳара уара ухьчараҿы ҳшәаны ҳгәы ҭрысуазар, ма
уаҳԥсахуазар – иҳазԥшызааит цәгьаԥсышьа!..»
Урҭ, ишәангьы ргәы ҭрысуамызт, ҭоуба зырҭаз рыԥсадгьылгьы
рыԥсахуамызт, аха имаҷума цәгьаԥсышьа зауз?!. Абри иҩызцәа
ирықәкны ихысуаз аӷа, ихымҭа зықәкыз иҿы мацара иауаагылахуаз – уи зныкҟьара цәгьаԥсышьа риҭон: дызхылҵыз-дзааӡаз иани
иаби, нас, бзиа дызбоз, бзиа иибоз, аҵыхәтәаны, уи ихылҵраны
аҟаз! Шаҟаҩы цәгьаԥсышьа рнаҭози, жә-граммк иҟоу, ауаҩы
мыждарақә адгьыл иҵихуаз атса хьшәашәа, атса хьанҭа! Сара
дсеихсыр, сара аӡәк сакәын иишьуаз, избан акәзар, сани саби заа
аԥсцәаҳа дреихсхьан, жәлакгьы ара икаршәны исыман – иӷьацар
џьара акы шԥахылымҵрыз... Аха абри иҩызцәа зшьыз иоуп
жәларык зшьыз!..»
– Изакәи, уара, шәеиқәшьшьы шәызтәоу? – ахәхәа-аӷьӷьаҳәа
иеилаз ачанахқәа иаарылҩит Мкыд лыбжьы, – мызкала зны
шәеибабоитеи.
– Баба сыфашьа гәеиҭоит, сара акрыфашьа сҵоит, – иҳәеит
Лад, уажәраанӡа, сызцәыԥхашьои абас ҳәа зхы гәыбӷан азҭоз
иакәӡамкәа, иҽырҟасаны.
«Ҳа, ақәыџьма гызмал, ари ажәазы сџьыба сҭалап ҳәа згәы
иҭоу аӡә иакәымзаап!–азныказы, уажәраанӡа аб игәы зшьышьуаз анапқәа иҵегьгьы иааԥшқахеит, аха уи маҷк аҟарагьы
иаашәаӡыӡеит. – Уара уқәлацәа роуп, зны, уаҩҵас иакәшаанӡа зҽы
имҩахнаго, сыҷкәын! – иаартынгьы абас иасҳәап ҳәа илақәирххан
Қсас, аха мчылаҵәҟьа иҽааникылеит: – сааԥшып, иара усгьы
дыԥхашьаны иахьанӡа иҿы еихихӡауамызт... Амцхә уаҩ ԥсыхәа
азиуеит, ианазымхо ауп арыцҳара акәымзар!..»
128

Ауаҩи ауаҩи рыгәқәа рыбжьара ублала иумбо аҭелссақәа
рыбжьдазаап, аиҳаракгьы иеизааигәоу – аб деилзырхуаз
ахәыцрақәа токны исызшәа дааҭрысит Лад:
«Ҳаҭамзааит!» – рҳәеит, алашара зхыҷҷало иҩышьҭихыз ибла
еиқәаҵәақәа.
«Иахьатәи амш акалашәақәа иҟоуп!» – аҳәон, аџьмҿы
иахылҵуаз алашара цәхаԥшь иашьышьуаз ихы-иҿы гәыкгьы.
«Саауԥеиԥшуеит! Амала, иухоумыршҭлан, аҳәынҭқар уаниа­
цәажәо аиҳа уани уаби уанрацәажәо ихәыцны ишцәажәатәу!» –
анҭ аҭел ссақәа рыла аб игәы адырра ҟанаҵеит аԥа игәы ашҟа.
– Баба, уара уабақәшәеи иахьатәи ҳаизара? – дҵааит Лад,
иани иаби дрызгәдушәа ииҳәаз ажәақәа злахиҽшаз уаҳа акагьы
аниҿамшәа.
– Саргьы аправление реилатәарахь снаԥхьан, сахьнеиз
сақәшәеит, – иҽиаҟаратәны, изҵаара аҭак ныҟаиҵеит Қсас.
– Нас, аилатәара шәымазу?
– Шәара шәаҳиааит – аиҳабыра уахь имҩахнаган, дара
реилатәара уаҵәахьы иахыргеит.
– Уахагьы уа иабап! – иҳәахт Лад иҽырдуны. Қсас
иџьеимшьаӡеит иҷкәын иҟаиҵаз ахәшьара, избан акәзар, иаргьы
иман усеиԥш иҟаз агәаанагара. Амала, иџьеишьоз, еиҭаџьеишьоз
иаалырҟьаны иҟалаз иҷкәын иҿыхара акәын.
Рҩыџьегь ԥыҭрак ҿырҭуамызт. Лад дҳәарԥсаруа, акрызқәифаз
аишәахьча хәыҷы аҭарцәра даҿын, акәакьахьтә, инибарҵәаны
зыхәархәарбжьы ааҩуаз ачанахқәа, реиҳарак алиуминиа ишалхыз рышьҭыбжь дагәала иудыруан.
– Ани ашәҟәыҩҩы ду шәықәыргьежьаауа дшәацәажәон рҳәеит,
ишәеиҳәаз акы ааҳаумҳәо, – лыҽналалгалеит Мкыд.
– Иҳаиҳәахуааз, – хырҽхәароушәа иԥхьаӡаны аҳәара
иҭахымызт Лад, арахь иҭаацәа шгәырӷьоз ибон, уи агәырӷьа рымихыргьы иҭахымызт, – ажәеинраала шыҩтәу, ашәҟәыҩра шус
уадаҩу, ҳгәы ацәцаны ҳшаҟәымҵша...
– Уан дыԥсааит, иреицәаз аума уҽыззукыз.
– Шьҭаҵарҭак уҵагылазар, хәылԥазыла наҟ-ааҟгьы уеибакапануа угәарымлози.
Иаб аҵәы шалеиҵоз идырын, дихәаԥшны дааԥышәырччеит
Лад.
– Шәара шәырхыччала... Ага ҳанкылслак иҳамбои, уу,
рымгәацәақәа хыҵны, ашхырцәаӷь ирфазшәа рыхәдақәа хчаа,
129

рцаԥхақәа рнацәа иахаргьежьуа... Урацәажәар рухуа џьушьома,
дара рзы еибашьрагьы ыҟам, еибакрагьы ыҟам.
– Нан, ашәҟәыҩҩҵәҟьа бара боуп, аԥхьашьеи аҩышьеи
бырҵазар, асахьақәа рҭыхразы бара иббарын.
– Аа, уаб исимырҵеи, сыблақәа хыстаанӡа сааигеит, уажәшьҭан
сышьҭра сықәлар ҳәа дшәозшәа, – Мкыд лԥыраҳәала лнапы рбо,
дааины даарыдтәалеит.
– Макьанагьы ихтхьоу џьыбшьоит, – адырҩегьых, дыш­
ԥышәырччац дԥышәырччо, аҵәы еиҭаналылаиҵахт Қсас иԥшәма.
– Ахтракәым, зынӡагьы исызхымҩауа ауп ишхтыз ара санаанага.
– Уи цәгьоума, нас?
– Ихтызааит, адгьыли амреи еиҿаԥшуанаҵы! – дҩагылеит Лад.
Ихиԥсаз аччара датәнатәит Қсас, акыр илычҳазаргьы, уи «аҿкы»
дзацәымцеит Мкыдгьы...
Аҭаацәа анышьҭалоз, асы хыкәкәахьан. Иахьантәарак ҿааихак
ҟазымҵоз аԥҭа лҩаԥштәалақәа, уажәы, ирыцҟьаз абымба
еиԥш ибыбыш-быбышӡа, илбааны ажәҩан акалҭаҿы ихтәалан.
Аеҵәақәа реиҳарак, асы иаланы адгьыл ахь илеизшәа акәын
ажәҩан аҿы ишаӷаз, амала, урҭ рыблақәа ҭҳаца, иахькыдыз ибзааины икыдын.
Ани аби амаҵурҭаҿы иааныжьны, Лад акәасқьахь дхалеит. Дахьышьҭалалоз иуада ашә анааирт, ауаџьаҟ еихәылшаауа
дынҭаԥшит, анапы ыргьежьуагьы даагәыднакылеит игьежьуа
иҩназ аԥхара.
«Ани аби змоу иоуп адунеигьы зтәу! – игәы иааинаҭеит Лад.
– Адунеи иқәу ажәақәа зегь реиҳа иашазаап, ихьанҭазаап,
игәырԥшқагазаап ажәа – аиаҭым!.. Ӡыкәыр дрыцҳасшьоит,
аха исымчузеи – уи макьана аиаҭым бжа ихьӡуп. – Лад днеин, ибылны аихәлаҳара иаҿыз акәасҭӷақәа ҩеихәлихит – амцабзгьы аԥырԥырҳәа аҿыҩанахеит. Нас, астол иқәгылаз алампа
шьапеихарҳә днадгылан, амина еиҵихуашәа, дацәшәа-цәырҳа
аҵәца аахихит, ԥыҭрак ашьҭахь ауадагьы лашара гәкыла иааҭәит.
Раԥхьа аиарҭахь днаԥшит – уааи, уааи аҳәашашәа, ахыза наҟ
аҽынаԥхьаршәҭны, ипашәшәӡа изԥшын иан изыҟалҵаз аиарҭа;
ашьҭахь днарыхәаԥшит еиқәчаҟәа иаԥхьа иқәыз ашәҟәқәа –
ҳаргьы ҳаухамшҭын, уаҵәгьы мшуп рҳәон урҭгьы. Даақәыԥсычҳаит
Лад. Дааԥса-дкараха дшыҟаз усҟаноуп еиҳагьы ианинырыз.
130

Иџьыба иҭигаз апатреҭ днаханы иаԥхьа астол инықәиргылан, иаргьы днадтәалеит:
– Ҳаурокқәа ҟаҳцап, Есма! – иҳәеит Лад, ибжьы лышьҭакӡаны,
аха аӡәы иаҳазшәагьы игәы инаҭан, дагьынаԥшааԥшит.
«Уалага, урцәымаашьан, уҵатәқәа урылгаанӡа саргьы
лацәааихьшь ҟасҵом, исыхьчалоит уҭынчра!»
– Ҳабзиабарагьы?!
«Ҳабзиабарагьы – сыбла аҷыцқәа шысмыхьчара!»
– Ус акәзар сгәы ҭынчуп, – Лад ишәҟәы аахиртлан, дналагеит.
Алашарақәа рыҩбагьы наҟ-ааҟ издыԥхалоз Есма лхы-лҿы,
ачча аақәхх-аақәххуа иҟан, дшынеибаку дыбзиабараха, лыблақәа
ааихмырсыӷьӡакәагьы Лад диҿаԥшуан.
Ладгьы уажәы-уажәы илаԥш ашәҟәы иааҟәигон:
– Иахьа ҳазҿқәаз ббазшәа быҟандаз, Есма! «Издыруеит, Лад,
зегь-зегь здыруеит!»
– Шаҟа исҭахызи, ани апатреҭ лазышьҭыз анапышьҭыбжьқәа
бара бнапышьҭыбжьгьы рылазар!..
«Сара еснагь уааигәара сыҟоуп, Лад!»
Аҿҿа-ҿҿаҳәа аилабылра иаҿу аџь кәасҭӷақәа, ауада
зтәу иб­зиабара иеихсуашәа аҟәҟәа-ҟәҟәаҳәа уажәы-уажәы
иааиларҵоит: усҟан, алампа иахылҵуа алашара ԥшқарах шәаны
иҩышьҭыԥоит, иаақыџьқыџьуеит, азныказы инбжьаӡуеит Есма
лхы-лҿы, инҭԥсаауеит Лад игәы.
«Умшәан, Лад, ара сыҟоуп, исыхьчалоит уҭынчра!» –
еиҭанықәлашахуеит Есма лхы-лҿы.
– Ҳабзиабарагьы?!
– Ҳабзиабарагьы, Лад!
Лад игәы аарҭынчны, адырҩегьх иҵатәқәа деиҭанрылагахуеит...
Уажәшьҭа аҵх агәҭаҩшарахь инеиуеит. Уажәраанӡа, данбааиуеи ҳәа ацгәы еиԥш ииарҭа иагәылатәаны изԥшыз ацәа,
раԥхьа, ашьацәкьарақәа ирықәгыланы, акаруаҭ иналбааит, нас
иааины, ихыгәӡа астол иааҵагылеит, иангәеимҭаӡа, астол ашьапы иахьынԥашаланы ихәнан, аблақәа ҟыҟӡа иҿаԥшуа иаԥхьа
иаақәтәеит.
Изларҳәауа ала, ацәа алаԥш цәгьоуп. Ацәа иахҟьаны адунеи аҿы арыцҳарақәа рацәаны иҟалахьеит. Ишыцәаз адгьыл рыҵабгахьеит, ишыцәаз аӡымшын рхатәахьеит, ишыцәаз
индырҵәахьеит, ишыцәаз ирытҟәахьеит миллионҩыла ауаа...
131

Ладгьы, уажәы, Есмеи иареи рыбжьара ибжьатәоу ацәа, зны,
алҩа еиԥш иблақәа инырхылоит, нас, рыжәтә џьбараҵас инаилсны, ихы ааилнаруаауеит, аҵыхәтәаны, анапыхаа ҟәымшәышәқәа
днарықәҵаны инаихоит.
«Лад!»
Даалҟьаны, иаԥхьа иқәгылоу Есма лпатреҭ дназыԥшуеит: лара
дихәлаччоит, дихәлаччоит, ацәа наскьаны, даҽазны иршәазар,
аҩсҭаа иеиԥш иԥаны адашьма иқәԥалон уҳәартә, астол аҵкар
инықәтәоит.
Лад деиҭаналагоит, ацәа ааскьоит...
Ианамуӡа, сындәылҵп, ари ацәа мыжда ахьшәашәараҿы
еиҳа имчыдоуп игәахәын, ашә аартны абарҵа даақәгылеит. Ашҭа
анаӡара агәыр каршәзар иубаратәа илашан. Ажәҩан агәаҿыҵәҟьа
иҩеины, иара амра ахаҭа иамакуа зшәахәақәа зҟьоз амза,
аԥсабара шкәакәа зегь ахьӡы ахьнаршахьан. Лад, абри аԥсабара
хҩежь инадибалеит, аџьынџьыхәақәа реиԥш икыншәыланы,
аҩны абарҵа иаҿыкәыршаз ашьашьал еихарҳәқәа. Иаразнакгьы,
асыршәы иацрыҵуа рҩашк днаҵагылазшәа, дыхьшәашәа-еихыкка
дааҟалеит.
– О, уро, уро, уро! – ҩнык аҭӡамцқәа ишырхәаҽуа удырратәа,
аарла, урабжьык илымҳа иааҭасит Лад.
«Изҽыҵыжәгазаалак, уаха шәыԥсаҭа кыдшәҵахт! – иааинаҭеит
игәы. – Иагьзакәтәы ҟармаҵысузеи уаха ах ихкыланы ирку!..»
«Ее, сан, Сибраҟа сыргоитеи, санаа!..» – иааигәаӡаны, абра
рыҵаҟаҵәҟьа, агәаҩа иааҭыҵит, атыҩарҩар абжьы иеиԥшыз абри
абжьы.
Лад еиҳагьы даагәыҩҿыҩхеит.
«Уаан, уаан, уара ургоит, аха Мыркылдышь илымада, уанаа!..»
«Ари Папаса иауп, Папаса аразҟыда! – иаразнак дидырит Лад.
– Ура ахьырҳәо ахьынтә даауеит...»
«Уаа, уахь умцан, уршьуеит ҳәа уасымҳәази, Бидаа!» – маҷк
аабжьысхьан еиҭаагахт Папаса ибжьы.
«Аа, ари ашәҟәыҩҩы ашәа ианҵарагьы дахьӡазаап».
«Изурызеи, сабацари,исылдмыршеит, Папасаа!..»
«Арҭ гәҭыхалагьы еицәажәазаап убо».
Ари ашьҭахь Папаса днеихәлашәан, ишьҭыбжь акыраамҭа
иҟаӡамызт, Ладгьы, уи дрыцҳашьаны, игәы хьухьуа ихьуан:
«Ее, уара ахәыларцәа, иабанырҵои, иабанырхуеи ҳәа ушԥа­
гәарахеи... Аибашьра раԥхьатәи амш азы уахәыртәит. Уара
132

иуҳәалоит еиԥш, зыԥсы ҭоу фашистк ибла аҭаԥшыха уаӡаанӡа...
Ушьапы Польша аҳәааҿы ижуп, уара урыцҳахәха Лашԥсы ақыҭа
уалоуп...»
«Темная ночь, боюсь я, снаскьага, бара Марусиа...»
Лад ихәыцрақәа еиҭааиԥнаҟьахт Папаса ибжьы.
«Ибжьы ахьгац игоит, дкаҳаит, хымԥада дкаҳаит, дзымгылозаргьы акәхап!» – Лад аҩны длыҩнаххын, ипалта амаӷрақәа инапы
ркылхуа, абарҵа деиҭаақәыххыхт:
«Ҳаи, Марусиагьы уаргьы шәеибамбааит, узеиԥшроу узым­
дырӡои, џьара утәазар!» – дналбааҟьан, ахҵаалара иахьӡахьаз
аграпара дыхҵәраала-хҵәраало, ииулак иҽкамыжь­кәа, агәашә
аҿынӡа длаӡеит. Уилахыс, хыхь ачхәар ҵаӷа еиԥш изыхҵааланы
иҟаз асбыбк, уаҭәашәпара иԥуа, амарда длаҿалеит.
«Артиллеристы, Сталин дал приказ,
Артиллеристцәа, иазхоит иҭшәырҟьаз...
Папаса даҽа ашәак ашҟа диасхьан. Ҵаа-кәалӡ ҵаӷала
аҽеилаҳәара иаҿыз аԥсабара цәхҩажьаа, ахра даҵагыланы
ақәҿиҭуашәа акәын уи ибжьы шаныҩуаз. Лад уажәы-уажәы
дааҭгылон, зны-зынлагьы, ишьаргәыҵа иаҵаҟыжҟыжуаз асы
ашьҭыбжьи иареи ааизынхон, араӡын саба зқәырҳәҳәны, ублақәа
шыԥаҟьԥаҟьуа рхәыцқәа еилазыршәуа, иаԥхьа ишьҭоу асы еимидон, аха дыҟамызт Папаса, игомызт ибжьгьы:
«Дабацеи, адгьыл дылбаанадама, ма цас исзиуоу?!» – абас,
ҽеишәа инагӡаны азхәыцхагьы иамраӡакәа, еиҭаагон Папаса
ибжьы. Усҟан, уи еиҭаацәыригахуан, хыхь дызҿыз ашәа амԥахь
иҟаӡам, иашәангьы иашәамкәа, имыткәмангьы имыткәмамкәа, абжак урысшәаны, егьи аԥсышәаны иҟоу даҽа ашәак.
Лад адырҩегьх аӷәырџӷәырџҳәа асы днахахуан, асы ашьҭыбжьи
Папаса ибжьи еилырхны ишиаҳауа, ишьапышьҭыбжьқәеи иареи
еиҭааизынхахуан. Дааҭгылон, аҵаа здашссақәа злаԥнаҵәҵәоз
аҵлақәа рышьҭыбжьи игәы ашьҭыбжьи дырзыӡырҩуа, ацәыҵ­
лашара зҽалак аӡԥшаҳәа ашҟа илбаауа ашәарах еиԥш днаԥшҟьаааԥшҟьо.
Ус, ак еиқәаҵәаӡа, иҳәыԥыӡыԥуа, ласкьашәа, ахьӡы зкыдыршалоу амарда шәырҭаҭаҿы илаԥш иааҵашәеит Лад, аха, чалтк
аиқәаҳара аҟарагьы ахымҵкәа еиҭанықәбахт.
133

«Асы дылахеит!.. Арахьгьы, исыҵам исыҵоуп ҳәа акәымкәа,
ианиба иҽеиҭаӡеит... Уаха ара даанхар, инханы иҟоу иԥс хәыҷгьы
ҩҭҟьышәуоит!..»
– Уарбан, уара, уфашистума? – дҵааит Папаса, Лад данылихагыла, аҭел ианҟьаз ача-мҩас еиԥш игәы аҩада ирханы, инапқәа
хаххаӡа асы дахьыларшәыз.
– Сарбанзаалак, сааит! – иҳәеит Лад, иԥсы игәы икылаханы.
– Уааит, аха сшьапы ааугоу?
Папаса ишьапы ицәзырӡыз иара иакәушәа днеилууаан, азныказ ииҳәара иҿамшәо даанхеит уи.
– Угыл, Папаса, угыл, еиҩжәаны аҵаара иахьаҿу умбаӡои, –
дицхраарц иҽырмазеины, ихы лаирҟәит Лад.
– Ускьымсын! – ишилшоз дхәааит Папаса, – уара уфашиступ!
– инапқәагьы лыҵакшаны, аӡеиԥш шьҭахьла дыԥан, игьагьаӡа
иҭеирапахьаз иҭыԥ дыҭҟьаны, кьыс-ԥыс ахьамамыз џьара абақ
аалиргеит. – Уара уфашиступ, инхаз сшьапгьы уашьҭоуп... Аа, ига,
уацҳаны ихҵәа! Снапқәагьы, нас сыхәламшәа, сыԥсы ахьҭаршәу
сыхәламшәа, ақәыџьма аҽы ахәда шыԥнажәо еиԥш, аԥсцәаҳа
ачымазаҩгәаҟ дыширҭынчуа еиԥш!.. «Папаса ахәыларцәа, Папаса аиқәымшәа!.. Папаса даахт, Папаса ижәыхт!..» – иҭынчхап
ауаа, сҭынчхоит саргьы... Аа уацҳа – сыԥсы ахьҭоу сыхәламшәа...
Ацҳара иахьа иумбеит, адунеи ахәлымшәа ԥужәан, ашьа аҵкьаса
икажьуп... Сара рыцҳа сзакәыхи... Иҭынчхап, ауаа ргәы ԥысҵәеит,
сҭынчхап иара саргьы, сгәы ԥҵәеит!..
– Папаса, сара сфашистӡам, Лад соуп, Лад Аҭырқьба, Қсас
иҷкәын! – ҩбаҟа шьаҿагьы иара ишҟа иааҟеиҵеит.
– Узусҭада уара? – маҷк аабжьысхьаны, ибжьы еиҵхәхәа
қыџьқыџьуа дҵааит Папаса.
– Лад, Лад Аҭырқьба, Қсас иҷкәын! – еиҭеиҳәахт Лад.
– Нас, уара уфашистӡами?
– Мап, Папаса, сфашистӡам! – дааины деиҭааихагылеит.
– Сара Папаса арыцҳа соуп, думдыруеи Папаса ашьапхҵәа ҳәа
изышьҭоу?
– Ус умҳәан, Папаса! – Лад, ԥшьаала, Папаса ивараҿыҵәҟьа асы
даалатәеит.
– Папаса аиқәымшәа – зжьабжа Урыстәыла адәаҿы ижу, зразҟы
абраҟа аҩы иӡаазшьылаз!..
Ихахаӡа зсахьа ажәҩан ианыз алқәа иаарывҵын амза, иҵегьгьы
рҿы аахнатит Ладгьы Папасагьы.
134

Мызкаахыс ҳәызба зхьымсцыз Папаса ихы-иҿы еимашьып
иалкәкәаны илеиуаз аӡы цәықәбарқәа, ахьи ирҭәага иацыршәшәоз
ахьыцәыкәбарқәа ракәын изеиԥшраз.
– Дудыруоу, уара, Папаса Ашьапхҵәа? – ихы даахаӡаны Лад
иааиҿеикын, деиҭаҵааит Папаса.
Усҟаноуп Лад иангәеиҭаз Папаса дышҵәыуоз: амза ашәа­хәақәа
зыхҷҷалоз Папаса иблақәа пахәпахәӡа лаӷырӡыла иҩҭәуан, нас,
иԥаҵа џьаџьа ашьаҭақәа инарывҵакәараҵа-аарывҵакәараҵо,
иҳәазо, ихәдаҿы еиԥылон.
– Папаса, суҳәоит сҳәатәы хаҵа, угыл, аҩныҟа ҳхалап!
– Уиҟәаҵ Папаса, Папаса ара дыҟазааит... Дыԥсааит Папаса,
дҭынчхааит Папаса, ицқьахааит Анԥсы ақыҭа!
– Саргьы сцаӡом, ҳаԥсцәа ирымаҿоуп саргьы сшымцо, ара
еицҳаршап! – Лад ихы инапы аҵаҵаны, дыхәхәаӡа асы дҩылаиеит.
– Уара, иахьа ажәлар иззеинырҟьоз уакәӡами? – ԥыҭрак
ашьҭахь, рҩыџьегьы згәылатәаз аҭынчра ааилеиган, дҵааит Папаса, илаӷырӡқәагьы, иҵааршәхазшәа, иахьыҩгәылҭәааз иаан­
хеит.
– Сара Лад соуп, Қсас иҷкәын Лад.
– Қсас деибга-дызҩыда дхынҳәит, Қсас аҷкәын бзиа
диааӡеит – Анцәа иџьшьоуп, иаҵашьыцуа Папаса иашәа дыԥа­
лааит, дынҭыҵны данааилак, иҭыԥ қьаԥҭажәханы днықәԥшааит,
Папаса дшықәԥшыз ашәа!.. Агәақьҳәа рнапы узеинырҟьон, саргьы снапқәа сырмеигӡеит, даҽа ҽнакаҟара сыԥсы ҭандаз сҳәо
сааҟоуҵеит азныказ... Агәақьҳәа рнапы узеинырҟьон – ажәлар
ргәы иаҭахны ианеинырҟьо ҩашьаӡом!..
Лад, уахантәарак иԥхьоз ииарҭа ҟәымшәышә, ииарҭа ԥха
дылаиоушәа иҽырҭынчны, аеҵәа ҵаабла ӷарԥшарқәа дрыҵаԥш­уа
дышьҭоуп.
– Уца, дад, уца, Папаса уиҟәаҵ, ахьҭа улоумҵан! . Папаса ида
Анԥсаа уаҳа лԥсаа дышәмоуааит!.. Аҵәыцақәак аҩы еиқәымхари,
ҿахра-хьшәашәақәакгьы ахәарҭа иҭамхари!.. Ахьи аиха жьакцеи
аӡәы еихҭниҵо убахьоу...
– Лад идагьы лԥсаа дҟамлааит!
– Уца, дад, уца!
– Мап, саргьы ара еиҳа исызԥсшьароуп.
– Сара ацгәы аԥсы схоуп, цәгьа сагаӡом, аха уара...
– Саргьы абжьас аԥсы схоуп.
– Угыл сымҳәеи!
135

– Усҟәаҵ, асы уеигӡома, Папаса?!.
– Угыл, дад, угыл, ахьҭа улалоит! – ихаҭа диҳәо далагеит.
– Ҳаицгылозар!..
Лад инапқәа ҭацәымызт азы, ишьапала ашә длагәҭасны иааиртит. Шәнымҵәеи, шәымԥси аҳәашашәа, анап ԥхақәа рџаџаӡа
иаагәыҵанаҳәҳәеит ауадаҿы ирзыԥшыз аџьмца аԥхара.
– Ари сара истәым! – ишьапызаҵә ашәваз иаҿаршәны, дхьышьырхха даагылеит Папаса.
Убасҟан заҵәык ауп Лад, ҿымҭӡакәа, имч ихы ианаирхәаз:
Папаса хәыҷҵасҵәҟьа дҩышьҭикәыцәаан, диҩыҵракны ашә
дылкылиӷәааит.
– Ас иҟоу аԥсҭазаара сара истәым!..
Лад Папаса днеиган, ауаџьаҟ аԥхьаҵәҟьа аҟәардә длықә­
иртәеит. Зыбжеиҳарак нҵәахьаз акәасҭӷақәа, рыхқәа еилаҵаны,
ирыцрыҵыз аԥырӷы шапшапра илаиан, аԥырԥырҳәагьы амца
рықәҵәашо абылра иаҿын.
Лад зны иҟаз ҩеиҵихит, ашьҭахь, ауаџьаҟ авараҿы ишьҭаз
амҿқәа нациҵан, амцабзгьы гәырӷьаҵәа, абз ҟаԥшьқәа ана-ара
икыдшьыло аҿыҩанахеит, ауада зегь аалашеит.
Абасҟаноуп Лад астолахьтә иааԥшуаз Есма дангәеиҭаз: уи,
иџьалшьашаз акы лбазшәа, лыблақәа рыҽдырҭбааӡан, ауахәама
ахыб кәымпыл ахьтә илбааԥшуа ашацәа рсахьа лыманы дааԥшуан,
аа, уажәы-уажәшьҭан инықәԥраауеит уҳәартә аҽармазеихьан
лԥышә иқәкыз аччагьы.
«Изакәузеи, Есма иџьабшьаз? – днеин, ишьҭахь Папаса иеирханы, апатреҭ аақәихит, – бхала бахьынсыжьыз акәу, иҩназгалаз
иакәу, ма сара схаҭа сџьабшьауоу?..»
«Уара уоуп, Лад, иџьасшьо, уара!»
«Иауеи, Есма?»
«Ҽнакала уарԥысхеит!»
Лад, Есма лпатреҭ зны игәы инадикылеит, нас, ԥшьаала
иџьыбахь аҿынаирхеит.
Амца аԥхара злысыз Папаса амҩа дықәлахьан – аӡыкәт мҩас
ааԥса еиԥш ихы иҩыҵраҿы иҵәахны, иракәа хырҵәазшәа дхьыдышьшьы, аҟәардә ахы иҽадҵа, уажәы-уажәы ауада аӷәырӷәыр
ааҩниргон. Ҽыҭ-ҽыҭ икылқәыршәааз исолдаҭ бамбапалтеи, агәыр
аҵа иархԥсхьаз иеиқәа бжатеи, зҿы раҳаны аҭуан иаҵаԥшуаз
имагә заҵәи ирцыркәкәаны илеиуаз аӡԥсы, иааикәыршаны, акәата
ԥшқақәа рҽынҭарԥсаратәа иҭатәахьан.
136

– Сара истәым ари! – иҳәахт Папаса, Лад длаханы имагә заҵәы
анылишьих.
Ишьцыларахап – ақьаса еиԥш ахы еимахәаны, иԥагәаӡа
аҟәардә иқәыз иарӷьа шьапгьы ааҭрыс-ҭрысын, сеилых аҳәашашәа
аҽаармазеит.
Лад, ԥшьаала, Папаса ибымба палта азмаӷрак кны длахеит.
– Уарбан, уара, аласба еиԥш исыцрыхо, уфашистымзааит? –
ашырҳәа ацәа даалҟьеит Папаса, уажәраанӡа драқьҭашәақьҭо
дшыҟазгьы, идақәа илаԥыҵәҵәома уҳәартә иааххахеит уажәы.
– Мап, аҩны аԥшәма соуп, узҭоу аԥшәма, – иааурхәар, аџыр
еиԥш ихжәарашәа иҟаз Папаса инапы ӷәӷәақәа, имаӷра икылсхуеит ҳәа даҿын Лад.
– Дудыруоу, уара, еилухуа?
– Папаса, суҳәоит!..
– Ихьӡ – Папаса Ашьапхҵәа, ижәла – Папаса Ашьапхҵәа,
изанааҭ – аҩыжәҩы, дабанхо – дахьаақәшәаз, акрабеифо –
иахьанырҵо-иахьанырхуа!
Лад ииулак, Папаса ижәҩа даҵагыланы дҩаиргылан, днаганы,
ахәылԥазы иан изышьҭалҵаз аиарҭа бырлыш днықәиртәеит.
– Ажәлар иззеинырҟьо дырдыруеит!.. Уара ахьҭа улоумҵан!..
– Аҩны агәҭаны ҳазургозеи, Папаса, ушьҭал, уԥсы ушьап,– ԥшьаала
днықәириеит Лад. Папасагьы, ихы ахчаҿы илеиаанӡа, адырҩегьх,
ауада аӷәырӷәырбжьы ааҩныҩит...
Лад ихы даназынха, бзиа иҽырԥханы дышьҭаларц иӡбан,
игәы амҵакны ауаџьаҟ дааҽҳәатәеит. Ишәаны адәахьы ицымцаз ацәа гызмалгьы ааины иҵаԥшуа еиҭааиҵагылеит – иблақәа
рҽаадырхәыҷит, иԥаны ишьымхы иҩықәԥалеит – ихы ишьҭахьҟа
инхышәҭит... Дыҭрысны даалҟьан, ауада дныҩнаԥшы-ааҩнаԥшит:
ласахак аиарҭа иагәылоушәа акәын Папаса дшааԥшуаз. Уи
дыцәан драҳаҭӡа, ҟарулра изуа ихчаҿы икыдгылан инапала
иҟаиҵаз илаба еимҿаԥақәа.
Лад дҩагылан, алампа аақәхны егьи ауадахь иҿынеихеит...
Уи ашьыжь данааԥш, дахьышьҭаз ауада иккаӡа илашан, ҵыс
хәырҭыжәкгьы рыцҳахәха, аԥенџьыр асаркьа иадгьежьылон.
– Уара рыцҳа! – иҳәеит Лад, ибжьы мӡаӡакәа, – абылра
уацәшәаны аӡыршы уҭаԥаларц угәы иҭоума?!. Уаӷацәа зегь реиҳа
ауаҩы дшеицәоу узымдырӡои?! – ашырҳәагьы дҩагылан, аҵыс
хәырҭыжә амҵәыжәҩақәа хахаӡа издиаалаз аԥенџьырқәа ру137

акы ааҵирааит – аԥша хьшәашәа аԥхьа игыланы, аҽкылӷәаа
илыҩнаххит аҵысгьы.
Азныказы ишәаны иаабалыбаҭеит уи, нас, амҵәыжәҩа
хьшәашәа Лад илымҳа ианҟьаны илаивҟьан, инеины, аҵаа шьашьал ссақәа зхьынҳәҳәа иҟаз абла еиқәаҵәақәа кылҳәҳәа, акаруаҭ
ахы иаақәтәеит:
«Ууаҩыми уара?» – иҵаауан аҵыс, акакаҷ блақәагьы, иара ус,
машәыршәагьы инеихамҟәысӡакәа.
– Ааи, аха, шәара шәзы саншәарҭаз ииасит, умшәан, уара рыцха, уҽырԥха, нас ундәылԥрааны, уҩызцәа рышҟа уца, – Ладгьы
иблақәа разӡа, аҵыс дахәаԥшуан.
«Егьа уҳәаргьы, угәра сызгом, уара ууаҩуп!»
– Зыԥсы ҭаны адунеи иқәу зегь шәеиҳа ҳара ауаа ҳаиӷьуп.
– «Зегь реиҳа шәгыгшәыгқәоуп: сан иабахьан, уи ан: амца
иҽҳәакны ианыжәӡуаз!»
– Нас, уиаҟара анудыруаз узлеии?!
– Усгьы-усгьы сҭахон – аҵәы сшахоугьы амцаҿы сыҽсырԥхап
сгәахәын, слеит!
– Умшәан, уара ахәырҭыжә рыцҳа, узҭахыда, ахәылхра
уаԥсаӡам! – Лад ҩбаҟа шьаҿагьы иаԥхьаҟа иааҟаиҵеит.
Ампыл еиԥш иҩышьҭыԥеит аҵыс: Умааин, ууаҩуп, уара! – инаскьаны, акаруаҭ анаӡара, ахы инықәтәеит.
– Умшәан, уара ахәырҭыжә рыцҳа: сыкәа уҭаҵаны усырԥхап.
Снапсыргәыҵа уансырчалалап, ажәеинраала узызҩып... Аӡын ара
иухугап, ааԥын – ҳбаҳчаҿы! – Лад есааира дазааигәахон, иара,
ашьапхыц хшәаақәа зкәыршаз акаруаҭ ахы иқәҳәазо инаскьон.
– Умааин, егьа уҳәаргьы угәра згом, уара ууаҩуп!.. – Лад
днеиҭаԥан, инапы аамҩаниҵеит, аха, ашәаӡыӡара иаӡрыжәхьаз
аҵыс, иҩыҵра иныҵкәраан, ахыкәалаа еиԥш ишнеиуаз, асаркьа
хыла иасит.
Иара данҟьазшәаҵәҟьа аҟара иԥхьаӡаны, дҩеилԥсааит Лад.
Аҵысгьы амҵәыжәҩақәа хаххаӡа, ҿыцха адашьмаҿы илкашәеит.
– Ҳаи, ихәылоукааит!–днышьамхышлан, аҵыс аашьҭихит Лад.
Аҵыс аԥсы ҭан, агә хәыҷы ҭыҵны ицо, аҳаҟьа-аҳаҟьаҳәа еисуан.
Ахәда ахьхырҵәо, иахьхәылырхуа, амца иҽҳәаҵаны иахьырӡуа амбарц аҭаххазаап, зны, абла еиқәаҵәақәа шкәакәаӡа иааҟанаҵеит,
нас, ԥшьаала инеиқәнаԥсан, мчылаҵәҟьа еихар­ӷәӷәаны иааннакылеит. Иқыџьқыџьит, амҵәыжәҩақәа аҟьеит, аԥсы ахыҵны
ицарц аҿы араҳаит – аҵыс иаҭахын ирласны иԥсыр, абла аџьа або
138

иқәымхар, аха иабаҟоу, агәы аус шауц иауеит, иахылҵуа аԥхара
ҟәымшәышә Лад инапсыргәыҵа ашьы­шьуеит...
Иануҭаху аԥсра уадаҩуп, аиҳаракгьы аҵыс азы – уи ҽшьышьа
хкы заҵәыкгьы аздыруам...
– Уара арыцҳа, ухы захубаауазеи адунеи?! – Лад аҵыс
даҿаҭәҳәоит, инапсыргәыҵа иқәҵаны ишьышьуеит. – Адунеи уара
уеиԥш егьаҩы аланагӡахьеит, уара уеиԥшгьы егьаҩы аҩнаххьеит!..
Лад ииҳәаз аҳазшәа, еилнакаазшәа иҭрысит аҵыс, абла
гәаақәа хнатит, ашьапхыцқәа мҩаннаҵеит, инапсыргәыҵаҿы
иқәԥеит, аха уаҳа амч анымха, аҿеҩҳәа ицҳан, инацәа иаахьын­
кәакәалеит.
– Уара, ахәарҭыжә насыԥда, узҭахуи узцәымӷуи еилукаауа
уҟандаз иубаргәыз, – инапы аҵыс шахьынкәакәалаз, ԥшьаала
икәахь аҿынаирхеит Лад.
Лад, Папаса дирҿыхар ҳәа дшәаны, дшьапҵыркьакьо, аарла ашә ихы нывҵирҳәҳәеит, аха Папаса дубар даашьҭх: аиарҭа
еиқәҟата, иаха аӡәгьы дагәылаиаӡамызшәа ишьҭоуп, ауадагьы
ккаӡа иҭацәуп.
«Дагьанбацеи ари?! – иааџьеишьеит Лад. – Џьара ҵаак дакызаргьы...»
Имгәацәа аԥссыраҵәҟьа ҩҭнарԥҵааит икәа иҭатәаз аҵыс.
– Еицәоугьы сықәнагоит, «Амшә зааӡаз инапы ҿыҟаҟаа иафон»
– ззырҳәогьы абри ауми, – мчыла иаамикәкәаан, ипалта аџьыбахь
иааиеигеит.
Асаркьарҭәа ықәдыршазшәа акәын амардуан зегь шыҟаз.
Аԥсабарагьы убриаҟара ишкәакәан, ухы аагәоумҭар, уарлашә­уан
– Лад иблақәа аахьухьуун, ашырҳәагьы инапы нарԥыреикит, ихгьы
маҷк иааилагьежьит.
Ажәҩан кеикеиуа еилган. Иаха амшын аҿы ицаны, амра аӡы
иалганы аҩныҟа иаазгаз Бӷацымкыра ашьха азқәагьы акыдшаара иалагахьан... Аиашоуми иаҳҳәаша, аԥсабара иаҭаху
ҟанаҵоит: аӷа днаганы иаӷа икәа дҭанартәоит, аԥсра иаҳәоз…
– аԥсҭазаара дахьҵәыуо, аԥсҭазаара иаҳәоз – аҽкнаҳара дашьҭан!..
Аа, иацы адгьыл цәыхәан, иахьа ашәаӡа аиҳа ишкәакәоуп, иаха
иҟәымшәышәын, ашьыжь – ахы алымҟьо икьакьоуп.
Ладраа рмаҵурҭа иахылҵуаз алҩа икахәхәа, акаршәра иқәланы
ицо аӡиас хәашьы еиԥш иҩеиуан. Иԥхынраз, иӡын­раз, Лад абри
алҩа даргәырӷьоит: иахьеиԥш ихьҭазар – дыш­нахәаԥшлак, ахамы
ишәушәа игәы ԥхаӡа иааҟалоит, ишоуразар – ԥша хьшәашәаҵас
139

икәа инҭахәмаруеит, ачашәфҩы ахуп, аԥсҭазаара агьама амоуп, ан
лаҟара иразуп, аб иаҟарагьы игәыӷырҭоуп... Иара уажәгьы, ласа
хаҽракны аҽааикәнаршеит ажәҩан ахь иццакуаз алҩа.
– Қсас, Анцәа уиныҳәааит! – акеҩ ааҩнгеит амаҵурҭа, Лад
абарҵа данныҵагылоз. Иблақәа асышкәакәа излацәихьчоз инапы
наиваҳан, дӡырҩуа даагылеит уи.
– Бныҳәазааит, Мкыдгьы! Мкыд аҳкәажә, Мкыд ахаҵамԥҳәыс,
Мкыд бзиахә!..
– Ааит, акы уннахааит, уалагахьоума макьанатә, егьымшацтеи!
– Лад иаразнак идырт иахатәи исас Папаса ибжьы. Адырҩегьх
иҽахьеиҭоз игәамԥхаӡеит, аха, ҵхыбжьон дгыланы дцаны акы
ахьимыхьыз игәы ааҟанаҵеит.
Лад ашә аартны длыҩнашылеит. Иӷьычны ишифоз дақәи­
кызшәа, иҿы ахьыҩеираҳаз даанхеит Папаса. Амца еиқәҵәашо
изҭаз ауаџьаҟ рҽаҭаны рхәы иахатәан Қсасгьы Папасагьы.
– Бзиала уаабеит ҳәа иоумҳәо, уара, ухәыҷу џьушьома! –
акьылантар еиԥш аҭуан хыла иҵԥсаауа иааҩнашылаз иҷкәын
диеигәырӷьаҵәа ҿааиҭит Қсас, амала, еснагь еиԥш, уи агәырӷьара
уажәыгьы инимырԥшит акәымзар.
– Бзиала уаабеит, Папаса! – иҳәеит Лад, мызкаахыс димбацшәа
иҽыҟаҵаны.
– Сыԥсӡамзар, џьара узбахьеит, – иҳәеит Папаса, Лад
иаԥсшәаҳәара ацымхәрас, иара ус, маҷкгьы дҩеихашәа иун.
– Саргьы усшәа сгәы ыҟоуп, – наҭеикит Лад, Папаса дыхә­
марҵәҟьаны иҳәоз џьышьа.
Аха, Папаса ибла канӡақәа ааихмырсыӷьӡакәа Лад ди­
хәаԥшуан, ихаҿы акы шеилирхуа удырратәа, илахь иалдоу ада
иаҵәақәа ҭрыс-ҭрысуеит, аҵәца амгәацәа еиларӷәӷәа изку инапы
қыџьқыџьцыԥхьаӡа, иҩы хҟьашаны астол иқәҭәоит...
«Ушԥалнаргаӡеи, уара рыцҳа!..»
– Ижәымкәа саныҟаз џьара узбеит... Ижәны саныҟоугьы, избаз ус схы дылҭаԥсы дцароуп – дысхасыршҭӡауам, амала, ҵаб­
гарас исымоу, ижәны саныҟоу, аҵыхәтәаны саазқәлаз, исҳәо-изуа
схашҭуа салагеит...
– Иаха ухазгалада абрахь?
– Аӡәгьы, сара схала! Уиазы исоумҳәан, иахатәи абри саҵәца
иску иҭоу шыздыруа еиԥш издыруеит...
– Нас, уара ухала ухалеит?
140

Қсасгьы Мкыдгьы, ашьыжь Папаса иреиҳәаз акәымкәа, аус
даҽаџьара ахы шархоз анырба, иџьаршьеит, Ладгьы иԥыр­
хагамхакәа, азныказы иӡырҩуа иаатәеит.
– Сара схала!.. Саб Патыхә иԥсаныс! Аҟаитанба сиҭан, иҟаз
ашәҟәыҩҩи сареи даара пату ҳақәибаҵеит... Ашьҭахь, сызнылаз
аграпара ахыгәҳәа, ихаҵкы сцеит, абри ахаҵа иҩны саанагеит...
Ҳеи-чеи сҳәеит, аха аӡәгьы данысымба, акәасқьа сыҩхаԥалан,
сиарҭа ааҟаҵаны снышьҭалеит, ашьыжь, ахаҳә суҭар исфо, атыркьнеи суҭар изжәуа сааԥшит...
«Амшын аҿы сцаны алыхәҭа азна аӡы аазгаанӡа Анцәа уимшьааит!» – иҳәеит Лад гәаныла.
– Иазхоуп, еилкаауп, уаҵәца кы, Папаса, ухаҵкы сцеит!
– Шәиҟәаҵи, уара, акрыфаха ишәҭи! – акәакь ахьтә лыбжьы аагеит Мкыдгьы.
«Уигьы сыԥхасҭақәа иреиуоуп!» – Ладгьы уаҳа иамамккәа, даагьежьын, дԥышәырччо, ауаџьаҟ аганахьшәа днатәаны аҽеилаҳәара
далагеит.
Папаса ихала аҭамадара кны, аныҳәаҿа шьахәқәа аԥиҵеит,
ажәа ҭынхақәа иҳәеит, Қсасгьы уи пату иқәҵаны ицижәуан, аибашьра ҟалаанӡатәи Папаса дигәаларшәангьы диацәажәон...
– Папаса, угәы иалумырсын, – иҳәеит Қсас, Папаса дышьҭ­
рақәланы, иикхьаз аныҳәаҿақәа деиҭанрылага, – уажәшьҭа иаз­
хоит!.. Иужәыз уан лкыкахш ашәа ҳалалс иуоуааит, сазыразуп, аха
рыжәтәс иҟоу зегь аӡәы изымжәӡацт, ныҳәаҿас иҟоу зегьгьы аӡәы
изымҳәаӡацт– џьара ишалагаз еиԥш џьаргьы инҵәароуп.
– Қсас, суҭахызар, уаанҿас, абри аныҳәаҿа мкыкәа сцар
Анцәагьы џьанаҭ снаишьҭуам!..
– Унаишьҭуеит!..
– Мап, Қсас, мап, уаанҿас... Анцәа диныҳәааит Чкәату Ҳанашә! –
астол аҵкар инапы лықәирӷәӷәан, иаҵәца ҟьашҟьашо, дкьыбжытӡа
дҩагылеит Папаса. – Иахьа ҳқыҭаҿы еиҳабыс ҳазхәаԥшуа иара
иоуп, – агәырԥшаага ажәақәа рышҟагьы дниасит.
Лад, дыццакы-ццакуа дызҿыз аиҵарҟәаҟәа ихәласырц аԥсык
ауп иааигхаз.
– Папаса, Ҳанашә хәашабга илоухузеи, дыԥсхьагәшьеит,
дыԥсхьа, – лхы нарылалгалахт Мкыдгьы.
Қсас жәантә деиҭашәеит, жәантә иԥштәы иԥсахит, зны, аӷьеҩ
ҩеихырганы, иаҵәца имихырц иӡбеит, аха уи ихигақәахьоу, ԥаса
141

дшыҟаз, иахьа дызҭагылоу зегь анааидихәыцла, иҵаҟьара акәым,
ихаҭа дшамхаҵәыуара дааҟалеит:
– Аҳәара аҽы агоит, акәадыр агоит, Папаса, – иҳәеит Қсас иаар­
хааны, – суҳәоит, шьҭа уаҟәыҵ, аԥсыуак иҩны иимҳәац сҳәоит,
аха ишубо, убжоуп, издыруеит, ахәарҭа уҭарымкит, ахаҵараҿы
иухьгәышьеит...
Аиашазы, ииҳәараҵәҟьа иҿашәомызт Қсас. Избан акәзар,
иабацәа иҟарҵо имбацызт – ижә ҳәа идырцалон, иф ҳәа рҳәон
акәымзар, инапы ырҵәины аӡәы иаҵәца имырхуа збахьадаз. Насгьы, иагьа ииашазаргьы, ауаҩы иҵасым, иабацәа иҟарҵоны иимбацыз, ихаҭа иҟаимҵац даннадгылалак, дызгаша-дызшьыша ахәшә
иԥышә инықәыркызшәа даамҭрысыр залшом, иҟаиҵогьы ламысдараны, ицәгьоураны иԥхьаӡоит...
Иара уажәгьы, Қсас заманалаҵәҟьа идыруеит Папаса аҵәца
шимхтәу, аха:
– Суҳәоит, Папаса!..
– Ус анакәха – сымныҳәаӡакәа... Дыԥсхьазар, иԥсаҭа бзиахааит
Чкәату Ҳанашә! – имырхыр ҳәа дшәозшәа, иаҵәца иҭаз ҩ-ҿамҩак
рыла илбааидеит Папаса.
«Уара ахәыларцәа, мызк мҵӡацт макьана, иеиныхраҿы
аишәа уанҳзахымгоз аахыс, иухашҭма?!» – уигьы иашаны
иԥхьаӡагәышьаӡом Қсас, аха аишәа ахыҵра иҽыназикит...
Амра, Бӷацымкыра ашьха анапы ианҵаны, мысҭхәа-гашәарак
аҟара иҩаҳаракны иакын, Қсас аконтораҿы данааи. Игәгьы
ааҭынчхеит, аправление реилатәара дшагымхаз анидыр: аконтора абарҵа инықәибааит иара иаԥхьаҟа иааиқәахьаз. Урҭ, џьоу­кы
– ашьаҟақәа ргәыдкыланы, абагьыр рҽынахырҳәҳәашәа иқәтәан,
даҽа џьоукыхгьы – алҩа мацара акәым, иара зегь шеибгоу илбаардап уҳәартә, рҽеиҵархәач рыҩнуҵҟахь ирыхон рнапала
идырҳәыз рҭаҭын шәпа дуқәа, рхы нхырҳәҳәангьы, аҵҟыртҳәа,
асы инылажьцәо илеиҩеиуан.
– Уа шьыжьбзиақәа! – аҵаа зықәшәны иҟаз амардуан
дыҩхаԥалан, даарылагылеит Қсас.
– Бзиала уаабеит!
– Бзиара збаша!
– Ашьыжь ззыбзиахаша!
Иааиларыԥсеит зегьы.
142

– Уара, шәарҭ абри аиҳабыра, зныкыр шәҽагмырхакәа
џьаракыр шәнеихьоу? – дҵааит абарҵа аҵыхәахьшәа абагьыр
ахы иқәтәаз ахаҵа.
Уи Кәасҭа иакәын, Кәасҭа Џьыкырба, мызкгьы ҵуамызт
аибашьрахьтә дхынҳәиижьҭеи.
– Ушеиҳабу злардыруазеи, унапаҿы иҟоу иҟарҵо зегь рыцҟауҵо
уалагар: уҽагурхар – иузԥшыроуп, уналҵшәа утәар – угәарҭароуп,
уара ухы ақьаф анузақәҵалак – дара рыхқәа шырхагылоу
рхашҭроуп, – Қсас днеин, Кәасҭагьы инапы ааимихит.
«Иалагахуеит иахьа!»
«Мураҭи Қсаси хымԥада еиҿаркшоит!»
«Анцәа иҳәар, ус ҳаидрыжьрым, адәахьгьы ҳәатәык ҳарҭап!»
Ауаҟьанчаҟьан зыԥсы еиԥш изыԥхьаӡоз џьоукгьы, абас ргәы
иааҭаркит.
– Қсас, Анцәа дуцәимшьааит, аҵеимш даҳзыуааӡазаап! –
иҳәеит урҭ рҟнытә аӡәы.
– Уара, иацы уи аҷкәын илыҟеиҵазеи!
– Егьырҭ, егьырҭ урҟәаҵ, ани зхы ашш икылахаз аҟабақ ауп
сшыччоз сынзырҵәаз.
– Аиашоуми, уи гызмалрала иҳәоу акоуп.
– Изызкугьы абра уажәы сихәаԥшуашәа сгәы иабоит. Лад
дзыԥхьаз ажәеинраала аҵакгьы, аибарфарашҟа икылыргарц
ршьапқәа ыҵарбаӷьа иахон џьоукгьы.
Қсас игәаҿы рҽааиларҭәеит раԥхьа иаацәыҵыԥхаз амра
ашәахәақәеи ашьҭахь амаҭбзы иацрыкәкәаны зҿылазхаз
ашҳами. Уаанӡа, аҷкәын дзырҽхәоз, иҭабуп ҳәа реиҳәарц игәы
иааҭеикызаргьы, уажәы, ҿымҭкәа иҽааникылеит.
– Уи, аӡә имацара изы иҳәам, – иҽалеигалеит Кәасҭа. –
Ҳаҽҳмырҩашьозар, ԥыҭҩык ҳхы ҳнардыруеит – ашш ишкылакыз
зызҳаз ахқәа аумаҷху...
– Аиашазы, уи хык амацара иақәыжьтәым.
– Уара, сара убри ахы сахәаԥшуашәа сгәы иабоит ҳәа ауп
исҳәаз.
– Ҳәарас иаҭахузеи, шаҟа хеицаҟьа уҭаху ыҟами адунеи аҿы.
Иаразнак иааиҭаԥеит ани аибарфарашҟа иахозгьы.
Иааиламгылацкәа, досу рыгәқәа шыҟаз ааилибакаан, рцәа­
жәара иаҟәыҵны, гәҭыхак-гәҭыхак рҽынрырҭеит азныказ,
еиқәшьшьгьы иааҭынчрахеит.
143

Иҟамызт аиҳабыра: аколнхара ахантәаҩы Мураҭ, еизара­
цыԥхьаӡа, зыхпаш еицаҟьа иҩаивҳәҳәо, иармарахь ала итәало
абухгалтер Сааҭ, зыџьымшьқәа ҭарссы, алым ҟәыш аԥшра зыҭаны
Мураҭ иарӷьарахь зҽазҭало – аревизиатә комиссиа ахантәаҩы
Кьарантыхә... Иҟамызт даҽа џьоукгьы, аха урҭ иԥшыз ауаа рзы
рацәак зкапануаз уаамызт.
Ацәа иалахази, урҭ ирызԥшны аҵаа зҿашәы абарҵа иқәгылоуи
хьаас иамазма амра – Бӷацымкыра анапы ианԥрааны, имҵааимԥшаа адгьыл зҽықәзыжьыз асы иаразнак илеиқәырӡҭ иамгар
ада ихәшәымкәа, ахалара иаҿын уи. Амца зҵахәмаруа аҭамҳа
шшаԥацала иаҩызахахьан асгьы: иԥсасины, аҳарҭқәа реиԥш
иалыҩрны, абақчақҳәа ианкаҳалак, «оҳ, гәышьа» ахьырҳәоз
уаҳауан, иԥҟьаны зыбӷа ҩеиҵызхуаз амахәқәа рԥынҵа аӡԥсы
кылкәкәа икнаҳан абарҵақәа ирымашәыз ашьашьалқәагьы.
– Арҭ ацәа иалахаӡеит убоу, – асы акылҵәара иаҿыз
ацәыкәбарқәа рҵәахбжьы иаалҩыт, уажәраанӡатәи ацәажәара
зҽаламырхәыкәа, наскьа абарҵа акәакь игҿаҟәыҟәыз уаҩбыргк
ибжьы.
– Изырццакуеи, ихыршышуеит! – наҭеикит Кәасҭа.
– Аҟаитанбақәа рҩы нҵәаанӡа утәар...
– Иабахәа, имааири, аӡы шәыҵалама!.. – ибжьгьы ааҭиган, ихы
раҳаны, агәашә ахь дыԥшуа даагылеит, ԥахьа Лад иажәеинраала
аӡы ырхәашьны иалагәуа изкырц иаҿыз аӡәы.
Мураҭгьы Кьарантыхәгьы агәашә иааҭалахьан. Мураҭ, зықь
хы аԥсаса ашьха ихагаланы, кьыс-ԥыс рымҭаӡакәа ираԥгыла илбаазгаз аб еиԥш дхәыдраазуа аԥхьа дгылан, днаивакәара­ҵаааивакәараҵо, нас ишьҭахь иҭыԥ аанкыло, дишьҭан Кьарантыхәгьы.
– Ҟыҳ! – икабинет ашә ахьааиртыҵәҟьаз, анахьгьы-арахьгьы
дымцо, даагылеит Мураҭ.
– Ҟоҳ-чоҳ! – рҳәеит даҽа ҩыџьаҟагьы, Мураҭ иаҳаҭыр аҿынтә,
иара уи зхиҳәааз шырзымдыруазгьы.
– Ҳлыҩнанҵәа ҳамцои ара, уара, қыҭак аҳәынҭқар иуаа!
– Ҟооҳ! – дыҳәҳәеит аӡәы, Мураҭ иззиҳәаҵәҟьаз анеиликаа.
– Иҟоузеи ара, ассир, аҭаласир!
– Ҳаӷиҭа, аҵаа уӷрашәып!
Наск зынӡагьы идырхәоуӡеит.
– Дабацеи ари ахәарҭлаӷь, аҳәынҭқарра алахь иоуааит, мцак
ахы ҳзеиҿак ҳәа иасымҳәази!
– Ассир сҳәоит ҳәа уаҿуп, Мураҭ!..
144

– Қәаса уажәы ара дузырбода!..
– Уажәы: «Шьабгьы шьангьы ирымаҷоуп, иҭыркәамҷааны
иумжьыкәа ушьышьмышьҭуа» ҳәа иаҿаршәны џьара дтәоуп.
Мураҭ игәы иаахәоит ҳәа аӡәи-аӡәи хеибарҭәаауа, аашьара
зықәӡам, аныхамҩас еиԥш амца зцырдды, ҽнак шәынтә ақыҭа
еимзырҟьо Қәаса ицәа ихырхуан.
– Аҩыжәра аӡбахә ҳаҳар, акәыба ахҩа арҭахьазаргьы иԥҽны
ҳҭыҵуеит, аусура анырҳәа ауп хыла ҳасны ҳанҭало акәымзар, –
иҽырқьиаӡаны дааиасын, аџьтә стол хьанҭа даахатәеит Мураҭ.
Мураҭ иажәақәеи, егьырҭ аҿыбгы еиԥш ииҳәалак ицызҳәоз
рхымҩаԥгашьақәеи иԥсы шиҿарҵоз удырратәа, иҭаҭынрҳәы
аҵыхәа днацҳан, дцәыҵыԥшшәа Қсас ишҟа днаԥшит Кәасҭа.
«Макьана уабаҟоу, иҵегьгьы убарацы уҟоуп» ҳәа аанарго,
дихәаԥшуан Қсасгьы.
Дара рышҟа дымԥшуашәа шыҟаиҵозгьы, лаԥшыла иеицәа­жәоз
гәамҭакәа ивимыжьит Мураҭгьы.
«Ҽыԥхҭи ҽыԥхҭи еибабӷуеит, шәеибаԥшаала, шәеибаԥшаа­
ла – раԥхьа зыӡлагара аӡы амҵәо даабап!..»
– Абаақәа, аҳәынҭқар шәиуаами, ҳахьынҵәо шәымбаӡои,
абӷьааҳәа мцак ҳзеиқәышәҵа, – аҟәардә хьшәашәақәа рықәтәара
иацәаашьаны, еилаӷәӷәаа еилагылаз ихы нарықәикит Мураҭ.
Аӡәы – аиха, егьи – амҿы, даҽаӡәы – аԥырқьҳәа иҩеибазыр­
кышаз цыфак – инеибарсын, али-ԥси рыбжьара, х-шьапык ирхакьакьа, аԥышә аҭӡамц иадкыланы игылаз аҭыџь ԥечка хәахәацә,
аккаҳәа ашәа ҳәауа иҩадыргылеит.
– Абри амца раԥхьа изхәыцыз афранцыз, Анцәа хараҭ
даҳцәумырӡын! – иҳәеит Кьарантыхә, игәышԥы амҵакны данаатәа.
– Дыфранцызхарушь?
– Дыфранцызымкәа, нас, уара уоума?
– Сеидроу, Қәаса иоуп ҳәа акәын ҳара иахьа уажәраанӡагьы
ишаадыруаз.
– Еилкаауп: афранцыз ихәыцт, Қәаса еиқәиҵеит.
– Аиқәҵарагьы шԥоубаз?!.
– Кьарантыхә, уҭаарыхажәақәа уаарҟәаҵны, арахь ухы
ааҳаирхеи, – иҩнапыкгьы астол илықәирӷәӷәан, иаԥхьаҟа иҽаа­
хыршәҭшәа даарылаԥшит Мураҭ, – Аизара ҳалагап.
Кьарантыхәгьы дҩаҵҟьан, иҭыԥ аӡәыр ицәигар ҳәа дшәозшәа,
дгәамгәамуа дааин, Мураҭ иарӷьарахь ала дааидтәалеит. Амала,
Мураҭ, избжарак амхушәа, дкьыбжытӡа акәын дшааԥшуаз, ас иа145

хьада изымбацыз аправление ачленцәагьы, иџьашьаны, Мураҭ
иармарахь ала иҭацәны инхаз аҭыԥ иахәаԥшуан.
– Мшәан, Сааҭ дабаҟоу иахьа? – аӡәы игәаӷьны дҵааит.
– Сааҭ аҩныҟа дцан, дҭанасит, – иҳәеит Мураҭ, уамашәа иубартә,
иҵааз рацәаӡакгьы дмырԥшыкәа.
Игәы ҟәандаӡа иааҟалеит зызҵаара бжьамӡыз – уи дзыцәшәоз,
Мураҭ имаҳазшәа ҟаиҵар ҳәа акәын – егьирахь, «Сааҭ дыԥсит»
иҳәаргьы иара изыҳәа зегь акакәын.
– Аизара ҳалагап, – еиҭеиҳәеит Мураҭ. Убасҟан, Қсас илаԥш
иааҵашәеит, Мураҭ иԥынҵа ашьаҭеи иԥышә жәпа дуқәеи амитә
шыҟарҵоз: зны излаҟаз рызмырхакәа иҵегьгьы рыҽдырчит, нас,
акапусҭа иадтәалоу ажьабаӷь аԥышә еиԥш рцәа рхыԥан ицо
аҵысра иалагеит.
«Аимсара далагоит, шаҟа иҽазыҟаиҵаз ала ҳдәылҟьҟьа ҳагозар
акәхап!» – игәы иааинаҭеит Қсас, Мураҭ дмеимсаӡакәа, даараӡа
игәырԥханы, ицламҳәа аҟәартәрақәа ҭԥома уҳәартә дҿырҳасит.
Ари аҿырҳас ҿкны иаарылалан, шамахамзар зегь амҽханакит:
– Оо, ҳа-ҳаи!
– Аа, ҳа-ҳаи!
– Оҳ, оҳ, оҳ!..
«Ауаҩы уамашәақәа дшоуп, – абарҭ ахәыцра ссақәа иԥырҵ­
уамызт Қсас, – деимсоит шуҳәо, дҿырҳасуеит, дҿырҳасуеит
шуҳәо – деимсоит... Ма иҿкыхмындаз, ауаҩы ихәарҭаӡам ауп
еиҳа иҿку... Абра уажәы сара сҿырҳасыргьы абас иҿкхарушь?!.»
– Ишыжәбо, иацы асас дахь даҳҭан, – ицламҳәақәа рҭыԥ аҿы
ианнеи, деиҭаналагахт Мураҭ.
Иаалахҿыххеит зегь.
– Асас ҳәа дзакәызеи, зашәа ҳашҭақәа дрыгымхаша.
– Дхьыми!
– Ихә ӷба иҭоума!
– Аҽыцқьа дзаԥсамхарызеи!
Ашәҟәыҩҩы Бида Ажәанба наԥшыхәақә ада дшырзымдыруазгьы, ирҽхәараны иаарысит итәаз.
– Уи убас ныҳәаҿақәак ҳәа икит, агәыхь узҵысны уажәшьҭа­зар,
имжәкәа узгыломызт! – ихы-иҿы аалашеит Мураҭ.
– Изҿу иароуми, мшәан, дымныҳәакәа.
– Рамшьыхәгьы ачеиџьыка деигӡарымызт?
– Ус абри астол хианы иҳамҵагыландаз!
– Ҭамадас ишәымадаз?
146

Пресс-конференциак
аҟазшьа
шьҭнахуан
аправление
реилатәара.
«Ари закәи?» ҳәа аанарго, Қсас Кәасҭа дааиҿаԥшит.
«Уара акрудыруазар ҳаргьы иаадыруеит!» – рҳәеит Кәасҭа
иблақәагьы.
Аизара ахаҭаҵәҟьа иазԥшны итәаз егьырҭгьы неиҿаԥшыааиҿаԥшит.
– Аизара аартуп ҳәа исԥхьаӡоит, – еиҭарылеиҳәеит Мураҭ.
«Уигьы сцәыӡқәа иреиуоуп», – ааигәахәт, ҭамадас ирымаз дыззеилымкаазгьы.
Кьарантыхә иҽааирԥагьеит – иџьымшьқәа леины, акадифалых
ԥарда еиԥш, еизырҽы-еизырҽы, иблақәа илырхагылеит. Иаразнак
рхы-рҿқәа ааиҭашәеит, Рамшьыхә иеишәачара иахатәоушәа згәы
иабозгьы.
– Иахьа х-зҵаарак ҳрылацәажәароуп, рыхзҵааракгьы рҭыԥ
иқәҳҵароуп, – ишырҳәауа еиԥш, ацә атәыҩа лҭарс икит Мураҭ. –
Кьарантыхә, ацәа уаалҵны, иаҳҳәо зегь акы аабжьамыжьӡакәа
иҩла!..
Уара ишуҳәо еиԥшҵәҟьагьы умаҵ зуам ҳәа аанарго, даа­
ҳәыцымыцит Кьарантыхә, иџьымшьқәа ааҭрыс-ҭрысын, аҩада
рҿыҩархеит, инапқәагьы изышьцылахьаз Мураҭ истол амгәахь
инеихеит.
– Ишыжәбо, аӷа иҵыхәтәа ԥаҳҵәоит, ампылгьы лбыжьҳәа иаагоит, – днарылаԥш-аарылаԥшит Мураҭ.
«Иабахәа, уаҳа ҳәатә имаӡами?!»
«Хышықәса ҵуеит абри заԥхьа игылам ажәак имҳәа­уеижьҭеи!..»
«Нас, нас, уи иҳаҳац ауп, алада?!»
– Ҳахәрақәа ҳарӷьароуп: амелҳам! Ирацәаӡаны амелҳам! Ус
апартиеи аиҳабыреи иҳадырҵоит!
«Иҳәеи, уара, иаахҵәаны, иҳадырҵо арбану?..»
«Амелҳам ҟазҵо абз акәӡам, анапқәа роуп!»
«Иабахәа, ҳгәы шԥакыдырхи абри иажәа ҭынхақәа!..»
– Иахьа ҳрылацәажәароуп ҳқыҭанхамҩа ашьҭыхра гәыцәс иамоу, ԥсыс иахоу азҵаарақәа...
«Ее, Анцәа, ҳаԥсы шҭоу, урҭ азҵаарақәа ҳлымҳаҿынӡа иаагӡа!..»
– Урҭ ҳара ҳхы иҭаҳымҳәааӡеит. Џьоукы ус ргәы иаанагоит:
Мураҭ ихы иааҭашәан, иӡбеит, Мураҭ иҭаххан, ҳаизигеит, Мураҭ
иҭаххан, иаҳирҟаҵеит ҳәа. Мап, аҩызцәа, адырҩегьх мап! Ари аа147

уеит хыхьтә!.. Иӡбоуп! Инхаз арбану уажәшьҭа? – днарылаԥшит
Мураҭ. – Кьарантыхә, ишҳауҳәара!..
Аҵәгәыр иаҿашәаз аԥсыӡ еиԥш даалақьҭа-лақьҭеит Кьарантыхә:
– Инхахи, иҟаҵатәуп!
– Оо, агәҭашшараҵәҟьа иақәуршәеит! Уажәшьҭа иҟоумҵан,
аиқәа ушьазар!..
Иҿы еихԥома уҳәартә дҿырҳасит Кьарантыхә. Адырҩегьх иаа­
рылагьежьит уи аҿкы. Амала, ԥаса, Мураҭ иаан еиԥш, уажәы, уаҩ
изеилымкаауаз абыжьқәа еиларымԥсеит, иара ус, инцәыҵагәааацәыҵагәашәа ирхәаҽит.
– Ижәдыруаз, Мураҭ Аӡлиа днаганы аиҳабыра адҵа анирҭо,
иара ус, хьаҷаҷкгьы нацымҵакәа дшоурмышьҭуа: азинқәа,
ҳәаа змаӡам азинқәа! Ааи, ааи, шәаргьы саргьы ҳаиҳа зымчу
ирымаҿоуп – изымуа, имараҳәуа уааиха, баба, рҳәеит, уимеигӡан,
ҳара дҳарба рҳәеит!.. Аа, уи иҭыԥ! Иԥшьнацәкьаракгьы еихыр­
шьны еиҭаҩышьҭихт Мураҭ.
Қсас, ишьҭахьҟа иҽынхыршәҭшәа, иблуз ахәда аҳәынҵәрақәа
анԥиртуаз, Кәасҭеи иареи рылаԥшқәа ааиқәшәеит – Кәасҭагьы,
аҟәардә акәымкәа, ивараҿы игылаз аԥечка ҟаԥшьы дақәтәоушәа,
аҳәыҵәыҳәыҵәра даҿын.
– Гитлер иеиԥш иҟаз данԥхаҳарс, даҽаӡәы амҵ-млашьы
деҩҳхуам рҳәеит!..
– Ишҳауҳәара, Мураҭ, изусҭцәада абриаҟара ауаа ирықә­
мақаруа? Иабатәоу убарҭ, изеиԥшроузеи дара?!. Аиашами,
изеицәааӡарызеи, маҷк угәра сызгом! – акеҩ аарылирган, дахь­
тәазгьы дҩагылеит Кәасҭа.
Игәиҽанӡамыз, иӡамҩа ҩаддыршшаазшәа дааҭрысит Мураҭ,
иҿгьы уаҳа изеихамкӡакәа, еихыкка иаанхеит.
– Иазхоит џьоук рыхьӡала амақарра, шәҳаԥхьаны ҳаажәгазар,
ҳаззаажәгаз ҳашәҳәа! – днацралеит Қсасгьы.
– Иабахәа, иҟалазеи?!.
– Ацәажәаха иаҳҭар!..
– Ееи гьыди, ҳаԥсуара рыцҳа!..
– Ахцәажәарахь ҳаиасма, уара, шәаагыл! – аанда икылахаз ашәишәирбаӷь еиԥш даабаҭбаҭит Кьарантыхә – зны Мураҭ
днаихәаԥшит, нас – рыдгылаҩцәа ахьтәаз ашҟа...
Митәын иҟанаҵоз х-шьапык ирхакьакьаз аԥечка хәахәацә:
иаӷрыхоз амцаԥшь икылнарҟаԥшьааз аӡамҩақәа уаркалеиуа,
ацԥхь аҿыддуан, еилашуан, игәрымуан, имақаруан...
148

«Ишәсырбап, ишәсырбап, ишәсырбап!» – еишьҭаххыеишьҭаххы ихалоз Мураҭ игәаӷ-ажәақәагьы, иԥсы ахьҭоу
ианҩеилак, еивҵахон, инапқәа ддыраргамон, иблақәа дырҭиуан:
– Бзиа збаша, шәарҭ! – иҳәеит Мураҭ, аԥсцәаҳа ихәлаччо
ачымазаҩ гәаҟ ихы-иҿы ааҟаиҵан, – ҩба-хԥа шықәса шәыҟамызт...
Малырҳара шәшымцазгьы аамдыркәа... Иаҳҳәар ҳазқәыӡуа
ҳаздыруам акәымзар, иара ҳаргьы ара «акьаброу» ҳасуамызт...
Анцәа ишаҳаҭуп абра итәоу ахацәа – аӡәы бахҭак ишьапы
ҭаҳмырст...
«Убриак акәын ирыгыз!..»
– Ҳаи џьушьҭ!..
– Аӡәы ихы хәыцк алшәама!..
– Абыргцәа дареи ҳареи ҳааихон, аха аӡә ухахь-уџьымшь
ыҟоуп ҳәа еиҳамҳәеит, ҳнап ианԥшылоз аҳәсеибацәа ракәзаргьы,
рхы иалҳмырԥшит...
Рылаԥшқәа ааиқәшәеит:
«Аус ахь, аус ахь!» – аҳәеит Қсас ихы-иҿы.
– Кьарантыхә, уцәама?! – аӷьеҩ ҩеихиргеит Мураҭ, ихәдаҿы
иеивҵахаз агәаӷ ажәақәа рыбжак анылбааида ашьҭахь.
– Иабахәа, сзырцәарызеи аҽнышьыбжьон...
– Нас, уцәамзар, исҳәо акы аабжьамыжькәа ианҵала!.. Раԥхьа
салацәажәар сҭахуп ҳшьамаҟа ртәы, – ҿамҩақәакгьы иԥсы иалакны илбааидеит, –Аус акәзар, иҳаибарбап! – дагьаамақарт. – Азҩа
зӡаз иан дагеит» рҳәоит, еицәааӡо егьыҟам, – ҳарахә рҵыхәтәа
аидкылара ҳаҿуп!..
– Абзиа умҳәо, дад Мураҭ!..
– Авредитлра ҳаларԥсама, нас, иҟалазеи?!.
Қсас амца еишьылӡа иҩаихҟьеит.
– Нас, сара исҳәо хашәымҵозар...
– Ҳаи, иабахәа, Мураҭхеит, уара иуҳәо хаҳамҵозар, нас ҳахгьы
агәра злаагарызеи...
– Шәаанҿас, шәаанҿас, зегь ҳаилзыргало ара иҟоуп...
Кьарантыхә, уаахеишьт арахь... Аа, егьырҭ ҳарҟәаҵып, ҵыԥх шьхацан, ажәхьақәеи илалбаар ицәтәышаз аҟатеи шәи ҩыниажәижәаба
хы ҳаман, иахьа, шәыбла абзиа абааит, шә-хык рҿы иааины иҟоуп.
– Қоҳ!..
– Ҳазшаз иныс авредитлра шҳаларԥсах!..
– Еиҭалагахма, шәанаџьалбеит?!.
149

– Иаанхазгьы, рҵыхәа ианкны иумыргылозар, рхала
изгылаӡом...
– Мураҭ, суԥырхагахаргьы сҭахым, аха ушаҿу изыхҟьазгьы
уҳәандаз, – уамашәаӡа иубаратәа ирҭынчны ҿааиҭит Қсас.
Ари аҟазшьа дааиқәнакит, ишыҵҟьарыз, здақәа еимахха итәаз
Кәасҭагьы.
– Уигьы шәасҳәоит, – ихы-иҿы цәыҵагызмалӡа, абӷьыц илаԥш
ааҟәигеит Мураҭ. – Аферма аиҳабыра изларҳәо ала – иаагаз ацәаӷь
иашьит ҳажәқәа... Аха! – сара сеиԥш шәаргьы иџьашәымшьаӡои
ҳәа аанарго, днарылаԥшит уи, – абраҟа нхаҩы ихылымҵыз аӡәгьы
ҳтәам – ишәаҳахьоума, – ажә ашьапы аҳәыс ашьит ҳәа рҳәауа?
– Сахьыжәбо сааихьеит, рахәымзаргьы издыруазеи, аха
исмаҳацт!..
– Иуаҳахьоума, уара Былгьа?
– Авредитлра, иуасымҳәеи, авредитлра!..
– Уара, Ҷаҭала?
Ҷаҭала ихы лаирҟәит.
– Былгьа! – аӷьеҩ ҩарылиргеит, зычҳара хыжжыз Кәасҭа, –
уажәшьҭа иазхоит!.. Уара абри ажәа уҿакуижьҭеи акрааҵуеит!..
– Ҳаи дадхеит, уаб сиҩызамзи, ана џьа снеины сааит ҳәа аума
ас ҿҭыӡәӡәаала узсацәажәо?!
– Саб уара дуҩызазар, уахагьы дыԥсааит – дысҭахым!.. Мураҭ,
ухаҵкы, – Мураҭ ишҟа даахьаҳәит Кәасҭа, – амаҵ рызу ҳәа унап
ианырҵаз ажәлар, гаӡас иумшьалан – урҭ роуп: «Ажә ашьапы
аҳәыс ашьуам» зҳәаз, ирдыруеит иззырҳәазгьы, урҭ роуп: «Акәты
ашьыга ашьапхыц иҵнахуеит» зҳәазгьы, иҟазаап иззырҳәазгьы...
Сара ҩымз роуп иҵуа, ара Былгьа ишиҳәаз еиԥш, «ана џьа снеины» сааижьҭеи, аха жәантә еиҵамкәа исаҳахьеит, избахьеит Қсас
дӷьаҵәыӷьаҵәуа дышшәышьҭоу: «Абаақәа, ҳарахә ннарҵәеит,
абаақәа, ҳажәқәеи иареи еимаҭәам, абаақәа, ишәмаҳазшәа
ҟашәымҵан, абаақәа, абаақәа!..» Нас, иауеи ҳаблақәа зхааҩо,
сшәазҵаауеит?!. Иауеи ҳлымҳақәа ацәа зырҭаҳарҭәара?! Иауеи дызҳарӡра Қсас?! Имаҷҳшьома Анԥсаа зхабар рзымдыруа
рыҷкәынцәа?!.
Ауаҩ иибази иаҳази ракәым, аԥшазаҵә ада шаҳаҭ дызмам
амаӡагьы, знымзар-зны иаргамахоит рҳәоит – сара шаҳаҭс самоуп
Қсаси уареи аҵыхәтәантәи шәеицәажәара: иара игәахы ԥыжәжәо
иузеиҭеиҳәон, атанк иаҩызоу ацәаӷь ажәқәа шьаганы ишырхысуа
атәы, уара уцәазна аҩы ыжәны, укьатеиах ԥҵәаны уччон:
150

«Еицышьҭаҵа, уара, еицышьҭаҵа, ԥҳәык нарыҵаршәшәаны
еицышьҭаҵа!..»
– Ари провокациоуп!..
– Авредитлра!..
– Уҽаанкыл, Мураҭ! – дҩеихеит Қсасгьы...
– Уара ахцәажәарахь ҳаиасма? Ианысҵоит сара абри?!
– Ианҵала, иаарҳәо зегь акы аабжьамыжькәа ианҵала...
Иҳаибарбап апровокациа аҟаҵара зеиԥшроу!
– Уаҟәыҵ, Мураҭ, аиҳабыреи, ажәлари, аамҭеи рыхьӡала ауаа
рыршәара! Урҭ рыхьӡ ҳәаны ҳара аԥсра ҳаԥылон, урҭ рыхьӡ
ҳәаны ҳара атанк ҳҽаҵаҳажьуан, апулемиот ахы ҳҭалон, урҭ
рыхьӡ ҳанықәны ҳақәԥон!.. Иахьагьы убас, иаҭаххар – уаҵәгьы!..
Аха иабаҟоу, сара сааижьҭеи, уахгьы-ҽынгьы, абриоуп шәара
шәҿынтә исаҳауа: изымуз даҳшьуеит, изымуз дыкнаҳҳауеит, изымуз, изымуз!.. Дабаҟоу, уара, абри изуам ҳәа игылоу, зынзаҵәык
ибла сынҭашәырԥши!.. Сара сакәзар – зынзаҵәык, ахысыбжьқәа
ааихсыӷьны, сабџьар нкыдыргыланы, ацәмаа аанкыланы
сыԥсындаз ҳәа сыҟан!.. Аа уажәы исыдыркыло жәбоит – ишысҳәашысҳәо, цәаӷьык аа... слақәыӡ сымцар амуа саақәгылеит – свредитлуп, спровокаторуп... Аха мап, дадраа! Аиаша захьӡу аиааира
згаз амц акәны иҟазаауа џьышәымшьалан еснагь!.. еилышәкаа!..
– Қсас, исқам днахан, иҵегьгьы днаскьаны акәакь дныкҿатәеит.
Иҭынчран, аизарақәа идыргәамҵхьаз сқамк аҿыжбыжьгьы
џьара иуаҳауамызт. Амала, митәын иҟанаҵоз, ахьыжьԥшқа мгәамҭә
еиԥш, аџь ҟәарӷьатәқәа наҿаҟәшәо ауаҩбырг дзыдтәалаз аҭыџь
ԥечка; ԥсцарҭа азымҭоз амца уажәы-уажәы ишьҭнарԥон, ана-ара
аӡамҩақәа кылҟаԥшьаа-кылҟаԥшьаа иааҟалон. Ари аҭынчра иузадкыломызт, дыди-мацәыси рышьҭахь абна инахатәало аҭынчра,
ажәылара аламҭалазы, аԥсра абла ихԥшыло, наҟ-ааҟ еиҿатәоу
аиӷацәа реиқәҿымҭра... Иуадаҩуп издукылаша акы, ианамуӡах,
еиҳа еиԥшын, иԥымжәаз абомба еиҵызхуа асапиорцәа ирхатәоу
аҭынчра...
Аха, аҳаҭгәын аҩнуҵҟа иаҷыдахаз, ҭынчра нагӡа џьаргьы
иҟамлаӡацт:
– Дад Мураҭ, ухаҵкы сцеит! – иззымчҳакәа иҿшәаны илеиз
аҳарҭ еиԥш, абри аҭынчра абақ аалнаргеит быжьтатак.
Зегь уахь инхьаԥшит – агылара даҿын Былгьа.
– Аҳәынҭқар ича ыфаны ҳмеибашьызаргьы, иааҳрыхуаз
бысҭакы ҳнацҳауа, ҩ-фронтк ҳарҿагылан ҳаргьы абраҟа, – иҽир­
151

ҭынчуан, аха ишҳамынгьы – ишҳамымкәа, иблаамынгьы – иблаа­
мымкәа, алаапк ажәӡгьы иузадымкыло, акы илжжы дцон уи, –
аха, аӡәи-аӡәи ухахьы уџьымшь ыҟоуп ҳәа еибаҳамҳәеит, ҳнапы
еикәыршаны ҳаицынхон, ҳахьеицыԥсуазгьы ҳаицыԥсуан... Ажәа
мап захьӡыз аӡәыр ихәылшәахьазма: аиҳабы ииҳәаз, ҳара ҳзы
иуалԥшьан, усҟан – аԥсыӡ еиԥш ҳҿаҳан, ацаблыкь еиԥш ҳдагәан...
Абри ашьха хыла шәас иҳәар, ҳхы ԥҽуеит ҳәа ҳаагыломызт,
шәыԥан амшын шәалаԥал иҳәар – ҳхыхәхәаала ҳшыхԥсалоу
убон... Уажәы иаабо закәызеи?! Агәаҟҵәаҟреи, амцеи, амлашьреи
ҳрылганы ҳаазгаз Мураҭ Аӡлиа, ихаҵкы сцеит, узусҭада уара, дад,
уабаанагеи ҳәа ҳааиҿагылеит, ҳаԥсы анҳалала!..
– Зегь сара исхароуп, «Амаҭ абылра иалзгаз инапы иацҳауан»
ҳәа баша амала ирҳәозаарым, – иҽеибаиркӡеит Мураҭ.
– Ииашоуп, ииаша!..
– Ҳаӷәра ҳҿыҵӡеит!
– Ҳабиԥара ҳахыԥеит!
Иара усгьы, аиқәаҵәеи ашкәакәеи еилаҩашьара рықәзар ҳәа
еилаҩашьара зқәымкәа еилатәаз ауаа, х-гәыԥкны рҽааршеит:
Мураҭ Аӡлиа – аколнхара ахантәаҩы иҩызцәа, изыԥхьаны аила­
тәарахь иааргаз Қсаси Кәасҭеи, аҵыхәтәаны, анахьгьы, арахьгьы
зажәа алазымҵоз аҿымҭцәа, даҽакала иуҳәозар, – шәеисла, хыла
шәеисла, ишәиааиз сыцәаӷь иоуп ҳәа иԥшуаз...
Мураҭ ихы Кьарантыхә илымҳа хәымбиҭә инадикылан,
амикрофон еиԥш акыраамҭа дҭацәажәон. Мураҭ иажәақәа
Кьарантыхә игәы ишахәоз ауҩашьахуаз – амаиак еиԥш иакуан, ицәон, иџьымшьқәа зхамацәысуаз ибла ахәаԥштәалақәа,
зны, ихы иҩавҳәҳәо рҽыҩеиҵырхуан, нас амыдаӷьцәа еиԥш
рҽааикәадырҳәуан илымҳақәагьы...
Мураҭ, игәы рданы, иқьышә Кьарантыхә илымҳа иа­наадихҵәҟьа,
дҩагылеит Кьарантыхә, длатәеит уажәраанӡа Мураҭ зхы ихҭынҵо
игылаз Былгьагьы.
– Аправление ачленцәа усгьы шәхы жәдыруеит, – адунеи
амаа иара идыркызшәа днарылаԥш-аарылаԥшит Кьарантыхә,
иџьымшьқәагьы ҩеиҭаԥахын, илахь агәҭаҵәҟьа инадҷабла ицеит – егьырҭ, иара ус ҳзыԥхьаны иаагаз, шәхы шәақәиҭуп. Шәца,
шәара ишәызкны аправление ирӡбо, иаарласны ишәаҳауеит, –
Кьарантыхә абас иажәа ркьаҿны данаалгоз, ашыҩҳәа еиҭалеит
иџьымшьқәа, нас, алымҟәыш аԥшра иҭаны, Мураҭ иармарахь иган
ҩавирҭәаахт.
152

Адырҩегьых, аҿаҳа-ҿымҭ ахәлаланы, еиқәышьшьы еиҭаа­ҟалеит
Мураҭ икабинет. Иҟало аабап ҳәа иԥшыз – рыхқәа шьҭацаланы
итәан, Мураҭ идгылаҩцәа – «ҳаҟан, ҳаҟоуп, ҳагьыҟазаауеит уара
узы!» ҳәа аанарго иҿаԥшуан... Қсас, раԥхьа, амца зҭагәыргәыруаз
аԥечка ашҟа днаԥшит – уи, аԥсынгьери анықәкрада ус амамкәа,
иҟаԥшьшьӡа ишны, ацԥхьқәа ахылдды игылан, нас илаԥш ааҟәиган,
ԥшьаалашәа дшааиуаз Кәасҭа иҿы иааникылеит: Кәасҭа ихы-иҿы
асы аҟара ишкәакәан, иара убасҵәҟьагьы ихшәаан. Қсас иаразнак
идырит, Кәасҭа ус андәылҵны ацара игәы ишҭамыз. Усҟан Қсас,
акагьы агәхьаа зыкӡам аӡә иеиԥш иҽыҟаҵаны дааԥышәырччеит.
Уи аԥышәырчча аҵакы еиликааит Кәасҭа.
– Шәус бзиахааит! – дҩагылеит Қсас, иԥышәырчча ҵааԥҽыхақәагьы неины, ахьхьаҳәа Мураҭ иаԥхьа: астол иҩықәԥ­
сеит: – «Шәҳаԥхьан – ҳааит, шәаҳҭахым анышәҳәагьы–ҳцоит...
Ишышәҳәало еиԥш, «аҳәынҭқарра ахьӡала» ҳус шәанахәаԥшлак,
адырра ҳашәҭозар акәхап...
Аӡәгьы рылаҿимҭит.
Кәасҭагьы Қсасгьы еишьҭаланы ԥшьаала индәылҵит.
Қсас аҵыхәтәаны ииҳәази, уаанӡа иара дзыхьӡази, рҩыџьегьы
ргәаанагарақәа ахьеиқәшәази, рышьҭахьҟа инрыжьыз ауаа
реиҳараҩык уаанӡа ишидыруази анааидихәыцла, маҷк дааласхеит Кәасҭа.
Уаҟа, акагьы агәхьаа зымкызшәа ҟаҵаны идәылҵыз Қсас иоуп
уажәы ишьаҳаиҭха абарҵа иаақәхаз:
«Лажәхырԥа ҳзуны ҳдәылырцеит! – акәукәуҳәа иҳәҳәон
ахаҳә хьанҭақәа зыцраҳәаз игәы. – Асаби ҳиаҩрымхит –
ҳагьаарцеит, ҳагькарцеит!» – ихы ҩышьҭихын, ашьа зҿыҵҟьоз
аԥсабара днықәԥшит – ашьыжьтәи аԥсабара мсырқьаадш, уажәы,
амамиқәара аҿатәаны игылан.
– Қсас, Қсас! – Кәасҭа, Қсас иԥштәы имхацәгьаханы дааидгылан, ижәҩа ааникылеит.
– Егьаурым! – иҳәеит Қсас, ибжьы хьынҭыџьӡа.– Егьаурым,
аибашьраҿы ҳаршьыр, иҟалон анышәнапҵәҟьагьы ҳмаӡар!..
– Акагьы хьаас иҟоумҵан, Қсас! – ижәҩа шикыз наҟ амардуан
илаҿалеит. – Ҳара ҳтәоуп ҳазцәдыршәо, ҳабжьара ибжьагыланы
ҳдыршәоит!.. Уи сара акагьы агәра згаӡом!..
– Иахьа иҳаԥхьаны ҳаззааргаҵәҟьаз удыруама? – дҵааит Қсас,
ԥыҭк ианынаскьа.
153

– Санԥсуа здыруазар!.. – длықәҵәраан, аԥсык ауп иааигхаз дкаҳарц Кәасҭа, Қсас днаиҵасны дааникылеит акәымзар. –
Сааижьҭеи иҵуа иудыруоуп, жәаха ҽнак даасыԥхьан, афида уахагылароуп ҳәа сеиҳәеит... Азамана сҳәеит. Иумдыруеи, иҳауаз
адҵақәа зеиԥшраз? Ари урҭ ирыдкыланы иугозар – уԥсыри уԥсы
ҭазари иреиӷьоушьои ҳәа ауп иаанаго... Адгьыл гәхьаазгон, сара,
Қсас! Уара уҿы сҳәашьа ԥшӡам, аха санцоз, абра сабик дынсыжьын, убри иеиԥшҵәҟьа игәхьаазгон адгьыл. Амца ҳалагыланы
ҳашцо, цәаӷәарсҭак ҳанынхылалак, сыхәхәаӡа сынхиаланы,
ацәмаҭәа иаанарҳәыз анышә-хьшәашәа сагәӡуан!..
– Ус иҟамдаз, зыԥсы кәыруа зашҭа иҭамдаз!..
– Нас, сара исзеилкаауам, иабааргеи абарҭ ауаҩ игәрамгара,
иабацәыҵыргеи амақарра, анацәа ырҟымҟымны ауаа дырбара?!.
Қсас, Кәасҭа иажәақәа рҭак ҟасҵоит ҳәа иҽазикуамызт, избан
акәзар, иара ихаҭагьы абарҭ азҵаарақәа ддыргәамҵуан, иқәиҵон,
иқәихуан ирхиҳәаара издыруамызт, рымахәқәа наирҳәы-ааир­
ҳәуан, аха изхылҵыз аԥашәқәа ахьыҟоу ибомызт.
Амш асы аҿыҵышәшәон, ԥшаҵәҵәыкгьы иҷахьаӡа иааҵалон,
илеиуаз асцырақәа харббала иршәуа ирылахәмаруан...
Қсаси Кәасҭеи анеиԥырҵуаз, асы еиҳа аҽарӷәӷәахьан. Ашкол ашҭахьтә, ихараӡаны иааҩуан асы иардагәоз ахәыҷқәа
рышьҭыбжь. Қсас ари еиҳауанаҵы, иахәмарлоз асцырақәа
реиԥш иааины икәа рыҽҭарԥсон агәыӷрақәа, ажәа иаша аҟара
иҟәымшәышәыз, абла разқәа ирхылҵуа ашәахәа аҟара иԥхоз
агәыӷрақәа. Урҭ агәыӷрақәа сцырак аҟара ишыласызгьы, иаразнак
инкаба ицомызт, аԥша аԥхьа иазыргыломызт, ашхырцәаӷь реиԥш
иқәҵәаашо Қсас ишьҭаз ахәыцра еиқәаҵәақәа, имшәа-имырҳа
ирҿагылон, имԥахь иаарышьҭуамызт...
«Ахәыҷқәа аурышьҭзар акәхап!..»
Ашыкьбжьы есааира ирацәахон, Қсас игәгьы маҷ-маҷ
иԥсасиуан:
«Рыԥсҭазаара иеигәырӷьоит!.. Иҟалап рырҵаҩцәа акы
иацәдмыршәозаргьы!..»
Лашԥсы дныҽԥынгылеит – аџьымшь шкәакәақәа ҭарссы аӡы
иӡаакыланы, алҩаҵә ахылззуа илеиуан уи.
«Агәы акәым, адгьыл дуӡӡагьы ԥхаррада ихәарҭам... Аҵаа
аԥсабара еилархха ианҿанаҳәалак, адгьыл, аԥхара иахӡыӡаауа
иласкьаганы иаҵәахуеит – адақәа ашьа рҭамшәрацы, агәы аанымгыларц!.. Аа, уажәы, адгьыл аԥхара аҵаҵәах иамамызҭгьы,
154

ацәа иалҵыз аӡиас Лашԥсы ҵааршәха ишьҭазаарын!.. Ахәыҷқәа
аурышьҭит! Урҭ рыԥсҭазаара иеигәырӷьоит...Сеидроу, ашкол аҿы
аӡәы акы ҳацәиршәоит рҳәо смаҳацт: абри ахьӡала, абри алахь,
ишәымҵар абас, ишәымҳәар абас!.. Агәаҟ ара ицқьоу, иԥшьоу
даҽа хатәрак ициуам ауаҩы? Аха иалоухи, дышнеиуа, џьоукы,
ихықәгыланы иҭажьцәо, ведрахыла ашҳам ҭарҭәо рҿаархоит,
аҵыхәтәаны, ицәа-ижьы аҿы хатәрас имоу зегь реиҳа имыжданы,
ахы укыр, аҿы узымкуа иааимпыҵахоит...
Иҟоума абри аҵкыс еиҳау цәгьоура?! Аибашьра иҟанаҵо
ацәгьоурақәа зегь реиҳа уи иакапануеит!..
Ахәыҷқәа аурышьҭит! Игәырӷьоит!.. Акагьы иацәмыршәакәа,
акагьы цәымӷас ирымҭакәа ирааӡозар ҳәа сыҟоуп... Аҷкәын
дсыхьӡондаз. Уи уажәшьҭа дарԥысхеит, днартәаны, зегь акакала
иасҳәон. Баша дсааӡама?! Иара ихьаа-баа зегь ааихыхны сара
саҵалар сылшозар, сара сгәырҩагьы абжак аҟара сыцеиҩишааит!..
Мап, мап!– иаразнак дахьхәит Қсас, – ивараҿы, ведрала ашҳам
шыҵәаху изымдыруазааит, ауаа зегь маалықьцәаны ишибо даанхааит. Ицқьазааит агәы! Агәыцқьақәа шаҟа ирацәоу аҟара адунеигьы цқьахоит, аԥсыԥ алагаҩагара мариахоит!..»
Ахәыҷқәа ршыкьыбжь дахьцалак ишьхәа иқәԥало ишьҭан Қсас.
Ус, Ҳанашә дызқәыркәабаз аӷәеидԥсала дықәсит, хҵыс­ҭақәак
дырхыҵит, баҳчақәакгьы дырҭысит, Абгыӡра ахәы даақәгылеит.
Уажәы, наҟ-ааҟ иҩнапсыргәыҵакгьы ирын­гылоушәа ибоит
асынаҟәа иагәылашьшьы ишьҭоу иқыҭа Анԥсы. Зегь шкәакәоуп,
зегь еиԥшуп, аха макьаназ имҩашьацт: зыбӷа ҩызӡа унықәԥшуа
ашкол, иҿыхаз авулкан еиԥш алҩа еиҵыхәхәа изхылҵуа Анԥсаа
рколнхара аконтора – уажәы, Қсас Аҭырқьбеи Кәасҭа Аџьыкрбеи
рус зыҩнарӡбауа, нас иаҳа иааҟәазмазу даҽа хыбрақәак, миллион шықәса раԥхьаҟа адгьыл ацәа иалҵыз хәқәак, иҭымҭәаац
ӡиақәак, аҵыхәтәаны – Қсас иԥсы ҭаны дынҭаԥшып ҳәа игәы иззаанамгоз иашҭа.
Иахьа ашьыжь, зхы атруба иҩҭызхыз алҩа, уаҳа иаа­
ԥымҵәаӡакәа, икахәхәа ишҩеиц иҩеиуеит. Иҩеиуан уи иабдуцәа
рабдуцәа рхаангьы, Мкыд лымацара данахыз ашықәсқәа рзгьы,
иҩеиуеит иахьагьы. Қсас игәы ааҟәандахеит.
«Егьоурым! – ибызҷыда ихәлашәома уҳәартә, хрыжь-хрыжь
даақәԥсычҳаит. – Еицәазгьы ҳариааит!» – иашҭахь илбаагаз аграпара даныланы иҿылеихеит.
155

Иара ус, мҩасшақә дынкыдыххылеит Қсас иҩны.
– Уаамыццакын, иҟалазеи, ар уаарцома, ухәгьы уҟырҟы илымбаари, – диҿын Мкыд, аишәа ахьышьҭылхуаз.
– Ар уаарцозар, иуаами, аха аҳаиуанқәа ушьҭалароуп ицәгьоу
акәымзар! – Қсас ажәжәаҳәа аҽеидкылара даҿын.
– Уа аҷкәын дыҟоуп, амла иаиргарым, уаатәа.
– Ԥҳәнымҩак ачыхәчар иҳазҭам, ҭәанапык ҳзеиқәым – акы
аҵла иқәуп, егьи асы иаҵоуп... Уи аҷкәынгьы дзыхьӡарызеи.
– Аизараҿы иҟаз акы ааҳауҳәар, – деиҭаҵаахт Мкыд, маҷки иадамхаргьы дысзалаанкылозар лгәахәны.
– Ибасымҳәеи, мшәан – акагьы ыҟаӡамызт, иреицәа-иреиҳа­ны
акагьы!
– Нас, шәӡамҩақәа ҭырчаа шәтәаны шәеихәаԥшуазма?!
Қсас, аҭак дацәыбналарц, ашырҳәа ашә ахь иҿынеихеит.
– Еиҭеихәлашәԥхьаӡахт ҳәа сыҟоуп Мураҭи уареи?! – Қсас
игәы аҵәымӷ еиԥш аҟыжҳәа иҩаланаҵеит, аха уаҳа дхьамԥшӡакәа
дындәылҵит.
Асы хиаало, абарҵа иҵахәмаруан.
«Уигьы илцәызӡеит... «Уԥҳәыси уабџьари рыгәра умган» рҳәоит,
аха сара уи азакәым изылцәызӡаз – дрыцҳауп! Исхара, исхарам,
сара, хышықәса, маҵәак сымпыҵшәангьы ашҭа иҭамшәеит, лара
лхы ҩышьҭыхны ажәҩан дҩаҵамԥшӡакәа, аидара хьанҭа даҵаланы
дцон... Иахьагьы дысзаҵымхӡацт, сааижьҭеигьы ссасуп, уажәы аригьы зылзацсҵарызи!.. Мураҭ дара рзы дынцәахахьеит: аарҩаразы
ақәа роур. – Мураҭ илаишьҭызшәа ргәы иабоит, идыдуа иалагар
– амарџьа, Мураҭ дгәааит рҳәауеит... Нас, аԥҳәыс дыԥҳәысми дахьугалак, илызҭоугьы ԥҳәыс гәыми – Анцәеи сареи ажәа еимаҳкит,
Анцәа сиҿагылеит, синышәарцгьы сгәы иҭаӡам ҳәа ласҳәар
дышԥаҟалари?!. Мап, ҵәахышьа амамкәа иҟалаанӡа сгәаҿы
иҵәахызааит, дзаҵасҵарызеи ари аидарагьы!.. Ақәыԥсычҳареи,
алаӷырӡи, амфа-амыжәреи, амыцәареи ирҷыдахаз илылшараны
иҟагәышьоузеи аԥҳәыс!..
Еҳ, ушԥасҭаху, Қасала, абыржәы, сыгәнаҳа уқәымшәааит!
Уҩызӡа уаасывагылар, снатәаны сгәалақәа уасҳәар, ани, ҭынч-ҭынч,
абырҵкал икылхны иуҳәалоз уажәа ҟәышқәа насыхәлоуԥхьаӡар...
Иуаҳауашәа уҟандаз, Қасала, ҳара уахь ҳанца ҳашьҭахь ииз
анцәа ицәажәашьақәа: «Абахҭа шәҭасырбаауеит!», «Аӡы-мшын
шәхысыҭәҳәалоит!», «Аҳәынҭқарра шәаӷацәоуп!..»
Иахьа, зхәы ҟәнызшьаз ахәыҷы қьынцыц ишизыруа еиԥш,
стәарҭа дасны икабинет сдәылицеит!.. – икәа аҽырҳәа аԥхӡы
156

лҭашын, ихәда аҳәынҵәрақәагьы ааԥиртит Қсас. – Сыздыруам,
Қасала, абраҟа иарбан хаҵароу иаҭаху?! Абџьар акәу, ма ичҳаны,
иахьынӡаулшо ақәԥара акәу? Исаҳәеи, Қасала!.. Абри азакәын иахьа абра усывагылазар зысҭаху!..
Сзызҵаауа уаҩы дсымам, сгәы иҭажьу ашьаҟәаҟәа зсырбаша
уаҩы дсывагылам. Аԥҳәыс – дыԥҳәысхеит, аҷкәын – дхәыҷцәахеит,
ауаа рыбжаҩык ишәаны ҿырҭуам. Сыздыруам, Қасала, ҳара
ҳахьынӡаҟамыз урҭ иддырбаз, изыцәдыршәаз... Амала, иҟоуп
Кәасҭа иҩызцәагьы, думдыруеи Кәасҭа Аџьыкрба? Уи дыҷкәынӡаны
дҳацыргеит, даауеит ҳәагьы уаҩ дшыҟамыз, уажәааигәа хәылԥазык
ашҭа дааҭалеит – иарӷьабла башахеит, аха аџыр еиԥш дыӡрыжәны,
агәыр аҵа дкылыршәаны, аиаша иԥсы ахҭниҵо, адгьыл гәхьааганы
дыгәкуа... Иҟоуп Кәасҭа иҩызцәа... уара убжьаӡӡеит акәымзар!..»
Шьыбжь шымхыҵыцызгьы, ахәлара агәы иҭоушәа, еима­шә­
шәы иҟан амш. Қсас, иацы данаауаз ианиҵаз ишьҭыԥқәа, уа­
жәы, жьашьҭак асы иқәгоушәа акәын ишеималахьаз. Уи ишгра­
параҵәҟьамыз, насгьы иаанхаша мҩахәасҭаны ишалимдаз
заманалаҵәҟьа идыруан Қсас, аха иара имҭан, иара ианиҵеит,
ҵаҟа адгьыл агәы иалганы игоу амҩахәасҭа иақәыршәаны, иахьиашоу – ииашаны, иахьҭыхәоу – иҭыхәаны.
«Асы, ажьашьҭа акәым, амшәшьҭа ануҵаргьы ианыҵуеит, –
деиҭаназхәыцхт Қсас, – иаанхоит, уажәы асы иаҵоу Анԥсаа
ҳамҩахәасҭақәа. Иахьа уаҩы ишибарҭамгьы, ргәы раҳаҭуп, адгьыл
иалгоу амҩахәасҭақәа, избан акәзар, дара зылдоу адгьыли иақәжьу
аси нҵырала ишеиԥшым рдыруеит... Уамашәа ҳаҟоуп ҳара ауаа:
аӡәы ишьҭақәа асы изанҵар – ԥсра иқәымкәа ихы ԥхьаӡо зымҩа
днатәоит – «сгәашәҭ!» ҳәа дыҳәҳәоит, асы ӡҭаанӡа, «иҟасҵахьоу
шәхашәмыршҭын!» – даҟәыҵуам ианыӡҭлак ашьҭахьгьы, даҽаӡәы,
иҳәҳәага иманы амшын дхуп – иҭахуп имҭа-ишьҭа нижьыр, уигьы дыҳәҳәоит: «Сџьабаа рацәоуп, амшынгьы зырҵааз сыԥхӡоуп,
сгәашәҭ!» ҳәа. Исзеилкаауам сара – игәарҭар зҭаху еиҳа ирацәазар
ҟалап, ргәаҭара зқәу ҳаиҳа!..
Қсас иаԥхьаҟа нахьхьи, амш абла ҵашәшәалара инадибалеит,
иаразы асы млеиӡауашәа, ибахҵәаӡа игылаз гага-цәыхәак.
«Изакәызеи, аԥсабара иатәӡамкәа амҩа иангылоу?!»–
иаџьеишьан, асы ԥжәангьы днахеит. Акыр дҩеихьаны, ихы
анҩышьҭих, уи агага еиҳа аԥсы ахалахьан, иқәацмацуа ины­
ҟәозшәагьы ибеит. Иааирццакын, дҩахьӡеит.
157

– Аҵла уаҳа акрақәзаргьы уаҵалозма, мышрак лақәшәаша! –
иқәацәқәацәуа иҩеиуаз аԥҳәаҟәажыцә аԥхьаҟа дааиасит Қсас.
– Қсас уоума? – ахәыҷы ԥышәырчча-қьиа иааимнадеит, аԥхӡы
зҿыҵәҵәаны илеиуаз Мшәылды ихы-иҿы. Иҟьаҟьаӡа иаартны
иҟаз игәышԥы иаларпаны, изнымкәа-ҩынтәымкәа икәырҵәашан,
аԥҳәаҟәа жыцәи иареи злеидҳәалаз ашаха.
Қсас игәы уамашәаҵәҟьа даарыцҳанашьеит Мшәылды, дицхраарцгьы иҽыназикит.
– Иаҭахым, Қсас, ари арыцха иахарахи! – Мшәылды ихәыҷԥышәырчча есааира аҽарҭбаауан. – Сара, абас ахьҭа аныҟоу аусура еиҳагьы бзиа избоит... Амра мыждеи схи еимаҭәам акәымзар...
Аҳақьым Чанҭа иоуп акәымзар, уажәшьҭа сыбаҩқәагьы
ҵыҭәахахьазаарын! – Мшәылды ихылԥа еиҩырҿаны икуп, аха
иҿишьуам.
– Ма ухылԥа аауҿшьы, мышрак иақәшәаша! – Қсас ицәа
дынҭдырԥсааит Мшәылды ҩаршәа иҿыкьасаны икаҭәоз аԥхӡы.
– Ус аԥхӡы сылҵну? – ихылԥа ихәда иааҵишьуеит уи. – Архаҟа
иҭагылаз рацәак нсмыжьит, уанцаҵәҟьа салагеит. Амш мыждагьы
кәтыҿырҳасрак ауҟаху...
– Хәыҷы-хәыҷы ихоугалалар...
– Ари еидароума. Ихысшәаз аԥҳәаҟәа уаҳа ақәӡамызт... Амала,
аҳәынаԥқәеи амҵқәеи раџьал цәгьахеит, рыҩны ахьсырбгазгьы
ирыцҳасшьоит, аха...
– Урҭ рыцҳазшьаша дубахьоу, азҩаҿкы зманы иҳалоу.
– Егьа умҳәан, рыԥсы ҭами.
– Аиеи, аԥсабара ҳәа ак ҟалан, изаҭәоугьы, изаҭәамгьы ԥсыкԥсык рнаҭоит.
– Ирымазааит, сара амҵи аҳәынаԥи рыԥсы соут ҳәа акагьы
исыхәарҭам.
Қсас Мшәылды дџьашьаны дааиҿаԥшит, аха уи ииҳәаз ихаҭагьы
ихашҭхьан.
– Буиан ауп уаҩытәыҩса дызмаҭәам, – даҽакашҟа дниасит
Мшәылды. – Иацы ашьыжь, абыҩҩра, ашьапышьҭшьра, аӡкатәара
иналагаз, иаха, сара скарахан сыцәеит, ашьыжь санааԥшгьы
ишаҿыц иаҿын... Амала, абжьы цеит, аха уазымҵаан – ашахта
ихәыҵаҟаауаз апаровоз абжьы саҳауашәа сгәы иабоит.
– Ҳажәқәа зынӡагьы иалгаӡазар акәхап?!
– Иахьа, ус баша, снапы аарымысшьит ауп, ачыхәчар ирызҭасҵаз
рыхәгьы иаламкьысит.
158

Ас ишеицәажәоз, Мшәылдгьы, зныкада иԥсы мшьаӡакәа афермахь ихалеит. Қсас днасын, аҷкәын аԥхӡы илҵны дыҟоуп, ахьҭа
илалоит ҟаиҵан, ар рымца еилеиҵеит.
– Уара амца уаахатәа, сара алашьцара исымнахаанӡа даҽа
ԥыҭк хазгалоит, – иҳәеит Қсас, Мшәылды алҩаҵә ихылзза
данааҩнашыла.
– Уажәшьҭа уаҳа атаххарым ҳәа сыҟоуп, Қсас. Иамукәа
амш аҽарыцәгьаӡаргьы, ара иҳазгылоу рыхшәара ҳалагап...
Иаагаӡаргьы, иабашьҭаҳҵо.
– Ус анакәха, арахә сара еилсыргап, – иҳәан, дындәылҵит Қсас.
Асы аҟәыҵрацы агәы иҭамызт – хәдаҟа ирхчынгылаз: ашьхақәа
иркыдҳәашала илеиуашәа акәын меигӡарахда ишлеиуаз. Аиашоуми, Қсас хәыҷҵасҵәҟьа асы бзиа ишибозгьы, маҷк даацәшәеит.
«Жәларык рырахә ҳнапы ианырҵеит, арахь ԥҳәнымҩак
ачыхәчар иҳазҭазыршәуа цхырааҩ дҳамаӡам... Дҳарҭарцгьы ргәы
иҭаӡам...
Иахьа Аӡлиа ажәлар рыгәҭаҿы адамыӷа сынҵаны соуижьит, –
аԥырԥырҳәа амца ҩеихыст Қсас, абри анааигәалашәах, – уаҩыс
сымшьаӡакәа, алеиԥш дсыҵаҟьаны... Ацәыкәбарқәа сыхәда
иҭыкәкәо ааҵра саваиргылеит. Саргьы, исзууз бзиоуп сҳәан,
ауаа блала сшеибадырбоз, сӡаӷәӡаӷәуа сдәылҵит. Ажәакгьы
ахымҳәаакәа, асы саханы сҩызцәа рахь сааит – сҩызцәа
аҳаиуанқәа!.. Абарҭ реиԥш ҿысымҭырц сыӡбеит. Абарҭгьы
рыԥсҭазаараҿы зныкоуп ауаҩы ирзиуа ишақәшаҳаҭым анырҳәо
– аҳәызба рыхәда ианнаҵеиклак! Усҟан ихәаауеит, аха иааг. Саргьы уи амш акәхап иахьа исҳәараны иҟаз ззынсыжьыз. Абриаҵкыс
еиҳау цәаԥҽыгас сзызԥшрызеи, улеи иҳәан, сыҩнеицалеит, удәылҵ
иҳәан, сдәылицеит, – иахьатәи ахҭыс еиҳа-еиҳа илсуан Қсас. –
Кәасҭа акы иҳәашазаргьы иасымраӡеит, иаргьы деиҳабуп иҳәан
даасзыԥшит. Сара сӡамҩа имҵакны сгылан – арӷьа данаҿаслак,
арма имҵаскуан!..
Уажәшьҭа ажәлар ирылаҵәахьеит: Аӡлиа Аҭырқьба итәарта дасны ддәылицеит!.. Хыхшьас иамоуи ари ахьымӡӷ?! Ашьа?! Уажәоуп
уи салҵны санаагыла, сҭаацәа сызхара исымбацт, ишысҭаху аҽага
шьҭысымшьӡацт, ишысҭаху сымтәацт-сымгылацт... Амҩабжара?!»
– Қсас дааиқәҵәаша-ааиқәҵәашан, ивараҿы, зуапцәа хылԥа
шкәакәа зхы иқәҵаны игылаз ақыдхса днықәтәеит.
Аҳәылыҳәа еимагыланы иҿанауаз асы иналибааит ажәҩан
акалҭ уи, ишәцәаны иааиҟәшьшьа-ааиҟәшьшьазшәа, аиаҵәа цәа­
159

ҳәа ҵамҵамқәа алганы иҟан, хыхьтәи илеиуаз амра ашәа­хәа-нацә­
ҭыԥқәагьы ирыӷӷаны ианын.
Қсас ибла иаахгылеит аибашьраҿы аҵыхәтәантәи имш: шьала
иҭәны иҟасҟасо ақалақь иахыҵны иҩеиуеит атсаҟара ихьанҭоу
аԥҭа еиқәаҵәақәа... Дхьыдышьшьы, аԥенџьыр дадиааланы
дылҭалеит, Қсас заԥхьа дҳәынҷаз анемец ԥсхабаа... Аиашоуми,
Қсас игәы иҭамызт уи дишьырц, аха имуит уи, Қсас уинахыс уаҳа
аӡәгьы димшьит... Ихаҭа аԥсык ауп иааигахаз – ашьыжь абомба
иажыз – ахәылԥазоуп даныҵырхыз...
Аҩныҟа гәхьааганы деилагон уи. Игәхьааигон: ихәыҷы,
иԥшәма, иқыҭа, дызлыҵыз ауаа, иара абыржәы игәы иаӷраԥаланы
изырҟьацырц иаҿу Мураҭ Аӡлиа ихаҭагьы. Игәхьааигон адгьыл!
Ахысрақәа ааихсыӷьцыԥхьаӡа иҭаххон – абомбақәа идырбгаз,
атанкқәа ирцәаӷәаз, ахымҩасқәа ирчалтыз аӷьара дынхыланы, иара уааҵәҟьа ажәла аҟьара далагар, аха еилыҩҩы, рыцқәа
ҟәаш-ҟәашӡа, агәылҵразы ишаны иҟаз ажәла имамызт, уи аҭыԥан
икын – аџьаз патрона хьынҭыџьқәа...
Илаԥш иааҵмыршәаӡакәа дзызԥшуа ажәҩан, акалҭ есааира иҵыкәкәеит. Ирӷӷаны уи аӡамҩа иану анацәкьара хьҩежьқәа,
амшын ихыршәлоу ахьтәы мҩахәасҭа еиԥш иҵысҵысуеит. Қсас
ихаҭагьы уи ажәҩан акалҭ дацны аихыккара даҿуп... Амала,
ашықәс аамҭақәа зегь хьаҵны, адунеи иара наӡаӡа иарҭазшәа,
аҽеиԥсхарч ишауц иауеит асы.
Қсас, ажәҩан акалҭ илаԥш ааҟәганы иармарахь данаахьаҳә,
ацԥхь зцырдды, еихәылшаауа еиқәыз амца днадибалеит Мшәылды:
изқәа аҟьаҟьара раки-ӡаки ҭашәо, ахьча уапа еиԥш ижәҩахырқәа
иаша-иашаӡа - аиашареи, ақьиареи, амчи дыршанха. Қсас еиҳагьы
иԥсы ааилалан, арахә ахьҭакыз ашҟа иҿынеихеит.
Абоура ашә дшынхыҵыз, Буиани иареи рылаԥшқәа ааиқә­
шәеит уи уахыки-ҽнаки инеиԥынкыланы иахьыбҩҩуаз акәхап –
ашьақәыӷәӷәара халазшәа, аблақәа иаарҿыкәыршаны иҟаԥшьын.
Даннавала, ацәа ҩахыбзаа-ҩахыбзаан, адырдырҳәагьы иааз­
қәаршәшәеит, алада иавҵаҵәахыз аҟаԥшьрагьы цәырганы
иҩеиҿаԥшит.
Уи, арахә рҭыԥ иқәҵаны данаадәылҵ, ажәҩан цәыхажьыхо
аҽеилыргара иаҿын, еимашәшәгьы алашьцара иалагахьан.
Қсас иџьеишьеит ашә данаахыҵ иибаз: абригадир Ҷаҭала,
заа ииҟәиахьаз иӡамҩақәа уаркалеиуа, уажәы изқәа амца-шыра
иаҭаӡаны, аҽҳәа дыҽҳәатәан, Мшәылды дыҟаӡамызт.
160

– Бзиала уаабеит, Ҷаҭала! – аԥсшәа иҳәеит Қсас, Ҷаҭала Акшбеи
иареи иахьа Мураҭ икабинет аҿы ишеидтәалазгьы, – уаҳзаазгеи
ауаҩы ицыгәԥсы дәылган ианизкамыршәуа аамҭазы?
– Ацыгәԥсы уаҩымсуазар, ацыгәԥсы аԥхьагьы укадыршәуеит...
«Ушаҟәыҵра, ухы акәапеира иамаҿоуп! – иааҭеиҳәеит Қсас
игәы, – иахьантәарак, ҩ-жәык ирыҵоу аҳәыс еиԥш ублақәа ҭызза
утәаны уҳахәаԥшуан, ҿуҭуамызт!..»
– Аԥшқа ҳиасасуам!..
Қсас игәы ҩеилаԥшы-ҩеилаԥшит – кәасҭӷак ааҽҳәԥааны,
ихәдаџьал амца ҩалирддыргьы цәгьа имбеит, аха иқыџьқыџьуаз
инапқәа мчыла иааиқәикит.
– Шәыҩ иҳәар ҳаҩроуп, шәиа иҳәар, ҳиароуп, шәыԥа иҳәар –
ҳаԥароуп!..
Амца дыҽҳәатәазшәа деилшаауа, дааиасын даатәеит Қсасгьы.
«Убыжәла-убыжәла, ужәҩахыр иқәу аеҵәақәа даҽак
зларыцуҵаша узгахыр убап».
– Саргьы сыхәҷым-сымҷым, абра сарханы сзааишьҭрыз, уа
уаныҟаз инауеиҳәар, – Ҷаҭала амцахь деиҭаахьаҳәын, дҩышьҭԥ­
раар иҭахушәа имҵәыжәҩақәа еиҭааирхахахт.
Ҷаҭала иажәа Мураҭ иӡбахә налеиҵацԥхьаӡа, аҽыҩҳәа Қсас
игәы даҽа хәра ҿыцк ҩанылон... Иҭахын, иахьатәи агәаӷқәа зегь,
Ҷаҭала аҿымҭзҩа ихигар, ԥахьа ишиӡбаз еиԥш ихәда амца алимырддыргьы, зеиӷьашьа изымукәа диацәҳар, Мураҭ иандәылицоз
зҿы аӡы ҭаҭәаны итәаз иҩызцәеи иареи закәқәоу иеиҳәар, аха
мчылаҵәҟьа иҽиҟажеит Қсас... Арахь, имцаԥшь-лҩаха еилабылуа
акәасҭӷақәа дрылажьушәа дбылуеит уи, зажәа зыхәлахаз Ҷаҭала
ишҟагьы днаԥшуеит.
Уамашәа иубаша, изаҟаразаалак гызмаларак аным Ҷаҭала
ихы-иҿы, уи цқьоуп, иҭынчуп, аџьымца иахылҵуа ашәахәақәа иршьышьуеит, ихәынгаршьом...
Абџьар иаҵакыз агәыбжьынацәа еиԥш ихәаны иҟаз Қсас, абри,
џьара маҷӡак ԥхаԥсык иланаҵоит, дарԥсасиуеит, гәыӷра ҭаамаақәак
игәаҿы ицәырнагоит. Аха ус ега иҟазаргьы, адырҩегьых ихаҿы изаагом Ҷаҭала иахьатәи иҟазшьа.
– Нас ибзиоуп урҭ зегь, аха иахьа лажәхырԥа ҳзуны Мураҭ
ҳандәылицоз зақәҿумҭи, Ҷаҭала?! Диашазма Мураҭ Аӡлиа? Диашазар, уажә иуҳәо узырҳәо арбану – ачын, ашәаргәындара,
ма ҳара иаҳзымдыруа даҽак шәыҵоу?! Егьырҭ ҳарҟәаҵп, уара
Ҷаҭала, абахҭа утәарҭа ацәа ахнаххьеит, аибашьра акәзар, аҟыр­
161

ҟы укылсхьеит... Мураҭ дызлаҳзымдыруа акагьы ыҟаӡам: ҳаамҭа
ааиаанӡа, ауардын саԥыџьс даҵагылан, аибашьрахь ҳанцоз, иԥаҵа
ашыла алатата алоурыҵа дыҵатәан... Ҳанааи, Мураҭ Анцәа иҭыԥ
ааникылахьан, ашьауардынқәаҵәҟьагьы Мураҭ ицәшәаны, Анԥсы
иахыԥрааны ацара иаҟәыҵхьан. Излаҟалеи?! Аӡы шыцәаз ибама
Мураҭ? Иикузеи Мураҭ Ҷаҭалараа шәызлаиршәаша?!.
– Даушла ҳиршәоит... Апапцәагьы, ахәаџьацәагьы ҳгәы ԥыр­
ҵәахьан, Анцәа иаҳамҳәозар шәымбари, ижәымур аԥсцәаҳа
ҳиԥхьоит, иацы ашацәеи ҳареи ҳаицәажәон... – даҟәыҵырц игәы
иҭаӡамызт Ҷаҭалагьы.
– Нас иахьа шәҿы аӡы ҭаҭәаны шәызтәази? – ишиҭахӡамыз,
хылхрак еиԥш иԥхьаӡо иҩаилирҩааит Қсас.
– Иалҵи шәара ишәҳәаз?
– Акагьы алымҵызааит, аха уиала сышуаҩу, сыԥсы шҭоу,
аибашьраҿы срымшьыкәа сшааз сҳәеит!
– Егьа унаҭап, ушуаҩу, уԥсы шҭоу, аибашьраҿы ушырымшьыз
узҳәазар, – адырҩегьх изқәа амца иеирханы деиҭаатәеит Ҷаҭа­
ла. – Урҭқәа уара уаԥхьа изҳәазгьы ҳаҟоуп, аха раԥхьа – «имп»
ҳирбеит, иудыруоу «имп» захьӡу? – Ҷаҭала инацәхыԥ ду ркәеҩны
Қсас иирбеит. – Ашьҭахь аҭаҷкәым раҵәаны ҳԥышә иладикылеит...
Егьырҭ сыздыруам, аха сара уи абахҭафҩы шахшәшәоз саҳаит. Уаагьы ҳанаанымгыла ауп, абахҭахь ҳирԥшуа даналагаз!..
– Нас, шәабџьарқәа наганы, ахәхәа-ӷьӷьаҳәа иаԥхьа
илкашәыжьт?
– Ус акәхоит.
Ҵаҟантә икахәхәа иҩеиуаз амцабз зегь зықәҵәашоз акәасҭӷа ду
ахы хжәан, ахәда акәашәаны илҭалеит ацыԥхьгьы ҩрыбжьаҷҷеит
Қсаси Чаҭалеи.
Чаҭала, ицламҳәа иаҵаргәаз инапсыргәыҵақәа ихы рынҵа­ны,
дынкахәыцуа дтәан.
– Ҳус жәыӡбазар акәхап, нас? – ԥыҭк анаабжьыс дҵааит Қсас,
Ҷаҭала итәашьа игәы аарԥшааны.
– Шәус зыӡбашаз иӡбахьан, ҳара апап идикәан иеиԥш «нарс»
ҳҳәоит акәымзар.
– Нас? – Мураҭ иҟнытә шьауӷак дазԥшын Қсас.
– Игәы иарҳаз агәаӷ атәы сызуаҳәом, амала, уаҵәы ашара уацгыланы Ага умцар ҟамлоны иудуп... Сааҭ дузԥшуп... Ҳколнхара
планла иаду ахәша алагалатәуп.
162

Ари еиҳагьы деиланаршәеит Қсас – зыхәда зкәашәаны илеихьаз акәасҭӷа ахы еиҭаҩахагыланы, амца иааҽҳәыҵ, иқәаџмаџуа
иара ишҟа аҿаанахазшәагьы ибеит азныказ:
– Иабантәааго ахәша иалаагало, Агаа рыжәқәа рхьара ҳалагома
ҳахьлеиуа?
– Уи атәы сара исазҳәода, ибухгалтери иареи ирдыруазар
акәхап, – Ҷаҭала дцарцгьы дҩагылеит. – Кәасҭа иҿгьы сыҩ­кыдгылароуп. Уигьы афида дахаиргылеит. Уаҵәы ашьыжь ауаа иманы аусура дҭымҵыр, ишиҳәауала, ашәуа иҽы еиԥш ихы хиҵәоит... Сыздырам, афидажәла асаҿы илеимҵозар, дгьыл ацәаара убаӡом...
Ҷаҭала Қсас иеимҳәеит, дара анца ашьҭахь, Мураҭ сааҭнаҟьак
дызҿыз имақаррақәа: «Иифахьоу ҳарахә рыхәшхәбзара ишьаҭәаны иҿысхып!..», «Амчра аҿагылашьа зеиԥшроу исырбап!..»,
«Сыԥсы ҭазар, иҷкәыни иареи еибасырааӡарым, ихырқәақәо
абахҭа ашә иласыртәап!..»
– Уаанҿасишь, Ҷаҭала, уажәшьҭа усгьы ихәлеит, хшык узсырцоит, ахьҭагьы улнамцари! – уажәыраанӡа акәасҭӷа иазыҭрысуаз
Қсас, уажәы, игәы хьаԥссаны дцәажәон.
– Ахьҭа ҳалзцалак ҟалоит – царак, уаткак, аха абри иҳалалаз
ашәара ҳалзцо арбану сыздыруам, – еидара дук даҵоушәа,
деиҵаӷәӷәа дындәылҵит Ҷаҭала.
Қсас уаҳа уи даламцәажәеит, аха Ҷаҭала данааиз аиҳа дласны,
дуаҩны, дзаҵәымкәа ихы ибон уажәы.
Аиаҵәа ҵаа ԥҽыхақәа зӡааԥсалаз ажәҩан ӡыжь акалҭ,
игәыршышгаз бамба ԥшқала иаакәыршаны ихырҷан, урыҵаԥшыр
угәы шьҭыҵуан, маҷкгьы ишәаны иааӡыӡон, инеибынеиԥшха
иҟәашккараӡа, зхы ажәҩан ықәҵаны, ибаӷьа-баӷьаӡа адгьыл иқә­
гылаз ашьхақәа.
Ҷаҭала данцоуп, Мшәылды иҟамзаара еиҳагьы иангәхьааи­газ
Қсас:
«Дабацеи ари ианыхәла? – иааицәымыӷхан, ас иқәгаз ашьҭақәа
дырхыланы иҿынеихеит. Аха, хара дымцацкәа, адырҩегьых асы
инықәибааит, икьалыкьаҽо амарда иаҿаланы иҩеиуаз ԥҳәаҟәажыцәк. – Уҽаҵоушьуама Анцәа ииныҳәаша! – уахь иҿынеихеит.
– Анахь ахылаӷьара дабаҭанагалеи, насгьы иара асыҩамгылах
шынкыдҳалазгьы иҟоупеи!..»
– Уа уҟаз, Қасала, уа, арахь уҭало иҟаӡам! – Мшәылды ибжьы
ҩаиргеит.
163

Аха Қасала даанымгылеит, ма шьҭақәак изалздап ҟаиҵан, асабахара иаҿыз асы шьҭырббы дылҭалеит.
– Уаха уааҟәыҵыр, ари аҵаагьы умбаӡои!.
– Аҵаа еиҳагьы исзеиӷьуп, амра мыждеи схи еимаҭәам
акәымзар, – апаровоз еиԥшҵәҟьа афақь ихҟьа дцон Мшәылды. –
Чанҭа иакәымзар, уажәшьҭа сыбаҩқәа ҵыҭәахахьазаарын!..
– Маҷк саауцхраап! – дивагьежьуеит Қсас. – сжьаны уцеит!..
– Ари еидароума! Амра аншу ауп акәымзар... Чанҭа ихаҵкы
сцалар сыхәҭоуп – иара имшалоуп адәы сшықәу!.. Уажәы, аԥсы
дзыргыло хәшәык аҟаҵара даҿуп, рҳәоит...
– Уи ҟалонда! – Мшәылды игәы нирхар иҭахымызт Қсас.
– Иҟалар саргьы исҭахуп, аха...
– Нас аха зацуи?
– Аԥсҭазаара зыхәҭоугьы изыхәҭамгьы адырҩегьх адунеи
еиҭанеицықәлахуеит...
– Чанҭа иеиԥш иҟоу аҳақьым ус ҟаиҵарым – аԥсҭазаара
зықәнагоу ихәо, изықәнагам имыхәо акәхап дызҿу ахәшә
шыҟаиҵо?!
– Саргьы убас сгәы иаанагоит. Мап анакәха, Акьынҿаа Дикран
иԥсы ҭеиҵозар иагьыҟаимҵааит!..
АЦӘҚӘА ЕИБАШЬРА ИРГАӠОМЫЗТ
Ашәҟәыҩҩы Бида Ажәанба Анԥсаа данырҭаз ашьҭахь мызкгьы цқьа иаамҵыцкәа, ҽнак, Ладгьы Ӡыкәыргьы Агаҟа ацара
рықәшәеит.
– Уаҵәы Ага ицатәуп, – иҳәеит ажәабатәи акласс анапхгаҩы
Али Гыд-иԥа, асабша ашьыжь, иҟада-иҟамыда ҳәа рсиа даԥхьаны
данаалга. – Ишыжәбо, еихада абна ԥаҳҟоит ҳәа ҳаҿуп, ҩбақәагьы
ҳхы ҩрылыҳәҳәо ҳрылатәоуп, арахь, аҵарашықәс абжеиҳарак
ҳалгеит... Рҵагашәҟәқәак амхны ишьҭоуп, иаагатәуп.
Аҷкәынцәа зегь рыгәқәа аахҭыхыҭит – ицар цәгьа изымбаз
рхыԥхьаӡара еиҳан... Аӡӷабцәа ҭынчын, избанзар, ацара шыруалымз рдыруан.
– Иаҳашьҭрыда?
– Лад! – иаалҿыҵҟьеит ӡӷабк, изыхҟьаз здырхуада, дҟаԥ­шь­
шьӡагьы дҩеибакит.
164

– Саргьы ус сгәы иаанагоит, – иҟаԥшьхаз аӡӷаб даал­
ԥырагылашәа, деиҭанрылаԥшит Али Гыд-иԥа. – Амала, ижәым­
дыруеи, агәыр арахәыц аҵхымкәа акгьы ишмаҭәам?..
– Ӡыкәыр!..
Аӡӷабцәа ракәын ицашаз алзхуаз, аҷкәынцәа, ҳахьӡ зҳәа­
рыдашь ҳәа иԥшны итәан. Уиакәхеит:
Аҭаҳарақәа ирхьчаз асы ҽыҭмыҭқәа алабз еиԥш иаа­цәаакхьан,
Ладгьы Ӡыкәыргьы Ага иналаԥшуа Алаҳаш ахәы ианаақәгылоз.
Амшын иаҵәала зкалҭ хырҷаз ақалақь хәыҷы, иккаӡа ирц­
ҟьаз аласацәыхәа акәын изеиԥшраз, ацара иацәаашьо, ихаббала
иахылҵны иҩеиуаз анаҟәа. Аӡы аҵаҟа иҽырбо аԥҟыш ԥсыӡ еиԥш,
зны агәыҵа ҟәашшӡа уныҵанарԥшуан ақалақь, даҽа зныхгьы,
азқәа еилыӷраа: византиатәи акыц ҟаԥшьы, каспиатәи ашифер
хәаԥштәала, уралтәи ацинк шкәакәа гәыбаатәи ашәтә ҟауар...
Шаҟа иӷроузеи ақалақь ахыб! Шьыжьы инаркны ацәа
иааимнахаанӡа иқалақь аҭӡамцқәа ибла ишхгылоу еиԥш ахыб
ибозҭгьы ақалақьуаҩ, хымԥада, ихы кны акәыкәуҳәа дыҳәҳәон...
Аха абла иамбо аҟара агәы даҽакы алаӡозаарым!...
Ақалақь хәыҷы еиҽырбарц рыӡбеит аҷкәынцәагьы: алача­
шәа еиԥш уажәы-уажәы инарԥырҟьаны ахәқәа инарывҵало,
абнақәа инырцәыҵала-аарцәыҵало илеиуаз Лашԥсгьы, уажәы
иааин, рымҩа ааихҵәаны, раԥхьа иаагылеит. Ахаҭа цәаа­кымзар,
аҵәҵәаҳәа аԥхӡы нканаҟьон уҳәартә иаашкын, иагьҟәанда­
шьшьыран Лашԥсы. Аҷкәынцәа ныҽԥынгылан, ирыцны иааз
рыӡгәакьа ҩарҿаҭәа-ҩарҿаҭәо, рҿы, рнапы рыӡәӡәеит, рыма­
ҭәақәа дрыцқьеит, рзеиԥш саркьа-гьежь хәыҷы, аҽшарххоз, ахьаца
ашьапы инандыршәан, ианԥшыло, рыхқәа рҳәеит, ры­џьымшьқәа
ықәдырԥшӡеит...
Лашԥсы ацәқәырԥақәа ирывагыланы, аԥсҭазаара аҟараҵә­ҟьа
ихааз аӡынмра ашәахәақәа ирыцны, аихамҩа иавсит, нас дара
цҳакы иқәсит, Лашԥсы уи ацҳа иаҵсит, адырҩегьых еиԥылеит:
– Бзиала, Лашԥсы!
– Бзиала, сыҷкәынцәа!
Зыхцәышла кьларуа илеиуаз Лашԥсы ацәқәырԥақәеи
инеиҩеиуа уаҟа иԥшыз амшын ацәқәырԥа иаҵәақәеи ааи­
гәыдибаҳәҳәалеит, аҷкәынцәагьы, рыԥсы зланы бзиа ирбоз акы
амшын ирцәҭашәазшәа, рыгәқәа хьухьуа, рыцәқәырԥа гәакьа­қәа
лбааздаз амшын рылаԥш ааҟәыргеит.
165

Ақалақь шҿыхарыз иҿыхахьан, аха макьаназ акаҭран аӡам­
ҩақәа кылшәытаан, аласкәыгә иахахаз аласа ҽыҭқәа реиԥш, анаҟә
еихьыжәеикәыжәқәагьы ана-ара ихшьын, агәилшәҭқәа рԥышә
аӡаӡа ықәымбацызт, аԥшагьы аҵаафҩы ахын, ажәакала, ауаа
змырцәоз ҟалазаргьы, аԥсабара атәала макьаназы ишьыжьын.
– Ӡыкәыр, иуаҳауоу ақалақь афҩы?
– Афҩакәым, агәеисыбжьгьы!
– Сара, абри афҩы сԥынҵа ишааҭаслак, ақыҭа гәхьааганы сгәы
амца хьухьууа иныҵалоит.
– Ус анакәха, уара узы Анԥсы институтк ргылатәуп.
– Ҳара ҳҿы аинститут акәым, арахә рхы назҵаркшаз хыбрак
ҽеины ирызмыргылеит, игылазгьы, жәаха абӷа асы лақәыӷәӷәан,
иҭаԥҵәаны илеиланажьит.
– Арахә?!.
– Урҭ амра ацәыҵыԥхара ԥсыԥшәымас ирзыҟалеит – ӡык
ржәып ҳәа иахьындәылырцаз иақәшәеит.
– Мап анакәха?..
– Мап анакәха – Буиан иацәынхазгьы иаарылгон.
– Жәыжәлас иаҳнаркыз егьыҟам, аха ари аӡынразы кәац
хәыҷык ҳҿанаҵеит Буиан.
– Ааԥынразгьы ухаԥыцқәа хла!..
– Изықәрымгои иара наҟ!
– Уи ахьиҳәаз азами, жәаха бабеи Мураҭи цәгьала изеилыргаз.
– Иҽеигәышьам урҭ ахьеивҵанагалаз!
– Избоит иахьакәым аҿы ишкылсуа, аха сара урҭ рыбжьара
исымчгәышьои акәымзар... «Аамҭа уаӷоуп, азакәан уаҿагылоуп!..
Иусырбап саб сиԥазар, иусырбап сан слыхшазар!..» – Амақарра,
ҩ-ажәак рыбжьара амақарра!.. Бабагьы саангылап ҳәа игәы
иҭаӡам.
– Лад!
– Ыы? – ҿааиҭит Лад, ихәыцра гәаӡыӡарақәа дышрылаз.
– Шаҟа шықәса ухыҵри уара?
Лад иџьашьаны Ӡыкәыр дааиҿаԥшит.
– Иџьоумшьаӡан, уеизгьы-уеизгьы?
– Жәибжь, нас?
– Насх, жәибжь шықәса раахыс зынзаҵәык иадамхаргьы,
наԥшыхәакә акәзаргьы, «аамҭа иаӷоу, азакәан иаҿагылоу» ҳәа
аӡәыр дубахьоу?
– Мап, аԥсцәаҳа дызбахьазар иаргьы дызбахьеит!
166

– Нас, урҭ ажәақәа ҽнак шаҟантә иуаҳауеи?
– Ианеиҵоу шәынтә!
– Исзеилкаауам!
– Иара саргьы!..
Изгәылҷҷаауаз аԥҭа быбышқәа рҿы рыҽдырԥхазшәа, ахаацәа
рхьыкәкәаны, цхаԥсаҭаҵас аԥсабара иналаԥсо иааиуан аӡынмра
ашәахәа гәыкқәа.Урҭ ашәахәақәа рзы иаартын ақалақь ашәқәа зегь,
урҭ ашәахәақәа рзы ишьҭыхын аԥардақәа, ирымҵакын азқәақәа,
агәқәа... Ашәахәақәагьы иршаҭомызт рхы – рнапсыргәыҵа
ԥха ҟәымшәышәқәа рыла иршьышьуеит неиҩымхрада зегьы:
аҩнхыбқәа, аӡыршәга трубақәа, акасаԥ изқәа аҟьаҟьара, аҭыԥҳа
лгәыԥшқа, аҳәаша иҭаршәу асцәаҟьа, зыхәда хәахәаӡа адгьыл
ацәа иҩалҵыз ашәҭыц... Рхәы-ржьы қақаӡа еилагылоит зегь, аԥсы
зхам аԥсы рханаҵоит, ԥсык зхоу шә-ԥсык рзацнаҵоит... Иҵегьгьы,
иҵегьгьы! Аха иааг, – аӡын-мрагьы аԥсабара еиԥш икуп!..
Ақалақь хәыҷы Ага, абаҩқәа еиҿыршәшәаны ацәа иҭанаԥсоит,
иааҟәымҵӡакәа иҿыжуа, агәҭаҵәҟьа иалаланы инеиуа ауардын.
– Ҳаи, алымтырҳәыра, асапын уазрыцҳан, аха уацҟьатакгьы
џьара иуԥыхьамшәаӡеи?!.
– Ҳгәы аӡӷа ҿнаҵәеит, шәанаџьалбеит!..
– Умҩала уца ҳәа иазҳәашазгьы уаҳа дҟамлеит. – Џьоукы
рлымҳақәа ркуан, даҽа џьоукыхгьы, уанӡа рнапы анеиха раӡомызт
азы рыблақәа неихадырӷәӷәон.
Амҿбылфҩы аулица ианыршәшәала, ишҿыжц иҿыжуан
ауар­дын... Ацә еихиаақәа – ртәыҩа шкәакәа еилԥхаа дуқәа
аҩыжәҩы ԥсыцәгьа дреилаҳартә, улаԥш уџьам иануп ҳәа акасаԥ
изызиауҳәаша ацә еихиаақәа аҵаҳәан уи ауардын.
Избан акәзар – ацәқәа аибашьра иргаӡомызт, ахкаарақәеи
аҽҭрақәеи дара иртәын, насгьы ирхашҭхьан ргәы зреиџьуаз ахаҵа
ибжьы, амацәыс еиԥш рлымҳа ашьаҭаҿы иҵырҵыруаз уи иҷын...
Агәҭынчра, ақьафура!.. Рҵыхәа ашьаҭа иаҵатәоу аламҵ
еиԥшгьы имԥхьаӡакәа инаргоит уи ауардын. Атәыҩа еилԥхаа дуқәа
ихы ҩарбжьҳәҳәо рыхәда дықәтәоуп, ауардын аҿыжбжьы злымҳа
ҵнахыз чкәына хышхәыҷык. Уи иблақәа ԥагьоуп, ашәишәикәтаӷь еиԥш акан хәышәблы зҿықәтата иҟоу иԥынҵа ажәҩан
ҵнаԥссаауеит. Дԥагьоуп, избан акәзар ивсны инеиуа ауаа зегь
реиҳа дҳаракуп, дԥагьоуп, избан акәзар абарҭ ацә еихиаа­қәа,
иааҟәымҵӡакәа ашәа изызҳәо ауардын, иақәгылоу акалаҭқәа,
167

иаха ҵхагәҭаны инижьыз аҩны зегь-зегь иара аԥшәымас дрымоуп!..
«Ԥшьаала, нан, срыцҳауп!» – уажәы-уажәы, игәыкыҵәыкуа дааимырдоит ан лыблақәа.
Ан ауардын аԥхьа дгылоуп: ашәиқәаҵәа лыхькәкәаны икаҭәоит.
«Абри сан еснагь сыԥшқоу џьылшьоит: «Аа, укаҳап!.. Дида, дида,
ахьҭа!.. Нан, нан амла!». Сара сакәӡами, мшәан, иацы аӡлагараҿы
ицаны, ааҵәа азна ашыла лаганы иаазгаз, сара сакәӡами, нас, иаха
ацәқәа рышьхәа иқәырҵәиааны иҵазҳәаз, сара сҷын акәӡами,
уажәгьы урҭ ӷәрас ирҿоу?! «Аа, нан, срыцҳауп, аа, нан, аа, нан!..»
Иԥхасшьоит ауаа иахьраҳауа!..»
«Нан, срыцҳауп, анахь фҭамбилк абжьы гошәагьы саҳауеит!..»
«Дихеит!..»
– Сапынҟырак сымазар сеигӡомызт, рыцҳа, алыреи ачарҭи
нибарҵәеит! – иҳәеит Лад, ауардын ианнавала.
– Алыреи ачарҭи ракәым, аха ауардыни ақалақьуааи роуп
инибарҵәаз, – уԥши, шаҟа лымҳа џьгәоу, шаҟа бла хҩоу убап.
– Алымҳақәа ззыџьгәоу здыруеит, аха аблақәа зыхҟьаз ауп исзымдырыз?
– Аблоуп агәы зырбыжкуа, уи иамбаз зегь алаӡоит агәы.
– Уара излоуҳәоу ала, аблақәа ыҟамзар, агәы ахаангьы
иажәӡомызт?
– Агәра ганы сыҟоуп.
«Шәныҟәала,
шәныҟәала,
шьапыла
шәынцәыҵаххуа
шәныҟәала!» – аканқәа зықәԥсаз ахәыҷы иԥынҵа аԥҭақәа
аҿаҳәуан.
– Срыцҳауп, ԥшьаала, анахь фтамбилк абжьы гошәагьы
саҳауеит!..
– Иабахәа, дихеит!..
– Уац ҟьатакгьы џьара иуԥыхьамшәаӡеи!..
– Ҳгәы аҵӷа ҿнаҵәеит!..
– Иара аџьармыкьагьы шәаны инаскьама, амшын аҵалааит!..
Аџьармыкьа ауардын иацәшәо избахьадаз – уиакәым, мызкаахыс, аблақәа алаӷырӡ рҭыкәкәо игылоуп аџьармыкь, – ари, ақыҭеи
ақалақьи ирыбжьаҳаз асы иаанамышьҭыз ауардынқәа гәхьааганы.
Мап, аџьармыкьа заманалаҵәҟьа иадыруеит аџьрыц аџь ада
даҽакгьы ишҿамло.
Иахьа уамашәаҵәҟьа илахҿыхуп аџьармыкьа: иқьуа агәашә
иҭалоит ауардынқәа, акалаҭқәа, ааҵәақәа, урҭ иаарыцрымшәаӡо
ирышьҭоуп ақалақьуаа ршәыра ҭацәқәа.
168

– Шаҟа?
– Жәаба, дад, жәаба! – аб ԥааимбарах атәыҩақәа реиԥш
еиҟәшьшьа иҟоу инацәкьарақәа ҩышьҭихит ауаҩбырг.
– Ушьацәкьарақәагьы адумкыло! – ллымҳа ашьаҭаҿынӡа
инаӡоит инеиҵшьшьыз лԥышәгәынамӡақәа.
Аҽыԥҳәа амца ҩаихҟьеит ауаҩбырг: ихы лаирҟәын, ажә аз
еиԥш иҿҵәаны икарыжьхьаз ишьап ԥагәақәа днарзыԥшит, нас,
аҳауаҿы иаанхаз инапы шьшьақәа, аҵыхәтәаны, даҽаӡә ишҟа
ииас­хьаз аԥҳәыс...
Аџьырмыкьаҿы зегь лаҳәыҩаҳәны иааҟалеит, ауаҩбырг
шьацә­кьарада илаԥхьа: аҭабиақәа, амч ду еиҿнажәжәоз аиха
цәыб­былқәа, нас акаскақәа, акаскақәа, аԥсыбаҩ шьахәарқәа
еихыр­шьны изну акаскақәа, абзырбзан хы ҭылашьцаақәа... Урҭ
зегь ирылууааны, рмыркыџьы-ҵыхәа еиҩҟьақәа рыла аҳауа
ԥырффо рҿаархеит аӷа иминақәа, ашьҭахь, зыԥсҭбара уадаҩханы
иқыџьқыџьуаз иара итанк, агоспиталь аҭӡамц шкәакәақәа, зыбжа
ҭацәыз аимаа ҵырҟьаԥқәа...
Аԥҳәыс днеиуеит аџьармыкьа еимгәҳәо:
– Шаҟа?
– Ааба!
– Уаб ихә, уаб!..
Амца ҩеихҷҷиаауеит заб изы ашәҟәы еиқәаҵәа заухьоу аҷкәын.
– Шаҟа?
– Жәаба, нан, жәаба!..
– Аҩныҟа ибгар, иршьышьны ибфап!..
– Афара анылҳәа, уааи акы ҳнацҳап, Ӡыкәыр, – иҳәеит Лад.
– Шаҟа иаԥсоузеи, ди, бҷатмгьал?
– Изыԥсоу егьыҟам, аха ҩажәа мааҭ искуеит, нан!
– Бара бхырҵәы?
Ахырҵәы зҭиуаз аӡӷаб еиқәа хәыҷы дҟаԥшьшьӡа дҩеибакит.
– Уи лхырҵәы амахәыд иалхуп азы дыԥхашьаны ахә лҳәом,
нан, – лыбжьы ныҵакӡаны даалхашшааит амгьал зҭиуаз аԥҳәыс.
– Зегь акоуми, мшәан, ахш ахаҭагьы ҵиаауми излыҵуа, – аӡӷаб
хәыҷы дрыцҳашьаны, жәаба-жәаба мааҭ нықәиԥсан, акы акәымкәа
ҩ-банкакгьы даарыхеит Лад...
Аҷкәынцәа шгәыӷуаз акәымкәа, арҵага шәҟәқәа рацәаны
гатәыс ирықәшәеит, рыжәҩақәа ашьа рҭашәны ауп, Шьыбгеи дареи еиқәшәараны иахьыҟаз амашьына астанциаҿынӡа ишнаргаз.
169

Амра анылхыҳәҳәа нахыс, амш март афҩы ахшәшәа
аҿаанахеит. Ашьыжьтәи ашәахәа хаақәа инырԥырагыланы иаанкыло, ибылгьа-чылгьо ажәҩан иаҵан аисберг ԥҭа цәыхәа дуқәа.
Зны урҭ, ажәҩан зегь дара ирымгар ихәшәымкәа, рхыԥхьаӡара
рацәахон – усҟан, аԥсабара алахь ааиқәпатон, иааиқәылон ауаагьы рыгә-рылахь: даҽа зныхгьы, зхы-зҿы ҭаркәаҳарц иаҿыз амра
нарыцрасны иҩықәыблаа иагазшәа иаанҵәон – усҟан аԥсабара
акараҳәа иааихшәон, иааимшәон ауаа рыгәқәагьы. Амра иаҭахын
ауаҩы инагӡаны даргәырӷьар, аԥҭақәа ирҭахын дара реиԥш иаргьы еснагь игәы-илахь еиқәызар...
Амш хьаҳәхьача агәрагара зцәыӡыз ауаа еишьҭагыланы, рхаҵкы
кеибамыршәуа, аҳәынаԥқәа кыдланы ирфазшәа зыҭӡамцқәа
цәыӷьӷьа иҟаз амашьына астанциа иҩналон.
Уахь илеиуан зцара хыԥахьоу – абзиабареи аԥшӡареи зхызҿаҿы икьаҭахьоу, аха макьаназ агәыӷра зыцәмыӡыц аҭыџьҳацәа;
зҭәымҭа иҭагылоу – зыблақәа абзиабареи, аԥшӡареи, агәыӷреи
рыла иҭәу аҭыԥҳацәа;. ашәарыцаҩ иԥба зкыз, аха дахьыҟаҵәҟьоу
цқьа иззымдыруа ашьабсҭа шьапхыш иаҩызоу аӡӷабцәа хәыҷқәа...
Уахь иҩналон ахацәагьы: ашьнелӡырӡ аԥштәы змоу, змаӷра
змаҟа иавҵоу, ма аҭаҳмада нанамга, ианамуӡахгьы – ахш мацара
зԥышә иқәку Лади Ӡыкәыри рҩызцәа... Ахш мацара! Ирызҭадаз
ахацәа ашьеи ахши?!.
Аха зегь акакәын, иҽырбон аҭыџьҳацәа, иҽырбон аҭыԥҳацәа,
иҽырбон анҭ ашьабсҭа шьапхыш хәыҷқәагьы:
«Ахеиҿкаара ҽырбара иатәым!» – рхы алаҿырхуан
раԥхьатәиқәа.
«Ҳацәа ҭынчым, ишԥааури?!» – ашәч зҽалаӡаны итәоу
ардәынақәа реиԥш ихәыҭхәыҭуан абжьаратәқәа.
«Иабагеи, мшәан?!» – ааԥын абжьы ахьгаз еилыркаар рҭахын
ашьабсҭа шьапхышқәа.
Иҽырбон ахацәагьы, дара ртәала – хаҵаҵас, абарацәа
иаладырԥшыз иҟазшьақәа рыҭаны... Аԥсҭазаара хәахәачахәан,
аха ишьымызт, аԥҭа-аисбергқәа былгьачылгьо ажәҩан иаҵан, аха
амрагьы ҳаракӡаны ишкыдц икыдын!..
– Шьыбга ҳаижьазароуп уаха ара аԥхьара анҳақәшәаз.
– Ҳара ҳаижьаргьы, Али Гыд-иԥа дижьарызма?
– Уи иеиҳәаз игәалашәоит ҳәа уҟоу – аԥша дақәтәоуп!
– Амашьына дақәтәаз џьысымшьази!.. Ӡаагарахап – аԥҭақәа
лбааны, амшын рҽахарбабаны ихтәалан, амрагьы, ашәахәа напы
ҩыз дуқәа аԥсабара иқәшьуа агәыҟаҵара иаҿын.
170

Аҷкәынцәа ҩдәылҵын, рышәҟәҿаҳәарақәа кәакьк аҿы
инышьҭаҵаны, амра рҽаҭаны иаагылеит.
Адәахьгьы аҽырбацәа рацәан:
– Дыбдыруама, бара, абни?
– Баагылшьт, Фылдышь ҳлазҵаап!
Игәеиҭеит иаргьы:
– Икылнарҟьаӡеит ҳамра! – ишьнел гәаҩа даагәылшәан,
инацәхыԥқәа имаҟа ҟьаҟьа илавҵаҵаны, иӡара кала ааирҽеит
аибашьҩы.
Дыхәны доурыжьҭзаап.
– Зашҭа дҭало илыбаргузеи!
«Баба дыҟам, – игәы хьыдшьшьы дыԥшуан Ӡыкәыр, – аҵеџь
иҭашәаз ахаҳә еиԥш дынӡаакәкәала дцеит. Сара аԥша сақәтәоуп,
исхызгоит, аха сан лоуп зыԥсҭазаара зынӡа иӡыз!..»
– Ӡыкәыр!
Аҽырбара акны иагоз аибашьҩы илаԥш ааиҟәганы, Лад
дааиҿаԥшит Ӡыкәыр.
– Уара, абри Агеи Аҟәеи ирыбжьоу амашьынақәа бжьырхны
удыруама?
– Изуҳәеи, Аҟәаҟа уцар уҭахума?
– Мап, аха уахьынтә иаар зҭаху аӡә дҟаларгьы иудыруаз!
– Аа! – Лад игәы иҭыхоз идырт Ӡыкәыр, иара ихаҭа усҟанҵәҟьа
деиҵарӷәӷәа дызкыз ахьаа ихы-иҿы ианмырԥшкәа дагьааччеит.
Рыбӷах инанамго, аӡыцәа ааԥсақәа реиԥш рыхәдақәа
ҭҳәаны, ҟәартәра-ҟәартәра еиҿышәшәо ииасит аидарашьҭыхга
машьынақәак, аҽуац карппы, амҩа агәҭаҵәҟьа ианыршәланы ицеит ҽыуардынкгьы. Амрагьы маҷ-маҷ иласкьоит, аха дыҟам Шьыбга,
иҟам аҽгыла еиԥш игылахьоу, аха иршәаны мчыла икеицо имашьына...
– Гәырӷьаҿҳәаша, Лад! – Ӡыкәыр ибжьы хьшәаӡа, аарла Лад
илымҳа ашьаҭаҿы иаагеит.
Аҟәа амҩа илаԥш иныҵшәан, ԥшьаалашәа ихы ааирҳәит Лад,
аха иаразнак игәы нҭаҳан, иблақәагьы ацԥхь ҩрыҵыддит.
Есма дааиуан, дырзааигәаӡахахьан, аԥҭа ҵааԥҽыха зԥырҵыз
амра ашәахәақәа реиҳа ихаан лԥышәырчча, игәыкыҵәыкуан
аҩеихԥхьара зҽаззырмазеиуаз лԥышәқәа, иуазыруан гарҭа змамыз лнапқәа...
Есма дааиуан, дааигәаӡахахьан – ахьхьа-хьхьаҳәа ажәҩа­
нахьтә илеиз ахьтәы мардуан дацыршәаны адгьыл днықәԥа­лаз­
171

шәа, Лад иблақәа, акаҭран хьшәашәа, акаҭран шәыта ишарааԥсаз
лдыруазшәа, амца зҭагьежьуа абылра иаҿыз Лад игәы лырцәарц
мацаразы дшоушәа!..
– Бзиала баабеит, Есма!
Иҩыза Ӡыкәыр ибжьы аарлашәоуп ишиаҳаз Лад.
– Бзиала баабеит! – дқәыԥсычҳау аԥсшәа иҳәоу издыруам
ихаҭагьы.
– Бзиара жәбааит!..
Анапԥхақәа, аблахаақәа, ажәалыԥшаахқәа – абзиабарада
даҽакы иазкым, абзиабара иаҷыдахаз даҽакы иунамырҳәо, иаразы ишоу, иаразы инаҳау...
– Бабаҟаз ас шаанӡа, аӡаӡа бҿаҳәҳәы? – хаҵаҵас, арԥыск
ишиқәнагахашаз дцәажәон Ӡыкәыр.
«Бкәаԥӡа, быԥшӡаӡа!..» – аҳәеит Лад игәгьы, ауазырра
иахьаҿыз, аха иԥышәқәа ауеихԥхьахуаз.
– Сара шьыжьымҭан иаауаз ала сааит...
– Иабахәа, ҳхы ҭызҟьахьаз арҭ арадиоқәагьы акы
аарҿымшәеитеи?!
– Сара сшааз шәыздыруамызт, аха шәара шәааины шәшыҟаз
саҳахьан.
– Изла? –днарԥыҩлан дҵааит Лад.
– Арадиоқәа!..
Рыхҩыкгьы иргәарԥхаҵәҟьаны еицыччеит. Усҟанҵәҟьа,
дара рхада даҽаӡә дырбо иҟамызт, аха иаарыкәыршаны зегь
еицгәарҭахьан:
– Ҳаамҭа афҩы дыргеит! – лҳәеит агәыӷрада зегь зцәыӡхьаз
ҭыџьҳак.
– Агәарад аҿы ҳааны акәым, аӡхаҵәҟьа ҳаччабжьы аӡәгьы
иаҳмырҳацызт,– налаҭалкит лҩызагьы.
Иара убасҟан, амшын иҽԥынтәалазар аҭра иҭырцаратәа
еицықәыԥсычҳаит аҭыԥҳацәа, ахьтәы ҵәҵәақәа рыхәда
иҭагылоушәа, рыбжьқәа еиқәыршәаны акыркырҳәа Есмараа ирыцыччеит наскьа еикәагылаз аӡӷабцәа хәыҷқәагьы.
«Аԥсҭазаара шьым! – аҳәеит аҽырбара ҭыԥ знамҭоз аибашь­ҩы
игәы.
«Аԥсҭазаара ыҟан, иагьыҟазаауеит!» – аҳәеит, аԥҭақәа еицырблааны амшынахь илазышьҭыз амрагьы.
«Бзиарак иақәшәаша Шьыбга! – адырҩегьых Шьыбга дааигәалашәахт Лад, – уара уеибга-узҩыда, ани умашьына
ҟәарҽаражә хәылԥазынӡа уздхалаша акы аагхахыр!..»
172

– Шәызлацои? – дҵааит Есма.
– Шьыбга ҳизԥшуп, шьапылагьы цашьа ҳамам, – еиқәыр­чаҟәа
ишьҭаз ашәҟәқәа рышҟагьы инхьеирԥшит, Шьыбга иаацәырҟьара
уажәшьҭа рацәак иахымццакуаз Ӡыкәыргьы.
Еилашәаны иҟаз реицәажәара ахы аӡәгьы изԥыртломызт:
«Ианбанӡа, ианба, снапхыцқәа хыгәагәит саргьы уажә­шьҭа!..»
– Ӡыкәыр зны Лад днаизԥшуеит, ашьҭахь – Есма.
Наскьа еикәагыланы, ааԥын агәеисыбжь иазыӡырҩуа, иччалак ирыцыччо аӡӷабцәа хәыҷқәа дреиԥшуп Лад уажәыҵәҟьа:
иҭыблааны ицо ибла рацәаххырақәа зны Есма иаалывагьежьуеит,
нас иԥхашьаны иналԥырҟьоит, Аҟәаҟа игоу амҩа ианыршәланы
ԥыҭк иҩаскьоит, гәыԥ-гәыԥ еикәагылоу ауаа инарыдсылоит, урҭ
зегь алакә жәҩан иадибалоит, аԥхыӡуаа реиԥш еиԥшуп, Есма лоуп
аӡәгьы иеиԥшӡам, уаҩы иламҩашьаӡо – адырҩегьх уахь даагьежьуеит:
«Бҽыбымԥсахӡит, Есма, раԥхьаӡатәи ааԥын мшы аҽны бшызбаз быҟоуп, Есма!..»
«Сара Аҟәантә сзааз уара узоуп, Лад!.. Иаха ԥхыӡ бааԥсӡак
удызбалеит, Лад... Аӡыхәашь, аӡыхәашь!.. Сыԥсы Аҟәа иазымкит,
Лад!..»
– Уаҵәы ашкол багымхаӡои, Есма?
– Аҩны гәхьааганы схагахоит, смааижьҭеи шықәсык ҵуашәа
сгәы иабоит...
Ӡыкәыр ишьи-ишьи еиқәҵо днарыдҵит: Лад азныказы ибла
иааҭаҳаз акаҭа маҷ-маҷ ихыҵуа, аԥсабара ккаӡа иааимшәан,
дгәырӷьа-гәырӷьо днықәԥшит, Есмагьы, зан дыздырыз аԥшқа
иеиԥш ихааӡа днаихәлаччеит.
– Аҩра аиҳа аԥхьара еиҳа ибзыманшәалазар ҟалап?
– Уи ҳауа дарбану здырхуада?!.
– Ҳгәы нибархарым, Есма!
– Саргьы уиазы смааит, Лад! – иахатәи лыԥхыӡ аӡбахә
лҿыҵҟьарц аҷык-аҷык аалыгхеит Есма, маҷкгьы дааҟаԥшьхеит.
– Саргьы ҽԥныҳәак ҟасҵарц акәым, насгьы ӷәӷәала шәеилахазар
акәхап?!.
– Исзеилкаауам, иарбан шәҟәу зҭак ҟасымҵаз?
– Уиакәым, Есма...
– Нас? – лыблақәа шәаӡыӡо иҩаиҵаԥшит.
– Даҟьак ацымхәрас – цәаҳәак!..
– Уигьы ақәшаҳаҭхашьа сымам!
173

– Инҵәар ҳәа сшәаӡыӡо ауп сшаԥхьо.
– Саргьы убасҵәҟьоуп ишаасымпыҵанҵәо!
– Нас?
– Сеидроу, ишуҭаху.
– Жәаба рцымхәрас – ҩажәа!
– Ҩынҩажәагьы сақәшаҳаҭуп! – абраҟагьы дааҟаԥшьхан Есма,
ишылҭахӡамызгьы лылаԥш ааиҟәкәкәааны зымҩа днаԥшит.
Аӡиаҵәа далԥшны, аҵа иҭажьу ахаҳә шкәакәақәа дры­
хәаԥшуазшәа акәын, аибашьра анапқәа зҿынӡа имааӡаз Ага
ақалақь ахыбрақәа хыгагаа-хыгагааӡа ишылбоз Есма, убасҟан
лылаԥш дааҵашәеит Ӡыкәыргьы, – уи газеҭк ихы ақәыжьны,
рнаҩстәи акиоск дадгылан, аӡә дибо, аӡә деиҳауа дыҟаӡамызт.
– Есма!
– Сӡырҩуеит, Лад!
Инеилаҵәахон адунеи аҿы зегь реиҳа еизгәыкуаз алаԥшқәа
ҩба!..
Ааишьа еиԥш акәын ацашьагьы шыҟаз Лади Есмеи рыбзиабара:
Анапсыргәыҵа ҟаԥшь хәыҷқәа рхахаӡа ипытны ишҿаз
раԥхьа игәазҭаз Лад иоуп, уи агәилшәҭы. Усҟан, аҷкәын иблақәа
уамашәаҵәҟьа рыҽдырҭбааит, игәы ҭыҵны ацара иалагеит,
инапқәагьы рхахаӡа уахь иҿынеихеит. Иара агәилшәҭгьы, сҿихп
ҳәа ишәаны имнаскьеит, Анцәа хыхьчагас иазишаз ақәыцмыӷқәагьы иԥыранамкит – ахьтәы гәаӷьқәа агәылҷҷаауа, абырфын
напсыргәыҵа ҟәымшәышәқәа рхахаӡа ихәлаччон, ихәлаччон!..
Аҷкәын днадххылеит, игәгьы, иԥсгьы згахьаз агәилшәҭы афҩы ихгьы ааиланаргьежьит... Иаразнак зегь лакә дунеихеит, аԥсабара
шәҭԥштәылахеит, иҩышьҭыҵит имаалықь мҵәыжәҩақәа, ԥхыӡла
дԥыруашәа дкаууа аҳауа дналалеит...
Аҳәыҳәмҩасгьы, икараханы, џьара махәык инықәтәоит, аха Лад
аҳауа дшалац далоуп, имҵәыжәҩақәа есааира иӷәӷәахоит:
– Есма!
– Сӡырҩуеит, Лад!
– Ишыбдыруа, ашкол ҳалгоит...
– Нас? – инықәҳәашәа акәзаргьы излеиқәышаҳаҭхахьоу, мап
ацәикыр ҳәа дшәаны, дааҭрыст Есма.
– Аҟәа сахьҩеиуа саанамхәар?
«Ус сызуршәои, Лад?! – аҳәеит Есма лгәы. – Ҳара иҳаԥсыхәои,
Лад?» – иҵааит лыблақәагьы.
174

– Иудсныҳәалоит! – рнаҩсшәа игаз абжьы иаахьанарԥшит
рҩыџьегьы.
Иблақәа ихаччо, аԥшеи иареи еимаркуаз газеҭкгьы ырбӷьаауа,
дааиуан Ӡыкәыр.
Лад даагәыҩҿыҩхеит, Есма иахылҳәаара лыздыруамызт, агазеҭ
иназыҭрысзаргьы, идимыркит Ӡыкәыр:
«Иахьа абри аномер аҿы, – Анԥсаа аӡы ирцәагаз рыпап Маесе
ибжьы ихаҵаны, дналагеит Ӡыкәыр, – ианаҳҵоит ҿыц аҩра иалагаз ҩыџьа аҷкәынцәа ражәеинраалақәа. Урҭ нхоит Ага араион,
Анԥсы ақыҭаҿы. Шәрыԥхьа, амҩамшгьы рзеиӷьашәшьа, сынтәа
абжьаратәи ашкол иалго Лад Аҭырқьбеи Ӡыкәыр Абжарбеи
ражәеинраалақәа.
Бида Ажәанба».
Агазеҭ ибла иааԥыригеит Ӡыкәыр, ԥшьаала лхы ҩышьҭылхит
Есма, шьаҿак иаԥхьаҟа иааҟаиҵеит Лад – рыхҩыкгьы рылаԥшқәа
ааиԥылеит:
«Исызхаҵом, агәра сызгом, асҵәҟьа иаалырҟьану, Ӡыкәыр?!
Сумжьан, Анцәа думазар?!» – уамашәа зыҽзырҭбааз Лад иблақәа
ирхибаҳәа рҿаархеит азҵаара дыргақәа.
«Исзеилкаауам! Хәмарроу, ииашаҵәҟьоу?» – ихәмарразар­гьы
– илызгьаманы, ииашаҵәҟьазаргьы – илызгәырӷьараны, инеиҭакааиҭакуа дырҿаԥшуан Есмагьы.
Ӡыкәыр иакәын аџьшьаратә дырга иеиԥшыз – аџьшьаратә
дырга ахаҭа: ихахьы иааиланы, аџь аиҟәырԥаразы мацара ирцәыз
амжәатә сал гәаԥшь еиԥш дыԥшьыркцаӡа, адгьыл дықәгылан,
кәаԥрацәа иҿаԥхьа ишьҭоушәагьы убон.
«Лад Аҭырқьба. Ажәеинраалақәа хԥа, – агазеҭ ҩышьҭихын,
деиҭаналагеит Ӡыкәыр: «Аҭоуба», «Зхы ашш икылахаз аҟабақ»,
«Аџыни Кәаџыни». Арҭ ажәеинраалақәа идырԥшӡоит агазеҭ
ахԥатәи адаҟьа...
– Ӡыкәыр, Ӡыкәыр Абжарба? – дҵааит Есма.
– Уигьы ҩ-жәеинраалак изануп.
– Иарбақәан, Ӡыкәыр, иарбақәан? – дыццакны дҵааит Ладгьы, уажәшьҭа, Бида Ажәанба, инықәҳәашәа изықәиргәыӷыз
шҵабыргхаз дацәымҩашьогьы идыруан.
– Реиҳа сзызԥшымыз: «Араӡын ҟама», «Акәадыргьы амаха
иазҵаауеит».
– Исырбеи, исырбеи!..
175

Ӡыкәыргьы, уажәшьҭа мап мҳәакәа, игазеҭ Лад ишҟа инаирххеит.
Есмагьы илҭахын агазеҭ днанԥшылар, лыԥсы зегь зыӷроу
ахьӡи ажәлеи злакьыԥхьу анбан еиқәаҵәақәа днарыхәаԥшыр,
еицыҟәшәаланы, еихшьаланы днарыԥхьар, дааины дааивагылар,
игәы аисыбжьы ллымҳа инҭасыр!..
Аҽыҩҳәа амца ҩеихҟьеит Лад, лхы ааилагьежьит Есмагьы, аԥша
злахәмаруа абираҟ еиқәаҵәа еиԥш иааӡса-ӡсеит анбанқәагьы –
убасҟан, зегь раԥхьаӡа акәны, Есма илаҳаит дыззааигәахаз Лад
игәеисыбжь, иаргьы ԥсыԥк ԥхаӡа инапқәа инарыдшәшәалеит,
уахьынтә игәахьы, ашьҭахь ихәда, ихы-иҿы... Иааҭгылеит амра,
аҽахьҩышьҭнахыз иаашьақәхеит ацәқәырԥа, рыххьаш хҭырԥақәа
аадырҽеит ашьхақәа, аҳауаҿы иаанхеит ирықәкыз аҭыџьҳа
лнацәагьы...
– Шьыбга зынӡагьы ҳимжьеит, – иҳәеит Ӡыкәыр. «Разҟы нагӡа
ыҟазаарым! – иааҭеикит Лад игәы. – Уи, абас ҽыҭ-ҽыҭ акәхап
ауаҩы ишизшоу!.. Иабаргузеи, инеиԥынкыланы, ажәҩан нҵәара
ақәзараҳа аразҟгьы иақәымкәа ицозар... Уажәшьҭа, Шьыбга имашьына ҟәарҽар… Хазы-хазы… Ашьҭахь:
«Бзиала, Есма!»
«Бзиала, Лад!»
Иара уигьы лаԥшыла, маӡа-гәаҟрыла!
Нас – аҵх лашәы... Уаҵәы, лара – Аҟәаҟа, сара – ауалыр ҭацәы
еиԥш акеҩ-акеҩ зыхго Анԥсы ақыҭа!..» – ихыгагааӡа дызхәаԥшуаз
агазеҭ ааикәеиԥсаанӡа, абарҭқәа зегь неидихәыцлеит Лад.
Мчылаӡа дааидҵын, шьаҿазаҵәык ааихылгеит Есмагьы.
Исыҭ лымҳәеит Есма, баԥхьа имҳәеит Ладгьы – ражәеин­
раалақәа зныз агазеҭ наирххеит Лад, илымҟәыҵҟьаны иԥҽыр ҳәа
дшәозшәа иааимылхит Есмагьы...
Мчылаҵәҟьа икеицон Шьыбга имашьына: зны, Есмеи иареи
рыбжьара ибжьагылаз аихатәы лаба еилаҟәа-еилаӷьақәа дрыхон, даҽазныхгьы – иарӷьа шьапы иркәашон, ашьҭахь – иарма,
ахыршгәыршы ахьызшәа, аҽеиҵархәач, аҵықь-ҵықьҳәа еимсаны,
иаулак абӷа неиҵнахуан:
– Ееҳ, сылашара, ахьшьыцба ԥагьа ажәҩан ишалоу ауп
ишԥсуа! – акеҩ ааҭиргон Шьыбга, – еиҵоумԥсан умҵәыжәҩа­
қәа! – аиха жьакцақәеи иареи анеибаргәаҟуа акәзааит, иара ус
абӷах неиҵыхшәа аҿанынанахоз акәзааит, еснагь деиԥшын Шьыбга, – изаҟаразаалак гәамҵрак ихы-иҿы ианубааломызт, маҷкгьы
176

даазԥагьаны, ижәҩахыр ԥҽаҽақәа ҩышьҭыхны, амазуҭ нацәҭыԥқәа
зну ихы-иҿы ихаччо, аԥсҟы дадтәалан.
Амҩақәагьы Шьыбга имашьына иеиԥшын – инықәлоз иарбанзаалак, амшын бааԥсы ацәқәырԥақәа ирысны еихызҵәҵәо ашхәа
еиԥш илбаауа, ихало, иақәугьы, иақәтәоугьы зегь хылагәыла
еилаҵо ицалар акәын.
Абас ишыҟазгьы, Лад Есма илаԥш дыҵиршәомызт. Ашәҟәқәа
дрықәтәаны, акабина ашьҭахь иамаз асаркьа ҩаза ҭаҟәаҟәа
далԥшны, лыхәда ԥшӡа дықәԥшуан.
Уажәы иблақәа ԥхашьаны ишәаҟьомызт Лад, ԥахьа еиԥшгьы
игәы ҭыҵны ицомызт – ҭынч дтәаны, лаԥшыла ишьышьуан изхара изымбацыз ахцәы барақьаҭ, ашьана еиқәаҵәақәа зықәԥсаз
лыхәда ҟәаш, иҭҭәаа-ҭҭәаа, ихыгьежьаа-хыгьежьааӡа илашьҭыз
лыжәҩахырқәа...
Есма акабина данҭалоз, илызгәамҭакәа инымхеит, Лад
ԥсыԥшәмас изыҟалаз уи асаркьа ҭаҟәаҟәа. Уажәы, уи асаркьа
иалҷҷаны инеиуеит ашәахәа гәыҟаҵагақәа – дгәыдыркылоит,
хәыҭ-хәыҭла илацәажәоит:
«Есма!»
«Сӡырҩуеит!»
«Ҳаицәыӡыр ҳәа бымшәаӡои?»
«Минуҭкгьы сгәы иҭамшәацт!»
«Избан?»
«Ҳабзиабара агәра згоит!»
«Уи аԥсцәаҳа ихаҭагьы дзаԥырхагахом, усами, Есма?»
«Аԥсцәаҳа иакәым, Анцәа ихаҭагьы!..»
«Есма!»
«Исаҳауеит, Лад!»
«Арашқәа рыҵаҟа аҩеира бахыццакуоу?»
«Аԥсреиԥш исԥхьаӡоит, Лад!»
«Уа, бзиалаҳәагьы ҳзеибымҳәозар акәхап?»
«Снапы иангәышьои, Лад!»
«Баахьаҳәны, ахаангьы сбымбацшәа ҟаҵаны бҿынабхоит?»
«Абзқәа, Лад, абзқәа!..»
Ана-ара иаацәырҵны, инырԥырагылоз ахәы хыжәжәарқәа
аанҵәан, зӡараҩахыс иҟәашӡа еидгылаз ашьхақәа иҩар­ҿаԥшит.
Аԥсымра анап ҩежьқәа роуны, урҭ ашьха шлаӷәызқәа рыбӷашшара
177

иаакәыршаны иакын, есхәылԥазы изӡаа­шьшьылалоз амшын ахь
ацара аҭахымызт.
Ус, Шьыбга имашьына, ихәцәырххо, ахы калакәыт адәы
аҵыхәаҿы иҩкылнарҳәҳәеит.
«Есма!»
«Зегь-зегь саҳауеит, Лад!»
«Ашьыжь шаҟа рзы бдәықәлои?..»
Амашьына неин, ахыгәҳәа арашқәа иаарыҵагылеит, ҩынтәҟагьы
иаақыџьқыџьын, иааиқәтәеит...
Ақалақь иаҩызоуп, иарбан кыҭазаалак, ианакәзаалак иара ауаа
ԥуаадақәа амоуп. Урҭ, иӡыныз, иԥхыныз, мрак шаакылҷҷалалак,
рнага ыҟамкәа, раага ыҟамкәа, ивааваауа, ажәлар иаҳа
иахьыртәарҭоу-иахьыргыларҭоу аҭыԥ ашҟа рҿаархоит. Ахаангьы быца-ҵәык хызымҵәац иеигәышә ааиҩыҵреикуеит, – егьи –
иеикәаӷа, даҽаӡәы – аписар «иирбарц» ииҭаху қьаад ҟәамҟьақәак...
– Уабаҟаз?
– Аа, ажьи иҿынӡа саақәлан, аха ишә аркуп, дыҟам.
– Иуҭахдаз?
– Аписар иакәын, аха уамашәаӡа деилахоуп, сааизыԥшуеит...
– Уабацои?
– Аганӡа слаҿххуеит, аҩн иҟоу ашьаптахь дагоит, аа,– ашьаптахьхәшәы злааиго иԥаҭлика цхаԥштәылагьы уирбоит.
– Лҩаҵәк ҳнаурсында.
– Исыдызгалаӡом...
– Ауаҩ ԥсыцәгьа деилаҳартә ихыхны исызҭан, инысхашҭ­
ԥшшеит...
– Аҵәы ҳахами.
Иаарыдгылалак иҿы ирҳәаша хиоуп, дара-дара шеибажьо
илеихашәа ихәлоит... Уаха иқьыԥаха, рԥышә абӷажә ықәтәаны,
аха илахҿыхӡа, реидара ауҳәан-сҳәан рыманы, рҭаацәа рахь
ихынҳәуеит...
Иара иахьагьы, Анԥсаа рырашқәа рыҵаҟа еиқәшәеит
ҩыџьа-хҩык раҟара ауаа ԥуаадақәа. Урҭ; калаҭк-калаҭк амц
еибырҳәахьаны ауп, Шьыбга имашьына хәцәырххо ишыҩ­
рылагылаз.
Иаакәшеит:
– Сара стәы уахь џьаракыр дубазар, Шьыбга?
– Амшын агәы дахо, Сҭампылҟа ихы рханы дцон! – Уахь амш
зеиԥшразеи?
178

– Асы еимагыланы илеиуан!..
Есма акабина дааҭыҵын, дхьамԥшӡакәа, лшьапқәа ҭымраҭымра еихго лҿыналхеит.
Амца қьауқьад икны абылра даҿын Лад, акузов дахьақәгы­лаз:
«Есма!»
«Макьана исаҳауеит, Лад!»
«Абасу?!»
«Акагьы сымчым, Лад!»
«Баахьаҳә, зынзаҵәык быбла сынҭарԥшы, Есма»
«Қәаҭа лашьцәа ахьгылоу умбаӡои, Лад!»
Уажәы-уажәшьҭан лшьапқәа неиҿашәаны, ача ааԥса аиԥш
акәапаҳәа адәы днықәшәап уҳәартә днеиуан Есма.
«Есма!..»
«Лад!..»
– Ашәҟәқәа сыҭ, – иҳәеит Ӡыкәыр, Есма амҩаду архәарҭа
даҵәахаанӡа Лад диԥырхагамхакәа, диҵаԥшуа дахьгылаз...
ИМЦҲАР АМУИТ АМАҬ
Амш убас еилган, ажәҩан – акалмаҳа гәыҵа-шкәакәақәа
зҭахәмаруа Лашԥсы ахы ахаҭаҵәҟьа, амра ашәахәақәа ракә­
заргьы – Есма лыблақәа ирхыҵны иаауашәа иԥхан, иразын,
игәыҟаҵаган, ашьхақәагьы ихәлаччон Лад – ихы ҩышьҭыхны
даныҩарыҵаԥшлак, рсыршәы хаԥыцқәа ҟәашӡа ила иаахгылон...
Аҭӡыгазеҭ акыдҵаха радраӡомызт аурокқәа рышьҭахь, аҩ­ны­
ҟа имцакәа иԥшыз ахәыҷқәа:
– Шәаанҿас, уара!
– Акыдҵаха ҳашәраӡа!
Аҭелеилаԥа еиԥш ирышьклаҳәуаз ахәыҷқәеи, згәышԥы
иаақәгәыӷуа иҟалахьаз ахбыџцәеи, иҟәбаҟәшәо инаскьаны игылаз
аӡӷабцәеи инарылсын, ариабжьарак рхы зыдԥырҽылоз аҭӡыгазеҭ
ҩкыдырҵеит Ладгьы Ӡыкәыргьы.
Мызкала зны ашкол зегь леилзырх-ҩеилзырхуаз уи аҭӡыгазеҭ,
аҿаԥхьа азныказы иааҭынчрахеит. Нас анбанқәак рышьҭыбжь,
ажәақәак, ҳәоуқәак, ацәыҵаччара, аҭибабыӷҷаара... Иҟалап, уи
179

аҭӡыгазеҭ аҿаԥхьа гәык амыҩрны инҭалазаргьы, блақәак ацыԥхь
ҩарыҵыддызаргьы...
– Есымза аӷацәа ҿыцқәа!.. – игәы имахьын Лад.
– Еилызкаауа изы уи ӷара алаӡам, Лад.
– Еиликааргьы, ихазы иҭахым, дарбанзаалак даҽаӡә ила дубжьалар еиҳа дақәшаҳаҭуп, иара ила ауаа убжьалар аҵкыс.
– Ицәгьамызт!..
– Уаргьы саргьы уажәшьҭа иҳазхон, абар мызқәак роуп иаанхаз... Даҽа џьоукых!..
– Акы суазҵаашан...
Лад дааҭгылеит.
– Ишуҳәаз еиԥш, мызқәак роуп иаанхаз, ҳалгоит ашкол...
Ҳапланқәа злаҟоуала, раԥхьа – аинститут, нас усурак ҳалагозар
акәхап... Ишсоуҳәара, уԥсы ахьынӡаҭоу, ихара ихарам, уаҳа аӡәгьы
игәы аанмырхаӡакәа мацара иухугарц угәы иҭоума?
– Сыԥсы ахьынӡаҭоу!..
Арашқәа ирыҵсны акыр инаскьахьан.
– Есма лышәҟәы аҭак ҟоуҵахьоу?
– Изҩын, абра сџьыба иҭоуп.
– Нас?
– Аганӡа ицо аӡә дызбароуп...
– Кәаҿ хәашабга уажәшьҭа дагьызгылом.
– Иацы Аҟәаҟа дыргеит, иаанхаз инапгьы хҵәатәхоит ҳәа
иалацәажәоит.
Аԥҭақәа назҿаҳәыз амра еиԥш рыгә-рылахь аашәшьит
аҷкәынцәа.
– Ицаны дбазар акәын, – иҳәеит Ӡыкәыр, рҩыџьегьы
еиқәҿымҭӡакәа, инкахәыцуашәа ус ԥыҭк ианынаскьа.
– Шаҟа исҭахузеи! – дааӷьаҵәыӷьаҵәит Ладгьы.
– Есмагьы дааԥшааны, ҳахьцоз ахәшәтәырҭахь даагон.
– Џьоук аҟаҟатәы руҭоит?!.
– Ирҟаҟалааит!–иԥсахы ҩеилалаӡеит Ӡыкәыр,–изакәи, шәара
бзиа шәеибабоит! Зҿы иҭам зҟаҟауа ракәым, Анцәа иаҩсҭаацәа,
иџьнышцәа зегь шәышьҭеиҵаргьы ишәыхәом!.. Нас уеизгьы-уеизгьы, Есмеи Лади еицны ианаауа иаабароуп ҳәа, зҽазҵәылхны,
убра инеины игыларыда? – маҷк ианааихԥсаа, аҭагылазаашьа
иашаҵәҟьа ашҟа дхынҳәын, иҵегьгьы иҽаарҭынчны дҵааит
Ӡыкәыр.
180

– Сыздыруам, Ӡыкәыр, сыздыруам! – Ладгьы ишиҭахӡамыз
иқәыԥсычҳара дараргамеит.
– Нас, ҳанбацо?
– Иаба? – дыҽхырҵааит Ӡыкәыргьы.
– Кәаҿ ибара, Аҟәаҟа.
– Амҽыша ашьыжь!
– Шәара шәҿы иҭаҳкыз ацәшьҭыргьы ҳалгароуп, арахь, Шьадиагьы сыкәти сеилаџьи абгасса исцәырфеит ҳәа ауаа дрылоуп.
– Кәаҿ даабоит ҳҳәар, аӡәгьы акагьы ҳаиҳәом.
– Сеидроу, еснагь агара ҳгаразаауама?..
Ари ахәашаҽны акәын.
Еснагь еиԥш иахьа ашьыбжьазгьы абраҟа иааицрыҵит Лади
Ӡыкәыри рымҩақәа. Лад дынҭалеит, аси аҩари икыдрыӡәӡәааз,
макьаназ зхаҳә хаԥыц ҟәашқәа ԥхьазымкыц ахылаӷьара мҩа.
Иҵиршәшәоз амҩа ахаԥыцқәа, ишьхәа иқәԥало, дҭаланы дыш­
леиуаз, ахы ахьаанҵәоз длеины даныҩаԥш, Ӡыкәыр Абгыӡра ахәы
дықәгыланы дышԥшыц дыԥшуан.
– Уца, уца, уа узгылои, уаҵәы шьыжьынӡа! – ашьха ҳаскьынԥсылақәа рхы ахҳәа алзшьуа аԥша еиԥш, амарда иаҿаланы,
Ӡыкәыр иҿынӡа иҩаӡеит Лад ибжьы.
– Уаҵәы шьыжьынӡа! – ахылаӷьара иҭаланы илбааит Ӡыкәыр
ибжьгьы.
«Шәабацәагьы ус акәын ишыҟаз, – лыбжьгьы мӡаӡакәа, лхала дцәажәон Мкыд ауҭра дахьҭаз. Уи, Ладгьы Ӡыкәыргьы ахәы
иаақәгылазаар аахыс дрызԥшуан. – Аҩныҟа иааир иааҳмышь­ҭыр
ҳәа ишәозшәа, Абгыӡра ахәы иқәгыланы еицәажәон... Ма алашьцара ирымнахыр акәын, ма мышбааԥсык, анакәымха еидыҵшьа
рымаӡамызт... Аҩныҟа иааҳмышьҭыр ҳәа ишәозшәа!..
Сышԥагаӡаз сара агәаҟгьы (схәыҷқәа злакым, сукәырбануп),
санаанагаҵәҟьа, ари избоз сеиланаган, слаҳәыҩаҳәны саақә­
гылеит... Қасала хәашабга (суҳәоит хәашабгара иқәымкәа, деибганы даҳзаашьҭ) дсыхәаԥшны дыччон, дыччон, ари сара еиҳагьы
сараапкуан... Ианызымуӡа акәхап, ари сашьеиҳаб (зыԥсы аҵаҟа
сыԥсы ҟалаша) днартәаны иеиҳәазаап, аха сара издыруеи... Убри
иажәақәа рышьҭахь ауп, исхалаз аҩсҭаацәагьы насхыҵны ианцаз.
Ӡызлан дызԥырхагахазгьы башамала дырԥҟозаарым!.. Қасала
дыччон, дыччон – уи иччара сара, ашьа зҿыҵҟьо амш бааԥс еиԥш
акәын сшахәаԥшуаз. Ашьҭахь, сашьа ӡызлан дансхица ауп, Қасала
иччара, иахьатәи амра ацәыҵԥхара ишеиԥшыз ангәасҭаз... Еибга181

ны еиқәыршәа, суҳәоит! Аби-ԥеи еиԥшхоит рҳәеит ҳәа асҵәҟьа
збахьада – Ӡыкәыр даныччо – Қасала дааины уаԥхьа даагылоит
– иц-ишә, ихы-иҿы, иџьымшьқәа!..»
– Бзиа буааит, Ҭырқьаа раҳкәажә! – Лад иҽырҟасаӡаны аанда
даавалеит.
– Ҳаи абзамыҟәажә, уаргьы алаф сҳәоит ҳәа уаҿума!
Шәара – алаф, алаф, алаф,
Аҳәара шәаҿуп, шәаҿуп!
Ишәымазаап ақьаф, ақьаф,
Ҳара – абылра ҳаҿуп, ҳаҿуп!
Лад изнапыкала иӡара нҭарсны иааникылан, егьи инапы
ҩархханы, аамҭала зны, Аҟәа арҵаҩцәа ручилишьче ашә игәаҟуа
ианылагылаз, Ӡыкәыр, иара изкны ииҳәаз ажәеинраала даԥхьеит.
– Изакәи, уара, еилаҟәаҟәаны узҿу, умгәа иагхаз ухы
иаԥырхагамхазааит?! – Кавказ ашьхақәа дырхыԥшны, наҟ Ашәы
адәыҟа дҭаԥшуа лҿаалхеит Мкыдгьы...
Уҿыҵа аӡы ааргон, ампахьшьы илхны астол иқәлыргылаз
ачанахқәа ирныз абысҭа цәҩежьԥштәыла, апырпыл зылҟьо,
амсахәыр еиԥш иуҿаԥхоз ахәылрҵәы, акаҭ ҟаԥшьы рашра зызнауаз аҟәыд.
– Акы ушнацҳаз, уаб ихәы аашьҭыхны, афермахь уцароуп.
– Сара исзеилымкаауа акыҟоуп, абри баба ажәқәа рферма
акәу дзеиҳабу, ацәқәа рферма акәу?
– Ацәқәа акәым, аха ацә! Еиҿыҟьҟьа Мураҭ иԥсы иарҭаша ацә!..
Абри ықәаагап, абри ҳԥыраагап – уаб дшыӷызыӷызуаз иашьышаз
ашьит, иаанхазгьы апач еиԥш еиҵыхны ишьҭоуп, ахш ацымхәрас
ркыка ашьа ҭыҵны иаауеит... Иара ахәда аа-лак ирзымфо, амҵ
мҩас иазыҵҟьо иҭаргыланы ирымоуп... Арахә рфермахьгьы
мхаҭахәы аӡәы иго збахьадаз!.. ԥахьақәа, ахаз иадамхаргьы акы
ҳқьышә иаақәнаклауан, уажәы, мызқәак рыла ичалтны, цәаӷьык
лахысит... Ажә жәла бзиа аниҵеит Мураҭ, ус ифааит!..
«Сара сыҭхаџьуеит абра стәаны, баба уажәы амла дынҵәозар
акәхап», – дыццакы-ццакуа акрыфара даҿын Лад.
– Изқәым, иабхәараа рҿы днеиргьы ихьурӡхәы кнырхуеит шырҳәаҵәҟьо иҟазаап, – еиҳагьы лгәы амца нҭагьежьын,
дагьҩаҵнарҟьеит Мкыд. – Аибашьра дахьынӡаҟазгьы ҽжьи,
адаӷьжьи, ҳәынаԥжьи акагьы нимыжьит...
182

– Ҳаи, иабахәа, нан! – игәы ааилагьежьит Лад.
– Ара дахьааизгьы, аешқәеи ацыгәқәеи рӡынхәы рымакуа абна
дылоуп...
– Уажәыҵәҟьа амҩа сықәлоит, изгақәо ааиқәыршәа.
– Уара умццакыкәа акрыф, уи дзышьцылоу ауп, иахьа ибаз
џьушьоу. Ахырҵәы усҭап?
– Мап, мап, нан, ирласны иааиқәыршәақәеи...
– Умццакын, сымҳәеи! «Сҿахы ашьа ҭашәратәа, саргьы
исроуӡеитеи!»
– Уаҳа абазго, аа абраанӡа! – ихәда инапы ааҵишьын Лад,
ашацаҳәа дҩагылеит.
– Уҽнумырхан, уурокқәагьы унарыхәаԥшыр ауми?
– Анарыхәаԥшра мацара рызхондаз!.. Слабыжьҟьаны саауеит...
«Ах, уажә Ӡыкәыр дсыцзар, аминуҭ ахҳарҵуамызт, иаразнак
ҳцаны ҳаауан!» – гәаԥхарак дааиԥхьнашьшьааит Лад, аха Ӡыкәыр
дабаҟаз.
Иган иадыз аштә шәыра иалсны, иԥхаҵәыԥхаҵәа акы ахы ааинардырт уи, маҷк днаскьахьаны:
«Ари нангьы ҿыцаԥшьгаҩуп, анцәа-ауаа, – дназхәыцит Лад,
иара ус, амҩа сахьықәу ада усс исымоуи иҳәашашәа, – илуижьҭеи
мчыбжьыкгьы ҵуазааит, абыржәы ачуан иааҭылгазшәа, алҩаҵә
ахылзза, иааганы уаԥхьа иаақәлыргылоит... Уамашәа иубаша, иара
аӷәаӷәаҵәҟьагьы ахаломеи – иԥхаҵәыԥхаҵәуа, аҵәаԥшь еиԥш
иуҿаԥхо, унапы иадԥо...
Атермос зхәыцыз иаҵкыс дызлеицәоузеи, нас, сара сан?!
Архьшәашәага зхәыцыз дабаҟоу, лара дабаҟоу? Архьшәашәара
зегьы ирылшоит, аха аԥхара аҟаҵареи иҟоу мшьҭыкәа аанкыла­
реи еиҳа иус дууп... Анцәа-ауаа, сан дҿыцаԥшьгаҩуп!..
Амала, абасеиԥш иҟоу агәаанагара лара лзы ишҳамоу анааилылкаа, аџьалцәгьара иақәшәаз бабеи сареи ҳакәхоит:
«Рацәа симааӡеи уаб, ус ааӡара дааӡааит!.. Сшыҿаа-ҿаауаз ашкол сааҭыкәкәааны сааигеит!..»
«Сан дыздыруа сҟалеижьҭеи абри лҳәоит. Саргьы даараӡа
сҽазҵәылхны сашьҭалеит, саб иҟаиҵаз «ацәгьоура» еилыскаарц, аха уаҳа умԥсит: излеилыскааз ала, сан хымш ашкол ахь
дныҟәазаап. Аԥшьымш рзы, дазырԥхьоз лырҵаҩы асалам шәҟәы
лзиҩызаап – бзиа дшибаз нанҵаны. Даузаԥхьахуаз – иааганы лашьа илырбеит – уиакәхеит!..
183

Уажәы, зегь саб ихәда иқәлыжьыр лҭахуп... Амала, акы
ахьырҳәо акы ыҟоуп – аҵара лҵар лҭахыҵәҟьазаргьы ҟаларын, уи
арҵаҩы мыжда дылԥырхагахеит акәымзар... Уажәы, зегь саб ихәда
иқәлыжьуеит...
Лад Лашԥсы дныҽԥынгылеит: еицырҵәҵәа аӡҭра иалагаз ашьха сыршәы акәхап – аӡы даара аԥсы аланы, ахаҳә шкәакәа дуқәа
рызқәа инықәҵәа-нықәҵәо илеиуан. Аӡы хьшәашәа иҟәаз-ҟәазӡа
иалатәаз ахаҳәқәа лаԥшыла иааимидеит уи:
«Ацҳа иацәаашьаз ацҳа даҵнагеит», – ззырҳәо сыхьра
сыҟоуп... Амала, уажә Ӡыкәыр дсыцзар, ашәых иалаҳҵомызт! – Еимаа аҿықәқәа бааӡеит, хәҷыкгьы ҭҟьаны иҿаҭәеит, аха хынтә рыда
дмыԥаӡакәа инахьхьи аԥаҩ днықәԥалеит Лад. – Есма дҳацзаргьы
дыраагон, лшьапԥыкә мырбааӡаӡакәа – ҳҩыџьегьы ҳҽеиԥшьны
цҳаҵас ҳанхиаалар, ҳгәы дықәсны, раԥхьаӡа акәны, ахреи ахреи ирбжьыԥрааз ашьауардын мҵәыжәҩа ԥшқа еиԥш, акәапаҳәа
инахьхьи аԥаҩ днықәԥалон...
Шаҟа исҭахузеи ҳахҩык ҳанеицу: Есма, Ӡыкәыр, сара! Усҟан
сара саҵкыс аразҟы змоу, сара сеиҳа иӷәӷәоу адунеи аҿы
дыҟаӡам, – Есма длаша-лашо, ацәашь еиԥш саԥхьа даркуп, сахьцалак сымҩа лырлашоит, Ӡыкәыр дкәалӡны дысшәуп – Аҟәа амузеи аҿы ихшьу акәалӡ ахаҭаҵәҟьа – аԥсыԥ рҭарчушәа аӷа ихқәа
зыдԥԥоз, аџьазхҿақәагьы лаԥан-лыхушәа издыхжәжәалоз!..
Есма, шәгәы сықәсуам, изуам лҳәауан хымԥада, аха ҳаргьы
иаау­рымызт–ани, ҳшеицшьҭалало еиԥш, хшьапқәа еилаԥсаны
ханхиаалар, ажәҩан ҳаҵаԥшуа, аӡы хьшәашәа ҳаҵаҽҽо
ҳахьышьҭоу ҳамгылар – ҳгәы дықәымсыр дабацоз... Абас, уаҩы
иџьеишьаша, ларгьы лгәы иҭымҵәаша акы сылшахьоушәа
сыҟандаз!..
Амала, иалоухи, амҟәыл ҳабжьаҳаитеи – Ажәеиԥшьаа
дызқәшәиз акьутқәа реиԥш, бжьыла аибадырра ауп макьана
иаҳлахьынҵоу – лара ҩаӡарак дынхеит, сара – лаӡарак!.. Егьаурым, мызқәак роуп иаанхаз, нас џьарак ҳаицыҟалоит. Аинститут
сызҭамларгьы, Аҟәа салҵуам, џьара усурак сҽазыскуеит, исмоуааит хкыдкыларҭа – ацҳа аҵаҟа сыԥхьоит... Ашьыжь снеины,
Есма данбадәылҵуеи ҳәа сыԥшуа саагылоит... Слыцны, иара ус
мҵык лывԥрааргьы зымуа, аучилишьче ашә дныласыргылоит,
ахәылԥазгьы ус, уаҵәы ашьыжьгьы... Ӡыкәыргьы уа дҟалоит...
Иудыруеи, Есма сыжәҩа лнапы наҵданы, лхы ырнаа инасыд­ҵа,
зны кинок ахь дсыццаргьы!.. Мап, усҟан хымԥада сгәы аагылоит,
ма схы еилаԥсоит!..
184

Ақалақь ҷкәынцәа даара иԥханаԥоуп рҳәоит, дареи сареи
ҳаиҿанамгалацт, аха... Иҟалоит ҳаиҿанагаларгьы:
«Ее, уара ахәырҭыжә, уган иаду амаалақь ҳәыҳә арахь
иаҳзоужьи!»
Усҟан сеилагоит, хымԥада сеилагоит! Сара аԥхьа сҿынасхоит,
нас даргьы рҿаархауазар акәхап... Раԥхьа сназдыххылаз, аласахы
еиԥш деикәаҳәны ауп дышцо, егьи – зшьапы иҵырҟааз ԥслышҵас,
ахԥатәи иоуп ирыцҳасшьо – ицламҳәа ҩеины илымҳаҿы
ианынҿалалак, хынтә дааикәагьежьны, уигьы иҩызцәа дрызцоит, нас аԥшьбатәи, ахәбатәи!.. Ақалақь ҷкәынцәа усгьы аӡәаӡәала
ҩыџьа-ҩыџьала иныҟәаӡом... Есма? Есма дыззынсыжьда?!
Аа: «Ои, Лад, усҵәҟьа рзумун, ои, Лад, усҵәҟьа рзумун!..»
Сара сааҳәны Есма сналыхәаччоит. Ашьҭахь, наскьа игыланы
иҳазԥшу амилиционер сааиԥхьоит:
– Аҩыза амилиционер!
Уи ишьхәақәа атахҳәа ианеидыкшалалак, амца ҩарыбжьаҷҷоит,
иҽеиҵӷәаа, ихгьы инапы надикылоит.
– Абарҭ ахулиганцәа рҭыԥ иқәҵа!
– Сузыӡырҩуеит, аҩыза Лад! Иааҟалаз зегь збеит, иааҟоуҵаз
зегь иашоуп, исыдуҵазгьы насыгӡоит!..
Мшәан, аиаша абас, зегь пату ақәырҵозар ауми иахәҭоу!.. Исхароуи?!
Есма даасыдыххылоит:
– Лад!
– Есма!
Лнапы сыхьшьы-сыхьшьуа, схаҟынтә сшьапаҿынӡа саа­
гәалҭеит:
– Лад!
– Бымшәан, Есма, акагьы!
Есма лыблақәа лаша-лашо дҩасыҵаԥшуеит, нас, ԥшьаала
сыжәҩа лнапы наҵхны, лхы нарнаа, дырҩегьх инасыдылҵоит.
Ҳнеиуеит, еизаз ажәлар ҳнарылс-аарылсуа:
– Ирықәнагоуп!
– Афырхаҵа, арԥыс!
– Ранацәа ирзымдыруа иҟоуҵеит!
Рыбжьқәа сықәдыргоит ауаа...
Ҳы, Дон-Кихотрагьы цәгьам, аха уажәшьҭа смааӡеи?» – аӡы
иҩхәыҵҵәрааз аӡыкәт еиԥш дызқәыршәшәаны ихәыцрақәа
185

даарылҵын, ихы анҩышьҭих, сынтәа Қсасгьы, Мшәылдгьы хәнызқь нымҩа аԥҳә ҟәаҟәала изхаргалаз ахәы днаҵагылахьан Лад.
Иахьа ашьыжь, адгьыл ацәа ишҩалҵыз удырратәа, алӡынрак
аси аҵааи идырбыбкыз анышәгәӡа ахы иқәтата, анапсыргәыҵа
хыгьежьаа хәыҷқәа ажәҩан иаҵакны игылан адәыкрын.
– Уаргьы умала уҟоуп?! Ушгәырҩауаз ухәда хәахәахеит!..
Анцәа уиҳәоит? – Лад днышьамхышлан, ашәҭ иаҵәа хәыҷы ахы
инапы наҵаҵашәа иҩышьҭыхны иааникылеит – иаргьы аблақәа
ҭырхаха ажәҩан иҩаҵаԥшит. – Умшәан, адгьыл еибгазар уара
узаҵәны уннажьуам. Уаҵәы ашьыжь, улацәа анаахутлак, адгьыл
зегь уԥштәала ишхҟьоу убап, – ԥшьаала инапы ашәҭ хәыҷы ахы
иааҵихит – уамашәа иубаша, Лад инапы ашәҭ хәыҷ азы ихәшәхеит
– ахы иқәыԥсаз асаба нықәыршәшәаны, ииашаӡа иаагылеит!.. Лад,
ҳәаак амаӡамкәа деигәырӷьеит уи ашәҭ хәыҷы ахәда ахьиашахаз,
ахы шьҭыхны, аԥштәы зыԥштәыз ажәҩан иахәлаччо иахьаагылаз.
Аглобус еиԥш, амҩахәасҭа цәаҳәақәа еихырҵәҵәоз амарда иаҿеибаҳәа ихәмаруан амра ашәахәақәа. Урҭ, иахьада, зан
иацны иҭымҵыцыз ажьаԥшқақәа ракәын изеиԥшраз: иԥшқарахԥшқарахӡа, иҟәымшәышә гәыҟаҵагаха, иахьынухьыслак ухәыужьы қақаӡа еиладыргылон.
Лад, дрыӷраԥалар, ржьы дирцар, рхәы ԥшқа иҟьашьыр ҳәа
дшәон урҭ ажьаԥшқа шәаҳәақәа – ԥшьшьаала ишьапы еихго,
амарда даҿаланы дҩеиуан, иара амрагьы, ахшара ирыхӡыӡаауа,
рнапы ианкны маҷ-маҷ агәыҵахалара иаҿын.
Лад ахәы дҩыхәыншәан, аколнхара афермақәа зықәгылаз
адәы даақәгылеит. Раԥхьа илаԥш аархигеит, аҽан макьа еиԥш
зыбӷах лашьҭны, ицәышәшәы-цәышәшәӡа, аҳәынҵәа хҩааи
ҵыԥхтәи ауаци ирылагылаз ахыбрақәа. Лашԥсы еиҟәнаршәаз,
асал аԥшра змоу аҩхаа иҭысны иааиуаз аԥшагьы ацгәы гәыбзыӷ
иаҩызан – зны аҵыхәа угәыднашьылон, даҽазны – аган, ашьҭахь
– ахы, уаргәыбзыӷуеит, ааԥын шааиз уанаҳәоит...
«Иабацеи, мшәан, арҭ? – Лад ԥшьаала, ахьшьцәа рзы идыргылаз абыцаҟьа ҩны ган еицаҟьа дазааигәахон. – Баба иоума, Мшәылды иоума... Атыршә сасру, ҿысҭру?.. Баба, Қасала
даниҭаху, абжеиҳан атыршә акәын дзысуаз – уи ахҿеиԥш иҵаруп,
аҳауа ԥырффа, иалҵәрааноуп изызку иҿы ишынкыл­ҟьо, – Лад,
игәыбжьынацәа ырхәаны иԥышә инадикылан, аха иҽаа­никылеит,
– сҽеихәларч атрышә сасуеит, аха сыззасуа абна дыҩнагылазар
186

сыԥхамшьеи, – уи, ахьшьцәа рыҩны ашә даахан, ҷыжьжьы амшха иаатит. Иҭацәын, амца иафахьаз ахәда хәыҷы паӡа, ахәа
илаиаз аҟәырӷьатә заҵәы, илацәҟәы-лацәҟәуа аҿыцәаара
иаҿын. – Амца ахьыҟоу ауаҩгьы дыҟоуп... Зыԥсы ҭаны адгьыл
иқәу, ауаҩы иҷыдахаз, амца ахы аӡәгьы изеиҿакуам, ирцәарц
далагар, иара иеиԥш аӡәгьы изырцәом, – ишәыра аҭӡамц
иадкнаҳалаз аҵәаҳә инхишьит. Аҳәаашьа еиԥш еиҭаҿыжит ашә
– инкыдиҵан, абоурақәа шыҟаз иҿынеихеит. – Иабацеи, мшәан,
рхәы шыԥхоу какалк рымкрызи... Нас, сан дҿыцаԥшьгаҩым
ҳәала – сган иахьадыз, уажәыгьы иԥхаҵәыԥхаҵәуа иҟоуп...»
Абоура иҩнатәаз аҟәыкфҩи ауацфҩи ухәаҽны уршьуан...
Иааилауаҭырын, агәгәаҳәа еижәыланы акәакь иахьынг­ҿеибаҳәаз,
рхы-рҵыхәа еилырганы иумбо, мпыл дук иаҟараха иааилатәеит,
зыԥсы нханы иҟаз рахәқәак. Аха, иааиуаз дышуаҩыз анеилыркаа,
иҩеибарӷзын, абамба иаԥсыкымҭаны ианпытуа еиԥш иааптын,
рыбла шәаӡыӡақәа раз-разӡа Лад иааиҿаԥшит.
– Ишәыҵалазеи, ашәаргәындақәа? – рызқәа инапы ықәшьықәшьуа днарывсын, ахаҿы иҿаз ашәала дындәылҵит.
Адырҩегьх аҳауа цқьеи иареи ааиԥылеит.
– Иабацеи арҭ? – Лад инацәа ырхәаны иԥышә иаадикылоны, Буиан ахы, зҭәымҭазы атыҩ иакыз амза еиԥш, абоура аҭӡамц
иаавҵшьшьит.
– Аа, абар Буиангьы ахьыҟоу, – деигәырӷьазшәа ҟаиҵеит Лад,
иҿакыз инацәагьы хьыдшьшьы асаараҟа аҿыланахеит. – Буиан,
Буианчик!..
Ҵысхәк ашәагьы имԥхьаӡакәа иҩышьҭнаԥааит, хәба-фба
тонна ашәых иалазымҵо аковш иаҟараз Буиан ахы. Аблақәагьы
аацәыкшаԥеит: раԥхьа ашкәакәа, нас аҩежь, аҵыхәтәаны –
иҳақәшәира иибаша – аԥсымра ԥштәы!..
– Буиан, Буианчик!..
Буиан макьана аҽарҵысуамызт, аха абла мыхьтәқәа рыла
Лад аҭӡамц дадырҟацаланы дакын, адырдырҳәа изқәаршәшәон,
кәарма-кәарма аӡы канаҭәон.
Уажәшьҭа ишҽеирамхоз ибеит Лад – данааиуаз дызлааиз
ашәахьгьы днаԥшит:
«Ԥсгароуп! – знада дмыԥаӡакәа, адыххәа абоура длыҩна­
ԥалеит, ашәгьы аӷьеҩ аадгеит. – Усоуп ишыҟоу, ухы аҵкыс ииааиуа
акы шыҟоугьы удыруазааит!» –ацәаӷь ахәаабжь игәы иаахәаны,
ашьҭахьтәи ашә дыҩдәылҟьан, ахшьыра дҭаланы иҿылеихеит.
187

Ашьхақәеи амшыни ирыбжьдаз ашәахәақәа, ахьтәы даҷ цҳа
еиԥш иҳадҳадо икнаҳан.
– Иабацеи абарҭ?! Шәииуу! – иҩнацәакгьы ааиҿеикын,
иҽырхәаны атыршә дасит – цәгьала игәаԥхеит ихаҭа илымҳа
аҵӷәы ҵызҟьаз атыршәбыжь.
«Ари Ӡыкәыр иоуп исзырҵаз – мчыбжьык саҿын, мчыбжьыкгьы сҿы наҟ-ааҟ аганқәа сыхьуан... Шәииуу!..» Адырҩегьх, Лашԥсы
еиқәнарԥаз ашьхақәа инырбжьашәкәа ицеит...
Аԥҳәаҟәа-макьа заҵәмаҵәқәа ззынханы иҟаз амхурсҭа
дынҭысын, аԥсҭа дҩаҵагылеит – ухылԥа акәым, ухы уакапанны
уажәшьҭахьҟа убӷаӷаратәа иҳаракын ашьхақәа, ԥҭа цыжәхақәакгьы,
ана-ара ирҿаҳәуа ирҿан.
«Иабацеи, мшәан, абарҭ? Рхәы шыԥхоу акы инамыцхарызи...
Шәииуу!»
Ихьшәашәа-ҿыџьбарааӡа, Лашԥсы ахы иҭҟьаны иааиуаз аԥша,
ашыци, аҵыҭәеи, ахәажәи рыфҩы ахышәшәон.
«Зҭыцәаара даҿыз аиаҳәашҟа дцазар ҟалап... «Санааҭацәуа
уигьы сааӷрыхалоит», – даҿымзи жәаха...
«Уарамыжда, ахыблаах еиԥш ушынхшәара угылоуп, ашәҟьантаз
уҽадушьылома!..»
«Ҳаиаҳәа ажәит...»
«Ухаҵкы сцеит!.. Уара уҟазааит!..»
Сара сгәарҭаӡомызт – нан лыблақәа, ашәаӡыӡареи абзиабареи рыла ихыхәхәа-хыхәхәо иҭәын, ааи, ааи – абзиабара!.. Баба,
нан лыблақәа гәеимҭаӡозшәа иҽыҟаҵаны, аҳәыҳә еизада еиԥш
дҭынчӡа дтәан... Амала, ԥасагьы, уажәгьы сара исзеилымкаауа
акы ыҟоуп – абзиабара анбеиуа? Еибагаанӡа акәу, ианеибагалак
ашьҭахь акәу?.. Сара стәқәа урыхәаԥшыр – ианеибагалак ашьҭахь
ауп, ашәҟәы уаԥхьар – еибагаанӡа... Хымԥада еибагаанӡа!..
Ашәҟәы ишаҳәаҵәҟьо ҳаҟоуп Есмеи сареи!..
Ах, абыржәы Ӡыкәыр дсыцындаз!.. Есмагьы!.. Еиха шьҭыбжьгьы
ыҟам, – Лашԥсы ашьҭыбжь далаӡырҩуа даагылеит Лад. – Иԥсы
ааиҭеикырц днатәазаргьы ҟалоит...»
Ахаҳәқәа уамашәаҵәҟьа ихьшәашәан, ихәахәа-чахәаны иҿы­
қәыжьлаз ақыдқәа ӡҵәын, аҳауагьы есааира ижәпахон.
– Абрагьы закәытә шыц махәузеи илҭаагахьоу – ашкол архиаразы... Нас, абӷьы каҩҩы акаԥсара иалагаанӡа, ҳашкол аиаҵәара
иагәылаҳәаны игылоуп, ҳарҵаҩцәагьы ҳаргьы ашыцфҩы
ҳахшәшәа ҳцоит...»
188

Аҷеҩҳәа маҵәак аԥҵәабжьы геит, Ладгьы ахаҳә дахьнықәԥа­лаз
даагылан, зны аҳәҭа дыҩҭаԥшит, ашьҭахь– аеҵәара зкыдышьшьыла
илыбаауаз амарда, аха аӡәгьы илаԥш дыҵамшәеит. Амала митәын
иҟанаҵоз, аха аҳауашәа, икәлаауа, аҵлақәеи Лашԥсы аԥаҩқәеи
ирыбжьаз аҵыс. Уи, сынтәа аӡынразы Лад зыԥсы еиқәирхаз аҵыс
ахаҭаҵәҟьа... Иҟалап иара акәзаргьы, ма аҭра иацхԥрааз ашьцәа
иреиуазар – ахәда акакаҷ шкәакәақәа ахоуп, аблақәа ашьацма
еиԥш икәымпылуп, еиқәаҵәоуп, амала, усҟантәи абыжьгәаа ахам
уажәы – иӷзыӷызуеит, иӷьаҵәы-ӷьаҵәуеит, иалшәаны икәлаауа,
иара ишҟа илҭалоит, иҩаскьаны иаԥхьа иаақәтәоит...
«Узыргәаҟуазеи, еидуҟәшәало уҭра хсырбгалар ҳәа ушәозар?..
Умшәан, сара усқәа саныҟаз саҩсхьеит!..»
Лад ахаҳәқәа данрыбжьыԥоз иақәыршәаны, амаҵәа аҷақ бжьы
еиҭагахт.
«Изакәызеи?!» – ихы данҩаха, амаҵәа ԥызҵәҵәоз ауаҩи иареи
рылаԥшқәа ааиқәшәеит: уи ауаҩы ласаха, ахәажәра иҩалҳәҳәоз
ахаҳә дықәтәаны дылбааԥшуан:
«Умааин, умааин!» – иқәҿырҭуан, дкылҵәаны дызгоз аблақәа.
Лад, ахаҳә дахьнықәԥалаз, дкьацәӡа даақәхеит.
«Уца, уажәшьҭахьҟа, уажәшьҭахьҟа!..»
«Изакәи, мшәан, ари?!.»
Азныказы Лад иблақәа иаарҭаҳаз акаҭа шәахәа дналибааит,
уи ауаҩы ласаха илеихыкны, ахаҳә иадтәалаз даҽаӡәгьы. Ахаҳә
иадтәалаз Лад дибо дыҟамызт – аҵыс аҽанакәабо еиԥш, инапы
ргәаҩаны аӡы ҩеиҿаҭәо, афырфырҳәа аԥаҵасара даҿын.
«Уеиха, ушьҭахьҟа уеиха!»
«Шәызусҭада шәарҭ?!»
Зԥаҵа зсоз, ибзала иҿы ҩҭырчааны, ихы данҩахоз, Ладгьы иаргьы рылаԥшқәа ааиқәшәеит.
Аҵықь-аҵықьҳәа ҩынтә ахысыбжь геит, Лад, дааикәагьежьын,
дхьыдышьшьы дылҭалеит.
– Аҵыкь, аҵықь! – даҽа ҩынтә еиҭагахт – аԥаҵасара иаҿыз
ихшыбаҩ ахаҳә иҩадтаталеит.
– Амаҭ ахы рҷаҷамзар иԥсӡом! – иҳәеит, зԥынҵеи зыблақәеи
рыда акагьы умбоз ауаҩы ласаха, иҩыза данивсуаз.
– Уаџьал аума уаазцоз, ҷкәына мыжда!..
Лад, изаҟаразаалак хьаа имаӡамызт, ус иблақәа цәымҭаауан,
ажәҩан иаҵадырҷабыз кәаԥ еиқәаҵәак еиԥш акәын дхараӡаны
дшибоз ихагылаз ауаҩы ласахагьы.
189

– Уаџьал аума уаазцоз!..
Инапы наиҵеиҵан, иқьақьаӡа ахаҳәқәа ирыбжьаиаз аҷкәын
даашьҭихит:
– Ааигәа ашьа сыламԥшыцызт!..
Амшыни ашьхақәеи ирыбжьаз адаҷ хьтәы цҳа аҵаҟа данааига, ԥшьаала ашьац днылеиҵан, инапы лырхшьылашәа, иблақәа
леиқәиԥсеит:
– Имцҳар амуит!..
Ауаҩы ласаха дааҳәны ишьҭахьҟа абна дыламлеит – Лад ишьа
мҵарсны иназгоз Лашԥсы ацәқәырԥақәа дрывагыланы, агаҿаҟа
иҿылеихеит.
– Егьа шәгәырӷьап шәахьааиуа, – днарзыԥшит, амарда
иаҿеибаҳәа, ахысбжьқәа ахьгаз ашҟа иҩеиуаз Қсаси Мшәылди. –
Имцҳар амуит!..
ИЗУДА АШЬА?
Ан гәаҟ дымҳәҳәар, Қсас иҷкәын аӡәгьы димырбаӡакәа
адәаҿынӡа дкылыргон, уахьынтә, дзықәгәыӷуаз Шьыбга имашьынала Агаҟа амҩа дықәигаларц ӡбаны, ахәы, иӡараҩахыс игәы
дкыдҵа, ауардын агәҭаҵәҟьа дантәалан:
«Узфада, дад, узфада?!. Абри сыбла иабарц азакәызма
амца салҵны сзаауаз?!. – агәабыцаҟьа зхы анҟьо, акәукәуҳәа
иҳәҳәоз аб игәы, еихаԥсхьаз аԥышәқәа ирхәаҽуан акәымзар,
ахы зықәшәаз ақьаад еиԥш, ажәҩан агәы кылжәжәа иагарын уи
иахылҵуаз абжьы. – Шәызсывси, шәара ахызаҵә цаҳәцаҳәқәа,
абриазоума сызхәынгоушьоз, уара аԥсцәаҳа ԥсымҭәгьы?!. Уажәы
ухәмаруа уҩызцәа урылагылазаарын, дад, уаргьы – усышьҭан!..»
– Ихьатиԥатиуа, ашьа иаганы иҟаз аб инапсыргәыҵа ианын Лад
иарма напы. Хрыжь-хрыжь, анапсыргәыҵа иҵахҩоу аҵыс ԥшқа
аԥсы еиԥш, иҭрыс-ҭрысуан, иқыџьқыџьуан Лад игәы:
«Исыхьи, сызшьыда, исхароуи?!» – аҳәауашәагьы еиҳауан Қсас.
«Ҳаи, абааԥсы, ҳаи, абааԥсы! – илаӷырӡ иҿыдды, иаарҳәны
ишәиҵаз иблуз иақәҭәон Мшәылды, ауардын аԥхьа дахьгылаз.
– Абри сыбла аламԥшыкәа, иахьсықәшәаз адгьыл аҵаҿы саанхар!..»
Инцәыҵакны, ахаԥыцқәа еихарӷәӷәа, иҟыжҟыжуан ауардынгьы.
190

Мкыд илаҳауан ауардын аҟыжҟыжбжьы, илаҳауан зхәыжә еиларгыла лхаҿы амахә зҽықәызшьуаз аҵысӷра аҷаӷьҷаӷьбжьы, аха
урҭ акагьы хырҩаас иҟалҵомызт: ауардын иагьаҩы иныҟәыргоит,
аҵысхәырҭыжәгьы аӡынра иахьацәынхаз иеигәырӷьоит, амала, лыԥсы еиланаҵоит лымца ахьеиқәымло, лҩамзар мцабзк
ҩахылшәом, ауҭра ихылҳәҳәаз агәамсам – уахьахәаԥшуа, аҭаҭын
ҵәаҳә еиԥш иӷыӷкуп, аԥша умҟәыҵасны иагартә иласуп – арахь?!.
Аашьара икны иаго, итәаамаауа иҩеиуа алҩа иналылбаауеит:
ашәаҳәара иаҟәыҵны, амҵәыжәҩа сымсалқәа хьыдышьшьы аанда иқәтәоу ажәардәына, зыбзҷыда казмыршәыр ада ихәшәым
аҵысӷра... Алҩа иналылбааит ауардынгьы:
«Изакәи, мшәан?!.»
Лԥыраҳәа акалҭ ныхшьыланы иаалрыцқьеит алҩа зхыланы
иҟаз лыблақәа – ауардын есааира иааскьоит, иааигәахоит аҵәыуаҟыжҟыжбыжьгьы, уи ааиуеит, сааҭқәак раԥхьаҟа, Лад дгәырӷьаҵәа
дызнысыз амҩа ианыршәланы, Мкыд дзызԥшыз амҩаду ианыланы...
Мкыд лԥыраҳәа ԥшьаала илоулыжьҭит, адунеи хәашьӡа илзырбоз алҩа даԥырҵны, шьаҿақәакгьы лаԥхьаҟа иааҟалҵеит,
дааҭгылеит:
«Мшәылды иоума, мшәан, аԥхьа игылоу? Изакәи, иуардын
иақәҵаны иааиго? – лцәа-лжьы адырдырҳәа иҩалхыԥеит. – Ҳы,
аҩсҭаа гызмал, узықәхәмаруази, анышә иҵабааша?!» – зны маҷмаҷ, нас ирццакны, амҩаду шыҟаз лҿыналхеит.
Иԥшәма дгәеиҭеит Қсас – иааиқәлашьцеит, аха иикыз, абри
амҩаду ала ада уаҳагьы царҭа имамызт:
«Ее, бара ахлаҳәада, ега гәнаҳа срыцәцаргьы, бара
быгәнаҳаҵәҟьа царҭа снаҭарым!..»
– Мшәылды уакәӡами, нан?
Мшәылды дҩышьҭыԥеит, инапқәа рхахаӡа даагылеит, аха
ишьҭахь иааиуаз ауардын ахәда изқәа инкыдсылан, илахәыцқәа
ирхьынҳалаз алабжышқәа ҿыдды инҭалеит, иаргьы даԥца дама
аҿынанахеит.
– Мшәылды уакәӡами, нан?!
– Бҽырӷәӷәа, бара аԥҳәыс, митә ҟамлеит, аҷкәын
даацәҟьажьҟьазар дҩагылап, – иҩҭирҟьеит Қсас ибжьы, иара
итәӡамкәа, дагьаамахԥахит – иҷкәын дицхраарызу, иԥшәма
диршәыкьрызу изымдыруа.
Мкыд, лнапқәа хахаӡа ишьҭыхны, ауардын даадххылеит:
191

– Сызфада, сызшьыда?! – аҵх иатәызҭгьы, аҳарҭқәа реиԥш
аеҵәақәа ҿырдды иканаԥсаратәы дыҳәҳәан, ашьа зылчча, мырканшла иҳәаны иқәыз лыҷкәын лҽааихалыжьит.
Иаагылеит ауардын. Уажәыраанӡа, мчылаӡа ииҵәахуаз ибжьы
ҩаимпыҵҟьан, деиҵақьы-еиҵақьуа, ауардын ахәда иҽынықәижьит
Мшәылды.
– Бысҭыҳә, бара аԥҳәыс! Ухаҵаӡами, уара Мшәылды?! –
хышықәса маҟҿаҳәара ашьа илагылаз, ахәцәеи аԥсцәеи зқәыз,
изҵаз Қсас, уажәы иҟаиҵара издыруамызт.
– Узфада, узшьыда?!.
– Бысҭыҳә сымҳәеи!.. Машәыруп, даацәҟьажьҟьазар дҩа­
гылап!..
Лад ипульс зынӡагьы ибжьаӡит, игәы иадыз иҷкәын ицәа-ижьы
хьшәашәазшәагьы ибеит Қсас:
«Салгазар, иҭашәазар сымра?! – идақәа ирҭашәны иҟаз ишьа
ишамчыз, ихы абаҩ ахнацҟьаауама уҳәартә, икшеит, аԥсабарагьы
ааилаҩынтит. – Дзызгагәышьои Агаҟа?! – азныказы, иикыз иҷкәын
инапы наимҟәыҵшьшьын, ауардын инанаҳалеит. Аха адырҩегьх,
алеи-ԥси рыбжьара, иуазыруаз аб инапы иаԥшааит уи – мап, Лад
иԥсы ҭан – инаскьагаӡаны, иҭрыс-ҭрысуа аус ауан игәы, абасгьы
аҳәон:
«Бымшәан, сан, умшәан, саб, бымшәан, сан!..»
Мкыд лыҳәҳәабжьи уи иахылҵыз ауаҟьанчаҟьанбжьи еиҳауа
дыҟамызт Ӡыкәыр: Ақәырҭа нхырҽы, аҿыҵа иаҵоу рҭаҭынырҭа­
ҿы, иеигәышә цҳафыр анахьгьы-арахьгьы имҩанҵо, аҭаҭынхәҵәы хицҟьаауан, иан Шьадиагьы, лыҷкәын изқәа аҟьаҟьара
дахькыдыԥшыло, лаҟара лыцны, еизылгоз аҭаҭын-хәҵәқәа наганы, аԥсыха задымраӡоз амца иахәлалыжьуан.
Ӡыкәыргьы игәалаҟазаара уамашәаҵәҟьа ибзиан: акы– анахьгьы-арахьгьы имҩаниҵоз иеигәышә, аҳәацҳафырны ику­шәа,
иаӷацәа рыхқәа алахиҵәошәа игәы иабон, ҩба – амарда икыдиааланы излыбаауан бзиа иибоз ашыц хьшәашәа афҩы, ихԥахаз
– амца! Ааԥынтәи амцақәа! Иааикәыршаны зегьынџьара еиқәуп!..
– Бзиа жәуааит!.. – арҭ зҿыз џьашьауа, ибжьы ларықәиргеит,
амарда зыԥсы кыдмаҷхало иҩеиуаз Кәасҭа.
– Бзиара убааит, нан!
– Бзиара збаша! – маҷк ихьшәаны аҭак ҟаиҵеит Ӡыкәыргьы.
«Арҭ адунеи иқәӡам убоу!..» – ааигәахәт Кәасҭа, иҟалаз
раҳәарагьы изымгәаӷьуа даахгылеит.
192

– Уара аихаҳатә ҳзыуааӡан, иџарџаруа иҭагылоуп, ҳара
уа­жәоуп ҳанҿыхаз, – Кәасҭа ҽԥныҳәак ҟаиҵашаз џьышьа,
днеиԥыҩлеит Шьадиа.
– Иҵымшәаат абригьы!..
«Аҵааршә афида алазааӡаз уоума ас зҳәо?!» – Шьадиа
иџьашьаны дҩеиҿаԥшит.
– Иҳаиӷьыз аҵеи!..
– Нан, нан, џьыбит?!
– Лад абрагьцәа дырхәын, Агаҟа амҩа дықәыргалеит!..
– Диида, иангьы саргьы!.. – дыҩныҵәааит Шьадиа. Ӡыкәыр
иеигәышә имҟәыҵшәаны акараҳәа инкашәеит, иааиқәлашьцеит,
абри алашьцара иналибааит ибалыбаҭо аҳәсҭа ихыз иани Ақәырҭа
ахәы акьышәкьышәра инхшәахьаз Кәасҭеи.
Атәыла зегь шьапыла еимыздахьаз Кәасҭа, иааԥыҵәҵәаааԥыҵәҵәаны, ахрақәа ирҿысуа ашьауардын агага еиԥш дка­кәкәа
дышцозгьы, Ӡыкәыр, аԥхьа, адәы ахаҿы даакылшәеит:
– Дабарга?! – иԥсы ихәлаханы дҵааит уи.
– Агаҟа! – дгәынқь-гәынқьуа аҭак ҟаиҵеит, ауардын аԥхьа игылаз Мшәылды.
Ӡыкәыр илаԥш нахьынԥашалеит, адәы аҵыхәаҿы илеиуаз
Шьыбга иполуторка ашьҭахь.
– Дыргама?!–ҽаԥарак дыԥо, даарылаххит Кәасҭа.
– Дыргеит, Агаҟа дыргеит! – уигьы аҭак ииҭеит, ҿи-лаӷырӡи
ззеиқәымхуаз Мшәылды.
Ԥшьаала, аӡәаӡәала, ҩыџьа-ҩыџьала аилыҵра иаҿын, зыгәзылахь еиқәпата иҟаз ауаа.
– Ҳдәықәҵа, иааԥҵәаны, шьапыла! – Ӡыкәыр ижәҩа кны даахеит Кәасҭа...
Ирызгәамҭаӡакәа амра ҭашәеит, ирызгәамҭаӡакәагьы илеи­
хашәа ихәлеит Кәасҭеи Ӡыкәыри. Амала, ԥсыԥшәмас ирзыҟалаз,
алаԥш-ҿаԥшы шрымаз агәаҩақәа ирҭысит, ӡынгьы-ԥхынгьы
аҟәкфҩы зҭышәшәо кәарақәак еихырҵәҵәеит, уажәыраанӡа,
ирԥы­рагыланы рыԥсы зырмаҷуаз хәқәакгьы рышьҭахьҟа инрыжьит...
Амҩа иаақәлеижьҭеи, рхы неиқәкны ажәак еибырымҳәацызт
рҩыџьегьы. Иагьызлеибырҳәоз – хысымҭак набжьаны, знызынла, даацәырҟьацәырасны зызқәа дынкыдԥшылоз Ӡыкәыр,
гәалашәарамзар акагьы изынижьуамызт ишьҭаз. Агәалашәарақәа
уҳәеит ҳәа, афырҭынҭҟьа зҵасны, ганха ихнашьыз ақәаршыҩ еиԥш
193

акәын урҭ Кәасҭа ишиԥылоз: зны – ишрықәнагахаша, рҭыԥқәа
еимамкуа, аамҭа-аамҭала еишьхагыланы, зхаҵкы кеибамыршәуа
еиҳабыки еиҵбыки реиԥш пату рықәеибаҵаны рҿынархон,
нас илеихыԥа-ҩеиҵыԥаны, рҭыԥқәа рыԥсахуан, аҵыхәтәаны,
аԥшатлакә анацәахы иакәнаршаз ласахушәа рҽеикәарҳә, иаԥхьа
игыланы рҿынархон...
Аха, ега ус иҟазаргьы, ухатәы хьаа даҽаӡә ихьаа иуцәа­
лаҩашьозар ҳәа, ҩашьашьа зқәым агәалашәарақәа ыҟоуп...
Кәасҭа, абыржәы игәалашәеит, аибашьра раԥхьатәи амшқәа
зыӡбахә нарылаӡ ицаз иашьеиҳаб Даҭа раԥхьа шәарыцара
данҭигаз. Усҟангьы, абыржәы, Ӡыкәыр Кәасҭа дихьырԥшыихьырԥшуа дышцо еиԥш акәын, Даҭа ахрақәа дырҿышьқьраа,
хаҳә-ҟәырҷахакгьы ишьапы иацыршәаны ахылаӷьара илҭамҵакәа
дышнеиуаз... Ашәарах ракәым, Ажәеиԥшьаа ихаҭа диаҩаӡоит
Даҭа, рҳәон, шәарыцара ицҭыҵхьаз... Ашьҭахь, абасҵәҟьа акәын
аӷа дышиаҩаӡоз иара Кәасҭа ихаҭагьы... Рхы аҭыԥ аҿы иааиаанӡа,
аиарҭа ԥха иҩагәылигазшәа, иқыџьқыџьуа иааганы, шаҟа «бзы»
иеиҳабацәа раԥхьа иргылахьази Кәасҭа! Усҟан, урҭ «абзқәа», рыбз
рҿыҵа иадҷаблон азныказы, аха иаазцаз ибла ҵашәшәалақәа
ианырхыԥшылалак, адырганшы ианшәалаз ахәша цәаҟьа еиԥш
ишьқьыруа, нкылашьа амамкәа рҿы иааҭалон.
Уажәы, Қсас дзықәшәаз арыцҳара игәы ҭарҷаҷаны дшамоугьы, урҭ агәалашәарақәа ааины ибла иаахгылеит, дҵааркәкәала,
ихигахьоу ашықәсқәа рышҟа дыргоит Кәасҭа... Уажәынахысгьы,
даҽа шәышықәса ниҵыргьы, хашҭшьа зқәымлаша, иага иаԥхьаҟа
изыҵәахызаргьы, иҟалап урҭ акы иаламҩашьар, избан акәзар
– иқәыԥшра иамадоуп, абыржәы зцәаара дахьырԥшны дызго
Ӡыкәыр даниқәлаз ихигеит...
Ԥшьышықәса амза шьынка сеи аеҵәа шьаб ԥҽыхақәеи рыда
лашарак лбааԥшны изламԥшыцыз Ага ақалақь, уажәы, еикәаԥ­хаеикәаԥхо, амшын аҽынагәылахаланы игылан.
Амала, иҭҟьа еишьҭаланы инеиуаз ахацәа ирбартә иҟамызт:
ақалақь аԥшӡара, иахатәахьаз аҭынчра, аԥ-саҵла хәыҷқәа реиԥш
фымца ԥҽыхала еилаҳәаны амшын ихԥхьалаз ашхәақәа...
Кәасҭа уажәы ԥымкрыда дкыдыԥшылоит, алашара ҩежьи
абӷьыц ҭырҟҟақәеи иршьышьуа Ӡыкәыр изқәа аҟьаҟьара. Уи
днеиуеит аулица ҭацәы агәҭаҵәҟьа ианыршәланы, ишьҭахьҟа
дхьаԥшуам, рԥырӷы блақәа неиҿарҷҷаны имҩа ааихызҵәҵәало
194

ацыгәқәа дырзыҵҟьом. Кәасҭагьы уи игәы азынхам – идыруеит
аиҩызара закәу, ибахьеит аҩыза иԥхара зеиԥшроу:
«Ее, Анцәа, уҟазар, ҳашуршәаз акәымкәа, ианугәаԥхалак
ишыҟоуҵац иҟаҵа – дхәыҷуп, дрыцҳауп, иҩызцәа дырхумбаан,
дкәалкәало дзышьҭоу дахьумԥаан!..»
Ӡыкәыр Анцәагьы диҳәом, дрыҳәом ауаагьы, иԥсы ҭоушәа,
иҭамшәа, изықәшәаз идыруашәа, изымдыруашәа, ишьапқәа
зхьысуа акаҭран аҟара ддысны днеиуеит... Днеиуеит – ииҭахугьы
акзаҵәык ауп – Лад иԥсы ҭаны ибла аҭаԥшра:
«Ушәеит ҳәа сыҟоуп?!»
«Азныказы, аха лыԥхала!..»
«Усоуп ишыҟоу, сара суцымкәа џьара умцан ҳәа уасым­ҳәа­
хьази?!»
«Уажәшьҭанахыс, Ӡыкәыр!..»
Акеҩ-акеҩ, адых-адых еиқәҿырҭуеит, аулица ҭацәы ианыҩҩуа
Ӡыкәыр ишьапышьҭыбжьи иҭыҵны ицо игәы абжьи:
«Абыржәы заҵәык иԥсы ҭаны, иҿы цәажәо сиқәыршәа, уаҳа
даҽакы саҳәом, нас нахыс сара избарын!.. Сицымкәа ашәиҭышәи
днасышьҭуамызт – уахынлагьы, ҽынлагьы, ара ҳахьынӡаҟоу, џьара
ҳазцаны ҳҟаларгьы... Џьара ҳазцаны ҳҟаларгьы?! – дазҵааит,
ахылԥарч уаара еиԥш ихьынҭыџьӡа ихагылаз ихы. – Џьара
ҳазцаны ҳҟаларгьы?!» – игәы кыдшәома уҳәартәгьы, иҵаулаӡаны
дқәыԥсычҳаит.
«Уи итәы башоуп!..»
«Дынхаргьы, уаҩра илҵуам!»
«Адгьыл сыҵабгар акәын, иахьа уи сниҿамԥшкәа!..»
Ихы аҩнуҵҟа еиҭааицәажәеит, иахьа, арашқәа рыҵаҟа,
еиҵаӷәӷәа-еиҵаӷәӷәа иеилагылаз Анԥсаа, аԥхӡгьы ҟәандаӡа
иҩаиқәнаҭәеит.
«Уаҳау?! Лад дымгыларцу?!» – иблақәа ҩҭәын, имҩа зегьгьы
ӡымшынхазшәагьы дынӡааԥшылеит Ӡыкәыр. – Уаҳау?! Сымацароу?!. – уи аӡымшын аҵаҟа иаркыз ацәашьқәа, зны, уажәыуажәшьҭан инҿыцәаауеит уҳәартә инҭааӡон, нас, рыблақәа
адырҩегьых иааҭшашахон, иҿыдды-ҿыдды илеиуан алаӷырӡқәа,
еиҭах ипахә-пахәӡа иҭәуан. – Абранӡа иаазгеит, Лад, саҭоумҵан!..
Уа исызнымкылар аҵкыс!..»
Алаӷырӡ-ӡымшын иналибааит агаа рыхәшәтәырҭагьы –
аԥсҭҳәысҭра иафаз аганқәа ԥханашьошәа, иаҵәара аҽхәыҵак
игылоуп уи.
195

«Схаҵаӡами!.. Аӡәы иԥсы шҭоу!..» – иџьыбахь инапы
аҿынеирхан, аха ичабра абаҟаз – иусуга еиқәа аџьыбақәа ҭацәын,
нас, иххаахьаз иблуз амаӷрала иблақәа ааирыцқьеит.
Зыԥсы аарла иҭоу ачымазаҩ дугәаладыршәон, ахәшәтәырҭа
аԥенџьырқәа ирылубаауаз алашара ҭаамаақәа. Ҩынтә рыда
дмыԥаӡакәа амардуан дыҩхаԥалан, ишимчыз ашә амаа дахеит
Ӡыкәыр, аха уаҳа умԥсит – ишәангьы иаамқыџьқыџьит, ианаамҭам
жәдырла аҳәашашәа, иҿабаӷьа иҿан аџьтә ашә хьынҭыџьқәа.
Раԥхьа игәыбжьынацәа ркәеҩны, нас, напсыргәыҵала, аҵыхәтәаны
– иҭаҷкәым, аха ашә дагәоуп!..
– Иаадмыртӡои?! – дааидххылеит Кәасҭагьы.
– Ԥсы зхоу!..
– Умццакын – ԥшьаала, хаала!..
– Дсымбаӡакәа!.. – игәы иҩалаҵәаз илаӷырӡ дамырцәажәеит
Ӡыкәыр.
– Умшәан, акымзаракгьы ихьуам! – иажәақәа рыгәра иара
ихаҭагьы игомызт Кәасҭа. – Дыҷкәыноуп, макьана адунеи изхара
имбаӡацт! – ирхааӡангьы атыгәтыгәҳәа ашә дасит.
Ӡыкәыр адырҩегь джәыларц иҽааирмазеиуаны, рҩыџьегьы
ааиқәнакит аҩнуҵҟахьтә игаз азарза ахьархьарбжьы:
– Уарбан ашә ҿызхуа?!
– Ҳаҭамзааит, гәаҟрак ҳамоуп!
– Шәара агәаҟра шәымазар ашә иахароузеи?! – уамашәаҵәҟьа
иҵашәшәалан, ашә амгәацәаҿы иаатыз ахышә хәыҷы
ҩкылзырҭәааз аԥҳәыс бырг лхы-лҿы.
«Ахаа акәымзар хәшәы ыҟам!»
– Ҳкаианы ҳбыҳәоит, ҳаԥсы бнапы иануп!..
Цыԥхь хәыҷык неины иҭашәазар ҟалап уҳәартә иаацәыҵԥхеит
уи ахаҿы.
– Лад, Лад Аҭырқьба... Анԥсы ақыҭаҿынтә. Дхәуп, иахьа ахәылԥазы дышәзааргеит! – дицәцар ҳәа дшәаны, инеи­
қәиԥхьаӡеит Кәасҭа.
– Қсас иҷкәын, аукы! – инацирӷазит Ӡыкәыргьы. Шәааԥшы
аҳәоу, ма наҟ сыбла шәаԥырҟьа аҳәоу уара идыр – лылахь адақәа
акы ҩышьҭԥа-ҩышьҭԥан, амала, ԥаса еиԥш акәымкәа, ахышә
ԥшьаала инкыдылҵеит аԥҳәыс бырг.
– Анцәа бзиак ҳарҳа, дрыцҳауп, дхәыҷуп! – дҟәындҟәындуан
Кәасҭа.
196

Ӡыкәыр уажәшьҭаҵәҟьа дхәыцуа, акы иҳәауа дыҟамызт: иара
ус, ддысӡа дгыланы ашә дазыԥшуан – изаҟарази урҭ асекундқәа,
ишԥаԥсырмаҷгаз уи аҭынчра!..
Ахьхьа-хьхьаҳәа ацаԥхабжьы ган, ашәгьы агәар-гәарра иалагеит – Кәасҭа уахь днаҭрысит, Ӡыкәыр еиҳагьы дышьхынԥсылеит.
– Иҟоузеи, абааԥсы, Қсас, иҟоузеи?! – Ӡыкәыр аарла иаҳаит
Кәасҭа ибжьы.
– Шәыҽшәмырааԥсандаз!..
«Мап, мап!» – акәукәуҳәа иҳәҳәеит Ӡыкәыр игәы, алашара
аазыбжьыҷҷаз ашәгьы днадххылан, иааимԥааны, аԥҳәыс бырг
дшеихьысеиԥысуаз, акоридор дҩыбжьалеит...
Икашьшьы, абжарак аҿынӡа инеихьан, зегьы зцәа иҭаӡоз аҵх,
ицәан ԥсы зханы, хьаа змамкәа адунеи иқәу зегь. Аха ицәамызт
– зыбла ҵаакәкәалақәа ҭаа, зԥышә хцәышаақәа еихарӷәӷәа,
инаскьаны игылоу аԥсҭазаара иазԥшу Агаа рыхәшәтәырҭа.
Инаскьаны, ицару, иаагылару азымдыруа, касышла дҳәаны
дахьықәыз ихәаԥшуа игылан Лад иԥсҭазаарагьы.
«Нан, нан, сара сыҟоуп!» – лыҷкәын иԥсҭазаара ажәҩа знапы кылданы игылоу аԥсцәаҳа днихьынԥашалоит, уи дааганы
днықәырҵеижьҭеи, акаруаҭ ашьапаҿы зхы ларха ихшьу Мкыд.
«Усфаразы акәызма аԥсымлашь иеиԥш скылгәгәа сзаауаз?! – дышәны акәакь дыгҿаҟәыҟәуп Қсасгьы. – Улкыдбгааит,
иануҭаххалак ушԥаҳалахәмаруеишь – усыханы нахьхьынтә сааганы, дышуаҩхаз, дшарԥысхаз сыбла иарбаны, унҭасны иааҭумхыр
шԥоумуи!.. Хымҩаск азоума абас сыбла сџьа абауа сзықәурхаз?!.»
Уаҩытәҩса дызмыхәаз, аӡәгьы издәылымцаз Ӡыкәыри, Лад
ихәрақәа ԥызҟаз, изӡахыз аҳақьым Чанҭеи ракәын ачымазаҩ
ихаҿы наҟ-ааҟ итәаз.
Дуазыруан Ӡыкәыргьы – зны, еиқәырԥшьыхаа, зылацәақәа
еиқәыԥсаны иқәу иҩыза ихы неиҿеикуан, нас иааиҟәганы,
ашьыжьтәи аӡаӡа еиԥш иҿшәшәаны, цәыкәбар-цәыкәбар ицаны
агәаҟ ишьа иалалоз ахәшә инадирхалон:
«Шаҟа укаҷбеиузеи, уара ҟадыџь! – игәы азԥжәоит ацәыкәбар
ԥҟышқәа зцыршәшәо асаркьа хьшәашәа, – асоума Лад ашьа
шицәцаз?!.»
Ашара гәгәаӡа апалата ахышә ианаадгылоз, аҩнуҵҟа иааилагьежьит зегь:
– Нан, нан!..
197

– Бысҭыҳә!..
– Лад, Лад сымҳәеи?!
– Иаашәычҳа! – ахәы инапы шикыз дҩагылеит аҳақьым
Чанҭагьы.
Иҳәыԥыӡыԥуа, асаранџь иаагәылҵыз ашьхыц ԥшқа еиԥш ахалара иаҿын Лад ипульс, аарла иаацәыҵыԥшуаз илакҭагьы, маҷк
иаахаахеит:
«Сабаҟоу?!» – иҵааит ашьа зхыланы иҟаз иблақәа.
– Нан, срыцҳами, нан!..
– Уҽырӷәӷәа, ари иаҩызоума ауаа ирхыргоз! – «Усоуми,
аҳақьым?!» – раԥхьа, Қсас иблақәа Чанҭа иаигәыдхахалеит. –
Ибасымҳәази?! – нас иԥшәма дналзыԥшит уи.
«Исыхьи?!»
– Акагьы.. Лыԥхала!.. Ара сыҟами, Лад, умшәан, уаҳа
сноуԥыршәаны шьаҿак ҟасҵом! – иҿыдды илеиуаз алаӷырӡқәа
ирылԥхаауан агәырӷьа иҭыблааны иагоз Ӡыкәыр иблақәагьы.
Иагьыччомызт, иагьҵәыуомызт агаз зымҵәо ақәаҷаб еиԥш
иҭааӡа ирылаԥшуаз Лад иблақәа.
Ауха шаанӡа, егьырҭ, Қсасраа ргәылацәа реиԥш, дӷәыӷәӡа
ахәшәтәырҭа дадтәалан Кәасҭагьы.
Ӡыкәыр иеиԥш джәылар, уи иеиԥш дааҳәны аӡәгьы дихәамԥшыр
– иаргьы ашьыжь Лад ибла ахтра шаҳаҭс даиуазар акәхарын, аха
иқәра илнамыршеит Кәасҭа...
– Иҟоуи, абааԥс, Қсас?
– Анцәа иуазар, уажәшьҭа!..
– Ҳаи, ухаҵкы ицаша Кәасҭа!
– Нан, уара адәы ушықәгылоу!
– Ее, Анцәа уҟазар, ухьышьаргәыҵа сакәыхшоуп!.. – Аӷзаа ааилдыргеит, еиқәыцәаак, зыблақәа ҭкәыкәаа ахәшәтәырҭа ашә илагылаз агәыла-азла...
Аҳәынҵәабаа даганы, дҳашҳашуа дшааиуаз, ахәшәтәырҭа
абарҵа иқәгылаз Анԥсаа данынрылаԥш, игәы намыҩрын, амардуан дызхамлакәа даадгылеит Мшәылды:
«Иҟоуи, исашәымҳәо?!» – иҵааит иблаҵыӡәӡәаа шәаӡыӡақәа.
– Умшәан, арахь ухал, ҳара даҳтәын, ҳара даҳзынхеит! – иҳәеит
Кәасҭа ҿыӷәӷәала.
Абри ааҟалеижьҭеи иԥсыԥ леимга-ҩеимгацшәа дқәыԥсычҳаит
Мшәылды:
198

– Изымдырзи, Чанҭа инапаҿы днеир акгьы шимыхьуаз зымдырзи!..
Ихагылаз ауаа, дзыҩнаиаз апалата аҭуан – зегь, ашьашәԥштәы
рыманы избоз Лад, ихьыз, дзыниаз ҳәа акагьы издыруамызт. Амала, еилыкка, изаҟаразаалак хәашьрак рымамкәа иаԥхьа игылан
ҩыџьа ауаа: аӡәы – зԥынҵеи зыблақәеи рыда зегь зхәы иалаӡхьаз
ауаҩы – ласаха, егьи – афырфырҳәа здалақь мҩанҵо, ахаҳә
иадтәалаз аилаҩа-еилаԥсы.
«Изусҭцәада абарҭ? Иауеи лымкаала сгәы иҭаԥсны изҭахаз?!»
– Нан, нан, срыцҳауп!..
– Бысҭыҳә!
«Уаҳа умацара ашәиҭышәи унасышьҭуам!»
Ақәаб еиԥш ишәыз ахә ибла ацәақәа уаҳа рылшомызт.
– Нан, нан, срыцҳауп!
Ииулак мчылаӡа иҩеиқәихуан...
– Сара ирласӡаны схынҳәуеит, – ихәеит Ӡыкәыр, Қсас ихы неи­
дкылан, – ирласны, алеи-аԥси рыла.
– Уца, дад, уца!
Иаха қәа хәыҷыкгьы канаҟьазаап – еиқәыцәаак, ихьынҭыџьӡа,
лахҿыхра ацӡамкәа акәын ишыҟаз ашьыжь.
«Акы шԥасԥыхьамшәари!.. Сахьынҳаланы акәзаргьы... Изулак!..
– Ӡыкәыр, ақалақь далҟьа-алҟьа, амашьынақәа раанҿасырҭахь
днеиуан. – Ишԥаласҳәо?! – амца нақәҵәаша-аақәҵәашон игәгьы.
– Лыԥсы маҷхап, ма илызнымкылакәа дыҳәҳәар?!. «Лад машәыр
хәыҷык дақәшәеит, дшәарҭам, ахәшәтәырҭаҿы дааины дыҟоуп,
Есма даага ҳәа сааишьҭит» ... Абасшәа акәхоит... Капеикгьы сџьыба
иҭам, аха...»
Ишьапы зхьысуаз акаҭран шәыта еиԥш ддысӡа, архәара
дахьаавшәаз, бнауаҩыки иареи ахыгәсыгәҳәа иааиҿаҳаит, – ааи,
абнауаҩыҵәҟьа – «Ажәытәӡатәи адунеи аҭоурых» аҟны иану
абнауаҩы ихаҭаҵәҟьа: ихцәы икәа иҭаланы, иԥаҵа еилаԥаҭа
иҷапан илахысуа, аласкәыгә даахырхызшәа деилажәжәа.
– Диадиа, аа, диадиа, знык-знык ҳархыс, диадиа, аа, диадиа! –
ивагьежьуан, иҿагәыбзыӷуан, иҳәаҵәҟьон хәыҷгәарҭак.
Иара, урҭгьы ибомызт, ибомызт – зӡамҩа знапхыцқәа
наларҟацаны иааҭгылоз аҳәсақәа, хара-хара инаишьҭалоз ахацәа,
зыцламҳәа кьаҳәӡа изқәа икыдыз анемец автомат дҩаҵасуа, аулица агәҭаҵәҟьа ианыршәланы дааиуан.
– Диадиа, аа, диадиа!..
199

«Дызусҭада ари амӡанра?!. Агранатқәагьы икәыршоуп – ашкол
аҿы иаҳҵо агранатқәа рхаҭаҵәҟьа!..»
Милиционерк иблақәа ихагәҭахь ихалеит, аӡәгьы инапы иганахь инаҭрысит.
Урҭгьы гәеимҭаӡеит еиқәных иҟаз абнауаҩы.
– Иабаҟоу амилициа? – ибла зҟәимгоз аулица шәыта
иҩалаҟацеит уи иажәақәа, Ӡыкәыр данааивала.
– Абан, ҳназҿаԥшуа аҩны! – инапы иаԥхьаҟа инаирххеит
Ӡыкәыргьы.
«Иҽхыршәааны, иуал сықәушәа!..»
Ашә илагылаз амилиционерцәа наскьа-ааскьан, дышиашаз длыҩнашылеит уи, – иԥылаз дрыхәаԥшуамызт, ишьҭаз
дрызхьаԥшуамызт, даргьы рхы аҭыԥ аҿы иааиаанӡа, зӡамҩа ҭчааӡа
иҟаз ашәык ԥшьаала иааиртын, длыҩнашылеит.
Астол иахатәаз афицер ихгьы дымҩхеит. Уи, атәы изымдыруа иднагалазар акәхап, асаркьа еиԥш уҽызнубаалоз тапанча
еиқәаҵәак ырҟыҵымыҵуа икын:
– Иҟалахзеи?
Иҩналаз ҿимҭит.
– Ухы иҭашәааит абри ҭзыжьыз!
Иҩналаз илаԥш иааҵашәеит, иацы ахәылԥазы, ахаҳә
иҩадиртаталаз ахшыбаҩи ана-ара икаԥсаз абаҩ ԥҽыхақәеи.
– Аначальник!..
Раԥхьа ԥшьаала ихы дҩахеит аначальник, нас ашырҳәа
дҩаҵҟьан, иаԥхьа иқәыз акәымкәа, иган иадыз атапанча
дназыҭрысит.
– Ухы аџьа аумырбан, аначальник!
– Уарбан, уара?!
– Зны сеидара саҵыҵып!..
Раԥхьа иавтомат, нас икәыршаз агранатқәа, икәа иҭаз атапанча...
Атапанча илаԥш нақәшәеит аначальник – уажәыраанӡа иара
ирҟыҵымыҵуаз ахаҭаҵәҟьа, – адырҩегьх иган иадыз итапанчахь
инапы наҭрысит...
– Оҳ, гәышьа! – ибӷа ааириашеит ауаҩ ласаха.
– Узусҭада, иҳәа?!
– Стәар ҟалоу? – дҵааит аҟароуп, аҭак дазымԥшӡакәа; ԥшьаала
днатәеит. – Лҩаҵәк схыумбаан...
200

Иаразнак, алҩеи ауаҩы ласаха иԥаҵақәеи ааилаԥаҭан,
дышуаҩу злоудыруаз иблақәеи иԥынҵеи ныбжьаӡ ицеит.
Акоридор ахь уаман иҟаз: иҟазҵарыз ззымдыруаз
амилиционерцәа аилагьежьра иаҿын...
– Сара сыԥсахҩуп!..
– Ишԥаа?!
– Сыԥсадгьыл сыԥсахт – Вермахт ҭоуба асҭеит!..
– Аханатә! – днатәеит аначальникгьы.
– Иаҳнаҭауеи?
– Аханатә!
Аначальник иахьақәирӷәӷәоз дазгәаау, иара ус ихҭысқәа
игәалаиршәозу здырхуада, ауаҩы ласаха, алҩа иҽалаӡаны,
акыраамҭа ҿымҭӡакәа дтәан.
– Сҭоурых сара сзы иӷоуп, аха, аначальник ианиҭахха исҳәап:
сара ауаа аибашьра ишцоз сцеит, ишнеиуазгьы снеит, ишырхәуаз
еиԥш акәхап сшырхәызгьы... Сыбла анаахыст сназлаԥшыз – урабашь ҳәа сыззышьҭыз ракәын... Напы сыдкыланы сырхәышәтәит,
сшьапы сшаақәгылаз саашьҭкәыцәаа Штранс ақалақь ашҟа сыргеит...
– Ноихаммер ақалақь азааигәара?..
– Агәҭаҵәҟьа иақәуршәеит, аначальник! – адырҩегьх илаԥш
нақәшәеит, иаха ахәылԥазы, ахаҳә иадибалоз ахы кәымпыл. –
Уаҟа ҳаизыргон Кавказаа... Сара сеиԥш Вермахт ҭоуба азҭаз рыла
еиҿыркааит Кавказтәи амилаҭқәа рбаталион...
«Бергманн?..»
«Сара сеиҳа имдыруа дыҟамызт, раԥхьа гәырӷьаҿҳәаша умызхыз», – иааҭеикит игәы, аха уи аҵыхәала акагьы имҳәеит:
– «Бергман», 1942 шықәса, август мзазы, абанҭ ашьхақәа рҿы
иааины иҟан...
– Ашьҭахь? – дҵааит аначальник, ицәажәоз аҟәыҵра
иҽшазикуаз аниба.
– Ашьҭахьтәи сара сеиҳагьы уара иудыруеит, аначальник...
– Уабаҟаз, нас, уиаахыс?
– Абна сылан: саӷацәа сраӷан, шәара сшәаӷан, сыхгьы саӷан!..
– Иуцдаз?
– Анемец!
– Ишԥаа?
– Ааи, ааи, аначальник – афашист хҵәаха – уи зны, Кавказ
згарц иааз ар срылан иҳәон, даҽазныхгьы – икаҳаз ҳирпланк
сацәынхеит ҳәа далацәажәон...
201

– Дабаҟоу, нас, уажәы?
– Лашԥсы ахы ахьаакылнаго аԥсҭаҿы, ахаҳә дадиалоуп!
– Алаф умҳәан! – дҩаҵҟьеит аначальник.
– Сгәы иазымычҳаит – акагьы зхараӡамыз ҷкәынак иԥсы
дшаҵаиҵаз анызба, сгәы иаазымычҳаит!..
Ӡыкәыр дшымгәыӷӡоз, даараӡа дманшәалахеит, амра хаххаӡа
Балоуаа рышьха ианҩавшәоз, ахыгәҳәа Аҟәа даалагылеит:
– Иҭабуп, идуӡӡаны!
– Шәымшәан, зегь бзиахоит, ҩ-хык закәи – ҭфу, ҭфу – ҩынтә
укажьцәар! Амала, изызуз роуп згәаӷ сымоу!..
– Баталионаа, амилициаа аӡәрыҟазар зегь рышьҭоуп...
– Сгәыҵа иҵасырҟәыҷрын, аха иабаҟоу! – иҩныӷзит, акәата­
кәатаҳәа зыбжьы гоз аидарашьҭыхга машьына хаххала. – Ҩ-хык
закәи – ҭфу, ҭфу!..
Асолдаҭ-шофер имашьына иханартәалаз алҩа дналсын,
аботаникатә баҳча даваланы иҿынеихеит Ӡыкәыр:
«Лад машәыр хәыҷык дақәшәеит!» – абас салагап... Аха
изеиԥшроуи амашәыр хәыҷы? «Изакәи ҩ-хык – ҭфу, ҭфу» –
иҳәеит саазгозгьы... Уигьы сара сгәы никыларц акәхап... Ахқәа
рхыԥхьаӡара акәу џьушьап ауаҩы иԥсҭазаара знапы иану... Лад
аԥсреи абзареи дырбжьагылоуп!.. Сымацара адәы саақәхеит! –
изнымкылаз илаӷырӡқәа ԥхеишьан, дагьынаԥшы-ааԥшит. – Ашкол
ахь – сымацара, уа – сымацара, санаауа – сымацара, сахьааиуа –
сымацара!.. Ашкол сҳәахт! Иарбан школу! Лад сидтәалазаауеит,
шьаҿак илымкаа иҟасҵом... Мап-чап рҳәааит агәы рымазар!..
Лади сареи ҳшыҟоу абалдыруеи уи аҭакәажәгьы!.. Уиакәым...
– «... Дшәарҭам, ахәшәтәырҭаҿы дааины дыҟоуп», – сҳәап уажә
сахьнеиуа, аха ихалҵарыма Есма?.. Изахьӡуи «дааины дыҟоуп?»
Аԥхьа Сима дсыԥшаап – уи иласҳәап иҟалаз шыҟалаз, акагьы мӡаӡакәа... Сима деилҟьоуп, насгьы, хык аҵкыс ҩ-хык еиҳа
иеиӷьми?!» – Ӡыкәыр деиханы даақәԥсычҳаит, дызҵаз аидарагьы
маҷк ацрҩрны икаҳазшәа дааласхеит.
Ауаа ццакуан. Иара ицны, аҩада ашьхарахь ицоз реиҳа,
алада амшын ахь иаауаз рхыԥхьаӡара еиҳа еиҳан. Аибашьра
наскьацыԥхьаӡа, аҭынчра ацәа зыҟәнылоз ақалақь, уажәы, ахы
анапы ақәкны иакымызт, амала, акәыкәушәҭы аԥшра зманы, апарк
аҿы икыду арепродуктор хышша алымҳа азадхуамызт умҳәозар.
202

«Сима лымацара... Есма зынӡагьы илзымдыруа!.. Ҳҩыџьегьы
ҳаиқәышаҳаҭны... Аха Сима дәылгашьас илысҭои?!.»
Ашьыжь ицәырҳаны иҿыхаз арҵаҩцәа ручилишьче аҭынчра
ахатәахьан, Ӡыкәыр даннадгылоз:
«Сааҭкгьы маҷ ыҟоума!.. «Иԥсы узахьымӡар ҟалап!..» «Уажәыуажәшьҭан ҳәа дықәуп?!.» Шаҟантәи исаҳахьоузеи... Мап, мап, Лад
изы аӡәгьы ус иҳәомызт!.. «Ҳара даҳтәын – ҳара даҳзынхеит!»
– иҳәеит Кәасҭа... Кәасҭа дуаҩ ҟәышуп, аҿырԥшӡаразгьы
дцәажәом... «Анцәа иуазар уажәшьҭа!..» – ҿыӷәӷәала дцәажәеит
иара Қсасгьы... Чанҭа иоуп аус злоу – уи иимбац иҟоузеи, – нас,
дымгәыӷуазҭгьы, шаанӡа дидтәаларызма?! Мап, мап, Лад дыбзиахоит, ԥасеиԥш дааи­ны даасывагылоит, ҳаицны ҳҿынаҳхоит!.. Ес­
магьы!.. Ашкол, нас аинститут!..»
Ашьыжь иагхаз ракәхап – ахьшь иаршәаз ардәынақәа реиԥш
ҟәиҭчиҭҳәа ашә иавҵагылаз аӡӷабцәа дҩарывсны амардуан
дҩаҿагылоны, угәы кыднаршәаратәыҵәҟьа аҵәҵәабжьы геит...
«Зашәа Ладгьы дманшәалахаша!» – иааҭеикит игәы, Сима лымацара дшааиуаз аниба.
Симагьы Ӡыкәыр дгәалҭеит:
– Ӡыкәыр?!
– Сима, минуҭӡак! – зымҩа диманы днавалеит...
– Уи ҳәашьак азаҳԥшаап, – лҳәеит Сима аҵыхәтәаны,
ишынеималҭәарыз, – аха, уара уеибыҭашьақәа лбар, хымԥада
иҳаҵылхуеит.
– Ишԥазурыз!..
– Ҵаҟа уҳазԥшыз!.. Уажәыҵәҟьа!..
Агаҟа раара усҵәҟьа иманшәаламхеит, аха, уеизгьы-уеизгьы, амра аԥсы шҭаз ақалақь иаалагылеит. Амашьына ианлалбаа нахыс, Ӡыкәыр, уаанӡа мчыла иҟаиҵоз иаҳаиҭқәиҭ зынӡагьы
инаимпыҵыҩрын, ишьа илабаны, инаивслак, иара изымдыруа акы
рдыруашәа игәы иабо дрыхәаԥшуан:
– «Изҭынчуи, мшәан, Ага абриаҟара?!. «Анцәа иуазар
уажәшьҭа!..» «Ҳара даҳтәын – ҳара даҳзынхеит!..» Иара Лад
ихаҭагьы иблақәа аахтны дсыхәаԥшуанеи?!»
Иара усгьы, бзиа шылзыԥшымз зцәа иалашәахьаз Есма, Ӡыкәыр
иеиҭашәашьагьы лызгәамҭаӡакәа инымхеит:
«Мап, мап!.. Усоуми, Лад?!.»
Лад ҿиҭуам.
203

«Акгьы умыхьӡеит, ус иуцәықәсны имцеи?!» «Бызусҭада,
бара?!» – иҭацә-ҭацәӡа илыҵаԥшуеиг Лад иблақәа...
– Сима!
Сима даалыдыххылеит.
– Схы гьежьуеит!..
– Амашьына акәхап!..
Ӡыкәыргьы Симагьы еицхырааны, аулица иаваз ахаҳәчаԥа
днықәдыртәеит Есма.
– Амашьына акәхап!..
Ақалақьуаа роуп зынӡагьы угәахы ԥызжәо: еихаԥс-еиҵаԥсы,
ччаԥшьык аӡәы илаԥш иҵашәом, ажәак наихәылшәом, абыржәы,
қәрахьымӡак днарылганы дыргазшәа, ргәы ҭазырҷаҷашаз
ҳәҳәабжьык нарылҩызшәа...
«Лад, усоуми?!»
«Бызусҭада, бара?..»
Ақьаадгьы қьаадуп, ларгьы дқьаадуп Есма.
– Амашьына акәхап!..
– Ҿамҩақәак налбаалдаргьы цәгьамызт...
Аха иузҭода аҿамҩа – раб дыԥсны рыхәда дахшьуп, ирывс­
уеит рхы шьҭацаланы, ираҩсуеит наҟ зымҩа ишԥшуа – абыржәы
қәрахьымӡак днарылганы дыргазшәа...
– Лад дҳазԥшуп, аԥшра закәу бымдыруеи?
Есма лхы ҩышьҭылхын, лҩыза дҩалҿаԥшит – гәырҩала иҭәын
лыблақәа...
Уажәыраанӡа, зыбзиабара, шҳам бзык ахьысыр, магәшьхәак
иаҵаҟьцыр ҳәа ишәаны, Лад иааигәара имгылоз Есма, уажәы,
иҟасҵарызеи, сышԥалеири ҳәа минуҭкгьы дымхәыцит, амала,
рыхқәа ҩнапыкла икны амардуан иаҿатәаз Анԥсаа, иҵысҵысуа,
аӡы аҵаҟа иаҵаԥсоу ахаҳә шкәакәақәа реиԥш акәын ишылбоз.
«Иҟоуи?!» – иҿы игәаӷьны изамырҳәеит, аха иблақәа ҵааит
Ӡыкәыр.
– Ҩынтәҟа даалҵхьеит, аха...
«Ус анакәха иԥсы ҭоуп!..»
– Шәлеи, шәлеи, шәрацәаҩуп, аха шәлеи! – уаҳа ажәакгьы
рықәымҵакәа илалышьҭит иахатәи аԥҳәыс бырг.
Аулицаҿы ирԥылоз ауаа реиҳа, акоридор аҭӡамцқәа ирыдгыланы иааԥшуаз ачымазцәа еиҳа илахҿыхуп, избан акәзар: Лад
иԥсы ҭоуп, аԥсра аиҳа даиааиуеит, аа иахьа-уаҵәы дзықәшәаз
204

ихала ирзеиҭеиҳәоит, аа уаҵәы-уаҵәашьҭахь – Ӡыкәыр ивараҿы
апарта даақәтәоит!..
«Усоуми, Лад?!»
Амала,ҿиҭуам – ахьҿимҭуа ауп Есма лыԥсҭазаара аалымызхӡауа.
Апалата анаҟә ҩамгылах ҩнатәоуп, ахаԥы қьаԥҭажә аҟара
иҭынчроуп апалатаҿы. Дкамҳарц акәхап, Лад дызқәыз акаруаҭ
ахы аанылкылеит Есма, наҟ-ааҟ иааины иааихагылеит Ӡыкәыргьы
Симагьы.
Аа, абриоуп Лад иахьантәарак Есма лызҵаарақәа рҭак
зыҟаимҵо: арацәаххыра еиԥш ишәны иҟоу илацәақәа еиқәыԥсоуп,
даҽа маҷӡак ҩациҵар иԥсыхәозеи уҳәартә акаруаҭ дахьыгӡоуп...
«Саҭабымҵан, Есма! – иԥхеишьоит Ӡыкәыр имцқәа, – уаҳа
ԥсыхәа сымамызт».
– «Сужьама, Лад?!» – апалата зынӡагьы илашьцахеит.
Деиҵакы-еиҵакуа ашәахь иҿынеихеит Қсас: «Уҩызцәа ааит,
дад, сыҷкәын!..»
Акоридоргьы лашьцан.
«Ас акәызма ишеибаҳҳәаз, Лад?!» – иҿыддуеит Есма
лылаӷырӡқәа, лыхәдаҿы рҽеиқәырҳәалоит урҭ. – Улымкаа адәы
сықәло џьушьозар, уҩашьоит – ҽнакгьы, сааҭкгьы, минуҭкгьы!..»
– Нан, нан, срыцҳауп! – Есма лыхцәы лнапы налылшьуеит
Мкыд. – Иҩызцәа шәтәы даҵанакроуп!..
«Ҳасны иаҳҵәахуан – ҳазхара ҳзымеицәажәеит, ҳшәаны
ҳхьаԥшкәаԥшуан – ҳазхара ҳзеихәамԥшит!.. Уажәшьҭа ирҭаху
сзырҳәалааит – укаруаҭ ашьапы снапы акәыршаны стәазаауеит,
Лад!.. Ирдырааит уара узы адәы сшықәу, уара узы сыԥсы шҭоу!..»
– Нан, нан, срыцҳауп!..
«Лад, арахь уааԥши, Есма дахьааз умбаӡои?! – Ӡыкәыр днышьамхнышлан, Лад инапы ахәда ааникылеит. – Аус ауеит!..»
АФЕЛЬДМАРШАЛ ПАУЛИУС ИМАШЬЫНА
Алӡынрак, аԥсабара иалалаз ахьҭа зныкҟьарала иалнацарц
агәы иҭоушәаҵәҟьа акәын уи аҽны амра шыԥхоз.
Агәал днахҟьашо ибригада жәантә ианеимирҟьа ашьҭахь, иахьа ашьыжь ишьҭихыз аҷадмгьал даацҳауа, абҳәара дыҵаланы
иҿынеихеит Ҷаҭала.
205

«Жьабнаа, Жьабнаа!..» Шәгәы иқәгылоуп Жьабнаа!.. Ауаҩы
зны длаԥсахоит, зынгьы дҳәаԥсахоит – ҵыԥх аҽада ҳақәтәан,
сынтәа аҽы аҿынӡа ҳхалахьеит!.. «Жьабнаа, Жьабнаа!..» Жьабнаа аныкәашоз анапеинҟьара иақәиҭымыз, иахьа дара ртәы
рҳәоит... Абри ашықәс заҵәык сзынагӡар, иҩыхәныганы, аҳирплан
сҳәом, амашьына исзақәыртәар, нас рымш аабзиахааит!.. Исылшом саргьы уажәшьҭа – ажәцәеимаа еиԥш акырқәа снадырҳәыаадырҳәхьеит...»
Ашьхыцқәеи, ашәҭфҩи, ашьац иаҵәеи ирзеиԥшын уи абаҳча
анԥсаа рышьхагәара зҭагылоу абаҳча.
«Ажәцәеимаа еиԥш акырқәа снадырҳәы-аадырҳәхьеит!..» –
иалхны имаз шьхымзак аԥхьа данааи, ашьац рҽны днылатәеит
Ҷаҭала.
Илаҳалаҳауа игоз ацха ҿа афҩи ахьа еиԥш еимыҷҷа ицоз амгьали еидкыланы, акыраамҭа дҷамҷамуан уи.
«Аиашаҳәа акрыҟазар, абарҭ рҿы иҟоуп, – дрыхәаԥшуан, зыбла
амца хыланы аусура иаҿыз ашьхыцқәа. – Хшыҩрҳара, дырраагара
џьаргьы умцан – уааины абарҭ раԥхьа уаатәа: ақьиара, аиашара,
амаашьара – ауаҩытәыҩса зда дхәарҭам зегь!..»
Унаскьа рызҳәомызт акәымзар, уамашәаҵәҟьа ашьхыцқәа
дырԥырхаган Ҷаҭала: ахыкәалаа еиԥш ишааиуа, ихы аԥша анданы,
ргәыҵа ҩежьқәа хахаӡа, рҭыԥ аҿаԥхьа, аҳауаҿы рҽааныркылон
урҭ – аҟарулцәа еилахазар, иҭацәаанӡа иԥшын, нас, акәапаҳәа
рыҽнықәыршәны, рмагә ҩежь дуқәа шьҭарҳәазо рҿынархон... Аха
ишабалак иҭазыжьлода – рмахәҿа еилҳәаны аус руеит аҟарулцәа:
изылшоз аазымгаз ыргьежьны идәықәырҵоит – мап-чап зҳәода –
ус ашәҭ аазго, ус аӡы аазго...
Араҟа иаалырҟьаны уаҟьанчаҟьанкгьы ҟалеит, – Ҷаҭала
дзызԥшыз ауаҟьанчаҟьан: ашьхыц еиқәаҵәа хәыҷқәа ҩба,
ршьапқәа ыҵарԥаны иахо, акылҳара икылҳәаны иааҭыргеит
амжәахәа аԥшра змаз шьхыц патаз дук...
– Ееҳ, шәқәақәра згааит! – иблақәа аакәеицеит Ҷаҭалагьы.
Ашьхыц цәыхәа ашьапы мадыхқәа шьҭарбаӷьаны шьҭахьҟа иахон, иқьырҵыҵуан, аҟәартәрақәа зегь аҿҿа-ҿҿа рылгон...
– Усоуп ишыҟоу, абаҩдан!..
Аҟарулцәагьы, ҩынтәҟа, ашьхыц патаз атәарҭа шыҟаз ршьапқәа
мҩанырҵеит, рԥышә ҵәызқәа рыла иаӷрасит... Аха иқәырҳәазаны
ишнаргоз, ашьапқәа анамыхәа, ицәырнагеит иахашҭхьаз аԥышә –
уи, аӷәы иқәчаԥаз ацәа иҩаланарҟацан, иаангылеит...
206

– Ее, амалакрыфа, ее, абаҩдан!..
Усҟан, аҿеҩҳәа абжьы геит ашьха патаз аԥышә, иҩылахыжәжәа
ицеит амҵәыжәҩақәагьы...
– Усоуп ишыҟоу – ахәыл иузахымгаз акамбашь, ма атәыҩа
хжәароуп, ма аҵыхәа ҿжәароуп!..
Агәышҵа хаххаӡа ашьац иҩылаҳаит адәышьха малакрыфа.
Илаҳалаҳауа игоз ацхафҩы инадикылахт Ҷаҭала иҷадмгьалгьы.
«Рабацәа рҵас карыжьуам – ҳара ҳакәымзар уздыршам!» –
даақәыԥсычҳан Ҷаҭала, игәы ҩарханы, ашьац дҩылаиеит.
Ажәҩан уамаӡала иҵаулан, иҭынчын, иҳалалын, џьара шьак
илаԥшуеит, лҩак аҵачуп азуҳәо иҟамызт; иҿыхьшәашәааҟәымшәышәӡа, ихгәырԥхагаха иҟан адгьылгьы... Ҷаҭала иблақәа
цәынҭаан, адгьыл анапы дықәҵа даманы аҿынанахеит: раԥхьа –
уажә даазхыҵыз Жьабнаа рҭаҭынрҭақәа, ашьҭахь – змызгәыҭқәа
аҿҿаҿҿа рылго Игаркаҟа дызгоз аӷба, нас – иласкәантраӡа,
аԥсҭазаара аԥшаҳәахьы дыӡхызгаз аӷба, аҵыхәтәаны – акаска
еиқәаҵәақәа, акаска еиқәаҵәақәа... агоспиталь!..
– Ҷаҭала!
Ҷаҭала ашырҳәа дҩықәтәеит.
Ашьац иаҵәа зҽалаӡа, абҳәара иҵысны ицоз амҩахәасҭа даныланы дааиуан Кәасҭа:
– Адәаӡа уҽықәушьуама, Ҷаҭалахеит?!
– Заа сҽадскылоит умбои.
– Ушаҟәыҵра, ҳамԥсыр ҳәа ушәоу!..
– Ари акәын уахгьы-ҽынгьы сзыҳәоз, уажә саазқәылаз мап
аацәыскыргьы цәгьа исымбо салалеит умҳәозар.
Ашьац ҟәымшәышә дныламтәар игәы иамуит Кәасҭагьы.
– Қсас иҷкәын ихабар акрудыруазар, Ҷаҭала?
– Издыруада, уажәшьҭа иани иаби ражәымҭа аӡахәа ахеимҵар
ҟалап – амҽыша слаҿыххны саагәышьеит.
– Арԥҳатәы изаԥнамшьыр...
– Дацәцеитҳәоуп ирҳәо!
Маҷк аҟара ҭынчран.
– Уанхәа дыԥсхьагәышьазаап!..
– Изхуҳәааи?
– Маҷк иааурццакыр, амгьали ацхаршәи урыхьӡон. – Амгьал
сзахьымӡазаргьы, ацхаршәы сахьӡеит! – Кәасҭа иԥынҵа ашьапқәа
есааира иаҵнахаауан.
207

– Џьоукы – афҩы меигӡарахда иҳамагәышьоуп, даҽа џьоук­
гьы – ахаҭа!..
– Уаҟәыҵ, ҳашьхақәагьы афронт иацхраауеит.
– Уи уанӡа иахьнеираҳа!..
Амра хыҳәҳәаны илҭалахьан.
– Иахьеиԥш даҽа ҩынтә афида ҳауҭар, нас Жьабнаа ҳзакәу
дҳарбон.
– Уаҵәы ашьыжьӡа шәызнеир, аҿыц шәхысҵоит. – Ҳажә ҳлаба
дадҳәаланы уа ҳаубап.
– Ҳхантәаҩгьы уажәы еиҳа дышәзылԥхоуп...
– Ааи, уи ҵыԥхаахыс ҽыхьшьырҭас ҳакны ҳимоуп. Кәасҭагьы
Ҷаҭалагьы рылаԥшқәа ааиқәшәан, аха уаҳа ражәа мроукәа
иҩагылеит.
Кәасҭа аси аҵааи ирылаиааӡаз афида, алымҳа иаҵәақәа
кәрыцә-кәрыцәӡа икыдҵаны, еиқәыгызмалха, Лашԥсы аԥшаҳәа­
ҿы изԥшын Ҷаҭала, ҽыҭ-ҽыҭ, амардақәеи аӡаӡаҳәырҭақәеи рҿы
ишьҭоу иҭаҭынырҭақәа.
Зҟәартәрақәа
еихамгылоз
ахҵысҭа,
иршьашьлакшәа
дынхыҵын, иахьа ацәаҳәақәа злидаз Ача лҭаҭынырҭа дынхгылеит
Ҷаҭала:
«Ари уажәыгьы дҭымҵӡацт... Иацтәи лфидагьы лзышьҭоуп –
имбли уажәшьҭа!» – илахь инапы наԥыракны, хыхь ахәы иқәгылаз,
Расим Ачыргба иҩнгьы дҩаҵаԥшит: лкасы ҟәашӡа, акәасқьа
абарҵа дықәтәаны длаԥшуан Ача ланхәа, уаҳа аӡәгьы дыҟамызт.
Аҭаҭынрҭа дхыланы иҿынеихеит Ҷаҭала, – илзалидаз ацәа­
ҳәақәа рыбжакгьы еиҭаҳам, еиҭаҳаугьы – рыхқәа анышәхырԥа
иқәҵаны, аԥсхыхра иаҿуп...
«Илыҵалазеи?!–еидыканӡаланы, леиҭаҳагаҵәы иавҵаԥсаз
аҭаҭынқәагьы аашьҭихит. – Ашарԥыеҵәа иацгылоз, бӷьыцк ахы
наар зымуаз аԥҳәыс?!. Аҟәараҟәанҽа ҳаҩызоуп – хык шьҭыҵшәа
ианыҟалалак, хык камҳар амуит!.. Абри ашықәс заҵәык сзалгандаз, нас шәымш аабзиахааит, Жьабнаа!.. Уажәшьҭа исылшаҵәҟьом
– ажәцәеимаа еиԥш акырқәа снадырҳәы-аадырҳәхьеит», – ихы
ҩышьҭихын, адырҩегьх ахәы иқәгылоу акәасқьа дҩаҵаԥшыхт –
дшьаҳиҭхазшәа, набыцрак лымаӡамкәа, лҭаца аус шылуа лбарц
лҭахгәышьазар акәхарын, дылбааԥшуан анхәа.
Аҵкы еиқәырҽы еиԥш ихԥаԥырӡа, аҭаҭынрҭа иалагылаз ахьаца
дааҵагылеит Ҷаҭала – уи иҭахгәышьоуп Ача дынлацәажәар, уаҵәы
208

Кәасҭа аҿыц ишхиҵо налеиҳәар, аха дыҟам. Аԥша хьшәашәаӡа
икәа-имаӷра ааимнадеит:
«Абри аҵла уаҳа абра ианызба, ҿааҳәыра шәысҭом! –
иааигәалашәеит уи, ахантәаҩы Мураҭ иажәақәа. – Авредитлра!..» – Абри арыцҳа иҟанаҵо ашәшьыра ада аколнхара ԥырхага
амамшәа! – Инацәа ырхәаны иааиҿеикын, аха иҽааникылеит,
– ԥҳәыскгьы аҵымҵымҳәа атыршә узлалзасрызеи!.. Амала, иара
уажә даазқәылаз, абри ахьаца азыҵҟьарагьы даҟәыҵит... Сыздыруам, сыздыр!..»
Аҩны абарҵахьтә дылбааԥшуеит анхәа – лҭаца аус шылуа
лбарц лҭахгәышьазар акәхап!.. Ахҿацә еиԥш ланхәа данлывагылаз илыбаргызи Ача рыцҳа – хымз рыда зыбла аҭаԥшра лмаӡаз
лыԥшәма хәыҷы иҟамзаара акала илныԥшуамызт... Расим исалам
шәҟәқәа рҵыхәтәа ааԥҵәеит – аҿеҩҳәа иҩылаԥҵәеит ан лыбӷагьы.
Дылбааԥшгәышьоит – лылаԥш кыдырхаланы, нақәацарак ҳәа
лымаӡамкәа – лҭаца аус шылуа лбарц лҭахгәышьазар акәхап!..
«Дабацеи, мышрак иақәшәаша?! – зышәшьыра хаа аҽара
ихыршәлаз ахьаца дныҵыҵит Ҷаҭала. – «Аҿыц шәхысҵоит иҳәеит
Кәасҭа, арахь ҩымштәи леиҭаҳатә еилаҵәҵәы ишьҭоуп!.. Ее агыди,
аҟәараҟәанҽа ҳаҩызоуп– хык анышьҭыҵлак, хык ламҟәыр амуит...
Сынтәа заҵәык сызнеинда...»
Ашьхарахь ала ишьҭаз аҵла-хԥаԥыр ашәшьыра есааира
еиҵыҵуан.
«Егьырҭ зҿу збагәышьап, – аҽара дынхысын, Расим иӡыхь
ашҟа илбаагоу амҩахәасҭа длаҿалеит. – Аԥсҳәысҭра ахьызшәа,
џьара иаакылҳаӷьӷьаауеит, нас убри ырхәаԥсаны, ашышкамсқәа
икылжәжәа иҩықәырҵаанӡа ҳақәхалоит – уаҳа дгьыл ыҟамшәа
– аа, ачашә ахьышьҭоу, ахаан аахыс арахә иахьыртәарҭоу!..
«Ашәшьыра, ашәшьыра!..» Ауаҩ гәаша ихы назҵеикша аҵлақәа
ҳарзыҭрысуеит!..»
Уиаахыс хышықәса ҵуеит, аха иахьагьы, иҵааха, ихьшәашәаӡа
игәы иалоуп Ҷаҭала, усҟан, абри аӡыхь ахықәан иибаз: лылаӷырӡқәа
лҿибаҳәа, аҳәҳәы-ҳәҳәыҳәа дҵәыуо дырхатәан Ача, лыԥшәма Расим ицамҭазы ихиҵаз акәапеи хырҟала аԥҽыхақәа...
Ҷаҭала данылба, дыԥхашьан, ашырҳәа дҩагылеит Ача, лылаӷырӡ
ԥҟышқәа иаарылыԥхааит гәы зҵамыз ԥышәырчча ҵандак.
– Иамаркзи, ашәа рхы!.. – изынамгӡеит Ҷаҭалгьы. – Хьаас
иҟабымҵан, дад, иара Анцәа деибганы даҳзааишьҭааит!..
209

Адырҩаҽныҵәҟьа, Расим икәапеи ахаҭаҵәҟьа ҟаҵаны, иааганы
иаахиршәлеит Ҷаҭала...
Уажәы, уи акәапеи ахәҵәы лаиргӡан, ацәҭырас иаҵахәмаруаз
аӡыхь ҩҭигеит. Раԥхьа – иԥышәқәа, нас – иҿыҵа, иҟырҟы, игәы, –
ихьшәашәаӡа илеихысит, уигьы азмырхакәа, амса цырцырқәа еимадмыргылоз инапсыргәыҵа ианҭәалангьы акыраамҭа иҿеиҭәон:
«Азқәаҭыԥ акәын уара уҿы сзыҳәоз, уажәы сахьхәит умҳәозар!..
Иҵегьгьы, иҵегьгьы! – Аԥсбаажә ҭәра ақәӡам!»
Икәапеи ахьаца амахә аҿы инкнеиҳан, зхагәҭа акыр
иҭадырҷҷахьаз ахьацара дыҵаланы иҿынеихеит. Акыр днаскьахьаны, инаԥхьакны ахьацара ахьааимҟьоз ҭыԥк аҿы, ҽык аҵыхәа
днахьԥшит. Азныказы уи хьаасгьы имкит Ҷаҭала, аха даннавала,
исцәагози ҟаиҵан, дааҭгылеит, абжьынҵқәа даарыхеит – аа, ассир:
аҵыхәа ххаа афырфырҳәа имҩанҵо, ажәӡы иаҵәа аҿыҵыкәкәо,
еиқәхаԥса икәадырны, абна ихәыҵагылан ахантәаҩы Мураҭ иҽы,
– аа Мураҭ иҽы, мшәан!..
Зны, иахәҭаҵәҟьаны илагылоушәа игәы иабан, шьаҿакгьы
уахь иааҟеиҵеит абригадир, аха инеихьысыз абжьынҵ махәқәа
дырблызшәа дааҭрысит, днеилууааит:
«Иаанагои ари?! Усс иамоуи Мураҭ иҽы ара?!» – шьҭахьла,
шьҭахьла, амҩахәасҭаҿынӡа дышкылсызгьы игәалашәом –
минуҭқәак рышьҭахь, ԥштәы кәармак ихаӡамкәа, Лашԥсы
аԥшаҳәаҿы аҭаҭын еиҭазҳауаз даарылагылеит...
Абри ауха Хәырхәмалаа аилацәажәара рыман, Есма лаб Езыгә
иҩны. Аиашьара еидибагалахьан, аха ажәытә, аҿатә, ҳар ахь­
неихьоу, ахантәаҩы Мураҭи Кәасҭа Аџьыкырбеи иахьа ахәылԥазы
афидарҭаҿы махцәы-махцәы ишеимырхыз уҳәа ракәын акәымзар,
иззеидибагалаз аус аӡәгьы иҽалеигаломызт, избан акәзар, аброн
зманы Аҟәа иҟоу, ргәыӷырҭа ду рашьа Михеи рҭаца-хшыҩҭра Минадореи мааицызт, дыҟамызт лара Есма лхаҭагьы.
Алаҳа иамҵатәаны, ҿганла инкажьцәо, аӷдымдыҳәа еицәажәоз
иешьара ирҳәоз акы иаҳауа дыҟамызт Езыгә:
– Сыхәда хылҽит! – длыҩнаххуан амаҵурҭа.
– Иамҳәо сынҭаԥшааит!..
– Алажә еиԥш изгәыдҵаны ишьтәыз бара бакәын!
– Уара уеиԥш аб дызмоу уаҳа иалҵраны иҟоузеи!..
– Сшәыхеит, сшәыхеит!..
– Уу, анышә уахааит – кәыкәуҳәа ауаа иҩага иҩарылоуҵан!..
210

– Ауаа, ауаа – аиашьа дызмам, аиашьа дызлалҭаххарызеи?!
– Уаха ушдырԥшӡо сымбари?!
Езыгә адырҩегьых дыҩдәылҟьон.
Есма лан Шьазина, алаӷырӡ нкаркәкәо, аброн змоу лабхәындеи
лацала Минадореи рхәы даҿын.
Алаҳа иамҵатәоу Хәырхәмалаагьы ражәа нарыгӡон:
– Саргьы афидаҭрахь сылбаан, смахԥсахуашәа схын... Ус,
дҽыжәкьакьала дааҳадгылеит Мураҭ, аха ақәабшәшәыра иҿысны...
– Иц-ишә узеихмырԥхьо?!
– Иузеихмырԥхьогьы иҟандаз, аха... – иажәа намгӡакәа, итәаз
иашьцәа днарылаԥшит ицәажәоз, – уиҟәаҵгәышьа!..
– Иажәа ишәырҳәеи, уара!
– Шәызҿуи? – дҵааит, мшыбзиагьы ыҟам, хәылбзиагьы ыҟам.
– Аҟәыд ҳапҟоит шәҳәандаз.
Итәаз ирзымчҳакәа, абжьаԥалаҩ ишҟа инаԥшит. Уигьы ибз
ихаԥыц нақәирӷәӷәеит.
– «Ҳазҿгәышьеи, иубо, ҳазҿыц рҳәеит...» Ус, Кәасҭа мыж­
дацәгьагьы дааҳадгылеит.
– Ижәуам, шәара избо, ахьымӡӷ сышәмыргар жәуам! – иаахиртит Мураҭ...
– Аԥсаҭоуми, Кәасҭа дацҵымҟьеит, уиакәым, дыччо, иҽыжә­
кьакьала игылаз Мураҭ диҵаԥшуан...
– «Аха ибзиоуп, зеиԥшыҟам!..» – уи, амақаррахь дниасит,
Кәасҭагьы дшызбоз дыҩхшәааит...
– «Иҟоуп иҵегьгьы ихааны ҳахьеицәажәаша аҭыԥқәа!..» –
иҳәеит.
– Аа ииҳәалац! Аригьы амықәшәатә зықәшәахьоу, егьыгьы
мақарра ыҟаны саагылап ҳәа згәы иҭаӡам!..
– Амақарра азирхондаз, иубаргузеи!..
– Уҽаанкыли, уара!
– Ҳаи иабахәа!..
Рыԥсы рыӷраӡомызт иӡырҩуаз. Урҭ, ари аҭыӡшәа атәы
рмаҳацкәа иауҟахыз, ираҳахьан жәантә, жәаба рыла, рхаҭақәагьы
иҭарҳәахьан еихаргыла-еиҵаргыла, аха ираҳалар рҭахын –
иҟалаҵәҟьаз, ишыҟалаҵәҟьаз акәымкәа – дара абас иҟаландаз
шыргәахәуаз ала.
– Мураҭхеит, зны уԥызжәо уҳәар, нас ҳахгатәызаргьы
ҳахумгарызи! – ишызбоз, шьаҿақәакгьы иара ишҟа иааҟаиҵеит
Кәасҭа...
211

– Ааԥ-аԥ-аԥ-аԥ!..
– Уԥызжәои иҳәаҵәҟьоу, уара?!
– Ҳиҳ, уара арахь уҟаӡам, уара!..
– Иаагылашагьы аӡә иоуп Кәасҭа!..
«Ҳаи, иҵегьгьы иаарӷәӷәашәа ахы скыр акәымзи, сыбз шьшьааит!
– ихы гәыбӷан неиҭеит, ажәабжь рзеиҭазҳәоз. – Ас ишрызгьамаз
сышԥазымхәыци!..»
– Уинахыс, уинахыс?..
– Иҽырмазеины иҿынеихеит! – игәалаиршәеит аӡәгьы.
– Сара аҵлаҳәысҭажәгьы сызҟажаҩыда, аха иган сҽаҭашәа,
снаишьҭалеит...
– Џьара умтәои, аҳәаҟьацәа усуеит акәымзар!
– Иабахәа, џьара утәо иҟоума – Кәасҭа амықәшәатә зықә­
шәахьоу, Мураҭ иакәзар – деиқәных, инацәкьарақәа рыжәабагьы
азныказы еицҭҟьоит... Аа, иҿынеихеит, аха узмаҭәада, инукылода,
абжьас, мшәан, абжьас!..
– Уи аибашьраҿгьы митә иԥсхакын рҳәоит!..
– Аибашьраҿы сабеицгәышьаз, аха ара дсымбои... Иара ҿашәагәӡа змауша Мураҭгьы иҽникыломеи.
– «Ушԥасацәажәо, уара адезертир, абрагьҩы!» иҳәан, ишилшоз
дхәааит, игангьы днамҵасит!..
– Ааԥ-аԥ-аԥ-аԥ!
– Уиакәхеит – хьшьыцбак сыхԥраазшәоуп ишызбаз, – Мураҭ
иҽы дахҳәаны, адызҳәа адгьыл дҩықәижьит!..
– Дкаижьҵәҟьоу, уара?!.
Ацәажәаҩ, акаҳара атәы уаҳа иақәимырӷәӷәеит, уиакәым,
азҵаара имаҳаӡазшәагьы ҟаиҵеит.
– Нас иааины иааилалеит, еилургода – ашәи-қашьи, аҳәса ахьгылоу иҳәҳәоит, ҳара ахацәашәа иҟаз ахыхәмыхә, еиҟәаҳкуеит
ҳәа акәкәыҳәа ҳрымхоит...
– Иабашәҭаху аиҟәкра!..
– Егьа умҳәан – ҳабла шааԥшыҵәҟьо!..
– Маҷк дизрабоушь?.. Ара итәоу ҳаишьцәоуп, аӡәгьы
ҳаиҭеиҳәарым?!..
– Уигьы агымхт ҳәа сыҟоуп?!
– Кәасҭа дыӡит шәҳәар смаҳаи!..
– Ацәаҟәа унапы ақәукыр, унапы мҩауеи, мшәан!..
– Уажәакәымзи иԥсы анааигаз, ҷкәына мыжда!.. Рыҵаҟаҵәҟьа
амҩаду аҿы игаз амашьына аӷыз-ӷызбжьы, игәыҩҿыҩӡа иааила­
нартәеит Хәырхәмалаа.
212

– Даауеит!..
Дааины даарылагылазшәа иааҵибарҟьеит зегьы:
– Цхыраарак иҭахызаргьы!..
Еишьҭаланы, ашаца-шацаҳәа ашҭа инықәлеит џьоукгьы...
Аибашьра алагамҭазы, маҵура дук амаа наздыркыз аӡә иоуп
Миха Хәырхәмал. Усҟаноуп уи, аибашьра дацәызхьчашаз абронгьы
аниқәнадыргаз... Аха рыцҳарас иҟалаз, зыҽны аибашьра иалагаз
аҽныҵәҟьа, иеиҳа зымчыз џьоукы ааиԥхьан, имашьына ааимхны
афронт ахь идәықәырҵеит. Инимырԥшит умҳәозар, ихьааигеит
Миха – иагьоумҳәан дашьцылахьан, шьцылароуми иҟоу, мшәан,
дахычмазааҩхеит иԥшәма Минадорагьы:
«Аибашьра ззыҟалаз ҳара ҳзакәын!» – лгәахы ԥыжәжәон уи...
Рмашьына рымызхызгьы, имҵаа-имԥшаа ҳтәыла иақәлаз Гитлергьы еиԥшны акәын ишылԥхьаӡоз...
Миха иԥшәмеи иареи, ус, ҽхьынҵала ишынаиааиуаз, иаа­
лырҟьаны ԥсыԥшәмак рзыҟалеит: афельдмаршал Паулиус
игене­ралцәагьы, иаргьы, ималгьы дышҭоԥыз иҽҳаиҭеит... Абыр­
жәы, ихәцәырххо амарда иаҿоу амашьына еиқәаҵәа, Паулиус
игенералцәа аӡә дақәтәан ҳәа ауп ирҳәо, Минадора улазҵаар –
иара афельдмаршал ихаҭа дзықәтәаз, ихаҟара пату зқәиҵоз имашьына шакәу ҳәа аҵәы нҭаршәны дықәуеит...
Уиакәым аус злоу – Миха Хәырхәмал дақәтәоуп, имаҵура
иақәнагахаша амашьына, афельдмаршал Паулиус деилаххаа дҭакуп, ҳаргьы, Европа ахы иақәиҭтәуа, ԥхьаҟа ҳнеиуеит –
ажәакала, аҳәынҵәрақәа ирызҭԥаз аҭыԥқәа акакала ирықәшәо
иаауеит...
Миха амашьына ирҭеижьҭеи абыржәы ҩынтәны Анԥсы далаауеит, аха, цас иауашәа, абра ианааилак, иӷзы-ӷызуа аҩадара иаакыдхалоит.
– Иумыргәаҟын, Петиа, иумыргәаҟын! – аидара ирласыр еиҳа
иазеиӷьхашашәа игәы иарбаны, даалбаауеит Миха.
– Еиҳа иахьаҳҭаху, еиҳа ауаа иахьҳадырбалаша ҳанааилак,
абас ҳазнауеит! – ажьы лымазар иҭылжәаауеит Минадора.
– Изцәнымхаша ахәра ануп! – даақәыԥсычҳауеит Петиагьы.
– Амотор ахаҭа быжь-хык ақәшәахьеит!.. Жәаха акарбиуратор
анысрыцқьоз, ахы цырцыруа иааҭызгеит...
Зажәа рылазымҵо Есма лоуп. Иара уажәгьы, лаб иашьа
дишьҭагыланы дналбаан, адгьыл ааимҟьаны днахәлапҟа дцар
лҭахны дгылоуп:
213

«Иалагахуеит уаха: «Ахьымӡӷ, ахьымӡӷ, ахьымӡӷ!.. Ҳара,
Хәырхәмалаа, ҳара, ҳара, ҳара!..» Аҩадагьы Миназ даҿуп... Иалшом сгәы!.. Зҿумҭуеи, Лад?!»
«Сҿы иазҳәом, Есма!»
«Ублақәа, Лад, ублақәа акагьы зырымҳәои?»
«Исыхьыз рымбацт азы ибарҳәашагьы рыздыруам!..»
«Нас, сара исыԥсыхәои, Лад, иҟасҵаша сазҳәода?!»
Лад ҿиҭуам, акагьы зымҳәаӡо иблақәа ҭыгга длыҵаԥшуеит.
«Аҽшьра?!»
«Мап, Есма!..»
Есма маҷӡак лыԥсы аалылалеит, Миха имашьынагьы ахәда
ҭҳәаны, амарда иҩыхәыншәан, уажәааигәа, Петиа ахы злихыз
агәы акәата-кәатаҳәа еисуа иаагылеит.
– Еиҳа уанаҳҭахыз, еиҳа ауаа уанҳадырбалашаз!..
– Иумыргәаҟын, Петиа, иумыргәаҟын!..
– Шәхал арахь! – Петиа ивара ҩавҵлырҭәааит Минадора.
– Аҩны ҳааит, иабаҭаху? – аԥхӡы алҵзар ибарц иҭахушәа, азқәа
инапы нықәишьит Михагьы.
Аха Минадора иаулухуаз: афельдмаршал Паулиус имашьына
дақәтәаны ашҭа дҭамлар лымуит.
– Алашарақәа макьана иумырцәан! – акоманда ҟалҵеит Минадора данлыбаауаз.
Дара алашарақәагьы гәаӷьны иурцәо иҟамызт: еиваҩуа инеиуаз ахьтәы хаҽрақәа, алашьцара ԥырффа, абааш зҵачаԥаз
ахьатә кәасқьа иаҿалашон. Урҭ алашарақәа ирылубаауан: зшьапы
иқәгыланы, аброн змоу зашьа ахылаԥшҩы иԥылаз Хәырхәмалаа,
згәаҳәԥы барақьаҭқәа нықәҵа-аақәҵо инеиуа Минадора, уи
илывагьежьуа илышьҭоу лацала еиҳабы Шьазина, амшәҳәарақәа
реиԥш игәырӷьаны еибарбылгьо ашҭа иқәу аласбақәа Тышәкеи
Пышәкеи... Ишьыцуеит амза, рыгәқәа ԥшаа-ԥшаауеит аеҵәақәа.
Лгәы ԥшаауеит, ишынеималҭәарагьы дыҟоуп Есма, дзын­
рылаԥшуам еизаз, илбаны даанхом еизызгаз.
Акәасқьа ашьҭахьала амардуан дыҩхалан, лара дцеижьҭеи,
мра шәахәамзар акагьы зыҩнамԥхацыз луада ашә аалыртит,
нас – Ладраахь ихоу аԥенџьырқәа – иааиԥылеит, иҭакыз амра
ашәахәақәеи иҿыхьшәашәаа-гәыҟаҵагаха иҟаз ааԥын-ԥшеи. Макьана цәыкьоуп, ақыҭа мыцәацт, аха абла ҭаауп...
«Лашарагьы ыҟам!–лыбла адырхаланы, ақыҭа анаӡарахь ҭыԥк
дахәаԥшуеит. – Араантәи избарҭан – ашарԥыеҵәа еиԥш аблақәа
214

ҭшаша – зны амаҵурҭаҿы, нас акәасқьаҿы... Лади сареи ҳаурокқәа
еицыҟаҳҵон, ҳагәҭыхақәа еибаҳҳәон, иара данааԥсалак – сара
алашара сырцәон, сара санааԥсалак – иара:
«Цәымҭхаа бзиа, Лад!»
«Ашара ззгәырӷьарахаша Есма!»
Уаҵәухагьы ус – аҵх ссирқәа!.. Абас ҩышықәса! Нас, иҟалеи,
мшәан уаха?!. Имаҵурҭоума, икәасқьоума – алашьцара, алашьцара!.. Схәаҽуеит, схәаҽы!.. – зыбла цәынҭаауаз ақыҭа еиқәылашьца,
аӡымшын ҩахатәазшәа игазыгазо дынӡааԥшылеит Есма, нас,
абӷьыц-ԥсада иазышьҭымхыз аӡаӡа пҟышқәа реиԥш, иҿыдды
рҿылархеит лылабжышқәа. – Сара саб иашҭа лашоит уаха –
икаххаа, хыхь, ҵаҟа иаркыз алашарақәагьы аздмырхеит, иааиуаз ахызаҵә Лад даԥыхьашәаны, сара сахьаанхаз иеигәырӷьоит!..
Баша игәырӷьоит, башагьы еизеит! – лыблақәа иаархыҷҷалеит
амцаԥшь. – Башаӡа еизеит!.. Сара Лад сиҿҳәароуп: дынхар – сынхеит, днымхаргьы – снымхеит!.. Усоуми, Лад?!»
Лад ҿиҭуам: уа данидтәалаз еиԥш, зны, ашьа зхыланы иҟоу
иблақәа ҩалыҵаирԥшуеит, нас иаалҟәигоит…
«Ҳшәаны ҳанҵәон, ԥсы зханы адунеи иқәу зегь ҳрырцәшәаны
аҩ ҳаҵалон!.. Знапы ианымдаз ҳара ҳабзиабара – ҳара ҳада зегь
рнапы ианын! Иааилыркаар – аҭаҭын ӷыӷк еиԥш рнапсыргәыҵа
инықәдырҟәҷышашәа ҳгәы иабон!.. Шаҟа слашәызи сараҵәҟьа,
ишԥасзымдыруаз абриаҟара сшыӷәӷәаз!.. Баша шәеизеит,
башаӡагьы шәгәыӷуеит – сара Лад изы сыԥсы ҭоуп, – уаҵәы
ашьыжь, сышиашоу Агаҟа сцоит, сеиҭанеиуеит ахәшәтәырҭахь,
аӡәгьы сицәшәом, аӡәгьы сицәыԥхашьом, икаруаҭ ашьапы снапы
аакәыршаны снатәоит: ихьаа ицеиҩысшап, дыцәар – ицәа сыхьчап, ишьапы данықәгыло – сиҵагылап... Ирҭаху сзырҳәааит, адунеи иқәу ахьыӡқәа иреицәоу акрыҟазаргьы исыхьӡыртәааит!..
Сара сыԥсы Лад изы иҭоуп – дақәиҭым аӡәгьы, сангьы, сабгьы, зегь
иреиӷьасшьо сашьа хәыҷгьы. Аиҳаракгьы – Минадора, анахәҭа
насхаршә сызҭирацы иаҿу Минадора: «Ахан еихачаԥа изгылоуп,
аԥара абӷьыжә еиԥш далахәмаруеит... Бҿы иабырҳәара ибҭахуи?!»
Сҿы иасырҳәарц исҭаху зласымҳәеи, мшәан, усҟан: «Лад ишьапы
дықәгылааит, Лади сареи ҳаизынхааит!..» Ма, бара бхаҭа бицца ҳәа зласымҳәеи?!. Иабаҭаху уигьы, егьигьы – Минадорагьы
дҳәацәалааит, дааԥсар лҽаанылкылап, сабгьы ауаа еизигалааит,
сангьы дсыдҵәыуалалааит – урҭ зегьы ҳәаак-ҳәаак рымоуп... Ҳәаа
215

змаӡам, ааԥсара зықәӡам, гәыхшәара зыцӡам Лади сареи ҳауп!...
Усоуми, Лад?!»
Лад адырҩегьх ҿиҭуам, амала, иблақәа рыцҳа-рыцҳаӡа
илыҵаԥшуеит, нас лаӷырӡыла иҩгәылҭәаауеит, иазымккәа ихыжжынгьы, дҳәаны дызлаҿаҳәоу акасыш иавалангьы рҿылархауеит.
– «Усоуми, Лад?!.»
Идагәоуп, иҿаҳауп аԥсабара: луада цәҩажә, зыбла цәынҭаауа
ақыҭа, еиқәышлаҳәа иахагылоу ашьхақәа, илаҟәны ахышә
икылԥшуа амза... Урҭгьы ирыздыруам Есма иларҳәаша, иара Лад
ихаҭа ишизымдыруа еиԥш.
«Сара зегь-зегь здыруеит!.. – усҟан, амардуан ашҟа шьҭыбжь­
қәак геит. – Рделегациа аарышьҭит!..»
Есма дымҩашьеит: раԥхьа, амза ашәахәақәа нкыдҷҷалеит Минадора лгәы барақьаҭ, нас лган давҵиаазшәа даацәыҵыԥшит лацала еиҳабы Шьазина.
– Бан дыԥсааит, беиқәылашьца бышԥатәоу!
Есма аԥенџьыр даадҵит, ауада агазфҩы зхыз лашарала иааҭәит.
Аиашоуми, Есма лгәы лнархьит, уахантәарак илыцгәырҩоз амза
ашәахәақәеи иқынқашаӡа илхаршәыз аҭынчреи ныҵаба иахьцаз.
– Темнотараа, арахьгьы темнотараа, анахьгьы темнотараа! –
цәгьалаҵәҟьа иҟыжит, ашәҭ еиԥш еилырганы иҟаз Есма лкаруаҭ,
амгәацәагьы леины адашьма илықәгылеит.
«Саб иашьа рыцҳа!..» – Есма лгәы даарыцҳанашьеит макьаназы ажәахәахәак лықәзымҵацыз лаб иашьа Миха.
– Аскуазниак рхы иҭоуп! – дышлыцәшәо лан иллырбарц лыӡбазаргьы акәхап, аҟаб еиԥш иҩежь-ҩежьӡа акаруаҭ
иҩықәҳәҳәоз лшьамхы кәымпылқәа руакы аҟьеҩгьы аахлыргеит
Минадора, аха Есма ԥхашьаԥхаҵа, уажәазы, лыблахәыцқәа акагьы
шымқәацаз анылба, уаҳа имырӷыӷкцәакәа лҽаанылкылеит. – Амашьына мыждагьы ҳтәарҭа ацәа ахнахит...
– Абасоуми дшыҟоу, Минадора лтәы иакит ззырҳәо!..
– Ахы ҭазароуп, Шьазина, ахы – асчастиа ҳәа бызҿу, ахьхьахьхьаҳәа, хьтәы мардуанны, ажәҩан иналбааны, уаԥхьа иаагыла­
ӡом, уалаԥшроуп, ухәыцроуп, уҵаароуп, узҭахуи узцәымӷуи еилурго уҟазароуп...
– Бара адгьыл бшықәгылоу!.. – абасеиԥш иҟоу аҳәоу аҿы, Шьазина, лажәа ахаангьы иналмыгӡацызт, Минадорагьы уи азгәаҭаны
илыман, илаҽԥнылҳәар, илцәыӡқәоз шыҟаз лбон азы ҿылҭуамызт
умҳәозар.
216

– Бара бҿы ԥхашьароуп, аха сара сыӡбахә зҳәоз арԥарцәа,
ԥшрала-сахьала, уахьрыхәаԥшуаз, ихсаны икадыршәуаз рнапхыԥ
даԥсамызт бабхәында.
– Ихьша-иибаша иҭаца Шьазина!.. – уигьы налмыгӡеит Шьазина.
– Аха бымбои, сҟәышхеит: сҵааит, смыццакит, апап иибаз
иԥшьеит ҳәа сымныҟәеит... Уажәы, ишыббо, жәларык ҳнапы
ианԥшылоит, иҳаҵашьыцуа шаҟаҩы ыҟоу аҟарагьы ҳанԥсра
ҳахыԥааит!..
– Ибҳәан еиԥш, ҳара ҳхы ҭазар, шәымраны шәҳазкыдми,
шәахьҳадырбало адагьы иаҳҭахуи!..
«Арҭ, ражәа ашьаҭа нархараны изларкыз ала, рыгәҭакаҿы
иааиаанӡа ишоит, саргьы «рмузыка» сазыӡырҩуа, ахәхәа-хәхәаҳәа
сҿырҳасуа срыдтәалазароуп!..»
– Ҳанаӡара ҳахьынеихьшьу, ҳҵыхәа акра ауаз аҳәоит... Абри,
аскуазниак зхы иҭоу дҩаагеижьҭеи, шаҟа цәажәара ҟалахьоу бдыруоу!..
– Шәыцәгьамыцәгьа Шьазина лхы!.. Ари абаа илыхәаԥшша
дыббахьоу!
Лыхәда ҵҟәашааҿы еилашуаз агәаӷ уажәшьҭаҵәҟьа илызнымкылеит Есма:
– Иааркьаҿны исашәҳәар, ишәҭаху ааркьаҿны?!.– Инеиҿаԥшыааиҿаԥшит аицалацәа, дџьалшьеит Шьазина лыԥҳа.
– Ишәҳәаз акы мап ацәыскхьоума? – лхы-лгәахьы иҟаӡамыз
азҵаара ҟалҵеит уи.
– Бан ӡатәс бхы дакәырхшааит!..
– Мап, аха?..
– Нас «аха» зацузеи?
– Иаҳҭахуп ҳнапаҿы бааир.
– Шәнапаҿы акәымкәа, нас знапаҿы сыҟада?
– Убас, убас, ӡатәс сзырҭаша!..
– Ҳашьны ҳамоуп: баб иашьа, сара, бызхылҵыз, абра уаха еизаны ашҭа иқәтәоу!
– Иарбан шәызшьыз?
– Абни апацан бицны ахәшәтәырҭа бахьҭалаз!
Дасгала илысызшәа дааҭрысит Есма, лыкәа аӡыршы ҩҭашит
ангьы.
– Уи атәы ҳҳәахьеит, иҟамлари уажәшьҭа аҵыхәа каршәзар?! –
аарла лқьышәқәа ҩеиқәылхит Есма, маҷӡак лыԥсы анааивылга.
– Аҵыхәа каршәхоит, абарҭ зегь ажәа анҳабҭалак ашьҭахь!
217

– Нан, срыцҳами!..
– Ажәа шәысҭоит!..
Ари ашьҭахьгьы, Минадора акырӡа дықәлыргьежьит Есма,
дӷьаҵәыӷьаҵәит, дыӷзы-ӷызит ангьы... Уаҳа высшьа амамкәа агәра
анырга, аиааира згаз абжьаратәи ашәышықәсақәа ррицарцәа
реиԥш еишьҭагыланы иналбаан, амаҵурҭахь рҿынархеит...
– Нас, Минадора ажәа лылҭазар, даҽа хәшәык адугало
иҟахума!..
– Зхаҵкы сцаша иҳалҳәозар – ишәоуп, иԥҟоуп!..
– Иараби, ҳшы-Хәырхәмалу ҳзымҩакыми, лара дзымҩакыми!..
«Сара дшыздырқәо дыжәдыруандаз, ус шәҳәозар збарын!..» –
игәы иааинаҭеит лыԥшәма Миха, аха изаҟаразаалак акы ихы-иҿы
ианимырԥшит, избан акәзар, Минадора лыблақәа ааиҟәымгаӡакәа
диҿаԥшуан.
«Шәырчгазар акәын уаха, аха шәабаҟоу, сабаҟоу!» – зегь рыԥсы
кәыруа изыгҿаз агҿаҩрашҟа лҿыналхеит Шьазинагьы.
Аиашазы, Езыгә уаха иашьеи иҭацеи ирызхиртыз аҩы еиԥш
ааигәа рыжәтә рҿы ианырымкылацызт Хәырхәмалаа:
– Ееҳ, сызкәырбану ҳадгьыл, уцәа иалымҵра иҟоузеи! – ибз
иԥышәқәа иаарыдҷаблеит раԥхьа аҵәца шьҭызхыз.
– Анцәа ирыжәтә!..
– Ҳара зҿахәы зҿаҳамхыша дубахьоу!..
Аӡәгьы иаҵәца анҭиркәамҷаа, аҵа аҵәах аахиргеит.
Аҩы иаҩызан аныҳәаҿақәагьы: еилган, ихаан, иџьбаран...
Дырныҳәеит Минадора, ирныҳәеит Минадора лани лаби,
ирныҳәеит Минадора лашьцәеи лаҳәшьцәеи, ирныҳәеит Минадора лыжәла, ланшьцәа, лаб ианшьцәа... Аҵыхәтәаны, лара Минадора лхаҭагьы илгәаламшәаӡо ландуи лабдуи... Абасҟаноуп, уаха,
ахантәаҩы Мураҭи афидааӡаҩцәа реиҳабы Кәасҭеи ражәабжь
атәыҩақәа ахазыргылаз Ахәырхәмал ҭаҳмада данамхаҵәыуазгьы.
Гәарԥныҳәа зцым ҩыжәра – ҩыжәроума:
– Еи, гьыди, сҿара ззымдыруа сажәра дахымччакәа!–игәы
ааԥшаа-ааԥшааит уахатәи аҭаҳмада, афельдмаршал Паулиус имашьына еиқәаҵәа азқәа амза ықәҷҷо даннықәԥш.
– Уҿарагьы ссирк акәмызт! – ибз ҭамгылахт абжьаԥалаҩгьы.
– Петиа, алашара! – акоманда ҟалҵеит Минадора,
– Иумыргәаҟын, Петиа, иумыргәаҟын!..
Аӡиас иаҵәа амшын хәашьы ианалало еиԥш, аҵх ршьапҭыԥқәа
анҵаны, Езыгә икәасқьа иҩаҿаччахт иашьа имашьына абла
ҭшашақәа.
218

– Ее, ҳзымҵагылоу ҳныха, суҳәоит, – ихҭырԥа ааихихит
аҭаҳмада, рыхҭырԥақәа аархырхын, иӡыш-ӡышӡа иааикәагылеит
ашьхақәагьы, – сара абас сшамкәа сызшаз!..
– Ахдыррагьы – ҽеиԥсроуп!..
– Иеихашәааит! – идгылақәаз дыҩҭырбӷаҷааит абжьаԥалаҩ.
– Зыхәда ҭҳәа, илашарбагаха абра ҳаԥхьа игылоу амӡанра
ныҳәаны, уи иаҭәазшьаз – дызҭоу дрыгымхо, изаҭәаршьаз
ҳаҷкәынгьы – дызтәу дҳагымхо!..
– Паулиусгьы диныҳәеит! – дынцәыҵаччеит Минадора, аха
аӡәгьы длыдымгылошәа анылба, лҽаанылкылеит.
– Иҩызцәа еибгала иаҳзаауа, иара иҵегьгьы дҳаракны дықәтәо
иҟоуҵарц!..
Амашьынеи акәасқьеи ирыбжьалаз ахьтәы ҟәыҵәақәа ирылубаауан, аҵәца иҭыԥаны, иахьҩеиша ианҩеилак итҟәацуаз
Езыгә иҩы ацыԥхьқәа. Илашон ашҭа, абарҵа, аҩны аԥхьатәи ауа­
дақәа, илашон, азараҟьа цырақәа реиԥш аҵәцақәа зҿазҟәшәоз
аҩыжәцәа рыгәқәагьы... Илашьцан ашьҭахьтәи ауада, илашьцан
аӡәгьы дызҭалмырԥшуаз Есма лгәы!..
«Усами, Лад?!»
Лад ҿиҭуам...
Ашьыжь Езыгә зегь раԥхьа дгылеит, аха ихәдаџьал хаҳә дук
ықәҿаҳәоушәа ихьанҭан, илакыҵақәагьы ыҵжәаны ихы ихьуан:
«Исмырџьбарози, ус исҿашәааит!.. – иааигәалашәеит, ажь
гәаӷь былны изҭаԥса, иҩы иалакнеиҳаз арҭмаҟ хәыҷы. – Иҿы
еилымго дҟамлар, дӡышо дцазшәа ҳгәы иабоит... Ҳаргьы
ҳаҽидҳамшьылахуандаз!.. Иаха шәаҵәцақәа рыҵа шәагәӡуан,
иахьа уажәшьҭа, шәԥышәқәа ҩаргӡаны, шәылахь ԥлакьыршқәа
шәрыгәыӡла!..»
Иҩцара зегь уалырла иҭәын, аха иаха ихиртлаз ажыцә ада
егьырҭ аккаҳәа ашәа ҳәауа иҩнагылан. Аҩы зыхьшы иааҭигаз
аҵәы, иԥсыӡа надикылан, аха ианазымха имаҿагьы нациҵеит:
«Иблаамхааит, уи аӡәк дызлакылам, аџьынџьыхәа еиԥш
шәыҽӡаашәшьма! – арезина нахаршәны, иаха ирмазеихьаз аулыр
хәыҷы наҵаиргылеит. – Иара, усгьы ҩба-хԥа дырхысуам, аха иара
уаагьы, ԥыҭҩык рхы ашьашәы ҭанартәап!..»
Езыгә, иашьа иуалыр аҭәра дазыԥшны, аиаҳәа ахы иҽаақәи­
кит, мчыла арезина инаржәыз аҿамҩақәагьы ԥхаӡа илаилсит.
Игәыкыҵәыкуа, ашьыжьтәи аҳауа цқьала зҽыкәабо иааиуаз амра
219

ашәахәақәа, џьоукы – аҳәыҳә ааԥсақәа реиԥш, Езыгә имаҵурҭа
ахыб рҽаақәырԥсеит, егьырҭ – уи иавагылаз ахьатә кәасқьа
аԥенџьырқәа ирылҵәрааны илыҩнаххит.
– Петиа, алашара! – акеҩ ааҭлырган Минадора,, лыгәчам
ахаԥԥалара иқәсны инеиуаз ашәахәа назыдтәалаз лӡамҩагьы
ҩадлыршааит. – Ҳцәарчит убоу! – дцәырҳангьы даақәтәеит. – Ее,
слушаи!..
– Ԥшьаала, Петиа, ԥшьаала!..
– Џьара уканажьп, срыцҳауп!
Михагьы мчылаӡа илацәақәа ҩеиқәихит:
– Бара, хчу, ҳаҟьоу исхчну?
– Мап, алуқәа ухчнуп!
– С ума схожу!
– Ну схожи!
– Схы еиҟәжәаны ицоит!
– Еиҟәымжәакәа, как увидила, ҵәызықьада егьшәыздырӡом,
– Минадора леилақь уаацәшәаратәа еимаххан, лшьамхы ҟабҩежьқәакгьы аиарҭа илкылыҳәҳәеит...
Усал алахар, аҩыза асал ала иалухроуп ҳәа здыруаз Езыгә
ииашьара, рашҭақәа рҿы иаалеиҩеит, цәгьарак ргәы ишҭаӡамыз­
гьы, рырахә ирықәымчуа иааӷьаԥчаԥт, дара-дарагьы рыбжьқәа
леиқәдырга-ҩеиқәдыргеит, аха аӡәгьы рыгәхьаа шикымыз
анырбақәа:
– Ыы, уҭабааит, ҳәынаԥшьыгазма узлырхыз!..
– Уаҳа сҿахьы уаазгаанӡа!.
Еиқәба-еиқәԥсы игылаз Езыгә иҩнқәа рышҟа рхы рханы
иаӷьын, рнапы иамкуа-иакуа уск-уск рҽынарзыркит:
«Иаха абриаҟара ҳаибарбзеит?!.» «Нас, аиашьара ҳәа
егьыҟамзар – иҟам?!»
«Ҳаӷахәы ихьурӡхәы кнырхааит?!»
Аха Езыгә ииашьара ргәыӷра башахеит, уи, иашьа ихәы анахих,
адырҩегьх, иулыр аҵәы ҭаргыланы ишәеит:
«Шәымш аабзиахааит, Хәырхәмалаа! – аӷәазала аӡамҩа
иҩалапеит, зхы дықәсыз арыԥҵә, – ҽаанынӡа!..»
Миха, усгьы иҿахьы иааимгеит, ахацәа алаф рылхуа, илжәыз
ахаҵәцак лыбз атормоз амырҟьан, Минадора иоушьҭны дцәажәон,
ауаа ҳарбоушь ҳәагьы днаԥшы-ааԥшуан.
– Петиа, ԥшьаала, Петиа!
220

Уи Петиа изыҳәа зегь акакәын – имашьына аҟаабжьеиԥш
дашьцылахьан.
Агәаҩа иахьынӡаҭаз Есма илыбаргәызеи: амашьына ӷызы­
ӷызуан, Минадора иоушьҭны дпарпаруан, Миха, Петиа акыр
дихәарҭоу џьышьа дмахԥсахуан, ахәқәа рԥырагылан... Аха
иааимшәаны адәы днықәԥшит – алаӷырӡгьы ҟәандаӡа лҟырҟҷыда
иҭаланы аҿыланахеит:
«Ара узыҟами, Лад?!»
Уамашәаҵәҟьа ирыцҳауп Лад иблақәа.
«Сара машьынала снарга-ааргоит... Уажәы Аҟәа снеир, «Ахан
еихачаԥа зызгылоу, аԥара абӷьыжә еиԥш иалахәмаруа аӡәы
сирҭоит!..»
Лад иблақәа рынаӡара аацәаакит, иԥышәырччахаа хыҵхырҭас
иамаз иԥышәқәагьы аақәацқәацеит... Иааилахәашьит дәыкакаҷла
иқәҵаз адәы, рымахәқәа еилаԥыҵәҵәа инӡаакәкәалеит арашқәа,
еилаҩеиласуа илбон ашкол злыхыз Лашԥсы ахаҳә шкәакәақәа:
«Уажәы Аҟәа сҩеир!..»
– Петиа, ушиашоу ашкол ашҭа уҭыс!
– Амш бымгани, џьым!.. Петиа, умҩала, умҩала!..
Амашьына акәырқәа лгәы инықәгылазшәоуп дшааҭрысыз Есма.
– Еех, темнотараа, темнотараа, шәара Анԥсаажәқәа шәоума
аҽырбашьа здыруа!..
Минадора лтәы џьара иамгазаргьы, даҽаџьара иалыргеит:
– Иахьа мҽышоуп, Ага ҳналс-аалсны иаабароуп, ҳаргьы
хҽыдҳарбароуп! – иаҿаршәны иаанылкылеит, амшын агәы казказра дшынхԥшылаҵәҟьаз.
Есма дҩышьҭыԥсааит, нас лгәы амҟьаны икаууа илҭалан,
дҩаҵҟьаны лаб иашьа иԥҳәыс аҩбатәи лыцламҳәа дагәӡырц
аԥсык ауп иаалыгхаз.
Уажәшьҭаҵәҟьа ишалымшоз идырын Михагьы, ипҟаны
игарарҵаз ахәыҷы иеиԥш, ахәхәа-хәхәаҳәа даақәыԥсычҳаит.
– Петиа, асааҭ зхагылоу аҩны аԥхьа уиаҟьаны уца!..
– Петиа, армарахь, армарахь – сан лаҳәшьа дахьынхо ашҟа!..
– Уи дыԥсхьеитеи, бара?!
– Лара дыԥсхьазаргьы агәылацәа ыҟоуп – схәыҷраахыс сыздыруа.
«Ҳаи, иаасмоуӡакәа!..»
– Петиа!.. Петиа!.
221

Аҵыхәтәаны, Хәырхәмалаа рмашьына неин, аларқача ахьыз­
шәа ацқәа еихамгыло, аџьармыкьа аԥхьа иаагылеит.
Миха, иахатәи иашьа иҩы макьанагьы ихы иҭымгацызт азы,
амашьына дахьҭатәазгьы дҭымҵит.
Минадора, лацала илызлырҭәыз амашьына абагажник дҭаԥшит,
ашьҭахь, агәылшьап ацәа иалху лԥараҭра ду ыргьало, Есма лаԥхьа
днагылан, аџьармыкьа иналалеит...
Миха, игәы атыгә аҿы инеихьаноуп, Минадора дшыгьежьыз:
– Аӡӷаб дабаҟоу, уара? – дҵааит амца лҿықәтәаны.
– Уаҳа акыр базҵаарц бҭахызар?
– Дцеит!..
Иааҭшашахеит изеихымхуаз ибла ааԥсақәа.
– Ааи, ааи, убыжәла!
– Иаба?
– Ллиубовник хәаԥса ишҟа – ахәшәтәырҭахь!
– Петиа!..
– Маап! – лҭаҷкәым раҵәаны иҩалырххеит Минадора, амашьына ахәдаџьал еиқәаҵәа шыҟоу имҩанылҵарц, аха илзымгәаӷьыкәа
аҳауаҿы иаанылкылеит. – Иазхоуп шәахьынӡасылахәмарыз!.. Петиа, Аҟәаҟа!..
Миха ибӷа иааҵсит, аха иикуи: уи заманлаҵәҟьа идыруеит Минадора данеилашәалак илылшақәо – иара иакәым, амашьына дасны иҩҭарҟьаҟьа илгар лылшоит, ани аккаҳәа ишәаҳәо рзал аҿы
иқәгылоу аваза ду ахаҭаҵәҟьагьы давсуам...
Иҽааиқәикит...
Петиагьы, иҟасҵарызеи ҳәа иԥшәма дауиазҵаахуаз...
– Аҟәаҟа! – ачландарҽы еиԥш иҩнықьит амашьынаҳәаҭҳа.
«Схала саабыжьҟьагәшьап!..»
ИАГЬАМОУЗЕИ АМЦ?
Иҟалаша, хырԥашьа зқәым, азқьышықәсақәа шаҳаҭс измоу
ахҭысқәа акакала еишьҭагыланы иҟало иааиуан: ишьҭа ашьа
хыршыла, уажәыраанӡа дызҭамӡоз иҳәаақәа дырхысны, иҭыҩра
дазнеиуан аӷа, аха аеҵәақәа ҿышәшәаны ишкаԥсац икаԥсон;
Анԥсаа, ашьхаҟа идәықәырҵаша арахә рзынхоу, ирызнымхоу ҳәа
иҵаауада – Бӷацымкыра ахы иқәжьыз асы еиҿҟьеит – ашьхацара ааит; аҽагакцәа хынҳәхьоу, ихнымҳәхьоу адгьыл усс иазҭада –
222

арашәатә еикәассы иԥшны игылоуп; уамашәаҵәҟьа иҭынчмызт
амҩа иаԥшу аҳәса рааԥын-ҵыхқәа, ашоура бааԥсы рыҵоуп аԥхын
ҵыхқәагьы... Ажәакала, аԥсабара иара атәы ҟанаҵон, иара итәы
ҟаиҵон аколнхара ахантәаҩы Мураҭ Аӡлиагьы.
Уажәгьы, абна дшааиуаз, днымҩахылгеит аҭыџьҳа Иака...
Лара лхаҭа дшицәымӷхахьаз еиԥшҵәҟьа ицәымӷны, иблақәа
шыхҩаз ижәит хпыҿк азна. Ашьҭахь иблақәа хитит, аха лара
длыхәамԥшӡакәа илаишьҭит аҩбатәигьы.
– Унацҳаи абри, сыԥсы надкылашәа! – аџьанџьыхәа,
ақалмышьрҩа, акаҷыҷ абыржә иааҿухызшәа.
– Ееҳ, Иакахеит, изҭахгәышьада уажәшьҭа бареи сареи
ҳаԥсқәа?!
– Уҽанахушьаауазгьы ыҟан... Иугәалашәоу иуҳәақәоз?
– Саб рыцҳагьы зны иԥсы ҭан!
– Мураҭ! – маҷк аҟәардә даақәҳәазеит Иака.
– Бҭазара, бмазара бзиахааит!..
Амала, абарҭ Иака лыхпыҿқәа ракәымзар, Мураҭ игәы
еиҟәжәар ҟаларын: иарбан усу ашьыжь аахыс иҽыззимкыцыз, аха
зегь имҟәыҵыҩрны икаҳауан...
Уажәы, амшын шьамхахьы акәын иахьизааиуаз, ашьхақәагьы
– маҟҿаҳәара, игәы наззирхалак – амаркаџьы еиԥш ирыдҷаблон,
ихшыҩ еилфаҷа аус ауан:
«Ҳы, аҟәрааныжәгьы аҟармаҵыс аҭаххеит! – ихәыцра хаақәа
ицәцар ҳәа дшәозшәа, ашә ҩкыдирҟацалеит Мураҭ. – Санымчымхаз, сангаӡаз зны сымҩахыҵуан ҳәа... Иакажә – Иакажә лоуп дахьугалакгьы... Иара аԥҳәысгьы дахьугалак дыԥҳәысми?! Амала,
аҳәсақәа зегь иреиӷьугьы аӡә дыҟазаап – уара зааигәара уҟамлац
аԥҳәыс!..»
Ҩ-мҵык аԥенџьыр асаркьа рҽадыршьылон. «Шәара шәакәын
скабинет амш алазымгацыз! – иҟәартәрақәа аҟәҟәа-ҿҿа рылго,
дҩагылеит иоуишьҭрацы. – Аа, агызмал! – иҽааникылеит Мураҭ, –
уацәцар уҭахуп?! Ҳампалгьы, уоусышьҭуам!.. Ариқа, цәаӷьына!..»
Мураҭ «цәаӷьына» ҳәа дызҿыз ажьымҵ хымпыҿ ду, агәараҳәа
ахы нкыдҟьо, сынтәа игәылҵыз акы ауп уҳәаратәа, иԥшқарахӡа
иҟаз мҵык иашьҭан.
«Ҳампалгьы, уоусышьҭуам!» – дааины иҭыԥаҿы даатәеит, –
убри ауха исымгәаӷьыр – иахьагьы сыгәжәажәо, адунеи аҿы зегь
иреиӷьу акы салхәдоушәа сгәы иабо адәы сықәзаарын!.. Уаҳа
иҟоуи – иуфаз, иужәыз!..
223

«Сцәастәым, сцәастәым» – сгәахы аакыдылхӡеит Ачагьы...
Уаҳа лымԥахь сықәлом, лҭахызар лхы аџь-ҩагьы ианылҟьалааит!..
Сыԥсыроуп, ма сынхароуп – амсахәыр, иуасымҳәеи, мшәан,
амсахәыр!..
Қсаси Кәасҭеи ҳколнхара иаламзар, зегь ҳабжьара акәтаӷь
бжьабылгьо иҟалон... Аԥсыхәа даргьы саргьы ҳаргандаз, џьара
ршьапы шсызкыламыршәо убоу!.. Рыхцәкәакәын акырҭа сыҭ,
иҳәеит, жәаха, ани адуи сареи ҳанеицәажәоз, аха иааг!.. Дикран
сҳәеит, ацәаӷь сҳәеит, абрагьцәа сҳәеит, аха исзамуит Қсас иҿы.
Қәасҭагьы дзырбыжкуа уи иоуп... Ах, жәаха даныҵҟьа, инапы
иҟьазшәагьы дыҟандаз уи Кәасҭагьы – дҭасырбаара сыҟан!..» –
Мураҭ деиҭаҩагылахт, ухәыцра ахаҭаҵәҟьагьы уаацәшәаратәа
иҭынчран акабинет аҿы, рышьҭыбжьқәа еиқәтәахьан еишьҭаз
амҵқәагьы.
Днеин, аԥенџьырқәа ааиртит, аха адәахьы иҟаз аҳауа цқьа,
игәаӷьны акабинет иҩнамлеит, иҩназгьы дәылҵны имцеит.
Мураҭ, раԥхьа, игәы ахәыц шлақәа аԥхӡы аарылашит, нас изқәа,
ашьҭахь – илахь:
«Ибызхырҭәалааит, закәтәы еиҵаҟәаҟәоузеи исбыржәыз! –
иҳәынҵәрақәа ааԥиртлеит, инапы азиҟьеит инаскьаны иԥшыз
аҳауа цқьа, аха имԥахьгьы иқәымлеит. – Сгәаӷ лыман, сызгашаз акы
сылҭазаргьы, абри атәарҭа ӡылачажә?» – днеины ашәгьы ааир­тит.
Қсас ашҭа дықәланы дааиуан. Уи, амцабз зхьысыз абыӷьҿа
еиԥш дканӡаны, еснагь ишьҭкәыцәаа иикыз ижәҩахрқәа хьыдшьшьы дшыҟазгьы, ишьапқәа баӷьа-баӷьа иргылон, ишьаҿақәа ҭбааҭбаа еихигон.
«Ушьыц-еиӷрабаара акәу акы укны уамоуп!.. Шәиҵашьыцуеит
Мураҭ Аӡлиа, шәхы шәхырхуеит дызлаҟоу зегьы – ӡатә хшьаалас
шәизыҟалааит!..»
– Бзиала уаабеит, аҷкәын дшыҟоу насоумҳәо?
– Дыҟоуп, иԥсы ахаҭа ҳзынхеит, – Қсас аҟәардәқәа акы даахан, аԥенџьыр азааигәашәа днатәеит, зҿаазхаз аԥша хьшәашәа
анапқәа раԥхьа Қсас икәа нҭнашьааит, нас, Мураҭгьы илахь аԥхӡы
нықәырбаны, иаашьа-канҭҳаиуа адашьмаҿы ишьҭаз аҳауа ҟәыкы
ҩанаргылан, иама индәылҵит.
– Иԥсы шәзынхазааит, ҳазҭагылоу аамҭа зеиԥшроу умбои,
Қсас, ауаа рыҷкәынцәа, рцәа иадыз ҿыртлахак абаабари ҳәа
еимдоит.
– Иҳамчгәышьоузеи!..
224

Аԥша хьшәашәа иԥырҵуамызт Қсас. Мураҭ, ус дук зхы алоу
иԥшра иҭаны, кьаадқәак еилирттаауан.
– Даҳҭахуп, аконтораҿы дааиааит уҳәазаарын?.. – Қсас урҭқәа
шиламӡоз шидыруазгьы, маҷк ихы қьар аақәимҵар имуит Мураҭ –
ԥыҭрак ҿиҭуамызт, ашьҭахь:
– Иубазар акәхап Бӷацымкыра иҟанаҵаз?
– Исымбакәа, ишԥасымбеи!..
– Злыԥха-згәыԥха ҳауша!..
Қсас ақәҿимҭит, амала, ихы ҩышьҭыхны ашьхақәа даарыҵаԥшит:
дызҭатәаз аҳаирплан наҵҟьазшәа, игәы ҩаиҵԥрааит – егьырҭ зегь
аҩыҵра иҵак, аԥҭа цәыхәақәа амӷаҵаны, ажәҩанахьтә илбааԥшуан
Бӷацымкыра ашьха. Хәыцрак дынҭанагалеит.
– Нас, Бӷацымкыра иаҳәауа уаҳауеит? – Ишиҭахӡамыз, даа­
рылҵит Қсас ихәыцрақәа – ариабжьарак ҭыԥ изымҭо ахәыцрақәа.
– Исаҳагәышьоит, исаҳа!
– Анцәа гәышьара ақәумҵан!
– Ее, Мураҭ, џьоук ҳзы Анцәагьы, аҩсҭаа дихылҵызшәоуп
дшыҟоу!
«Ақәақәра згааит, акы уарҟәып ҳәа уҟаӡамызтеи?! – ихы
лышьҭацалашәа, иԥаҵа анаӡара дықәԥшны Қсас дихәаԥшуан
Мураҭ. – Аԥша еиԥш уаҳҿасны ҳажәа ҳҿуԥаауан!..»
Қсас, ицламҳәа инапы аҵаргәаны, иблақәа ҵаакәкәала,
Бӷацымкыра дшаҵаԥшуазгьы, амаҭ ацәа еиԥш иныруан Мураҭ
илаԥш хьшәашәа.
– Аҳаҳаи, угәы умышьҭын, ҷкәынак днышьҭасзар, дҩагылап!..
– Ушымгылара иҟоузеи!..
– Аҽазыҟаҵара шәалагароуп, егьи амчыбжьазы амҩа
шәықәлароуп.
Аԥхӡы хьшәашәа ҩаиқәнаҭәеит Қсас: иҭахгәышьам аимакаиҿак, аҟыбаӡыба, аха уажәшьҭа, адагьы ԥсыхәа шыҟам ибоит:
– Иарбан мҩоу?
Дааҭрысит Мураҭгьы:
– Уҵаашьа сгәаԥхом, Қсас!
– Иаҳгәамԥхақәо рыла адунеи ҭәуп, аха ҳаҽҳзымшьит!
– Адунеи злаҭәу соуҳәандаз ҳәа акәым арахь узаасԥхьаз!..
Арахә ашьха икацатәуп. – Иҟоу! Иҟоу ахыхәмыхә!..
– Анԥсаа сынтәагьы рырахә ашьха икарцеит рҳәарцаз?
– Аполитика ҳаҟәыҵп!
225

– Ҳаҟәыҵп аибажьарагьы!.. Нас, уара иуҭахуп, сара – аферма аиҳабы, уара – аколнхара ахантәаҩы узжьалар, уара
уҩагыланы даҽа џьоукы ужьалар, урҭгьы – даҽа џьоукы ржьап!..
Абас ҳаибажьа-еибажьо ҳнықәланы ҳашнеиуа – уиала ҵҩа
змам арахә анаҳҵап, ведрахыла ахш рымаҳхлап, тоннала ашәи
ахәшеи хаҳхып, ҳаплангьы аҳҭап, иаҳзахашәалаз амцгьы ҳара
иҳамҵаҵаны ҳаатәап!..
Амца икны аҿҿа-ҿҿаҳәа абылра даҿын Мураҭ:
– Алекциа усзаԥхьарц уаама?
– Мап, Мураҭ, ажәжәла бзиа алаҳхуеит ҳәа иаагаз ацәаӷь,
ҳарахә шықәнахуа еиҭауасҳәахуеит ҳәа саҿуп.
– Уи саргьы издыруеит... Инхаз, инхаз!.. Ашьхацарагьы планны
иҳадуп!..
– Ҩажәа ҳәыси цәаӷьыки рзы ашьха ахалара иаԥсам!
– Нас, нас ҟаҟатәыс ҳхы раҳҭарыма?!
– Насх, иааԥштәуп.
– Ишԥа, абарҭ аҳәарақәа хьаны, рԥацәа рыҵакәашо иҟалаанӡоу?
– Мап, ианамуӡах, ҳацәқәа рхы иаақәиҭхаанӡа, урҭ усгьы
икацатәуп... Мап анакәха, сара сакә, даҽаӡә иакә, ицозаалак –
ҩ-џьмак рабаӷь ҳәа ацара иаԥсам.
«Аа, иҟасҵаша сарҳәо иахьалагаз, иҩыхәнаны сыжәҩахыр
иҩықәгыланы, слымҳа иҭажьцәоит, иаарласынгьы схагәҭахь ихалозар акәхап!..» – Иака лыхпыҿқәеи Қсас иажәақәеи деиладыршуан Мураҭ:
– Уара, иҟасҵаша-изуша абас еилырфаҷа иансашәҳәо, лахьхьи
сахьлеиуа ирасҳәашагьы нацшәҵалар, иҟалеи?!
– Лахьхьи уахьлеиуа ироуҳәаша шԥаҟам: ажәжәла бзиа акразы иҳашәҭаз ацәаӷь, ҳажә хәыҷқәа иаарылагьежьны иннарҵәеит,
уажәы ашьха икаҳцо ҳамам ҳәа роумҳәои!
– Ассир, арҭ ыцәоуп, уара, арҭ мҿыхаӡацт, уара! – иқьаадқәа
ырбӷьыжәны астол иҩықәижьын, дагьыҩагылеит Мураҭ. – Аа, ухала
улабашьа аакыдхны, абахҭахь уца ҳәа дааины дахьсыдтәалоу!
– Исзеилкаауам, Мураҭ?
– Иарбан иеилкаам ара?
– Иҟаҵәҟьоу аиаша уҳәар уҭаркуану?!
– Сҭарымкӡаргьы, саамҳәаны сылкарыжьуеит, уи ауп шәаргьы
ишәҭаху, нас шәыԥсы шәшьап!..
– Нас, амц уааҟәымҵӡакәа иуҳәалар?!..
226

– Иҟоу уасҳәап, Қсас, – Мураҭ дааин, иҭыԥ аҿы деиҭаатәеит,
иҵысҵысуан иԥаҵа илаҵҳәҳәоз иԥышәқәа, изеиқәкуамызт
инапқәа, аиашоуми, Қсасгьы маҷк игәы даарыцҳанашьеит. –
Шәсыӷрыӡаа, уара, иахьа уажәраанӡа хьымӡӷ мгакәа сааиуеит, сахьлеиуа исҳәо харҵоит, зда ԥсыхәа амам аус аҿы ҳаилибакаауеит,
капанкгьы сымоуп!..
– Зеиԥшыҟам, Мураҭ!..
– Ус сцалароуп!..
– Ибзиоу аҿы укылсааит!..
Ацара иҽазкны дҩагылеит Қсас, дҩеихеит Мураҭгьы.
– Ааи, ааи, Қсас, сара аҳәынҭқарра амаҵ зуеит!
– Ԥшӡала!..
– Исԥырхагахаз аӡәгьы сшимеигӡо жәдыруазааит!
Мураҭ иеирхахьаз Қсас изқәа иҩаланаҵеит, аха ичҳаны
дыҩдәылҵит.
«Изакәтәы рҟәара мыждоузеи ҳаздхалаз, сукәыхшоуп – иара
ус, уахьынагәыдԥшыло рацәак иҟаӡамшәа, арахь, уавс – узавымсуа, ухыҵ – узхымҵуа, уаҵс – узаҵымсуа!.. Анцәа, уаҳзеиӷьха, иара
амаҭ ахаҭа иаҭахым акәымзар, ауаҩы, уи дацшьҭаланы ацәарагьы
иҽаиршьцылозаап! Уара сара саҵкыс уеиҵазар – сжьашьа
уҽақәыршәа иҳәеит Мураҭ!.. Уи ус иҭахуп – ажәлар ирзылырххьоу амҩақәа иреиӷьны иԥхьаӡоит... Аҳауа иазқәынҵаны ирызлеигоит, амра ашәахәақәа рыла ирчоит, арахь, иҭабуп, Мураҭ, ҳәа
ихы шьышьы, игәы шьышьы даурышьҭуеит!.. Исзеилкаауам, иҟоу
уажәшьҭаҵәҟьа избоит, аха изыхҟьаз сзеилкаауам?!.»
Иара ус, уаҩ ԥуаадакгьы адәы дықәыршәымызт иахьа. Адунеи
аҿы ак иаҿымкәа адәы иқәу, иара аӡәзаҵәык иакәушәа ихы ибогьы
дааҟалеит Қсас. Арашқәа рыҵаҟа атәарҭақәа зегь ҭацәын, иҭацәын
ашколгьы, анаҩс игылаз аусҳәарҭа, иҭылашьцааӡа дызҭаԥшуаз
Лашԥсы ахы...
«Аф усааит, уара Қасалагьы, ухы шԥасаҭәоумшьеи! –
иааҵаӷаӡахеит, уиадагьы инкыдԥшаало иҟаз Қсас игәы, – Гитлер
ихаҭа дукырц угәы иҭазар акәхап, анҵәажә!.. Амала, иубаргузеи,
Қасала, абарҭқәа зегь убла иахьамбо: дузшьыр – афырхаҵа, уишьыргьы – џьанаҭ уцеит!» – ицәа адырдырҳәа иҩеихдырԥеит,
аҵыхәтәантәи иажәақәа – Қасала изы минуҭк иадамхаргьы ихы
иҭамшәацыз, идимкылацыз ажәақәа.
Ани аԥҽыха мыжда неины изыдтәалоу игәы иаланаҵо ианалага, араш ашьапы иадҟаҵалаз атәарҭақәа акы даақәтәеит Қсас.
227

Уи, аҵыхәтәаны даазқәылаз, еиҳагьы ахы инардыруа иалагеит.
Ԥаса, иласкьаганы, игәаҵәа азааигәара авакьыцқәа ирыбжьатәан,
аныҟәара аҽазнакны иҟаларгьы, раԥхьа агәаҵәеи иареи роуп
еиԥыло ҳәа иарҳәеит агоспиталь аҿы... Данаа ашьҭахьгьы
шықәсык иазынаԥшуа, ахала иалҵны ицазшәа, аҽыбжьарӡны
иҟан... Аха уажәы!..
Изнапык игәы иадырӷәӷәала иааникылан, егьиала инықәирбеит
илахь иалнаҳәаз аԥсԥхӡы... Ишԥацҳауа уҳәарауазеи – ауасхыр иадтәалоу аҳәынаԥ хаԥыц ҵарыхәҵәа ахаҭаҵәҟьа!.. Жәаха
асаркьа дҭаҵаны данырба ашьҭахь, Чанҭа иҽииҭар – акараҳәа
иаалиршәон. Ари рыцҳа еиԥшума Чанҭа ачанах ианижьлахьоу!..
Аха дақәшаҳаҭымхеит Қсас. Мап, сыԥсып ҳәа дымшәеит уи – ари
арыцҳа акәым, маҿа-маҿа дырхханы, уаԥсҵәыла ианилрыҟәшәоз
иблақәа мҟәыстеи!..
«Азауадахь идәықәшәҵа, идырҭәар, даҽа бзырбзан хык
алҵуеит!» – иҳәеит, усҟан Қсас дԥызҟоз аҳақьым.
Ицҳауеит, амала, ԥаса еиԥшҵәҟьа ацқәа еихымҳәакәа, хрыжьхрыжь, маҷ-маҷ...
«Уара уеиԥш ега сырцәынхахьеит! – иҵаулаӡаны иԥсы
ааи­вигеит Қсас. – Уамашәоуп ҳашшоу – хьаа ҳамамкәа адәы
ҳанықәу, агәырӷьашьа ҳаздырӡауам, ҳаԥсы хақәырԥшны,
ҳамгакәа ианынҳхыҵлак – аԥшқа иеиԥш ҳгәырӷьа-гәырӷьо
ҳааҟалоит... Шьыбга, уажәы Дыдрыԥшь-ныха еиԥш амца ицрыдды
даацәырҟьар, шаҟа ибзиази– уаха сцаны саауан, мчыбжьык ҵуеит
ибла сҭамԥшыцижьҭеи!» – Қсас игәы адырҩегьх аҟыж-ҟыжҳәа
иҩаланаҵеит.
Мураҭ икабинет ашә аартуп, аха ҳаԥушәоуп иҭылашьцааӡа
дышҭаԥшуа Қсас... Уардынк аҿыжбжьы гоижьҭеигьы акрааҵуеит –
угәахы иалакьакьаратәа, инаскьа – имнаскьо, иааскьа – имааскьо,
агьаргьалас зхоу акамбашьқәа аҵаҳәоушәа:
«Иузшам анулахьынҵахалак – иудымҵәыуалакәа уаҳа
иҟанаҵарызеи, ԥҳәысгәаҟк аԥхьа дгылазар акәхап! – Қсас,
адырҩегьх иҵаулаӡаны иԥсы ааивиган, дцарц даныҩеихоз, зхы
шьҭацаланы иааиуаз ацәқәа днарыхәаԥшит. Мап, раԥхьа аӡәгьы
дгылаӡамызт, амала хаҵак ауардын давагьежьуа, ашиҵә-ашиҵә­
ҳәа ифырмахьц мҩаниҵон, уи, ацәҟырҩаџқәа рзы зегь акакәын:
умҳәозар. – Ари Ҷаҭала иоуп, ԥҳәыскгьы дантәалоуп, рыцҳарак
рыҵамлазааит?!» – игәы еиҭаҩалакьакьахт Қсас.
– Ишәыхьи, цәгьарамзааит?! – ибжьы лыҵакны дҵааит.
228

– Узеигәырӷьашагьы егьыҟам!
Қсас ауардын днадххылеит: раԥхьа – зшьапқәа зыҵаԥсаны
иантәалаз аԥҳәыс дҩалыҵаԥшит, ашьҭахь – уи лшьымхы зхы
ықәыз:
– Ҳаи, абаақәа! – ибаҩқәа еиҿшәшәаны ицәа илҭаԥсеит Қсас.
Ачча-ччаҳәа, ахәа ршьышьы аԥштәы змаз ашәах лҿыччаны
иҩеиуан ауардын иақәыз аԥҳәыс, лкасы амҳацә аалҿышьны
илрыцқьон илхатәазгьы.
– Уара, Расим хәыҷы иԥҳәыс лоуми?!
– Ача лоуми, Қсас!
– Ҳаи, исықәшәанда, илызкашәазеи абааԥсы?!
– Уара акрудыруазар!..
– Нас, абас мацароу?! –- дааикәагьежь-ааикәагьежьит Қсас.
– Шьыбга, ҳаи абааԥсы, Шьыбга!
– Дҳақәԥсуеит, Қсас!
– Мураҭгьы ара дыҟоуп, аха...
Уи ақәҿимҭит Ҷаҭала.
– Шьыбга дахьыҟоу идырыргьы?!
– Шьыбга данҳнымиа, длаагаанӡа дҳақәԥсуеит!..
Аҩхацәакгьы ауардын иавагьежьуан, игәаҟуан, ала амгәа иҭалон,
ахаҳәқәа инрыхҟьашо инеиуаз ауардын шҿыжыц иҿыжуан, иагьыццакуамызт, иагьаагыломызт ацәқәа – иҳалшо ахәыҷы ҟаҳҵоит
рҳәашашәа, рыхқәа еиқәыршәаны иргьало инеиуан.
– Ҳиазҵаап! – Қсас ауардын даацырҟьан, даахыԥхыԥшәа аконторахь иҿынеихеит.
– Уиҟәаҵ, Қсас!
Қсасгьы ари дазыԥшызшәа даагылеит, даакәанызанеит, иара
ихаҭагьы, уи ашьаҿа аԥсы ицәа ахкаауа ишыҟаиҵаз ихы-иҿы ианубаалон, аха...
– Уиҟәаҵ! – еиҭеиҳәахт Ҷаҭала, – иллахьынҵоу аабап... Уи ҳара
дахьҳахәо егьыҟам...
– Изакәтәы насыԥдарои?!
– Исымбацт, ажәцәеимаа еиԥш снадырҳәы-аадырҳәхьеит, аха
исымбацт.
– Дычмазаҩуп рҳәогьы ҳмаҳацызтеи?!
– Илыдызбалахьада! Ача лакәымзар, иахьагьы, ҳшьапқәа ыргьало аҽада ҳақәтәазаарын. Зегь лара дрыхьӡон, афидаҭраҿы
уналыдҵыр – аҭаҭынҭраҿы даауԥылон, аҭаҭын шҿылхуа
229

уналаҩсыр – аказарма дыҵатәаны аҷҷа-ҷҷаҳәа дышрыԥхуа уаалыдгылон!... Иуасымҳәеи, мшәан!..
– Нас, иаалырҟьаны илызкашәазеи?!
– Шьыжьымҭан адиԥ аҵылхуан,– даақәыԥсычҳан, ишиҭахӡамыз
иаацәыригеит Ҷаҭала, – сналахәмаршәа, лгәы аарӷәӷәаны сналывсит... Ашьҭахь, абригада сшалагьежьуаз, акыргьы сынхеит.
Ашашәазы ҳаурыцҳахым – цәгьала акы рымпыҵскәкәаақәан,
еиҟәырҷҷаны ирыҭо сшааиуаз ауп аҳәҳәабжь шгаз. Саннеи,
абыржәы дшубо, ашәах лҿычча, абарҵа ацәардаӷәы дықәын.
– Нас, илыҵаԥсаз аӡәгьы изымдырӡои?
– Иуасҳәара сыздыруам, Қсас, абри сыбла аламԥшӡакәа,
сыбаҩқәа Сибра иаанхар еиҳа еиӷьын!.. Аҳәынаԥшьыга лжәит
ҳәоуп ирҳәо...
– Ҳаи, аԥсра сықәшәандаз! – илымҳақәа дрысны иааникылеит
Қсас, дагьҩышьҭыԥсааит. – Илыҵаԥсази?!..
Уи ақәҿимҭит Ҷаҭала, ифырмахьц ныҵакшәа рывара шыҟоу
имҩанҵо, игәаӷ рхигеит ацә еишьклаҩақәа, аха ауардын агьежьқәа
дрыст ҳәа аныҟәашәа иацнаҵозар даргьы иацырҵеит.
– Ҳазлалыцхраарызеи, ҳаи, иабахәа, акы ҳахәшәӡамкәа
ҳашԥеилахеи! – Қсас иааигәалашәеит амахоркеи акасыжәи рыла
шаҟа да рхы еиқәиҳәалахьаз, шаҟа напы, шаҟа шьапы «мцхәы»
ҿҵәаны зымҩа ишьҭеиҵахьаз, аха ариҵәҟьа дақәымшәацызт.
– Ҳазлалыцхраарызеи?!–ацәқәа раԥхьаҟа диасит, амаҭ зԥылаз
иеиԥш, ибла гәаҟ-ҵәаҟқәа еимдоит. – Хәылбӷьык абжьеи иӡаашьны
ҳхы иақәызҵашаз иакәзаргьы ҳақьымк даҳзыҟамлеит ԥасагьы,
уажәгьы!..
Ауардын Агаҟа ахы рханы ицоит, макьана иабаҟоу!..
– Ҷаҭала, абааԥсы, аӡы! – дыҩныӷзит ауардын иантәалаз
аԥҳәыс.
Ахацәа аарыдххылеит, аха аӡы зуржәуа дабаҟоу – ауардын
дҩақәԥалеит Қсас, ацәқәа раԥхьаҟа дааиасын, иааникылеит
Ҷаҭала.
– Бҭынчыз, рыцҳа! – инапы лырхшьыланы илеиқәиԥсеит Қсас,
ашьашәы еиқәаҵәа зҭатәахьаз Ача лыбла разқәа...
Дыԥсит Ача. Ргәы далхны иҵәыуон ахацәа, аҳәса. Ихылԥа
нкаршәны днылхагыла, диҵәыуеит ахантәаҩы Мураҭ Аӡлиагьы.
Ашьҭахь уи, аԥсыжра аҿҳәара азҭоз рыгәҭаҵәҟьа далатәан,
зегь зкапануаз иажәа налаҵаны, маӡа-аргама, рхы-рыҿқәа
дрыхәаԥшуа, даақәыԥсычҳауан... Иара иҿшәаз амш акәхеит
230

Ача аҵыхәтәантәи лымш, иара дызқәышаҳаҭыз ракәхеит шәаџь­
ҳәарагьы иҽыжәлаз...
Иҟаиҵагәышьоз Қсасгьы – шьаҿак неихигацыԥхьаӡа, игәы
ҭазырҷаҷаша акы ааиԥыло дааиуан, иабеиҭахыз иахьа абри
алахьынҵацәгьарагьы?! – Аибашьра иаршыз ахәа зегьы акакала
иара иԥхьаӡарҭаны дзыҟалазеи?!
– Уара угәы иҭоуи? – лҳәеит Мкыд, Қсас данааивала.
– Сгәы иҭоу уажәшьҭа саргьы исыздыруам!
– Улабыжьҟьароуп!
– Уиакәымзи сызҿыз, сахьныҵыҵлак, ацгәеиқәаҵәа сԥылоит
акәымзар...
Мкыд лылаӷырӡ лгәы еиҭаҩалаҵәеит, аха Қсас илмырбеит.
– Бара маҷк бааԥшы, зегь ҳақәҵны ҳцаргьы игәгам, – деиқәшәы
аанда даадҵын, агәашә шыҟаз иҿынеихеит.
«Уара мыжда, абылра уалҵны уааны, аӡыршы ушԥаҭалеи!..»
«Уара мыжда!..» – агәқәа ирыбжьдоу арахәыцқәа
инеихьыргӡеит Қсасгьы:
«Иҟасҵарызеи, иулахьынҵоу цәцашьа амамзар акәхап!»
«Џьоук рзы ацха мати кашьшьны иауеит, џьоук ҳзы ахаҳә кыдбганы илеиуеит!..»
«Бымшәан, мшы нагӡа шыҟам еиԥш ҵхы нагӡагьы ҟамлаӡацт –
урҭ еишьцәоуп!..»
«Уара мыжда!»
«Иԥсы ҳзынхеит!.. Ауаа аццышә рнапсыргәыҵа ианԥсаланы
иалаԥшуеит, иаҳҵкару акыр аларшәны иаабарымашь ҳәа!..»
Амра ҩеиӡаны адгьыл ахагәҭа иқәццеиаа иқәԥхон– Қсас
иеиԥш уаҩ-гәаҟк иакәымзар, аӡәы мҩакы дықәло иҟамызт.
Шьапыла – уаҳа цашьас имагәышьоузеи: аибашьра иҟоуп
аҽы – ианнықәырга нахыс зхабар ҟамлаӡаз анхаҩ иҩыза
гәыраз рыцҳа!.. Аа, уажә даавсит Шьыбга имашьынагьы – Ача
лыԥсы иақәымшәаз Шьыбга имашьына – арадиатор ҟәыджәыгас
иҟарҵазшәа иҳашҳашуа, Расим Ачыргба игәашә илагылоуп.
Шьапыла акәгәышьахоит – икыдшәома, ажәла нҵәеит уҳәартә
аҽыҟанаҵеит амрагьы... Шаҟа бзиа ирбозеи амра аинцәышқәа –
рызқәа иаҵәақәа аҭаны, рҟаԥцә ҩежьқәа ҳаҭҳаҭо, амардақәа иркыдиааланы ицәоуп... Хара иҟамзар акәхап амаҭгьы, – ауаҩытәыҩса
инышәарц згәы иҭаӡам амаҭгьы...
Макьана аҳәҳәабжь ааҩуеит – аҵымҵым, аҵымҵым!
Иаагәышьозар акәхап Ача лҭаацәа – ишыцәаз зхы ԥҽны избаз –
Ача ҟәымшәышә лҭаацәа...
231

Аҳәынаԥшьыга ршьышьны, цхаӡҩак еиԥш иԥхьаӡа, днаҵа­
шьшьы илжәит Ача – аибашьра аминуҭқәа зыԥхьаӡоз, амҩа
ишаԥшу зыбла ахәыцқәа еилашәоз Ача ԥшӡа! Избан? Изахылбааи
лхы аԥсҭазаара, излылымшазеи аҵыхәтәанынӡа аԥшра, дыззынлыжьда аԥшқа иеиԥш лнапы иқәҵаны илкыз аҭакәажә ҭынхада?!
Издыруада? Шәара, сара, нас Мураҭ Аӡлиа, Ҷаҭала Акшбагьы акы
агәра изгақәом – уаҳа аӡәзаҵәыкгьы!..
Уажәшьҭа аҳәҳәабжь ахаҭаҵәҟьа зааӡом Қсас иҿынӡа, аха:
аҵымҵым, аҵымҵым, ааҳиҳи, ааҳиҳи!–иқәыҩҩуеит игәы.
«Лхы зыхлырҟьазеи Ача?!.»
Апарпанта еиԥш ихы иҭагьежьуа азҵаареи иареи рымацара
еизынхоит есааира дласкьацыԥхьаӡа. Араҟа аӡәгьы издырӡом,
иахьа ашьыжь, аӡаӡа цәықәбарқәа ҿышәшәаны ианкаԥсоз, Анԥсы
ақыҭаҿы иҟалаз арыцҳара атәы: зегь акака ирҿуп, зегь аӡәаӡәаҩыџьа-ҩыџьа рымҩа иазԥшуп... Иҟалап, уҳәан-сҳәаншәа, абарҭ
аҩымш-хымшк рзы, абри арыцҳара атәы абранӡа иааӡаргьы...
Усҟан:
«Ҳаи рыцҳа!» – иҳәап аӡәы.
«Уахь илымҩан!» – длықәыӡбап даҽаӡәгьы.
Угәхьаас иикуи!..
Аԥлакьыршы еиԥшҵәҟьоуп адгьыл амца ахҷҷиала ишцо. Амшынгьы иара убас. Аха, маҷк иԥсы ааивигеит Қсас, уи агәы казказра данынхыԥшыла – иагьоумҳәан, ӡыми, цәаакырами!..
«Аҵымҵым, аҵымҵым, ааҳиҳи, ааҳиҳи!..»
Абарҭ абжьы гәыҭшьаагақәа ицны ахәшәтәырҭахь анеирагьы
иҭахгәышьам Қсас...
Игәеиҭеит Лади Есмеи:
«Беиҭаахма, бара бзиак иақәшәаша?!. – аԥсаашьапы
иҽаавеикит, – бахьҳхыршьаауа бымбаӡои?!» – игәахаҿы иааилашит алаӷырӡ.
Иагьзлагәеиҭазеи уҳәарауазеи аб – ахәшәтәырҭа абаҳча
анаӡара, аҟәардә иаҵәаҿы еидҟәыҟәлоуп ихәыҷқәа...
– Есма!
Лыхьӡ иҳәацыԥхьаӡа дааҭрысуеит, лыблақәа ҭырхаха дҩаи­
ҵаԥшуеит Есма.
– Лад, сузыӡырҩуеит! – лызқәа кыдхьҭшьшьаа-кыдхьҭ­
шьшьаауеит, ариабжьарак Лад, Лад иакәӡам – данхҭалкӡалак,
ажәазаҵәык ҩаихәылшәоит, даниԥырымҵӡалак, гәырҩала иҭәу
232

ибла еиқәаҵәақәа, цыԥхь хаа хәыҷык рцыршәаны инҭалоит, аха
иара уигьы, лгәаҿы илаӡаанӡа инҿыцәаауеит...
Уажәшьҭа зынӡагьы длыхәаԥшуам – иблақәа адԥсылеит
изымҵатәоу аԥслыш ҟата ашьапы – ламысдак иаҿиҳәазаап
аҳәызба цҳафыр, ахәра ӷьахьеит, аха жьымдырла ихырҷаны,
ашәахсҭа ҭагәаҩа азынхеит... Иагьа иҵәыуеит усҟан уи аԥслыш
рыцҳа!..
Есма дыԥшуп – ашьразы икыду ахысбжьы дшазԥшу еиԥш!..
Илдыруеит бзиак дшазыԥшым, аха дыԥшуп, дыԥшын иацгьы,
жәацгьы, аԥыжәацгьы – Лад. Лад иакәым арҭ ахымшкгьы!.. Ах, шаҟа
илҭахузеи, уажәы, знызаҵәык ибла дынҭаԥшыр – илбацыз иблақәа,
илацәажәалоз иблақәа, аха илбарҭам урҭ, илбарҭам ихы-иҿгьы –
макьана касышла иҳәаны иҿаҳәоуп – ԥшьымз нҵәеит иахьа!..
Иблақәа мчыла аԥслыш ашьапы иаадикәкәаан, дааҳәит Лад,
Есмагьы иналымҟәыҵшәеит илыргәаҟуаз лыхцәы аҵыхәа.
– Есма! – еиҭеиҳәахт Лад.
«Сузыӡырҩуеит, Лад!» – аҭак ҟанаҵеит лгәы.
– Уажәшьҭаҵәҟьа исымҳәар ауам!..
– Иҽеимзар иумҳәан, Лад! – дыҩныӷзын, ихәда днахьынԥа­
шалеит.
Аб ихы лаирҟәит:
«Бҳадызгалази, бзиак иақәшәаша, бахьҳхыршьаауа бымба­
ӡои!..»
Лад зны днеилууааит, иааилагьежьит ихы – Лашԥсы ахаҿы,
раԥхьатәи ахысбжьы ашьҭахь дшыҟалаз еиԥш!.. Нас, ԥшьаалаԥшьаала, аԥҟаҽырба еиԥш амҵәыжәҩақәа аҟьон аҳауахь дхазгалоз алакә-уарҳал... Уи Есмагьы дицақәтәоуп:
«Лад!»
«Есма!»
Дицыршәар ҳәа дшәан, иаамҩаниҵеит иаргьы инапқәа... Аха
дааҭрысит, дцәырҳаны даақәтәазшәа дыккаӡа дааилшәеит: Есма
лнапқәа зкәыршаз ихәда иаамикәкәаан, днаскьаны днатәеит:
– Аиаша басҳәар бҭахума, Есма?!
«Иумҳәан, акагьы умҳәан!..»
– Ҳаимҩалам ҳара!
Акыркырҳәа дыччеит Есма – ианеишьцыла, уиаҟара
дицәыԥхамшьо даныҟала дшыччалацыз еиԥш, зымҩа даԥшыз,
лыԥсы зыҿҳәараз исалам шәҟәқәа данрыԥхьоз ишыҟалҵалацыз
еиԥш!.. Аха, иаразнак, аҳаҷа налыхәлашәан, дџыџӡа даагылеит,
233

сапыншәахҵас инықәбеит иааилаҽҽаз агәыкра – илыхәаԥшуан,
ишшәра ишәхьаз Лад ибла еиқәаҵәақәа, еицаԥаз иџьымшьқәа,
шьакәармак зықәкымыз иԥышәқәа:
– Ааи, ааи, ааи, Есма, – сара ҽнак шьыбжьаанӡагьы бзиа бсымбацызт! – даҿамхаӡакәа, аҿҿа-ҿҿаҳәа, ҵаҩ бзиак иеиԥш!..
– Лад?! – дгылац лзымдырӡо дҩеихеит Есма.
– Ҳзеибажьарызеи, иазхоуп ҳахьынӡеибажьаз!
Есма деиҭалатәеит.
– Бымш аабзиахааит! – даақәҵәиаан, абаҳча дыҵаланы
иҿынеихеит Лад. Маҷк данынаскьа, даагылеит. – Уаҳа арахь
сықәлоит ҳәа баламган! – инациҵеит дхьамԥшӡакәа.
Иаалыкәыршаны игылаз: аҵлақәа, аҩнқәа, ауаа, ирҭрысны акы
нарыхазшәа иаадысит, нас адгьыл иаманы ԥшьаала аҿынанахеит...
Есма лхы атәарҭа адар инықәылҵан, дхәаԥалаӡа даатәеит –
лылаӷырӡқәа аҳәҳәа-ҳәҳәыҳәа рхала илеиуан, лыжәҩахырқәагь
рхала иҭрыс-ҭрысуан:
«Иҟалазеи?!» – иҵаауан лгәы.
«Акгьы сзеилкаауам!» – аҭак ҟанаҵон лхы.
Ус ԥыҭраамҭак дтәан, лхы анҩышьҭылх – лҟәардә аҵыхәаҿы
дықәҟәыҟәын Қсас. Дҩаҵҟьеит Есма, дҩагылеит Қсасгьы. Дыԥ­
хашьаны дааҟьашҟьашан, агәырҩеи алаӷырӡи ирылԥхаарылԥхаауа ԥышәырччак лхы-лҿы иаақәлеит азныказы, аха иаразнакгьы инықәбеит...
– Дад! – абаҳча абжарак днеиуаны ауп ишлаҳаз Есма Қсас
ибжьы, аха даанымгылеит, дхьамԥшит, аҭакгьы ҟалымҵеит – дцон
дышцацыз...
Иаԥхьа игылоу дизааилымкаауа ибжьылашьцан ахәшәтәырҭа
акоридор, ахәылԥҵарақәа реиԥш еилаԥыруан зшьапы иқәгылаз
ачымазцәа, ицәырҟьацәырасны иныҵабон ахалаҭ шкәакәақәа...
Лад ашә дахьынхыҵҵәҟьаз аҭӡамц иҽадҵаны даагылеит –
дҭаԥшуан Лашԥсы ахы!..
– Лад, ухәарҭамкәа ухы убозар?!. – Аа, сыхәда унапы хшьи, уаалеи, уаалеи!
Ауаҩы ласаха иԥиҵәҵәоз амаҵәқәа ирышьҭыбжьушәа иаҳа­
уеит ивагьежьуа рыбжьқәа.
– Man, акгьы, шәаасԥеиԥши!..
– Аӡы, Лад, аӡы?!
– Man, акгьы!..
234

Бгарымӡ ҵыхәоушәа иҭааӡа алашьцара иалаланы иааиуеит
халаҭ шкәакәақәакгьы:
– Лад?!
Амаҵә аҵыхәтәантәи аԥҵәабжьы – Чанҭа ибжьы шаҟа
иеиԥшузеи – иԥсы еиқәзырхаз аҳақьым Чанҭа!.. Иԥсы
еиқәзырхаз?!. Ибзиоума, нас, уи иԥсы ахьеиқәирхаз?! Инаҭазеи
изынхаз аԥсы?!
– Маҷк шәаасԥеиԥши, схала, схала! – аҭӡамц дҩавалеит,
дагьаабӷаӷалоит, аха иԥхашьаны џьара инапгьы ахьирсуам...
– Лад?!
Риарҭақәа иаарылатәеит апалатаҿы ицшьҭаз ачымазцәагьы.
– Man, акгьы!–днеин, дҟатаӡа акаруаҭ днықәиеит. – Адәы снаалом сара: аҳауа сабар – иԥшатлакәхоит, амра ашәахәақәагьы
убриаҟара еилаԥаҭоит – рхы-рҵыхәа узеилмырго.
«Есма дабацеи, ҳаӡӷаб хәыҷы Есма?» – дҵаарцаз иҿы
иҩанххылан чмазаҩык, аха иҽааникылеит.
Рҽааныркылеит егьырҭгьы.
– Адәы снаалом сара! – мчылаӡа ихы-иҿы иаақәиҵеит
хацәгага-ԥышәырччак.
– Чанҭа ҳиԥхьар?
– Ҳаи, иабахәа! – ихч кәамҟьа наиҵарҳәазшәа, ииарҭа
дҩықәтәеит Лад. – Исыдыжәбалеи, уара?!
– Уааишьа!..
– Уԥштәы!..
–Уи зегь башоуп! Ишәасымҳәеи, мшәан, амра ашәахәақәа
еилаԥаҭеит ҳәа!.. Аха уи аамҭалоуп – уажәыҵәҟьа инеилшьқьраа­
уеит, – иԥышәырчча хырқьиага дараргамон, Лашԥсы ахы ихҟьаны
иԥылаз ахызаҵәқәа реиҳа деиҵарӷәӷәа дызмаз агәырҩа илжжуан.
Ихәаԥшуазгьы ирбон изышьцылаз, хатәы иашьак иеиԥш бзиа
ирбаз аҷкәын акы дшаргәамҵуаз, аха ари хьаау, гәырҩоу рзеилкаауамызт.
– Дабаҟоу ҳаҳәшьа хәыҷы?
– Еилаԥаҭаз ашәахәақәа еиллыргозар акәхап?
Лад игәы ахы адақәа руакы аҷеҩҳәа иԥҵәеит, аблақәагьы
ацԥхь ҩарыҵддит:
– Есма Аҟәаҟа дцеит! – уаҳа ажәакгьы рықәимҵеит,
ирықәиҵогьы дыҟамызт, ихчы акаруаҭ ахы иҩадирӷәӷәалан,
адырҩегьых дҟатаӡа днылаиеит.
235

«Есма Аҟәаҟа дцеит! – аҳәеит, иҩеины иԥсыԥ алагаҩагарҭа
иаԥырагылахьаз игәгьы. Дызҵаԥшуаз аҭуан есааира илаҟәуан,
аҭӡамцқәа ааскьон. – Дцаҵәҟьама, нас, Аҟәаҟа?! Анԥсыҟа амҩа
дықәлазар?! – дааҭрысит Лад, надаада ихәда иаԥырагылаз
игәгьы каууа инҭалеит, – Есма дабаца?» – дҩаҵҟьан, апалата ашә
ааимԥааны акоридор даақәххит.
– Уабаццакуеи? – дҵааит ашә иаалагылахьаз Қсас.
– Ҟаҳ, џьаргьы, ушааиуаз збан, суԥылап сгәахәт! – амц иҳәеит
Лад.
Қсасгьы ибеит иҷкәын амц шиҳәаз – ахаан идимбалацыз амц,
дагьааиҵанарӷәӷәеит:
– Ушьапы неиҵухыр уҭахызар, ундәылҵ, аулицахьгьы
уаалеиҩеи, уажәшьҭа урҭ зегь урықәиҭуп, – абаҳча иҭҟьаны ицаз
Есма длышьҭеиҵар иҭахын иҷкәын.
– Man, иахьакгьы адәы сықәуп... Уара ушааиуаз анызба...
– Аҩныҟа гәхьааугозар акәхап?..
– Нан дышԥаҟоу? Ӡыкәыргьы арҭ аҩымшк ихабар збаӡом?..
– Ҳара ҳазургозеи!.. Ӡыкәыр дыԥхаҵаны Aҟәaҟa думышьҭи,
иухашҭма? Аекзаменқәа аҷҷа-ҷҷаҳәа рыҭира даҿуп рҳәоит...
– Ишԥасхашҭуаз, ус иаасҿашәашәа сҵааит ауп... Иҭиааит!..
– Уаргьы ҳаԥхьаҟа унадгылап?!
Лад адырҩегьых дак ҩаилԥсаан, ихы лаирҟәит. Қсас иҭахын
иаацәыҵыԥшуаз иҷкәын ихы-иҿы хәыҷы днаҿаԥшыр, аҭакс игәы
иаҳәаз аанихыр, аха уигьы, ԥшьымз раахыс, акасыш аҵаҟа иҵәаху
иӡамҩақәа ирҩызан – уаԥхьо, акы анухуа иҟамызт:
«Илоуҳәазеи, уара, аӡӷаб? Дудҟьаны дызцазеи? Дабацеи?» –
абарҭ азҵаарақәа ихы иҭагьежьуан Қсас, аха игәаӷьны изҳәомызт.
– Уаргьы уаԥхьаҟа ишьҭоуп урҭ, – деиҭагьежьит уи, раԥхьатәи
изҵаарахь. Ааи, зҵааран уигьы – рыҷкәын аԥсразы ицәымшәо
ианыҟала аҽны, ани аби ргәаҿы еиҭааҿыхаз зҵааран – иаартны
абасҵәҟьа иҿаԥхьа инықәдмыргылацызт умҳәозар.
Лад ихы дҩахан, иаб дааиҿаԥшит – иҷкәын ихы-иҿы ианын иаауҭаххалак зегь: агәырҩа, агәкаҳара, азаҵәра!.. Ари Қсас
игәы ласкьагаӡаны иажит, инеихҟьеит раԥхьатәи изҵаарақәа,
ашьҭахьтәиқәагьы, иааизынхеит иҷкәын иԥсы – цәымзаркыла
дзыҳәоз иҷкәын иԥсы.
«Уара уҳамазааит!»
Адәахьы ҳцап имҳәеит аҷкәын, уааи ҳандәылҵп имҳәеит абгьы – ус, ахәшәтәырҭа амардуан иналбаан, минуҭқәак раԥхьаҟа
236

Есма иаанлыжьыз амҩа ианыланы рҿынархеит... Аб ижәҩахыри
аԥа имшьхәылҵи неихьысит амардуан ианылбаауаз – аԥсы ҭалан
иааҳәыцымыцит иласкьаганы ижыз аб игәы.
«Уахьышьҭазгьы узҳауазма, абзамыҟә?! – ҵаҟантәи дааиҵаԥ­
шит. – Иаҳҭахыз, ҳзыҳәоз ҳзынхеит, инацҵангьы иаҳзынижьит
зхьышьаргәыҵа сакәыхшахаша!.. Егьырҭ зегь ҳара ҳхаҭақәа ҳнапы
иану усуп!..»
– Уҩныҵҟа шԥоубо уажәы?
– Ахаҳә суҭар исырсоит!
«Баба дакәыхшааит!» – Қсас адырҩегьх иҷкәын дҩаиҵаԥшит.
Аԥа иаҳаит аб игәы иаҳәаз – ихы еиҳагьы даарыцҳаишьеит.
– Егьырахь, дад?
Ари ажәа, ҟамчԥҵаҵаны иҩеихҟьеит Лад, инхшәааит зцәаара
ааԥшуаз ихы-иҿгьы.
«Уахь азы усмазҵаан, саб!..»
«Абракәхап сбылны сахьыҟоу?!. Ҳаҿаирԥшуам, аԥсразы амԥахь
ҳақәиҵом!.. Иара Чанҭагьы иҟалаҵәҟьаз еилырганы иҳаиҳәомеи!..
Абракәхап сбылны сахьыҟоу?!.»
Аулицаҿы ианынкылс – Есма дцазаргьы дызлацаз абас акәхап
зларгәахәуаз амҩа ианԥшыло иаагылеит рҩыџьегьы, аха лара
илеиԥшыз аӡәгьы дықәубаауамызт:
«Илоуҳәазеи, уара, аӡӷаб? Дудҟьаны дызцазеи? Дабацеи?» – ихы-игәы еиҭаахагьежьыхт Қсас абарҭ азҵаарақәа,
аха еиҭеичҳахт, мчылаҵәҟьа еиҭеичҳахт, избан акәзар идыруан иҷкәыни Есмеи ирыбжьаз, уи аҵыхәалагьы макьана рҿы
неиқәк­ны имеицәажәацызт аби аԥеи... Ҳәатәгьы рымамызт
– зыҽрыдызшьылоз Есма ихәыҷқәа дырхиԥхьаӡалахьан Қсас,
ҩымш-хымш данимбалак игәы амца хьухьууа иныҵалон, маӡаарга­ма акәзаргьы, лыбла гәыразқәа данынарҭаԥшлак, дзықәшәаз
зегь ааихадыршҭуан... – Уажәы?! Иҟалеи уажәы?! Аеҵәақәа ҩба
дыш­рыҵаԥш­уаз, иабацеи инкыдбала руакы?!.
– Аџьырмыкьа ашә адыркаанӡа слаҿххуеит, иуцшьҭоу рзгьы
ԥхашьароуп...
– Иаҭахым! – иаб даарыцҳаишьеит Лад.
– Уажәыҵәҟьа саауеит!..
«Иаразнак акәхеит! – зыжәҩахыр ҭыԥсаақәа ҵаҟа илашьҭы,
аулица ахықә иқәланы инеиуаз иаб дихәаԥшуан Лад, аха Есма
лакәын дзызхәыцуаз. – Дныҵаба дцеит! Уаҳа ҳабла еихәаԥшраны
ҳаҟам Есмеи сареи!.. Ус еиҳа еиӷьуп – лхы дақәиҭзааит Есма! –
237

иқәлашьцо еиҭаналага, ишьҭахьшәа игылаз аҵла иҽаадиҵеит. –
Есма лгәы ахәра анысҵеит, аха уи знымзар-зны иӷьап!.. Илалхузеи аҿаасҭа, ауаа рҿы цәырҵшьа змам аҿаасҭа?!. Есма дыԥшӡоуп,
дхаауп, дыгәкуп, Лад дҿаасҭоуп, дрыцҳауп, дшәииуп!.. Илымаскузеи Есма?!. Ус еиҳа еиӷьуп – дцазааит!.. Саргьы сцоит – абра
сшааҭрыжьыз, сышиашоу авоенкомат аҿы снеиуеит... Иауеи афронт ахь сыздәықәимҵара – жәаа шықәса схыҵуеит, еибгоуп: снапы, сшьапы, сыблақәа!.. Срыхьӡоит, Берлин агәҭаны инеихьазаргьы
срыхьӡоит!.. Дцазааит Есма – ус еиҳа еиӷьуп!.. Саргьы сцоит, хаала
иамур – мчыла – амраҭашәарахь зхы хоу ешелонк шԥасымбари?»
– Лад!
Лад ихәыцрақәа ааимҟьеит азныказ.
– Амуза, амуза мыжда, ҭыԥ ҳазымҭаӡаз амуза! – иарма шьапы
днақәыӷәӷәо иџьымшьқәа инадыркны, ихы-иҿы зегь чча-ччо дааиуан Лад ирҵаҩцәа зегь иреиӷьеишьо Али Гыд-ԥа.
«Деиҭаахуеит!..»
СБАРҴЕИ УҨНЫ АХЫБИ
– Аибашьра еилгеит!
– Еилгеит аибашьра!
– Аибашьра еилгеит!
Еицыҳәҳәон уи аҽны: ԥсы зхоугьы, ԥсы зхамгьы, уи амш
иахьӡазгьы, иахьымӡазгьы, иихьазгьы, имицызгьы... Зегьы, зегь!..
Ааи, абри ааԥынразоуп, бжьышықәса инеиԥынкыланы,
атропикатә шыӡ ахьызшәа еиҵасны иқыџьқыџьуаз адгьыл
аҽанааиқәнакыз, аҭынчра аҵуубжьы ауаҩытәыҩса илымҳа
ианааҭаҩҩыз, алҩеи аԥҭақәеи рҽеилырганы, ажәҩангьы кеикеиуа
ианаахтыз.
Усҟан, адгьылҵысра иацәынхаз ауаа рыхқәа ҩышьҭырхын,
инеиҿаԥшы-ааиҿаԥшит: бжьышықәса раԥхьаҟа шлацк злар­
шәымыз аҿара ашьеи ахши зӡамҩақәа ирықәхәмаруаз аҳәсақәа,
асырҳәы зланауз ашьац хҩаа еиԥш еилашлахьан, инхаз абыргцәа
рхы-рҿқәа шәахсҭа ҵаулала ицәаӷәан, рыгәқәа ирықәыршәаны
иқыџьқыџьуан рнапқәагьы.
Ауаҩи ауаҩи ирзеибауа иазԥымккәа, иара аԥсабара атәы
ауҟанамҵахуа ианакәызаалак: уи џьоукы иаарымхны, даҽа џьоу­
кы инарыҭо иаауеит ахаан аахысгьы.
238

Аҭынчра аҵыхәтәантәи аԥхынрақәа руак азы ашкол ахь ицаз
Лади Ӡыкәыри рҩызцәа: иарԥарцәахеит, иҭыԥҳацәахеит, усҟан
мгәарҭа иҟаз ракәзар – иахьа аџьџьаҳәа ашкол ашҭа иҭоуп...
Ажәакала, еилгеит аибашьра.
Алӡынрак ҿааихак ҟазымҵоз ажәҩан, знымзар-зны ишааилгауа еиԥш, ааԥынтәи асырӡ ала зыҽзырчыз аӡиас-ӡымшын, зыԥсыԥ
зыцәцаз ҳаҭархәыхәушәа ишааиқәтәауа еиԥш...
Еилгеит аибашьра!
Еилгеит аибашьра!
Иҟалахьоума адунеи аҿы, блас иҟоу зегь зныкала ианеицыччаз ҳәа мышкы?! Иҟалахьоума адунеи аҿы зыԥсы ҭоу зегь
ианеицқәыԥсычҳахьоу ҳәа минуҭк?!. Мап, уи ааԥын мшы иамазкыша ыҟам, иҟамлацт даҽа мышкы! Урҭ еицыччаз аблақәа ирхылҵыз
ашәахәақәа ракәхап, уи аҽынтәи амш уамашәаҵәҟьа илашан,
иԥхан, ауаатәыҩса рқәыԥсычҳара иахылҵыз ԥшахап – иҟәандаӡа,
иԥшқарахӡа ԥшакгьы суан!..
Иччон, игәырӷьон, иччон – ахәшәбылфҩи ашьафҩи зхышәшәоз
Адгьыл ччабжьыла иҭәын!.. Ахысра иааҟәыҵыз, злымҳақәа ҵуу
рыҭгоз аибашьцәа – нарцәы акәу, аарцәы акәу иахьыҟоу еилдыргон, урҭ рымҩа иаԥшызгьы еизҵаауан: иԥсыда, инхада, иаланҵәада,
иалҵда?!
Изԥшын Ӡыкәыр иаб Қасалагьы, аха иҟамызт ихабар...
Џьоукы – аибашьра анеилга аҽныҵәҟьа, абна ааҵра итәаны
иԥшызшәа, рарҭмаҟқәа ирыҵасуа ашҭа иааҭалеит; даҽа
џьоукых – адырҩаҽны; егьырҭ – адырхаҽны, икылшәшәамылшәшәа, еихьышәшәа-еиԥышәшәа – ишцаз акәымкәа, ицазгьы ракәымкәа!..
Абарҭ амшқәа рыҽны аҟара, адунеи аҿы, азныказы уалыр
ҿыц еицхымтыцт; убасҟан аҟара, Адгьыл ахаан, џьынџьыхәеи,
қаламышьрҩеи, шәырхки, уатка џьбареи еицны аҭуан илымбаацызт, убасҟан аҟара аҵәыцеи фырџьани рхы еицымлахацт!..
Аха, абжьы гом Қасала Абжарба игәашә, акьыба кыдгылам аҭуан, арезина ахаршәым иуалыр – иԥшуп ҩ-ҭаацәак,
иԥшуп ҩ-жәлакы!.. Ӡыкәыр ашкол далгеит, аинститут дҭалеит,
Лад аибашьра дырмышьҭит, аха ахәшәтәырҭа дҭыҵит... Иаауаз
ирԥылеит, зхы иамыхәоз аазгарц ицоз наскьаргеит, амши амши
еихалан – амш мызкы иаҟарахеит, амзеи амзеи еицылан – амза239

гьы шықәсхеит!.. Дыҟам Қасала!.. Иаауеит, зеишәа еинырҵахьаз,
еинырххьаз, иршәхьаз, ирџьабахьаз!..
Дынхеит Шьадиа лымацара – уаха шаанӡа, руасхыр
иаҵатәаны ахҵәара иаҿу аҳәынаԥ хаԥыц ҵарыхәҵәа ашьҭыбжь
дазыӡырҩуеит, иахьа хәлаанӡа – лнапқәа аҽара ихуп, лыблақәа
амҩа иаԥшуп!.. Уажәыраанӡа мҩакы акәын дзызԥшыз Шьадиа,
уажәы – ҩ-мҩакы – акы лхаҵа еибашьра дызлацаз амҩа, егьи –
лыҷкәын аҵарахьы дызгаз...
Иааԥсеит лыблақәа! Лыҷкәын ицамҭазы дааины дааидтәало
далагеит уажә даазқәылаз: «... Акалашәақәа схы збо салагеит...
Хьымӡӷык усыргар ҳәа сшәоит!..»
– Саҟәыҵп сызҿу, сан? – гәыкалаҵәҟьа иҳәон Ӡыкәыр.
– Усҟан заа сҭыԥ ырмазеи!..
Иан лажәа ахы ахьцоз имдыруаз Ӡыкәыр!..
«Уан дрыцҳауп, џьара аӡә даалыдыртәал!..»
«Уҵарагьы уахьӡап, аҳақ ҳәа џьара акрыҟазаргьы, иушәап!..»
Аӡәи-аӡәи хеибарҭәаауа, иабжьаргон агәылацәагьы!..
Аиашоуми иаҳҳәаша, Ӡыкәыр, ашкол аҿы акәзааит, аинститут
аҿы акәзааит, Лад иеиԥш дзырхагашаз, иԥсы ацәынхаргьы, уаҩра
илымҵратәа дҟазҵашаз бзиабара имоуцызт. Мап, зны-зынла, анаара саҿхагаахоит иҳәартә иааизцәырҟьалон аԥшатлакә иаҩызаз
бзиабарак, аха, зны иара ихарала инкацәон, даҽа зныхгьы – дара
рхарала...
Земфира Кәыркьԥҳаи иареи рыбзиабарагьы иара усоуп
ишцәырҟьаз...
Уи аҽны Ӡыкәыр Абжарба ихылԥа ақә аҵыс ҭаҳәуан.
Аԥенџьыр хыхьтәи асаркьа иалҷҷаны, ихы-иҿы зшьышьуаз амра
ашәахәақәа еисааира ицахон, урҭ ихәда иҵсны, ачча аазқәыххуа
иҟаз иԥышәқәа гәыдкыланы иблақәа рҿы ианҩеи ауп, ашәахәақәа
зхьынҵәаҵәалаз ибла ахәыцқәа ԥшьаала рҽанҩышьҭырхыз.
Инарԥыреикыз инапсыргәыҵагьы, ихыхәхәо шәахәа-ӡҩала
иҩаҭәын, еилԥхаа-еилԥхаауа иааҟалеит:
– Еи, шәаргьы! – игәаӷьны изымшәиит Ӡыкәыр ашәахәақәа,
аха иҟәицарц аԥырԥырҳәа инапқәа ааиҟьеит. Иԥырымҵит
ашәахәақәа. Нас ихчы акаруаҭ аҵыхәахь инкыдиҵан, ашәахәақәа
ишьапы реир­ханы днышьҭалеит, инапгьы аамҩаниҵан, астол
иқәыз ашәҟәы жыцә аақәихит:
«Ӡыкәыр Абжарба. «Сқыҭа ашәахәақәа». Ажәеинраалақәа реизга», – днаԥхьеит ибжьы ҩҭыганы, – Ӡыкәыр Абжарба, – еиҭеиҳәеит
240

уи. –Ихьӡала ашәҟәы! – иԥынҵа инадкыланы днафҩитт – атипографиа шәыгақәа рыфҩы ахымҵӡацызт макьана, нас игәы
инадирӷәӷәалеит. – Сан илзысышьҭуеит – раԥхьаӡа адунеи збаз
абри ауп, – уи сан илзысышьҭуеит! Дзаԥхьаӡом, аха спатреҭ
днахәаԥшлап! – ипатреҭ ахьаныз адаҟьагьы аахиртлеит. – Сан,
џьамыӷәацәгьас иҟоу зегь зхызгахьоу, иахьагьы изхызго, амҩа
ишаԥшыз зымҩа еималаз, сан!..
Аҩбатәи аекземплиар шаасоулак, Лад изысышьҭуеит:
«Зда дсымам сҩыза гәакьа, сырҵаҩы, Лад! Автор иҟнытә...»
Лад хымԥада деигәырӷьоит сышәҟәы аҭыҵра. Иара
ишәҟәы зҭымҵгәышьеит – инапқәа ирықәҵаны дахӡыӡаауа
ишнеигоз, инаимҟәыҵҟьан, иԥыххааса ицеит. Уаҳагьы изеи­
дымкылацт. – Ашәҟәы адаҟьақәа еихыршәшәо дышнеиуаз,
дааҭгылеит Ӡыкәыр, – «Сҩыза», – днаԥхьеит, иҟәаԥ-ҟәаԥӡа ақьаад
иантәалаз акуплет еиқәаҵәақәа рхы. Нас иқьышәқәа кәацқәацо
акыраамҭа, аҩыза изкыз ажәеинраала даԥхьон. – Ԥшьышықәса
раԥхьаҟа, сара исызкны Лад ииҩыз ажәеинраала еиҳа еиӷьын!
Изакәтәы баҩхатәроузеи! Ари, аӡы зҵабаны аҟәара иқәхаз
аԥсыӡ иаҩызоуп: «сҩыза, сҩыза!» – аҿы араҳауеит, аха иаҳәо
акгьы уаҩҵас иуаҳаӡом. Усоуп, еиҳа узыхӡыӡаауа ус узнауеит.
Иаласымҵар акәын...»
Атыгә-тыгәҳәа ашә асыбжь геит. Ӡыкәыр ахьшәҭҳәа ииарҭа
даақәтәеит.
– Ӡыкәыр, ателефонт ахь, нан!
Уи, Ӡыкәыр зыҩны дыҩноу аԥшәмаԥҳәыс Хьҵыс лакәын.
Шаҟа дыԥҳәыс хааузеи Хьҵыс – ахаацәа лхьыкәкәаны, акәаԥакәаԥҳәа икаҭәоит...
Ӡыкәыр ажәжәаҳәа акы ааишәҵаны ателефон ахьықәгылаз
азал длыҩнаххит. Атрубка агәы ҩарханы, аҿы раҳаны иҵаԥшуа
иқәын.
– Але-о, але-о. Фу! – Фу! Фу! – уаҳа умԥсит – ашәа лҳәон Едит
Пиаф: «Еиқәаҵәоуп слахьынҵа, еиқәаҵәоуп!»
Атрубка лықәиҵан, даахьаҳәит Ӡыкәыр.
Адырҩегь, идырчыхәчыхәзшәа, ателефон ҩышьҭԥа-ҩышьҭԥеит,
Ӡыкәыр ашәаҿы днеиаанӡа.
– Але-о, але-о! – уажәы, Едит Пиаф лҭыԥаны, ӡӷабк лыбжьы
атрубка иҭыҩуан.
– Сӡырҩуеит!
– Ӡыкәыр уоума?
241

– Ааи, макьана Ӡыкәыр соуп.
– Изакәи, уара, атрубка зықәужьыз?
– Еибаҳҳәараны иҟоузеи «злахьынҵа еиқәаҵәоу» Едити сареи?
– Амузыкагьы еилукаауазаап.
– Аҩызцәа, ақәлацәа шәымчала!..
– Ус шԥоуҳәои, ус шԥоуҳәои!..
– Сима боуп, сымҩашьозар?!
– Ааи, саргьы макьана Сима соуп... Лҩызцәа дырхадыршҭырц
иаҿуп, аха...
– Аа, бшаҟәыҵра!..
– Уи иалоухи, аха иудысныҳәалоит!
– Иарбану? – «Сышәҟәы шҭыҵыз лаҳахьану?!» – иаразнакгьы
игәы иааҭашәеит Ӡыкәыр.
– Аинститут уҭалеижьҭеи шықәсык аҵра!
– Аа, иара баргьы убасҵәҟьа! Аха уи ҩымз ахылахьеитеи?
– Сара сыҟамызт, уиазоуп изахылаз. Егьоурым... Иҟоу удыруама, Ӡыкәыр?
– Ибҳәаанӡа излаздыргәышьои!
– Ҳаиқәшәарц ааӡбеит.
– Ианба?
– Иахьа!
Рҩыџьагьы маҷк ҿырҭуамызт. Ӡыкәыр аттаҳәа еишьҭаргыланы
днарызхәыцит иахьатәи иусқәа. Сима уи иҭак дазыԥшуан.
– Иаба? – дҵааит Ӡыкәыр, иныжьтәуи-иныжьтәыми иусқәа
анылеилирх-ҩеилирх.
– Сара сҿы.
– Ее баба, ус ауадаҩ шәалаҳҵоит!
– Уи уара хьаас иҟоумҵан – Чамаа шәара шәеиԥш егьаҩы
ныҟәыргахьеит.
– Шаҟа рзы шәҳәеи?
– Асааҭ хәба рзы. Анԥсытәи аамҭала акәымкәа, Аҟәатәи
аамҭала!
– Сыхиоуп, Аҟәатәи аамҭала асааҭ хәба рзы, Чам-иԥа Мез
иҭаацәараҿы!
– Мез акәым, аха Мезик! – Сима лыбжьы хәыҷӡаны атрубка
иҭыҩуан, – арахь сабхәа иаҳар ҳәа сшәоит, абна амагнитофон
дадтәаланы Пиаф дылзыӡырҩуеит. Ҳаԥшуп!
Атрубка ҟиҟиуа ианалага, инықәиҵеит Ӡыкәыр.
242

Иахьа мҽышан, ииашоуп, Ӡыкәыр аинститут ашҟа дцомызт, аха
«иԥхаҵәыԥхаҵәуа», иацы инапы инадыркыз раԥхьатәи ишәҟәы
инаҭаз агәаҳәара егьи уҳәа, иҽынкажьҵәҟьаны аҩны аус иурц
игәы иҭан. Иман «аԥсман» зирҳәахьаз, уажәшьҭа ахҩылаарада
ус змамыз ажәеинраалақәа, иара ус, ицәаблны иқәыз, ихы
иҭагьежьуаз...
Уажәшьҭа, асааҭ хәба рыбжанӡа аус иурц ӡбаны, иуадахь
даахынҳәит...
Октиабр мзазы Аԥсны зымбац, иаша, мгәарҭа дыҟаны
дыԥхьаӡатәуп. Маи мза ашәҭқәа иртәызар, октиабр мза
абарақьаҭра иатәуп!.. Ааи, ааи – абарақьаҭра: зцәа иҭамӡаз
алапҟьақәа рҽеихыршь, рхаԥыц ҟәашқәа аарԥшуа иуҿаччоит...
Иччақәо ртәы ҳҳәозар – даҽакы иузалаҵом амыҵмыџь. Сара
амыҵмыџь санахәаԥшуа, сшәоит – ишыччо ацқәа ыҵшәшәаны
икаԥсар ҳәа!.. Иччақәо раҵкыс излеицәоузеи еилашуа?! Ацԥхьқәа
халаны, уԥынҵа ианазааигәахалак итҟәацуа, иааганы уаԥхьа
иаақәдыргылоит, адгьыл иахылҵыз, амра иааӡаз, ажәҩан аҩнаҭа
иҩныҵыз амаҷар! Амаҷар маҷарӡам, ианацымла акакан хыџьгәа,
зцәа иҭԥхаауа иӡу аџьықәреи, амра ашәахәақәа рыфҩы зыхшәшәо
аџьанџьыхәақәа...
Афҩы анаҳҳәа – октиабр мзазы Аԥсны зегь афҩқәа рыла
иҭәуп. Иҿумхын, ашшаанда зыҽхырҳәҳәаны иуҳәауа аҵәахаҳа
ӡамҩаҟаԥшьы, аҳа кәтаӷьгәы, ажьымжәа самсал – урҭ рыфҩы
мацарагьы узхоит... Урҭ рыфҩоуп ашьхыцқәа асаранџь шкәакәа
злаҟарҵо...
Асаранџь анакәха – шаҟа ҟәышрала, напҟазала иҟаҵоузеи
уи! Аиашоуми, игәаӷьны аҳәызба узақәкрым! Аха, ҳара ҳҿы,
асас изы ирымгәаӷьуа иҟоузеи: аҳәызба анынахьыслак –
ашьҭамҭа зегь пахәхәӡа цхала иҩаҭәуеит. Мшәан, ацха цхоума ачашә ианақәымҵәаша, ма акамбашьхырҵәы ианӡаамла –
ахәышҭаарафҩы ахышәшәо итамтамуа ашәаӡала иҭәу ачашә
ҳәызбала иԥҟаны, адыргьла иҭыргаз акамбашь хырҵәи!..
Сара, октиабр иацу абарақьаҭрақәа зегь еиқәысыԥхьаӡоит ҳәа
сҽазыскуам, исҭахым аеҵәақәа зыԥхьаӡоз сиеиԥшхар! Амала,
даҽакы, исҳәарц исҭаху – ауаагьы уамашәа иҟоуп, усҟан абраҟа:
«Умҩахыҵ!.. Унапы аркы!.. Уаҵәца шьҭых!..» – аихамҩа иқәыршәны
ицо адәыӷба иашьҭыбжьушәа иааҟәымҵӡакәа ирҳәо акоуп!
Сыздыруам, акы мацара, егьа ибзиазаргьы, ауаҩ игәы
ԥнаҵәар алшоит ҳәа акәын ишыздыруаз, аха абри аӡәгьы игәы
243

ԥнаҵәом – изҳәогьы, изарҳәогьы! Шаҟа нызқь октиабр цахьоузеи, иааҟәымҵӡакәа, абраҟа абарҭ ахажәак рҳәоижьҭеи!
Усҟан неиҩымсрада, зегь рхы-рҿқәа ччаԥшьла иҭәуп, изҳәогьы,
изарҳәогьы!
Абыржәы Ӡыкәыр иԥынҵа аарчыхәчыхәт, абарҭ афҩы ссирқәа
зыҽрылаӡаны иааиуа цәыббылфҩык:
«Шәхы иҭарԥоу аҟара чысмаҭәа шәыҩны иҩназар, уаҳагьы
шәҭахымызт», – ааигәахәт Ӡыкәыр, асаркьа иалибаауаз аҳәса
дрыхәаԥшуа.
Урҭ рҟнытә аӡәы дааҟәымҵӡакәа Ӡыкәыр дихәлаччоит,
лыбла гызмалқәа аҵыџьџьаауеит, анкьа зны, рыцгәы Патифон ирыцәԥнаҽыз ахырҵәырҵәыга дыргьла игәалазыршәо
ахырҳәыга...
«Дарбану ари, зхы иқәжьу аидарагьы азԥымккәа зԥы­
шәырччахаақәа сзаазышьҭуа?!» – аагылараҵәҟьагьы ԥхеишьо,
ишьаҿақәа ааирссеит Ӡыкәыр.
Аԥҳәыс лхы амца ицәакыр ҳәа дшәаҵәҟьозшәа давагьежьуан, зхалаҭ бӷьаауа изышьҭаз хаҵакьаҿк: Уи зны, асаркьажәпа
иалҟьаны Ӡыкәыр зҽааигәыдзыԥсалоз ашәахәақәа зхылҵуаз
аблақәа даарԥырагылон, даҽазныхгьы, ашьҭахьҟа дааиаҟьон.
Абас еимҟьарак азы, уи аԥҳәыс лнапы ҩышьҭылхын, Ӡыкәыр
даалзыԥшырц неилырбеит, лыблақәагьы еиҳа иааскьан,
иааҭыџьџьааӡеит.
Усҟан ауп Ӡыкәыр Сима данидырыз, – Сима Гәачуа- ԥҳа.
Ӡыкәыргьы игәы ҟәандаӡа иааҟалан, иахьынӡаилшоз ирхааны
дналыхәлаччеит...
Лади Есмеи ирыхьыз хьаа дус ишрымаз, ишалацәажәоз мацара
ауп Симагьы Ӡыкәыргьы аԥышәарақәа шырҭииз...
Алыхәҭа ианкылдыршәшәагьы, анбанқәа реишьҭагылашьа
азакәангьы иахәамԥшӡакәа, ирыдыркылаз рсиа ахаҿыҵәҟьа
данырҵеит Сима Гәачуа-ԥҳа.
Нас, Сима – Сима лакәын: Сима дыҟан аудиториаҿы, Сима дыҟан
алекторцәа руадаҿы!.. «Сима илыдшәҵа – Сима илҳәааит!» Аиашоуми, лҩызцәа азныказы даарамхарацәахеит, илыҵашьыцқәаз
ӡӷабцәақәакгьы рԥышәқәа аадырҵәиит. Аха урҭ аԥышәқәа рҭыԥ
аҿы инеиаанӡа Сима лкурс аҿы илыцтәаз аҷкәынцәа зегь бзиа
деицырбеит, уиакәым, аиҳабыра курсқәа рҿы итәаз џьоукгьы,
рыԥшь илаха-ҩахо, Сима лаудиториа ашә илавс-ҩавсқәеит. Аха
арҭқәа зегь кәтыҿырҳасракгьы рхымҵит. Сима аинститут иҭаз
244

аҷкәынцәа зегь драҳәшьахеит, аӡӷабцәа дырҩызахеит, аҷкәын­
цәа ргәы иҭашәаз ԥхаршьон, аӡӷабцәа инрыҿҟьа-аарҿҟьақәаз
хьымӡӷыршьон…
Актәи акурс абжеиҳарак инеихьаны, ҽнак зны, Сима лҩызцәа
даарылагылан, ахаан лара лҿынтә изқәымгәыӷуаз ажәак ралҳәеит:
– Иҟоу жәдыруама, дадраа сашьцәа, саҳәшьцәа, – лҳәеит уи,
абжьааԥны ажәабжь ҿыцк анрылалҳәо ишыҟалҵалацыз еиԥш,
анҭ лыбла мцаԥшьқәа ҭыблааны ицо. Аудиториа аԥенџьыр асаркьа зҽадызшьылоз ахьычԥаԥыр гәмагьы аҽааиқәнакит. – Шәара
шәҩыза Сима Гәачуа-ԥҳа уаха хаҵа дцоит. Диццоит аисразы хынтә
иҭаркхьоу, уажәы Европа ачемпион Чам-иԥа Мез, – даҽакала
иуҳәозар – Мезик... Иацуха ҳаибабеит, иаха ажәа исҭеит, уаха сиццоит!
– Илҳәо башоуп!
– Ҳалжьоит, ҳалжьа!
– Иахьа апрель акы акәӡам!
Быжьқәакгьы ааиларԥсеит ари алакә иазыӡырҩуаз асту­
дентцәа, аха Сима лхы-лҿы цқьа ианнахәаԥш, рҽааиқәыркит.
– Уаха шәызегь аҩныҟа сшәыԥхьоит асааҭ фба рзы, иагхаз ухы
иавбала!..
Уиашьҭахь Сима ҩынтәҟа-хынтәҟа Европа ачемпион лаԥхьа
дыргыланы аинститут ахь даалгеит, лара ишылҳәаз еиԥш, лҩызцәа
ахьибо дрывымсларц азы. Убринахыс ауп Сима – адунеи ачемпионка ҳәа лзырҳәо ианалагагьы.
– Ее, сашьа, уамхамцәазааит! – адых лазыхгаз ижәҩахыр
лыхьԥсаан, ԥшьаала дааҳәит Ӡыкәыр.
Уажәраанӡа адыргьла зхарԥаз Сима лхы, уажәы, мацәаз-мацәаз
еикәарҳәны, ампыл еиԥш илхагылан, раԥхьаӡа аучилишьче аҿы
даниба аҽны еиԥшҵәҟьа иҭыблааны ицон лыблақәагьы.
– Салам лымоуп «Адунеи ачемпионка!»
– Уаналагах ститул нагӡаны иҳәа: «Абжьас знапала изыбжьаз
раԥхьаӡатәи аԥсуа ԥҳәыс!» – инацылҵан Сима, Ӡыкәыр инапы
ааи­мылхит.
Еҳ, Сима, Сима, Сима,
Сбыҳәоит Анцәа дсыма…
Сима иааиҿылԥааит:

245

Былзыҟала ҭацас сан,
Срыцҳауп, мап бымҳәан!
– Арҭ Лад ицәаҳәақәа уажәыгьы ибгәалашәома?
– Сара зегь сгәалашәоит, зегьгьы шәысгәалашәоит!.. Шәара,
Онегин иҳәашьа, аҩсҭаа данбаҳԥыригои абри ҳәа акәзаарын
шәшыԥшуаз – ҩымз ҵуеит сыҟамижьҭеи, дабагеи ҳәагьы
шәҵаауам!..
– Ишԥаҟаҳҵари, Сима, аҵара, аус-аҳәыс!..
– Ус шәара шәымсааит, шәара шәҟамлар, адунеи амаақәа руакы зкуаз дамамкәа иаанхон.
– Амҩақәа, Сима, амҩақәа! – амра гаӡазар ашәахәақәа зегь
џьара ҭыԥк аҿы иканамԥсози!
– Уалагахт уфилософиа!
– Иҟаҳҵарызеи, Сима, уи ҳчакәхеит – афилософиа зцым апоезиа, агара ҭацәы арҵысроуп изеиԥшроу.
– Апоезиа ануҳәа, ишԥаҟоу уусқәа? Ухьӡ зынны иааҭыҵуа акгьы нсыжьуам, аха...
– Иҳадбныҳәаларгьы былшоит! – Ӡыкәыр, икостиум
аганахь­тәи аџьыбашҟа инапы аҿынеирхеит, иԥхаҵәыԥхаҵәуа,
абыржәоуп афрына ианааҭшәаз, – Сима лышҟа инаирххеит, амра
ацԥхь ҩежьқәа ҿыдды зцәа иақәԥсаз ашәҟәы.
Симагьы иааимылԥаан, ихьӡ, ижәла, ашәҟәы ахьӡ уҳәа атта­
ҳәа лылаԥш лархылгеит, инарҳәы-аарҳәны днахәаԥшит, Ӡыкәыр
днеиҿаԥшит – лыблақәа ԥаса еиҳа аҭԥхаара иалагахьан!.. Нас,
ажьымжәа инамцкласуа амахә иқәтәоу амлаӷәыр еиԥш дҩаԥан,
иҷашәӡа исаны иҟаз Ӡыкәыр иӡамҩа аҵәах аахлыргеит.
Сима лгәы гәырӷьа-гәырӷьон, иҟалҵоз изаҟаразаалакгьы
ԥаршеирак аламызт – усоуп уи ахаан аахысгьы дшыҟоу – лҩызцәа
аӡәы хәшьара бзиак иоур, ма лара иахьлаҳауа иӡбахә бзианы
ирҳәар – лаҟара лыцнаҵон, лгәы иҭажьу аразра ду иаразнак лхылҿы иаақәлон.
Џьара аӡә ак игны илбаргьы, иҿаҿы иалҳәон Сима:
«Угәы анымччо ублақәа умырччалан, сашьа!..»
«Ашҳам цхарпоушәа иҳабмырбан, саҳәшьа!..»
Ари заҳауа, азныказы, иуака-уакаӡа иарчуан, рыхқәа леидкыланы, рыблақәагьы лҵадырҟәҿылауан... Аха, урҭ ахқәа рхыԥхьаӡара
анмаҷхалак, инхазгьы, ҽаҩраҭагалара аҵыхәтәантәи абӷьыцқәа
реиԥш иныҵаба-ааҵаба ицон...
246

Сима, лҩыза раԥхьатәи ишәҟәы деигәырӷьаны ишеихлыр­шә­
шәоз аниба, лшәыра аалымихит.
– Уажәаԥхьагьы иухәҭан! – лҳәеит Сима, ашәҟәы лылаԥш
аҟәымгаӡакәа.
– Ак быцәҭахап, срыцҳауп!
«Сҩыза гәакьа Сима, бҩыза илшахьоу абри ауп!» – иарбан
ҭыԥу абарҭ ацәаҳәақәа ахьануҵо? Аа, араҵәҟьа, абри упатреҭцәгьа
аҵаҟа!..
Ӡыкәыр дҩеилнашьааит Сима илҳәаз:
– Ибысҭоит, сҩызцәа зегь раԥхьа бара ибысҭоит, аха абри
раԥхьаӡатәи аекземплиар ауп – сан илызкуп, бысзымгәаан?!
– лгәы нирхар аҵкыс, адгьыл ааимҟьаны длахәлапҟа дцар еиҳа
еиӷьашьо длыхәаԥшуан.
– Бзамыҟә! – инақәырӷәӷәашәа, аха лхы ҩышьҭылхын, ихааӡа
дҩеиҿаԥшит Сима. – Ан! Адунеи аҿы зегь реиҳа иԥшьоу ахьӡ!..
Сысаламгьы нацҵаны! – Сима ашәҟәы ааргьежьны Ӡыкәыр иааилыркит...
Балоуаа ирааны, абарҭ ашьха иаҵәақәа ирыҵаршәу ашҭа
ҭырҭәааны ианҭанхоз еиԥш иҭанхозҭгьы уажәы, ргәашә иланхоз Чам-иԥа Ҳафиз, анкьабынкьагьы рҽышьамх дагахьазаарын. Аха иразҟы иакит Ҳафиз: иаб иуардын ахәда дықәыртәаны
дима абра данааи, Балоуаа рыхьӡ зҳәоз ҵлашьапыкгьы гыламызт,
ашьхақәа хырқәақәо ашҭа иҭаԥшуан, ашҭа қьаԥҭажәха ашьхақәа
ирыҵаԥшуан.
Усҟан Ҳафиз иаб Ҳамид иеигәышә аԥынҵа лыҵеикшан,
нышәхырԥак ааҵихит. Уи, раԥхьа иԥышә иадкыланы днафҩит,
нас, аҭаҭын-ӷыӷк еиԥш инапсыргәыҵа инықәирҟәыҷын, аҩҩыҳәа
илкеиԥсеит еиқәаҵәасымсалха:
«Сыԥсра абра иҟасҵоит! – иҳәеит уи, ибжьы ныхҵа-аахҵаны.
Шәсыцхраа, шәарҭ ашьхақәа! – аҽыҩҳәа ишьамхқәагьы лаирсит Ҳамид, – усыцхраа, уара адгьыл! – иԥышә аларԥсны дагәӡит
адгьыл, – усхылаԥш, уара ажәҩан!» – ихы раҳаны иҩнапыкгьы
еидыԥсала, дҩаҵаԥшит ажәҩан...
Абри ауха, Ҳамид иҷкәыни иареи ауардын аҵаҟа ишьҭан.
Аашаанӡа, Балоуаа рашҭа ҭырлашаауа иеиқәыз ар рым­
цоуп акәым­зар, рыбаҩқәа хаԥыцла иӷьӷьаны инышьҭарҵон
ақәыџьмақәа. Уи ашьҭахьгьы, аҽнышьыбжьон, ақәыџьмақәа
рҿы еихԥома уҳәартә иҿырҳасуа, абгахәыҷқәа рыбз рқьышә
иаақәшьуа иааины, аамҭала иааилыршьшәа инаиргылаз иԥацха
ашә иаалатәон...
247

Усҟаназы акәасҭӷақәа ракәын Ҳамид бџьарс имаз, шаҟантәгьы
Балоуаа рашҭа ацәыббылфҩы ҭиршәшәахьази. Аҵыхәтәаны,
икамбашь Буӡга аҵыхәа ӡаны ирымгар, уи абелық тапанчагьы ааихәаӡомызт. Абелық тапанча ааихәеит, иарӷьарахь, аӡы
аԥшаҳәаҿы ишьҭаз десҭынк адгьыл нахҭынҵаны – уажәшьҭа адгьыл аԥшәма даман!..
Амала, ԥшьынҩажәа шықәса раԥхьаҟа, Ҳафиз иаб Ҳамид
иҟаиҵаз абзамыҟәра анааигәалашәалак, иахьагьы аҽыԥҳәа амца
ҩеихҟьоит–закәытә малузеи белық тапанча еихыҩры-еиҵыҩрык
азы икаижьыз...
Араӡныш еихатәыгәашә абжьы анга, арԥыс еибагак иеиԥш
дааҭрысын, дҩагылеит Ҳафиз – Сима лабхәа.
Уи, зны, инапсыргәыҵа даҵԥшны, иааиуаз днарзыԥшит, нас
ахәылԥазтәи амра зынӡагьы ихьӡнаркыз ихан дҩаҵаԥшит, аха
уахь абарҵа уаҩ данықәимбаа, ихаҭа дқәаџқәаџуа дара рышҟа
иҿааихеит.
– Мшыбзиа, Ҳафиз! – иҳәеит Ӡыкәыр, Ҳафиз иаԥсшәаҳәара
дазымԥшӡакәа.
– Адгьыл алԥха умаз, дад! – Ҳафиз адырҩегьх илахь инапы
наԥыреикын, Ӡыкәыр дҩеиҿаԥшит.
– Баба, ари дышәзымдырӡеи?
– Саабмырццакынишь, дад, саабмырццакынишь, – аҿыцәаара
згәы иҭоу афымца лампа еиԥш, иблақәа зны иҭааӡеит Ҳафиз, нас
ԥшьаала аҭбаахара иналагеит,– адгьыл алԥха умаз, дад! – иҳәеит
уи. –Уара, ҵыԥх абра ажәа ԥшӡала ҳгәы хзырҷаз уакәӡами?
– Дыжәдырит, баба, дыжәдырит, ажәеинраалақәа зҩуа, сара
сҩыза, Ӡыкәыр Абжарба, – Сима, Ӡыкәыр ижәҩахыр лнапы
нықәкшәа, лабхәа илымҳахь дааскьаны, лыбжьы рдуны ҿаалҭит.
Ҳафиз ашырҳәа ихы днахеит:
– Бзырҟаауеи, бара ахага, аӡлагара ҳҭоу џьыбшьома?!
Сдагәамхаргьы арҭ сыҷкәынцәа ируам... Улеи, дад, улеи, адгьыл алԥха зауша! – инапқәа еихьымӡа-еиԥымӡо, ихан ашҟа
иҩаирххеит, Балоуаа рашҭа аԥшәма.
Ӡыкәырраа рҩызцәа, еихьышәшәа-еиԥышәшәа, аӡәаӡәала
аизара иаҿын, Симагьы, иахьагхоз азы ирыцқьаны иналыртәон,
аӡәгьы, иԥаҭлыкақәа шиҩыҵракыз, дыргьежьны, агастроном ахь
длышьҭын, иныжьны данаагьы, сааҭк ишьара дзықәломызт.
– Ӡыкәыр Балоуаа рашҭа зегь инапсыргәыҵа ианушәа ибарҭан
дахьтәаз абарҵа аҟнытә: аҩнхыбқәа, аҩнхыбқәа, аҩнхыбқәа!
248

Ииаҵәоу, ишкәакәоу, иҟаԥшьу – Ҳафиз иаб Ҳамид, кәасҭӷала
ақәыџьмақәа дахьрабашьуаз Балоуаа ргәашә иҩаркны, ажәҩан
иаҵәа зсахьа ану ашьха гыдқәа рҿынӡа, амардуан еиԥш еиҿарԥаеиҿарԥаны.
«Адгьыл алԥха умазааит! – иҳәон Ҳамид, аҵәы нҭаршә ишәа­ны
данаалгалак. – Сбарҵеи уҩны ахыби, иухоумыршҭын!..»
Аҿыцнхаҩы, ари иаанагоз ауимдырхуаз: иҩны ҟаҵаны
иаалгаанӡа, Ҳамид ибарҵа дықәгыланы дыԥшуан, Ҳамид
ибарҵеи иҩны ахыби шеицтәарахаз анибалак акәын, ирҭахьаз
аныҳәаԥхьыӡқәа иманы, дгәырӷьаҵәа иҿанынеихоз.
Ас дыҟан Ҳафиз иаб Ҳамид, ус дыҟоуп иара Ҳафиз ихаҭагьы,
амала, Мез дзакәхаша макьана уаҩы издыруам.
– Ҳамид, абри убарҵа зхыб ҩавҳәҳәаз аҩны адгьыл
изықәумыргыло арбану? – дҵааит ҽнак зны, иара иаҭәаз аӡәы.
– Зыҩнахыб сықәымԥшыз сгәылара исҭом, зхы сықәымԥшуа
ҩызас дышьҭысхуам! – иҳәеит Ҳамид.
– Ахаан аахысгьы ус уҟоума?
– Ааи, ауардын санақәгылазгьы, хыхьтә Балоуаа рашҭа
сҭаԥшуан!..
Мез, дныхгыла-аахгыло ашҭа дызлаҭалаз имашьына еиқәа­ҵәа,
асаркьа еиԥш уҽанубаало иӡәӡәаанӡа, абарҵахь дхеимыжьлеит
Ҳафиз.
Уи ашьҭахь ауп Мез, иҭыџь нап дуқәа наршә-наршәуа, иԥшәма
лҩызцәа аԥсшәа анреиҳәоз.
Чамаа рыстол еиҵырхит, Балоуаа рашҭа злахҟьоу аҩнқәа
рхыб аҿыҵәҟьа. Ишьқьырны, рԥыраҳәа акалҭқәа неихьысуа астол
дырхиауан, ҿымҭ, блаҵыхәала зегь амҩа иқәызҵоз Сима, зхаҵа
дҟәыншьаны аҩныҟа ихынҳәыз Сима ланхәыԥҳа Зиа, белық тапанчак ҳәа Ҳамид адгьыл имызхәҳаз ауаҩы ԥсаҭашкәакәа иԥаиԥа иԥҳа Матилда, иара убас Ӡыкәыр иахьада иимбацыз, аԥшӡа
аҟара иласыз, ацыӷ ахәы аҟара иԥшқаз даҽа ӡӷабкгьы.
Изыхҟьоз иара ихаҭагьы издыруам, абри аӡӷаб даа­цәырҟьа­
цыԥхьаӡа, Ӡыкәыр игәы аҽареиџьуа иалагеит. Иблақәа лышьҭаланы
ахан амардуан илбаауан, иблақәа лыхьԥшны амаҵурҭа иҩналон,
илышьҭаланы идәылҵуан, данырцәыӡлак – ишәақь ақәԥшыга иадибалоз ашьабсҭа ныҵабазшәа, дхара-хаԥшуа, иблақәа рыцҳаӡа
даанхон.
Ирҳәоит, аӡӷаб шаҟа хыцәхәыц лымоу аҟара благьы лхоуп ҳәа.
Хымԥада ииашоуп уи, избан акәзар, абри аӡӷаб даацәырҵиижьҭеи,
249

иара Ӡыкәыр иакәым, ус, лыблақәа ҩеиҵыхны, итәоу аӡәгьы
дихәамԥшыцт, арахь, гәатабӷата итәаны илышьклаԥшуа ихаҭа
иеиҳа лара иара дылбоит.
Раԥхьаӡа Ӡыкәыр уи аӡӷаб илаԥш даныҵашәа – амаҵә иамоу абырфынцаха еиԥш дааԥырԥырит, дахьцазгьы маҷк лҽаа­
нылкылеит, данаауазгьы, Ӡыкәыр илаԥш зыдӷьаланы иҟаз
амармалташь мардуан ала акәымкәа, аҩны агәҭантәи ашә аҿы
даацәырҵит... Уинахыс, зыбла ҭаӡу аҟаршы еиԥш лҽыҟаҵаны
дшыхәмаруаз, астол рхианы иаалгеит.
«Дсымдырыр сыхәшәым, хымԥада дыздырроуп», – игәы
иҭеиҳәон Ӡыкәыр.
– Бара, ари ақаруа ҵәахны иабабымаз? – дҵааит Ӡыкәыр, Сима
лымариа шааируҵәҟьаз.
– Дгәоуҭахт! – лҳәеит Сима, Ӡыкәыр варала дниӡывасшәа. –
Ахьшь млашьы еиԥш асқьынџь уқәтәаны уԥшуеит.
– Мап, Сима, уи акаҭа хыла сазымцар сыхәшәым!
– Акаҭа шкаҭоу иаанхоит, ахьшь ауп ирыцҳахо!..
Уаҳа аицәажәаха рымамызт. Сима амардуан дналбааҟьаны
амаҵурҭахь дцеит. Урҭ зышьҭахь реиарханы астол арԥшӡара иаҿыз
аӡӷаб лхы-лҿы, аԥҭақәа назхыҵыз ахра еиԥш иаалашан, аӡы
иҩалҵыз ӡыкәтҵасгьы даазқәыршәшәеит.
Иандыртәозгьы, Ӡыкәыри уи аӡӷаби еизааигәаны атәара
«рықәшәеит».
– Иарбану иаҳа шәгәы зызцо: абриакәу, егьиакәу, аниакәу?! –
аӡӷаб лымаҵ аура иҽазкыҵәҟьаны дҵааит Ӡыкәыр.
Уабасҟан заҵәык ауп уи лыбла аҭаԥшра аниаӡаз: аҩада
ихырҽны иҟаз лыблахәыцқәа ԥшьаала иҩышьҭыҵын, ашьха ӡиас
иаҵәа ҵамҵамуа дынӡааԥшылазшәагьы игәы иабеит Ӡыкәыр.
«Шәара иҳаҭәашәшьо акгьы мап ацәаҳкуам!» – рҳәеит,
аблахәыцқәа гьежьны изызлеиуаз аблақәа.
Ӡыкәыр, игәы ақыџьқыџьра инапқәа ирнмырԥшӡакәа, даараӡа
дацклаԥшны лхәы лзаниҵеит, илызҭеиҭәаз аҵәца иҩхаддылаз
ацԥхьқәагьы, еилашуа иаарыбжьаԥсеит.
Ашьхатә ԥсаатә ԥагьа еиԥш, ҩынтәҟа лхәы днамцкласит аӡ­
ӷаб, ҿамҩақәакгьы шылбаалдаз удырратәа, лыхәда ҵҟәашәра
ааҵысҵысит лԥышә цәаакқәа аҵәца анаарыдылхуаз.
– Даҽа маҷӡак! – аԥсхыхра иаҿу аԥсыӡ еиԥш длакьҭон
Ӡыкәыргьы.
«Мап, мап!»–рҳәон, иааҭаԥҭаԥуаз лыблахәыцқәа...
250

– Саҭамзааит, ишәыхьӡузеи?!
– Зуза! – игеит, Ӡыкәыр уажәада имаҳацыз абжьы.
«Сыԥсра бара бҿы иҟалароуп, Зуза!»
– Мопассан иҳәо саҳахьан, – Зуза лҩыжәшьа иҭаны, ҿамҩаҿамҩа дцәажәон Ӡыкәыр, аҭра иҭаку аҵыс – акгьы сзалам, аха
аҳауа иалоу аҵыс – сара истәуп ҳәа.
– Имгәыӷкәа иԥсхьада!..
«Арахьгьы ашәақь дузаҿакуам!..»
– Ӡыкәыр, ухы унапы аақәшьи!..
– Данааиуаз иааигеит, аха данцо ицәнымхааит!
– Ахы зҭахыда, агәоуп аус злоу!..
Абас, ныҳәаҿак ркыцыԥхьаӡа, Ӡыкәыр иҩызцәа Зуза
дшаалҟәыркәкәаауаз, ргәы анԥҵәа, наҟ иҟәаҵит...
Иаргьы ииҭахыз уи акәын:
– Шәеилахаӡазар акәхап? – ԥыҭк анаабжьыс игәаӷьит Ӡыкәыр.
– Исзеилкаауам? – Ӡыкәыр иажәа ахы ахьцоз заманалаҵәҟьа
ишылдыруазгьы, ҽырҩашьа ҟалҵеит Зуза.
– Аинститут... аусура егьи зҳәаз иеиԥш?..
– Уи шәара шәзыҳәа зегь акакәӡами?
Убасҟан, Ӡыкәыр игәы аҵӷақәа акы аҷахҳәа иԥҵәан, азганкахьала инкыдҳалазшәагьы даахьылаахеит, аха изҵаара
дацрыҵуамызт:
– Уеизгьы-уеизгьы?
– Акәыт иамчу акәтаӷь – ҳаргьы иҳалшо акы ҳаҿуп, – илн­
лырԥшуамызт умҳәозар, иара Ӡыкәыр иеиҳагьы лара дшәон, рыбжьара зҽынбжьыздаз арахәыц ԥҵәар ҳәа.
Ари аҭак, егьырҭ еиҳақәахьаз реиҳа аԥсы алан, маҷкгьы
дааргәырӷьеит Ӡыкәыр. Уажәшьҭа дабацо, снапаҿы дыҟоуп
иҳәашашәа иҽаалихын, иҩызцәа иҽынарылархәны, ныҳәаҿақәак
иҳәан, ицәажәашьа Зуза илирҳаит, лафқәакгьы нациҵан, иҟазшьа
лирбеит...
– Сыԥсы ахьынӡаҭоу даҽа знызаҵәык! – иҽынылзааигәеи­
тәын, аҵыхәтәантәи игәҭакы иҳәеит Ӡыкәыр, ицарц илбааны ашҭа
ианаақәгыла.
– Арыжәтә ԥсгара иақәиҭӡам!..
– Ԥсыхәажәла сыманы сыҟаӡам!.. Ианба? Иаба?...
Зӡара ҭкәыцәаа, лцәа иадшәало илшәыз лмырказеҭ ҵкы акалҭ
ааилашәшәеит Зуза, Ӡыкәыргьы, изҵаареи иареи ааизынхеит.
251

– Иҟоуҵеи, уара, улыцҳама?– ивырдым лкыдыршааны, даа­
хьалырԥшит Сима.
– Сара сакәым, аха лара дсыцҳаит! – ибжьы изҭымкаауа
дцәажәон, ҩ-аахак еиҵадырӷәӷәаз Ӡыкәыр.
– Умшәан, аӡӷаб лхаԥыц шҳамзар, хаҵа зхылаҳәоу аӡәгьы адәы
шәықәымкәа убарын.
– Сима, сыԥсы бнапы иануп!
– Иааркьаҿны?
– Абри аӡӷаб сеилалгеит!
– Иҵегь иааркьаҿны?
– Слықәшәар, слацәажәар, иҵегьгьы деилыскаар сҭахуп...
– Лбиографиа: Земфира Кәыркь-ԥҳа, диит 1935 шықәсазы, Ага
араион, Алаҳашхә ақыҭан, арҵаҩы Аԥҭа Кәыркьба иҭаацәараҿы...
Дышьҭызхыз Мариа-ҳаным, аӡҟы лхы алада ирханы, лтәарҭа
хәыҷы данас – лыбжьы ныхҵа-аахҵаны акәукәуҳәа дыҳәҳәеит –
убриалагьы еилыркааит дышҿаҳамыз, лаԥхьаҟатәи лҿахәгьы лара
илҳәаратәа дшыҟалоз!..
– Бара алаф бҳәоит.
– Сара алаф сҳәоит, ан зда длымаӡам лыҷкәын абылра даҿуп!
– Шәара, заа иблыз џьоукы, ҳӡылаҵәны ҳшыҟаз ҳаанхаз
џьышә­шьоит.
– Сара сҟнытә уаҳа акыр уҭахума?
– Ибасымҳәеи, слықәшәар, ҭынч слацәажәар сҭахуп.
– Чамаа ртелефон аномер умдыруеи?
– Убриак сгәалашәоит.
– Иааурҵәир – ҳаицәажәап. Аиҩызара аҳаҭыразы шәеи­
қәыршәара ҳалҳаршап... Егьырахь, ҳшәылам, шәҳалам, шәус шәара
шәнапы иануп!
Ӡыкәыр иуадаҿы данааигьы, ихы изыҩнамкызт, ибжьы
Хьҵысраа ирцәыҵәахуа, иныҵакны, Сима ателефон дылзасит.
Бзиашәа лара Симагьы дақәшәаны ишьҭылхит акәымзар, хаҵак
иаашьҭихыр, игәы иабоз иудыруеи.
– Ӡыкәыр соуп, Сима!
– Уакәымкәа шааит!
– Ҳаи, иабахәа, дзыхбырҟьозеи џьоук рыҷкәын заҵәы?!
– Амца уӷралама?
– Сбылуеит!
– Егьа алҩа ухылбыбуеит...
– Мап, Сима, цәашьҵас ауп сыххаӡа абылра сшаҿу.
– Иуҭахи, иуҭах!
252

– Зуза, Зуза!
– Аӡын ҵыҵындра уҭахӡами?
– Сима!..
– Уи дцахьеит, Ӡыкәыр.
– Сима!..
– Сима улымбахааит, иуалымҳәахьеи – уаҵәы аинститут аҿы
ҳаиқәшәоит, уа еибаҳҳәап шәахьеиқәшәаша, шәанеиқәшәаша.
– Сгәыӷырҭа Сима!
– Ус уара умсааит!
– Сима!..
Ателефон ҟиҟиуа ианалага, инықәиҵан, ихы-иҿы лаша-лашо,
игәы гәырӷьа-гәырӷьо, иуадахь даахынҳәит Ӡыкәыр.
Иуадаҿы, зегь реиҳа дынзацәажәо, изааигәоу имаз иажәеин­
раалақәа реизга ишәҟәхәыҷы акәын, иаацәыриган, еилырттаауа
иҿынеихеит.
Дашьҭан абзиабара иаша иазку ажәеинраалак, аха иԥы­хьа­
шәомызт: «Быбзиабара сызцәырҟьан, аха амацәыс еиԥш инкабеит!..», «Аԥслымӡраҿы ианысҵеит ба быхьӡ!..», «Ацәқәырԥақәа
знада ирымшьышьит...»
Иҟамызт абзиабара, иҟамызт уи иазку ажәеинраалагьы.
Ӡыкәыр иҽазикит Зуза илызкны ажәеинраалак иҩрацы.
Аԥслымӡ илаԥсоу ахьҟәырҷахақәа реиԥш, ажәа лыԥшаахқәагьы,
еилагьжьуаз ихы иҭшәшәаны астол рҽықәрыԥсон, аха еидыскылоит ҳәа даналагалак – ашырӡ ыршаны ашаха алысхуеит ҳәа иаҿу
диҩызахон.
Нас, иахьа, иан лыхьӡ зирҳәаз ишәҟәы аашьҭихын, апатреҭ
ахьаныз аҵаҟаҵәҟьа абас наниҵеит:
«Зуза, автор иҟнытә!»
Игәы амца былбылуа иныҵалеит:
«Сан илхызбааит, исҳәаз сеижьеит! –иахьишьырцгьы икалам
аақәихын, аха изымгәаӷьыкәа иҽааникылеит. – Зуза бзиа дызбеит!.. Сгәаҿы имицыз иит!.. Иудыруеи, сыеҵәахә абри лакәны
дкыдызҭгьы!..»
«Уан дукәыхшоуп! – лҳәоит сан, аҩны снеицыԥхьаӡа, – сыԥсы
шҭоу аӡә сыла дарба, саргьы уажәшьҭа инысҵып зугәахәуеи!»
«Сан еиҳагьы деигәырӷьоит... Уажә, раԥхьа иаасдыркуа,
хымԥада лара илысҭоит: «Сылашара, зда дсымам сан!..» Сан
еиҳагьы деигәырӷьоит... Ари Зуза илымазааит!..»
253

Сима – Сима лакәын, илҳәазгьы –илҳәаз акәын: адырҩаҽны
ахәылԥазы, Ӡыкәыргьы Зузагьы амшын ахықәаҿы еиқәлыршәеит.
Усҟангьы Зуза аҳәыҳә еизада аҟазшьа лыман, ашьхакаԥкаԥ
абжьы лхан, илҳәоз лажәақәа зегь гәыҿкааган, лыблақәа
унырӡаакәкәала уцон.
Сима еизныжьны дцар лҭахын, аха Зуза хәыҷҵас лкалҭ
даалаҳәын, аԥсразгьы илымуит аус адырҩаҽнахь ицеит.
Адырҩаҽны захьӡызгьы, Ӡыкәыр, аныха дамҵагыланы дыб­
ӷошәа, алабыҵәқәа ԥыҵәҵәаны амшын инҭаԥсо дхықәтәаланы
сааҭк дыԥшын. Аҵыхәтәаны, Зуза, ахаан зышә лшьапы хылымгацыз абиблиотека даадәылҵны дшааиуаз, «машәыршәа» Ӡыкәыр
дааиҿаҳаит.
Ачыхәқәа зцрыссы иҟаз лшәыра лыргьалан, деигӡа-еигӡо
днаихәлаччеит Зуза.
Ирмазеины иикыз илабыҵәқәа наимҟәыҵшәшәан, ихы-иҿы
аалаша-лашеит Ӡыкәыргьы.
– Аршәы? – дҵааит Ӡыкәыр, еиҳау акы лыдигалар, зынӡагьы
димҟәыҵԥраар ҳәа дшәаны.
– Сыццакуеит!
«Иамузаап!» – игәы нҭаҳаит Ӡыкәыр.
– Жәа-минуҭ заҵәык!
– Жәаминуҭк, аӡыршы ҳӡаагылазаргьы иҳачҳап.
Зыбз ахәыц еиҟәнаршәоз Ӡыкәыр, уажәы, иажәақәа иха­
ԥыц ибжьахеит, инапқәа ауцәахан, иахьигара издыруам, знап­
сыр­гәыҵа аҵыс антәалоу диҩызоуп–аа, уажәы-уажәшьҭан ина­
сымҟәыҵԥрааны аҳауа ианбалалои ҳәа игәы ӡыӡо дыԥшуп...
Абас мчыбжьык есымша еиқәшәон Зузеи Ӡыкәыри. Уи, зны
«аусурахьтә» дшаауа, даҽазныхгьы «лан лаҳәшьа, амедицинатә
наукақәа ркандидат дшынаскьалго», ахынтә раан «лмадиска лҿы
дыҟаны дшаадәылҵҵәҟьаз» уҳәа есымша акака ирыхҟьаны...
Зузеи Ӡыкәыри еибадырижьҭеи рымчыбжь ааҵуаны, хәыл­
ԥазык, машәыршәа акәымкәа, хылаҵәҟьа рҽазкны, амшын ахы­
қәаҿы еиқәшәеит.
Ӡыкәыр, ихьц акәу џьшьа, игәы рҭынчны, амшын дыхԥшыло, уи
ицәырнамгацкәа иаҵаҵәахны иамоу амыдаӷьцәақәа дрызхәыцуа
дыштәаз, амра ахаҿы злаҭакәаҳаз аԥҭақәа наԥырҵын, иккаӡа иаалашахеит – ихы анҩышьҭих – Зуза дихагылан.
Амра ахаҭа еиҳагьы длашеит Ӡыкәыр, аха Зуза, уажәыраанӡа­
гьы дзеигӡа-зеигӡо иаҭәалшьалоз аԥышәырччақәагьы нҵәазаап,
џьара цәыҵԥхаракгьы лхы-лҿы иаақәлымҵеит.
254

«Митәык ҟамлазааит?!» – игәоуп иҵааз, иҿы усгьы иакхьан
Ӡыкәыр.
– Саҭамзааит, Ӡыкәыр! – лҳәеит Зуза, қәыԥсычҳараҵас ауп
лажәақәагьы шыҩлыхәлыԥхьаз.
Ӡыкәыр ԥшьаала дҩеихеит, ааха ӷәӷәа иҽазырмазеиуа.
– Аҩны исыҵырхит!..
Ажәа «исыҵырхит» иԥсы ааиланаҵеит Ӡыкәыр:
«Исыҵырхит лҳәазар – иҳаҵырхшаз уск ҳаманы лыԥхьаӡозар
акәхап!..»
– Сан лкасы лыхәда иахаршәны дтәоуп, ҭынхас аӡәыр дҳамазар
зегь еизеит, сан лаҳәшьа акандидатгьы Баҭымынтә дааит.
– Нас, иҳаԥсыхәои, Зуза?! – дааҭрысшәа инапы аҿанааирха,
Зуза лнапы ааиԥыхьашәеит Ӡыкәыр.
Зуза Ӡыкәыр лнапы имлымхит, уиакәым, шьаҿак аҟара иара
ишҟагьы дааскьеит...
Уиакәхеит, абри ауха, Ӡыкәыр Абжарба «дымҵарсны» дигеит
Земфира (Зуза) Кәыркьԥҳа.
Радедабжьы аалҩит Анԥсы ақыҭа. Иҭрысны иҿыхеит анԥсаа,
ахышәқәа ҟьаҟьаӡа иаадыртит:
– Оо, уара?!
– Ибаҳауоу, бара?!
Еиқәдыргеит абжьқәа, икьацәхеит аҳәсақәа рлымҳақәа, ма­
ӡала ахәхәа-хәхәаҳәа иқәԥсычҳаит аҭыԥҳацәа, идәылҵны адәы
иаақәгылеит арԥарцәа.
Лмаҵурҭа аԥенџьыр аалыртит Шьадиагьы, лыхцәышла даахан, ллымҳагьы аԥша инамҵалкит: октиабртәи аҵх иалахәхәа,
Лашԥсы аԥшаҳәа иаваршәны, абаҳчақәа инарыҵсуа, ашҭақәа
инырҭыс-аарҭысуа, џьара икыдымхалаӡакәа, иааиуан радедабжьы:
«Инагӡаны ибзырҳәалааит, абри ашәа зашҭа иатәу ан!.. Ила­
шеит уаха башҭа! Дбымазаап, бышԥсыхра здыруа аҵеи. Сара стәы,
имихша иан, дшьаҳиҭха џьишьоит. Иаб бзиара ибазар саргьы избап!..»
Арадедабжьы есааира иааскьоит, уи иацрымҵуа иашьҭоуп
амашьына ашьҭыбжьгьы. Аа, Лашԥсы ирит, Абгыӡра ахәы ихалеит!
Шьадиа, ашырҳәа лиарҭа даақәтәеит, нас дҩаҵҟьеит, лшьамхқәа
аалыҵаҟәарҟәарит, лыԥсы ҩеины лыхәламшәа ааннакылеит:
– Унан, сара мыжда, унан, сара мыжда!.. – лымаҭәақәа ахьыҟоу
дрықәшәом...
255

Ангьы абасоуп лыҷкәын заҵәы иразҟы дшаԥылаз: иаа­лыр­
ҟьаны, жәҩангәашәԥхьара ааимҟьаны, еишьылӡа Анцәа иаш­
ҭа днықәԥшызшәа, Лашԥсы алацәа ҭиаҵәаақәа еиқәыԥсаны,
аџьымшь цәаҟәақәа кыдыхәхәала ишыцәаз днахагылазшәа!
– Ее, Анцәа ҳаумыҳәои! – рнапқәа рхахаӡа икны, ажәҩан
иаҵаԥшуа, ашҭа иҭалон агәыла-азла, ауа-аҭынха.
– Шәара шәшеибгоу!.. Ииҷышәыз сылахь џьара акы анхаланы
иҟазаарын! – агәырӷьа лаӷырӡ дахәаҽуа, илҳәо-илуа дақәымшәо
дырԥылон Шьадиагьы.
– Шәанаџьалбеит, анцәахша дкылигеит!
– Лыџьымшьқәа убо, уара, лыџьымшьқәа – Лашԥси амреи
ирыбжьалало ацәаҟәа ахаҭа!
– Иааӡоу даабар даамдыркәа – лыблақәа ишынеибакӡоу ламысла ихыхәхәо иҭәуп!
– Абри лбараны дыҟазаарын Шьадиа лахьынҵа шкәакәа!
– Қасала ахәыларцәа, Қасала агәаҟ!..
Зхы еилаԥсаз аӡә иеиԥш ауп Қсас, Ӡыкәыр иԥҳәысаагара
дшаԥылаз: ԥхыӡла, Қасалеи иареи ацәҟьара еицеихсуан, радедабжьы игәы ианаақәсуаз. Раԥхьа дцәырҳаны ииарҭа даақәтәеит, нас
ҽаԥарак ҟаҵаны аԥенџьыр днадыххылан, иҟьаҟьаӡа иааиртит.
– Иуаҳауоу, уара?!
Уажәыраанӡа, Абгыӡра ахәы иқәтәаны, ацәҟьара ицеихсуаз
Қасала иԥхыӡ бжьы акәушәоуп ишиаҳаз, иԥшәма лыбжьгьы.
Иблуз аарҳәны ишәиҵеит, еибатәымыз иеимаақәа еивеикит, Қасалеи иареи рымҩахәасҭа дацәхҟьеит, аха Қсас иаԥхьа,
аҭацаагацәа ракәымзар, аӡәгьы ашҭа дызҭамлеит.
Ӡыкәыр иҩызцәа-аҭацаагацәа, еикәагыланы радеда рҳәон,
ихаҵабжьынгьы – ихаҵабжьымкәа, иԥҳәысбжьынгьы – иԥҳәысб­
жьымкәа, аҵх ссир иалхәхәа ицон ахапа згоз Сима лыбжьы.
Агаз хьчԥаԥыр еиԥш аҭацаагацәа днарыдсыланы, нас аԥша
даԥцаны дагозшәа, лыҵкы ҭбаа ду хаббала, акәаскьаҿынӡа днаӡон
Шьадиа, аха, иара уахьгьы дхамлакәа амаҵурҭахь деихон:
– Абаақәа, шәабаҟоу, бара, Мкыд, Миназ, алампақәа... агаз
шәамеигӡан, аҿаԥараҿы игылоуп!..
– Шьадиа, Шьад... рыхир нагӡаны, рыхир нагӡа!.. – илаӷырӡ
дахәаҽуа даналага, амаҵурҭа ашьҭахьҟа иҿынеихеит Қсас.
Ӡыкәыр дырҳаны дназхыԥаз ахҵысҭа днықәтәан, иҩнапыкгьы
иҿы иадгәаланы, дшынеибакәу деиҵасны дқыџьқыџьуа дҵәыуон
256

Қсас. Уи, ихы идыруа дҟалеижьҭеи, ҩынтә заҵәык роуп хәыҷҵас
деиҵақьуа данҵәыуахьоу – уахеи аибашьра анеилга аҽни!..
Қсас, уажәы, абра ахҵысҭа дахьықәтәоу игәалашәеит, Қасала
иԥхыӡшана ибараны даныҟаз ауха, рҩыџьегьы рышьнелқәа
аарыкәыршаны асыршәы ианҩылаиа еибырҳәаз ажәақәа:
– Қсас, уажә сахьыҟоу удыруоу?
– Исымдыркәа – Урыстәыла акаршәра агәаҿами!
– Мап, Қсас, – ачараҿы сыҟоуп!
– Аҩымцхә уамхамжәааит, уара!
– Аҩыжәха ҳазҭада, Қсас, уаргьы саргьы алыгәҵәы еиԥш
агьежьра ҳаҿуп – ҳаҷкәынцәа Лади Ӡыкәыри аҳәсақәа еицырзаагеит!.. Иугәаламшәои ҳабжьара ишьҭоу адәы? Абраҟа еиҵҳәаны
ачара аура ҳаҿуп!..
– Аҭацацәа убахьоу, Қасала?!.
– Уара улымкаа ишԥазбои, Қсас!..
Лаӷырӡы шьаҭара изнымхеит Қсас – иҩызагьы ихгьы ҵәыуаны,
илацәақәа ҭчаа, деиси-еисиуа, Қасала илымкаа аҭаца дибарц,
акәасқьахь иҿынеихеит.
Лад абри аилагьежьра дақәымшәеит – иаҳәшьеиҳаб лыҷкәын
игәы еиқәшәам ҳәа иаҳан, уахь дцаны дыҟан.
Ари ауха, адырҩаҽны уҳәа, иааиуаз-инеиуаз рзы чаражыцәк
луит Шьадиа. Уи ашьҭахь, мызкы ахала-аҵыхәала аҿҳәара наҭаны,
рхы-рҵыхәа назхьшьыз аӡәгьы даанмыжькәа иақәыршәаны, ачара дуӡӡаҵәҟьа руит Шьадиагьы Қсасгьы...
Ачара ашьҭахьгьы мчыбжьык, аӷьара ихтәалоу аҟәараса еизада даҩызан Земфира – дыҟәбаҟәшәо ашҭа дықәын, дыҟәбаҟәшәо
аҩны дыҩнан, ланхәа лҽызлалкәабашаз аӡы, ҩынтә ракәу
илызлырҟәандеит, Қасала ичанах ҳәа изышьҭаз, ачанахгәаҩа
хыиаҵәа налымҟәыҵҟьаны иԥыххаа ицазаргьы, ашьыжь, аҭаацәа
хәыҷы зынчалоз ачанахқәа аӡәгьы илмыркит.
«Иллахьынҵази, мшәан, Шьадиа!» – рҳәон агәылацәа.
«Бара бзааӡаз лҩнгьы-лгәарагьы сакәыхшоуп!» – лҳәон Шьадиагьы.
Аха, уахык, ажәҩан еихәыдхашәаны ашыӡ жәытә ацәа
иалоушәа аҽанарххоз, аԥшагьы ҟуҵәыуа ааҵра ианаваз, Зуза
Ӡыкәыр дааидтәалан:
– Ӡу, сылашара! – лҳәеит уи, лыҽрыцҳатәӡаны. – Сышҭахо уас­
ҳәоит, сҭоумырхан!
257

Ӡыкәыр иԥҳәыс лажәақәа џьашьаны дааҭрысын, зыҽзырҭбаа­
уаз иблақәагьы ҭыгга даалҿаԥшит.
– Иџьоумшьаӡан, хьӡыда-цәада сҭахоит.
– Зуза ашоура бымазар?! – Ӡыкәыр иԥшәма лылахь инапы надикылеит.
– Мап, Ӡу, ашоурагьы сымам, сыхгьы аҭыԥ аҿы иҟоуп...
– Нас?!
– Шәыжә Уарыхә сашьуеит!
– Зуза, За... Быхәмаруама, ҳа-ҳа-ҳа! – икьатеиах ԥҵәаны дыччан, иеиваз ахчқәа руак агәаԥ ааӷыриргеит Ӡыкәыр. – Уарыхәу?!
– Ааи. Уарыхә, ашҭа сшаақәнабааз, атәыҩа ҵәрыԥсақәа
сгәыҵәҟьа иақәкны, иқәаџқәаџуа, сара сышҟа аҿаанахоит... Иацы,
аҵла саавамгылар, атәыҩақәа аԥса еиԥш сышьҭахь инкылнарҟьон.
Иаха, ԥхыӡла сцәырҳаны санҿыхозгьы умаҳаӡеи?
– Исмаҳаи, Зуза!
– «Бара ахаас! – аҳәеит Уарыхә ԥхыӡла, – бкасы бхаршьшьы
баакылсын, сыхш нырҿархәхәо исааӡаз зегь рыхқәа хыҵәҵәаны
инеилабҵеит!..» – насоуп, уи, атәыҩақәа аԥхьаҟа ирханы,
иансзыҭрысыз – сҵәаангьы сааԥшит.
– Бмааԥшыр Уарыхә башьуазаарын ббо! – ахәмаррахь ирхарц
иҽыназикит Ӡыкәыр.
– Уара ухәмаруеит, сара ажә сашьуеит! – дыҩнаҵәаашеит
Земфира. Лыблақәа ҭрысны рышьҭахьҟа инаскьеит, лԥышәқәа
лзеиқәымкуа ахьҭшьра иалагеит, зны дшәытахеит, ашьҭахь
деиқәаҵәахеит...
Азныказы иааиқәлашьцеит Ӡыкәыргьы.
– Исҭахым, исҭахым, исҭахым! Иуаҳауама, исҭахым! Уара иумаз
уқыҭа, ужә, уҳәыс, укәты!.. Аҟәаҟа сга, Аҟәаҟа сга! Ма-маа, ааҳа-ҳаҳа! – лхы ахчы илагәылалыжьын, зԥаҵа ианыркыз амариал еиԥш
лҽырхәаны атрымҳәа дшьацәҟьо, аҵәыуара далагеит Земфира.
Аӷьалпалбжьы заҳаз Шьадиа, дӷәыӷәӡа лиарҭа даалатәеит,
аҟәартәрақәа аҟәҟәа-ҿҿа рылго, аарла еиханы иҩагылеит,
уахантәарак, Земфира зцәа зхылхуаз, рыжәмаҟа Уарыхәгьы...
Иҟалаз зегь акы аанмыжькәа иан илеиҳәеит Ӡыкәыр.
Уиадагьы, маҷк агәыҩҿыҩра змаз Шьадиа, азныказы лшьа аагылеит, нас, анахьгьы-арахьгьы изымцо лдақәа ирҭашәны иаанхеит. Ани аҷкәыни, еиҵаӷәӷәа-еиҵаӷәӷәа еидтәаланы, акыраамҭа
еидхәыцлон.
258

«Лареи сареи ҳаизынхар, џьара ҳкылибагоит – дабацари, аха,
ари ас мацара лҽыҟалҵар, сан илыԥсыхәои – азаҵәра иареиџьыз
сан?!» – амца зкны ибылуаз игәы дазҵаауан 3ыкәыр...
Усҟанҵәҟьа, Ӡыкәыр иҭаацәа рыԥсҭазаара шәага-загас иаманы ииԥхьаӡоз иан лакәын. Иахьа уажәраанӡагьы, уи лымацара
аҩны дынханы дахьыҟазгьы амца инаркуан. Мҽышак шамахамзар имшьҭит аҩныҟа дмаакәа. Иан лхәы игәыдџьгәаланы, асабша
ахәылԥазы ашҭа дааҭалон.
– Уан кәырбанс дузыҟалааит! – лҳәон, имҩа иаԥшыз Шьадиагьы.
Аԥхӡы лхахәы шла зыднарҷаблаз лылахь днагәӡуан Ӡыкәыр.
Уажәы?!
«Схаҵа схаҵа иакәзар, иара дахьыҟоу сыҟазааит»,– лҳәашт
аҭаца.
«Уаб ишьаԥхӡы зду, сара сыԥхыӡфҩы зху, аҩнаҭа қьаԥҭажәтәны
исзықәырхом, нан, сара сзы уара уҭаацәаратә ԥсҭазаара хумырбгалан», – лҳәозар акәхап ангьы.
Абас, ихы-игәы ишҭаӡамыз, ишьҭахьгьы иаԥхьагьы иааҵҟьаз
амцақәа, дбалыбаҭо даарыбжьахеит Ӡыкәыр уажәы.
– Нан, сыԥсыргьы ҩымш шәааԥсоит, ҩымш заҵәык исашәра­
ӡа! – лҳәеит Шьадиа, лыбжьы зда царҭа амам аҿынӡа икаҳаны, –
агәылацәа иахьырбогьы иԥхашьароуп...
Ӡыкәыр иаҳар ишимуаз лдыруан азы, иамҳәаӡакәа, аҽныҵәҟьа
инықәыршәны, Папцәатәи аҟәыдырԥаҩ Кәакәа лышҟа дцеит Шьадиа.
– Кәакәа, сыԥсы бнапы иануп! – лҳәеит ан, алаӷырӡ иафахьаз
лыблақәа ҭыҟаԥшьаа.
Акәуа еиԥш, аарлаҳәа лыжәҩахырқәа иаарыбжьыҳәҳәоз лхы
кәымпыл хәыҷы дҩахан, дкылкааны дҩалҿаԥшит Кәакәагьы:
– Ашҭа банҭалоз амра баҵамԥшӡеи, бара аԥҳәыс?!–лыҽ­хы­
қәымҵа дҵааит.
– Уаҳа исзахьымыгӡеит, сара гәаҟ?! – мап лцәылкыр ҳәа
дшәаны, лыбаҩқәа ахьхьаҳәа лцәа инҭаԥсеит Шьадиа.
– Аҟәыд ршьшьны афарада акы иаԥсоуп ҳәа шәыҟаӡам
абжьааԥны, нан, шәхы аҟыгәҳәа ианықәслак ауп шәматанеиуа ара
шәансзаауа!.. Иахьатәиала уаҳа искӡом – амш хыҵхьеит, насгьы
иааԥсаны иҟоуп... Уаҵәы ашьыжь баа ибҭахызар.
– Абааԥсы, сбымшьын, уи иагьа иааԥсаны иҟазаргьы сара
исхаҵгылоит, ԥҳәыс гәаҟк шсакәу абоит, – Шьадиа, деиҵамхаӡакәа,
259

зыцқәа еихырсны илкыз аԥараҭра еиқәаҵәа хәыҷы, қьаад ԥарак
ааҭылган, рыбжьара игылаз аҟәардә инықәылҵеит.
Усҟан, Кәакәа раԥхьа амҩаду ахәаша аныршәланы избаз акәуа
еиԥш, лхы иахьынӡазалшоз лыжәҩахырқәа иҩарыбжьыҵын, иаакаткатеит, нас адырҩегьых инарбжьаланы аҽаҵәахит:
– Изаҟаразаалак акы рцәымӡакәа абарҭ ираҳәа, бара
аԥҳәыс! – Кәакәа, лҟәыд цырақәа ҩба-ҩбала, хԥа-хԥала ишаны
ианнықәылҵа, ихашәалаз ҩ-ҟәыдцырак Шьыдиа иааллыркит...
– Аа, Аллаҳ, Аллаҳ, Аллаҳ, сукәырбануп, иуҳәашази! – Кәакәа
лхы иааҟәымҵӡакәа лыжәҩахырқәа ирыбжьаҳәаҭҳәаҭуан.
Шьадиагьы, деилшьаа-еилшьаауа дтәаны, анапы зыԥштәы агахьаз Кәакәа лҟәыд цәҩежьқәа дрыхәаԥшуан.
– Изакәызи, бара аԥҳәыс, шәарҭ жәынгьы-ҿангьы аныха
шәзалахәмаруа?!
– Нын џьбит, сыбшьӡарц баҿума?!
– Сара бзысшьыхуеи, бызшьышаз шәахьынеимышьҭраку џьа­
ра амцныха ыфоуп, аха ифаҵәҟьоуп!
– Нас, исыԥсыхәоузеи сара агәаҟ?
– Ибыԥсыхәахуи – абшкәакәа хәыцеиқәаҵәа злаӡам!.. Шәхы
ҿышәх! Мап анакәха, уажәнатә ас зхы шәзырдырыз, ишнеиуа,
зынӡагьы шәеиланагоит!..
Шьадиа лқьаадԥара неины Кәакәа леиԥка ҭбаа ду
аҵыркџьыбаҿы аҽанаҵәахуаз, амрагьы ԥшьаала амшын
илӡаагылон...
Имырҳәа-мырӡа, анхәа иныҟалҵа-ааҟалҵақәаз зегьы, аҭаца
еиҳагьы илзеицәахеит: ахәаша ауха Земфира, Шьадиараа
рыжәмаҟа Уарыхә дашьуазшәа ԥхыӡла илбазар, ашәахьаҽны албаашараз, инықәҵны Аҟәаҟа ицеит...
ЗЫЦӘГЬЕИ ЗЫБЗИЕИ ЕИҞАРАЗ АМШ
Анԥсы ақыҭа Аԥсны азырҳәо иааҟалеижьҭеи, убриаҟара
еиҭакра ианымиацзар ҟалап, Есмеи Лади ахәышәтәырҭаҿы иааи­
дыҵижьҭеи шаҟа еиҭакра абраҟа иҟалахьоу аҟара.
Уамашәа уаҩы ибаргьы, ҽнак шьыжьымҭан агәылацәа анааԥш,
иара илакыҵақәа ҭабахьан,аха ихагылаз аҵлақәа аҳәҳәы-ҳәҳәыҳәа
иқәҵәыуа, Ача лнышәынҭра дшадтәалаз дырбеит Расим Ачрыгба;
абри ашьҭахь, иҭахы-иҭахым, иҭаацәеи Анԥсы ақыҭеи ааныжьны,
260

алашьцара иҽалак дымцар амуит Мураҭ Аӡлиа; иҽҭаирхагәышьеит
аԥошьҭамҩангаҩ Кәаҿ хәашабгагьы – изынханы имаз инапы
заҵәы анхырҵәа, ахәшәтәырҭа ахәбатәи аетаж аԥенџьыр аҿынтә
иҽлоуишьҭын, дыҟәшәаны, акәыба дҭаҵа, иқыҭа дааларгалеит...
Берлин агара дзахьымӡазаргьы, аҵара ашықәс ҿыц дахьыргӡеит
Лад – ишимуаз, ихы-иҿы еихаҿаҳәа аҩны дшыҩнатәаз, мчыла
даадәылганы, апарта деиҭанахадыртәеит... Иааит иеинырххьаз,
зыԥсхәы-зсабшахәы ҟарҵахьаз ауаа; аҵыхәтәантәи аминуҭқәа
рзы рыеҵәахәқәа кыдшәшәаны инҭалеит, уажәы-уажәшьҭан ашҭа
иааҭалоит ҳәа зымҩа иаԥшыз...
Шаҟа еиқәуԥхьаӡарызеи!..
Лади Есмеи рыбзиеибабара башагәышьахеит умҳәозар!
Аиашоуми, даара иҽиҟкьеит, дгәаҟҵәаҟит, ишырҳәо еиԥш,
аламгәа дҭалеит Ӡыкәыр, ахац аҳауашәа икәлаауа Аҟәеи Анԥси
ирыбжьан Сима лхаҵа Мез Чам-иԥа имашьынагьы. Аха, Лад, иҿы
аӡәы даҿаирԥшызаҳа, игәгьы дҭеимырԥшит:
«Схы зжьон, ларгьы дызжьон!..»
«Нас, бзиа дубаӡомызт?!»
«Шәысҟәаҵ!.. Ус еиҳа еиӷьуп!..»
– Агәы узҭаз џьаҳшьон уара! – амца лҿықәтәаны дҩаҵҟьеит
Сима, уаҳа зда дмаашаз ауха.
Дҩаҵҟьеит Мезгьы.
Убасҟан аҟара ахаан ирыцҳамхацт иаацәыҵԥшуаз Лад иблақәа,
илахь кәамҟьа хәыҷы, иџьымшь еинышәшәылақәа – инапқәа
нарԥыреикит.
– Сима! – дыҩныӷзит Мез, ираҵәаны астол иқәкыз иҭаҷкәым
калакәытқәагьы ԥшьаала иааԥытлеит.
– Саҭоумҵан, Лад! – қәыԥсычҳабыжьноуп ишылхылҵыз Сима. –
Саҭоумҵан! – еиҭалҳәеит, ашә лшьапы анхылгозгьы.
Мез имашьына аӷызбжьоуп Лад ихәыцрақәа дрылзхыз,
дцәырҳаит, дҩаҵҟьеит:
– Сима!
Ишьҭыԥаны аус ауан амашьына, алашарақәагьы напыршьышьуа агәашә аԥшаара иаҿын.
«Бгәы сызнымхан, Есма!.. Ус еиҳа еиӷьуп!.. Илыбхузеи
аҿаасҭа!..»
«Ус умҳәан, Лад!..»
«Мап, мап, Есма!..»
«Изушьуазеи ҳабзиеибабара?!»
261

«Угәаҟуа уқәзар аҵкыс, иаауқәшәаны уԥсыр еиҳа еиӷьуп!..»
Амашьына алашара иналибааит усҟан Лад иани иаби, агазхьычԥаԥырқәа реиԥш иԥаҭхалеиуан, рысасцәа рҿы аӡы ҭыршаны
ирышьҭыр рҭахымызт...
Абыржәы амҩа дахьықәу, абарҭ зегь игәалашәоит,
игәалашәоит, агәалашәара акәым, цәаҳәак аабжьамыжькәа зегь
ҿырҳәала идыруеит, уи ашьҭахь Есма иаалышьҭыз ашәҟәы, нас
иара иҟаиҵаз аҭак ианиҵаз – аҵыхәтәантәи ахызаҵәқәа, абзиабара агәыҵәҟьа ҩкылблаа изгаз, аԥсҭазаареи аԥсреи рзеиԥшны
иҟазҵаз!..
Аҳәа ырҟааны ала зшьыз иеиԥшцәҟьоуп иахьа ашьыжьӡа
амш шныҟәаз: ажәҩани амшыни рцәа-ржьы ахьеидыҵәҟьоу ԥҭа
еиқәаҵәа дуқәак бжьыҵын, азныказы, еиҳа иҿажәкуаз адгьыл
акалҭ аадыршәшәеит.
«Ее, Анцәа уҟазар!..»
«Ее, Аллаҳ, угәы ҳхымшәаӡазар!..»
Анцәеи Аллаҳи ишәзыларышьҭлааит уажәшьҭа рҳәозшәа,
раԥхьа аԥҭақәа ааиҟәышьшьеит, нас аԥша зҵачыз аԥрақәа
реиԥш ихаббала ицан, ирҭаз зегь ашьхақәа ргәы иҩықәырҟьеит,
агаҿаагьы, лассы-лассы ишрыхьлац еиԥш, рыхқәа раҳаны ишыркыз иаанхеит.
Ладгьы маҷк даашәан, иқьаад ҿаҳәара иикызгьы ааиҩыҵ­ра­
ирӷәӷәеит, аԥҭақәа рышәшьыра ҟәызгаӡа ианааихатәа:
«Иласу даҽакы шьҭых анырҳәауаз изуамызт... блуз заҵәы!..»
Аха, Ладгьы драмхажьеит аԥҭа ԥрашлақәа...
Уажәы иккаӡа, лахьхьынӡа-ҩахьхьынӡа дзынԥшылауа аулица
амца ахҷҷиаа ицоит... Акаҭран ацәа иалнаҳәаз аӡаӷьа еиқәаҵәақәа,
апҟҟаҳәа иԥыжәжәаны, ииасхьеит ҩбаҟа машьынагьы, аха иара
дышьҭырымхит...
Шаҟа дыццакуазеи Лад Аҟәаҟа! Ҩышықәса раахыс сцанда
шьыри иҳәауа иахьада дҟамлацт, аха цас ируеит аидарашьҭыхга
машьына ҟәарҽарқәа, иҟам иара зкасы еиқәаҵәа бӷьаауа ибжьалало автобусгьы.
Алҩа хцәышла кьларуа аҳауаҿы инкнаҳаны, вагон хәахәачахәас иҟоу зегь ирыхо Аҟәаҟа ицеит паровозкгьы.
Лад дахьгылоу зегь ибарҭоуп: еиваҩ инеиуа аџыр рельс
еиқәаҵәақәа, ашьалашьын иҵырхыз акәашмҿы еиԥш, ицырцыруа
узхыԥшыло амшын, аҳаша цәқәырԥақәа неигәыдҵо, уи ашҟа иццакуа Лашԥсы, Агаа рхааӡага рцәызгаз – амахҽ шьхақәа...
262

Раԥхьа данааи, сара снапы сзышьҭыхыр, дара гәырӷьаҵәагьы
иаагылап ҳәа игәыӷны иҟаз Лад, уажәы, исцәагозеи, усгьы иаагылом
ҳәа акәын инапы цәыҵырҳәҳәашәа ишышьҭихуаз... Аҵыхәтәаны,
зхы амра ықәццеиаауа амҩа иангылаз аҷкәын дрыцҳаишьоу, ма
хпыҿк ахә аҟара иҭаххоу здырхуада, акыр иааивсхьаны, аулица
агәҭаҵәҟьа ианззала иаангылеит еидарашьҭыхга машьынак:
– Уласы, уласы, акузов ахь, ԥшахьырсра! – аиашьыкь ԥшра змаз
акабина ихы ҭырҳәҳәаны, инапы иҟьон ашофер.
Хҩык-ԥшьҩык раҟара апассаџьырцәа акабина ахы иадгылан, ҩыџьагьы, ҭырқәҵас ршьапқәа рыҵаԥсаны, наҟ-ааҟ, акузов
ашьҭахьтәи акәакьқәа ирыкҿатәан.
– Утәа, утәа, иуҩыҵраку кәтаӷьымзар, уқәтәа! – иабжьыргон, азныказы иблаҟьабласуа акузов иаанхалаз Лад.
Аха, Лад игәаӷьны дзақәымтәеит иҩыҵракыз апапка. Ус, акабина алаӡара ахы џьарак иааиԥыхьашәан, иҽыҩеиҵихит. Раԥхьа
илаԥш иааҵашәеит акәакь икҿатәақәаз.
«Мураҭ?!» – днеилууааит Лад.
«Сахьцалак, сахьцалак!» – амца ҩалҟьа-ҩалҟьеит Мураҭ Аӡлиа
иԥаҵа еилашлагьы.
Азныказы рҩыџьегьы рылаԥшқәа акузов агәҭаҿы иааиԥылеит:
«Уажәыгьы уԥсы ҭоума?!» – раԥхьа иҵааит Лад иблақәа.
«Сџьабаа шәзымгааит!» – ихы лаирҟәит Мураҭ...
Змашьына ҟәарҽар пҟаны иказцоз ашофер «хпыҿк» ибаны
давсуамызт:
– Уласы, уласы, акузов ахь, ԥшахьырсра!..
Лади Мураҭи есааира ауаа рыбжьаҳауан...
Аҿыцынхацәа ианрылала, уи ашофер зынӡагьы даапкӡеит: имашьына ажра илҭаиргылан, ухы адақәа ԥырҵәҵәаратәы ишыҳәҳәоз,
ишьҭыхны, ауаа иҩарыларыжьит, зхи зхәамци узеилмыргоз аҳәа
дуқәа ҩба.
Зда рымам зышәҵаны идәылҵыз апассаџьырцәа ргәахы
ԥыжәжәон, есааира рҽеиларцалон, урҭ аҳәақәа зааӡаз рхы-рҿы
рхаччон, зымгәацәа асаара ишьҭаҵаны игылаз рмал абӷа ршьышьуан.
«Аҳы, уажәыгьы длеиҩеиуа аԥшаҳәа давоуп!.. Сыздыр­уам,
асҵәҟьа сымбацт – ауаҩы ма дшәароуп, ма дыԥхашьароуп!..
Ача рыцҳа!.. Ахаан иҵыҵып ҳәа дыҟаӡамызт!..» – Лад дааҳәны
амашьына ацарҭала иҭҟьаны иааиуаз аԥша днамҵагылон, аха
иҿы зшәаҳауаз аԥшеи игәы иҭыхоз агәаӷи данеихәладырчлак,
263

деиҭааҳәуан, усҟан ауаа реимшәара деиҭанбжьибаахуан Мураҭ –
Анцәа диҳәарц иҭахушәа, иҩнапыкгьы шьҭыхны, ихагылаз ауаа
ирыҵакны, акәакь дыкҿаҟәыҟәын, урҭ ршьапы даҵаҟьыцыр ҳәа
дшәауазар акәхарын.
Рыцҳашьара цәыкәбар хәыҷык ҿшәан, акәапаҳәа иналаҭәеит,
Лад игәаҿы иеилашуаз агәаӷ, ашырҳәагьы илаԥш ааҟәигеит.
Аҟәа иаалагылахьан. Ихамацәысуаз аԥшатлакә ихԥааны иагаз­
шәа инеихҟьеит, уажәраанӡа дызлаз ихәыцрақәа, аха ибыл-былуа
хьаацәгьак игәы иныҵалеит, нас идақәа ирҭаланы зегьынџьара
аҽааихьнагӡеит: ауапа иаҵәа иҭашьшьы, агәыҵа ҟәашшӡа ақалақь
иалаԥшуа ишгылац игылан арҵаҩцәа ручилишьче.
«Есма!» – аарлоуп ишеиҳаз Лад игәы абжьы.
Аха ԥасақәа реиԥш иҟамлеит аҭак...
Лад иҭагылазаашьа ихы иархәаны, ашофер ипассаџьыр­
цәа рџьыбақәа ахьҭиршәшәоз ҭыԥк аҿы, аборт днаваӡ дцеит
Мураҭгьы...
Лад идыруан Ӡыкәыр иахьа аҵыхәтәантәи аԥышәара шимаз,
Ӡыкәыргьы идыруан Лад иахьа даараны дшыҟаз.
Ауаа рацәаҩны уанынрылаԥшлак, азныказы, узышьҭоугьы
убра дрылоушәа угәы иамбарц залшом, – Лад игәы ааҟәандахеит,
ашәҭшьыҵәрақәа реиԥш еилыӷраа, гәыԥ-гәыԥ ашҭа иахьыгӡаны
иқәгылаз астудентцәа данынрылаԥш.
Урҭ рыҟнытә џьоукы – рмаалықь мҵәыжәҩақәа ҟьауа аҳауа иалан, даҽа џьоукы – рыбла ҭыҟаԥшьаақәа рыцҳаӡа аҩны шкәакәа
иаҵаԥшуан, егьырҭ – рыԥсы ашҭа иакуамызт, ашәҭ еизызго
ашьхыцқәа реиԥш агәыԥқәа инарыдсыла-аарыдсыло игәаран.
Зегь еиҩызцәан, еизааигәан, Лад дтәымын, дԥаԥсан, зегь
ашьхақәа ирхыҳәҳәон, иара кәыбрык даҟаран.
Ашҭа дҭалеит, аха аанда иҽавакуа дласкьан, здацқәа анышәаԥшь
иаларԥаны, знапсыргәыҵа гәаҩа хәыҷқәа ырԥаҟьԥаҟьуа зегь аԥша
рныздоз евкалиптк ашьапы иҽаадиҵеит: арантәи ибарҭан, уажәыуажәы, ԥшьаала, иара ишҟа зҿаазхоз, нас адырҩегьых инеиҿаҳауаз
аинститут ашә хьанҭақәа, дызлааиз агәашә, еилаҩеиласуаз
астудентцәа...
Аевкалиптфҩы ахшәшәоит, мыцхәгьы иҿыхьшәашәоуп, асту­
дентцәеи Лади ирыбжьоу аԥша... Уи нышьҭасуеит, агәыԥжәара
иакәкәыз ақьаадқәа аашьҭнахуеит, амаца еиԥш еилаԥсаны, инаскьага инышьҭанаҵоит... Уигьы араҟа иаԥшәымоуп – иҭалауа
ирԥылоит, иалго наскьанагоит... Шаҟа иҿагәыбзыӷуазеи Лад­
264

гьы – дыԥшқаны дангараз, игара зырҵысуаз иара акәушәа,
дыхәны данышьҭаз – ирԥхатәыҭәҳәа-ԥсыхәшаны ихәра
аҽаҿнашьуазшәа!.. Имнеицт шуҳәо иаагьежьуеит аинститут ашә
хьанҭа, аха иалухи, амаа иахьынкәакәала иаацәырҵуа дрылам
Ӡыкәыр... Идәылҵит зшәырақәа иркапануаз ҩыџьа ахацәа­
гьы – лекторцәақәахап, иаарнумшьаларатәа ирҟьауан иҭацәыз
рнапқәа, рыбжьқәагьы рдуны еицәажәон – иҟазаарым араҟа
маӡа!..
«Сима?!» – игәы ҩышьҭԥеит Лад, ишәаны иааҭрысит иҿагәыб­
зыӷуаз аԥша, иаԥхьа ишьҭаз ашәахәақәа.
Уажәыраанӡа, аҵраара мацара зызхауаз ашә, уажәы,
зынӡагьы иҟьаҟьаӡа иаатын, ҷкәынцәа гәарҭак драԥгыла,
абарҵа даақәгылеит Сима: ҩышықәса раԥхьаҟа дшибахьаз –
дҵарыхәҵәаӡа, агәыр аҵа дылкылшәо, адгьыл дықәгылоу, аҳауа
даланыҟәоу узымдыруа…
Амардуан дналбааит Сима, зынӡагьы лшьапы ахьмырсӡакәа,
иналбааит илышьҭазгьы: лара баӷьа-баӷьа дцәажәон, дара
еиқәыршәаны рыхқәа рҟьауан... Иааивалеит Лад, аха Сима уи
дгәалымҭеит, дгәарҭозма илышьҭазгьы – лара дцон, дара лара днаскьаргон.
«Аԥхәыс-мхалдыз! – аҳәеит, зҭыԥ аҿы инеины иҟаз Лад
игәы, – илымҩатәны, аихаҷамаҷақәа реиԥш ауп ишышьҭылҟәшәо
зегь!.. Уи бзиоуп, аха Ӡыкәыр дабацеи?! Ари акаҭа даламшәакәа
дызлеиқәхазеи? Дыҟаӡамкәа баша сыԥшызаргьы?.. Аха ус
ҳмеицәажәеитеи...» – аҵла ашьапы даадҵын, иҟьаҟьаӡа иаартны
иаанхаз ашә ашҟа иҿынеихеит.
Харагьы дымцеит, амардуан дҩаҿагылоны, иааиҿаҳаит
рҩыџьегьы. Зықәрахь инеихьаз ԥҳәыс кьаҿ еиламгылак длывагылан Ӡыкәыр, ихы лыҭаӡангьы дылзыӡырҩуан.
– Ари сҩыза Лад иоуп, Лад Аҭырқьба! –игәырӷьон иблақәа, ибжьы, изеиқәымкуаз инапқәа.
– Ақәра еиԥш агыларагьы еилнахуазаарым аиҩызара! – лхы
раҳаны Лад дааиҵаԥшит. – Ҳара ҳҿы дҭазар дыздыруан, хымԥада,
дыздыруан!..
– Макьана дҭаӡам, аха сынтәа дҭаларц игәы иҭоуп!
– Игәы иҭазар – дҭалоит!
Лад игәамԥхеит Ӡыкәыр изаацәаны арзаҳал «ахьалеигалаз»,
аха иамамкыкәа иҽааникылеит...
– Ари дызусҭоу удыруоу? – дҵааит Ӡыкәыр, алектор ԥҳәыс
илыдҵны, ԥыҭк ианынаскьа.
265

– Дызбахьоу?!.
– Аашықәса дҭакын – уаҩ-дук ипатреҭ кыдҩрны икаҳазшәа
ԥхыӡла илбазаарын... Ашьҭахь хышықәса деибашьуан... Сынтәа,
афилологиатә наукақәа рдоктор ҳәа адиссертациа лыхьчеит,
ҟазшьала – Али Гыд-иԥа дуба, лара дуба!..
– Али Гыд-иԥа ануҳәа, уи дышцаз удыруоу, мшәан?
– Ишԥа?! – игәырӷьа-гәырӷьоз игәы лхьыдышьшьит Ӡыкәыр.
– Иацы днаскьаагеит... Иашьцәа зегь аибашьраҿы иҭахазаап,
иан лымацара лакәзаап аҩны иаху! – даақәыԥсычҳаит Ладгьы.
Уи ашьҭахь, рҩыџьагьы акыраамҭа ҿырҭуамызт, абӷьы
тырҟҟаақәа згәы ршьышьуаз амҩа ианыланы, аԥшаҳәахьы рхы
рханы илеиуан.
– Уажәеинраалақәа зегь ааугоу?
– Иаазгеит, аха...
– Нас, аха зацуи?– Лад иҩыҵракыз апапка ааимихит Ӡыкәыр.
– Ҳааиқәшәацыԥхьаӡа дсазҵаауеит Ажәанба: «Даҟәымҵзааит?
Икеи­мыжьзааит? Данбаауеи? Ҳанбаԥхьо?..»
Ажәанба иҿы иандәылҵуаз ахан шкәакәақәа ирываланы
аҽаҵәаххьан амра. Лад ихы гьежьуан, ишьамхқәа иҵаҟәалон, игәы
аҭра иҭагыломызт.
– Нас, нас?! Исымҳәази, Лад! – диҿагьежьуан Ӡыкәыр. – Уа
иҵәахны уадтәалан!..
– Акраадыруа џьаҳшьоит!..
– Иуасымҳәеи, ари дуаҩӡам, мшәан, дынцәоуп!..
Лад дааҭрысын, азныказы дӡыҩӡа даагылеит.
– Иухьи?
– Зынӡагьы схы еилагеит – спапка џьара исхашҭны саазшәа
сгәы ааҟалеит абыржәы.
– Иахьаҭыԥҵәҟьаз иухашҭит!..
Убла агәы унархьуан, амра лбааӡаны изхыҷҷалоз амшын.
– Ӡыкәыр!
– Исаҳауеит, Лад!
Рҩыџьагьы рыԥсы ахьрыздәылымгоз Ажәанба икабинет
мчылаӡа иааныжьны иааиҿаԥшит.
– Егьырҭ итәақәаз?..
– Рыжәлақәа уарымҳәеи шәанеибадыруаз?
– Уи дара ирымҳәаргьы сара издыруан... аха?..
– Ҵыԥх Москватәи алитературатә институт иалганы иааит,
уажәы аредакциаҿы аус руеит...
266

– Анҭ срывагыланы сыҩуеит ҳәа сзалагом!
– Уалагахт!.. Урҭ мгәарҭа иаарга џьумшьааит... Аԥсабара уаргьы ухәыданамтәит – уажәшьҭа, уи акәиц мырцәакәа, амца ду
аиқәҵара ауп аус злоу. Иумбоз, уажәақәа шаҟа иреигәырӷьоз!..
Лад адырҩегьых Ажәанба икабинет ашҟа «дхынҳәит», Ӡыкәыр
ауада дахьыҩноу «ашҟа»:
«Ииашоуп, ишысҭаху сшьапы неиҵыхны сыҟам, аха Ладгьы
дтәымуаҩым, ҳхәыҷра зегь цәырдаӷәык аҿы еицҳхаагахьеит,
џьамк ҳаицанчалон!.. Иҟалеи, нас, абыржәы ҳицны аҩны ҳнеир,
Земфира дықәгьежьааны амаҵ лур, Лади сареи ҳхәыҷра,
ҳқәыԥшра еиҭаҳгәалаҳаршәар, ҳабжьы ҭганы ҳаччар – ларгьы
дҳацыччар, ҳалахь еиқәаҳҵар – ҳрыцҳашьаны акәзаргьы, лылахь
ааҳацеиқәылҵар?!.
Ус акәӡами, мшәан, хаҵеи-ԥҳәыси шеицыҟоу?!.»
– Ӡыкәыр!
– Ыы, – Земфира лыргәыбзыӷра дааҟәыҵын, Лад имахәар аани­
кылеит Ӡыкәыр.
– Сышәҟәқәа узныжьны сцар ишԥаҟалари, уара иалоуҵар.
– Maп! –ихы дақәгәыӷҵәҟьаны иҳәеит Ӡыкәыр.
– Шәеиласырхар сҭахым!..
– Иарбан еилархароу – ҳазхара ҳаицәажәап, ҳхәыҷра
ҳгәалаҳаршәап, ҳаԥхьаҟа иҟаҳҵаша ҳҳәап!.. Caн лҩы агьама убазшәа уҟандаз!.. Ҭацабысҭакгьы умфари, – ишыҟалаша
дазхәыцуа, иҟаларц ииҭахыз иҳәон Ӡыкәыр.
– Шьадиа лҩы иахьа избама!..
– Уи, хыжәлас аҭацабысҭа анацу, даҽакала иҟалоит!.. Уажәы
уааи, маҷк абра ҳаатәап... Амра иҟанаҵо умбои?
Уаҩ дызҿазмырԥшлауаз амра, уажәы аԥсымҭазы ишуҭаху
утәаны уахәаԥшратәы аҽеикәанаԥсахьан, ажәҩани амшыни
ирыбжьаӡыҭырцгьы иаҿын.
Цәаҳәақәак ихы иааҭагьежьын, дрылахәхәа иҿынеихеит Лад...
«Иҟалеи, нас, – Ӡыкәыргьы ашырҳәа иуадахь деиҭаахын­
ҳәыхт, – дычча-ччо абарҵаҿы дааҳԥылар, дгәырӷьа- гәырӷьо
аҩныҟа ҳлалгар?!. Апластинка аарҳәны аҿаҵашьа саргьы издыруеит, аха аҟыҟҿыҟ сҭахым, сангьы лаџьал ааиаанӡа дысзышьҭ­
уам!.. Ишԥаҟаларызшь Есмеи Лади еиразҟхар?! – зныкымкәа
изцәырҵхьаз азҵаара ашҟа даахынҳәыхт Ӡыкәыр. – Изыбзоуроузеи аҭаацәа рразҟы?! Раԥхьатәи абзиабара? Ҟазшьала
еиԥшзаара? Ма амал? Ҵыхәаԥҵәара змаӡам амал?! Изыбзоураза267

алак, амал иабзоурам!.. Уи иабзоуразар, Есма лаҟара аразҟы зауадаз. – Ӡыкәыр иааигәалашәеит, уажәы ааигәа, Есма Хәырхәмалԥҳа
дшибаз – иара абраҵәҟьа, абыржәы, Лади иареи ахьтәоу аҭыԥ аҿы.
Лад иасҳәанда игәахәын, дагьаацәыҵыԥшит. – Иара ихаҭа Есма
дзылзымҵаауеи?! Асҵәҟьа гәҿаҳәашьа збахьада! Ма дихашҭу?!
Maп, исызхаҵом, абни амра иҭашәаз адгьыл ахашҭуазар, Ладгьы Есма дихашҭуеит!.. Иҟалари лыӡбахә цәырзгар?!» – Ӡыкәыр
дцәыҵыԥшшәа Лад деиҭанаизыԥшит.
Лад илаԥш адырхалан дахәаԥшуан, амра иҿнаблааз ажәҩан
акалҭ, аха дызхәаԥшуаз ашҟа дшыҟамыз иблақәа иуарҳәон.
Маӡак дақәыркызшәа дҩышьҭԥеит Лад, илаԥш иныҵшәшәеит:
Есма, арҵаҩцәа ручилишьче, уи аҿаԥхьа лбаа ишьҭоу апарк...
– Иахьа Сима дшызбаз уасҳәахьоу, мшәан?
– Еиларгьежьны дандәылҵуаз акәхап?
– Раԥхьаӡа дшыназбаз – илшәугьы, илхоугьы, илҟазшьоугьы!..
Жәаҩык раҟара аҷкәынцәа хьчацәас илыцын.
– Лԥа дубар ухагахоит!.. Сасрыҟәа, Чам-иԥа Сасрыҟәа!..
«Аразҟы змоу!..»
«Изыбзоуроузеи, мшәан, аразҟы?!»
Рҩыџьегьы адырҩегьых рхәыцрақәа иаашьҭырхит… Лад, маӡа
деимдо илеиҩеиуаз ауаа дрылан, Ӡыкәыр илаԥш, нахьхьи, амшын
анаӡара ицаны, ацәқәырԥақәа ирыцны аҿаанахон...
– Лад! – ԥыҭрак ашьҭахь еиҭагахт Ӡыкәыр ибжьы.
Лад иблақәа ауаа иаарҟәигеит.
– Есма думбаӡалои?.. Уахь лабраахь днеиуа, дааиуа?..
Ацәа ҩахыԥа-ҩахыԥеит Лад ихы-иҿы: аӡахырсҭақәа шкәа­
кәахеит, ахәрақәа иаҵәахеит, иӡамҩақәа ҩкылҟаԥшьааит...
«Ашьа сҿашәааит садызцалази?..»
– Maп, Ӡыкәыр!.. Ҳааиԥырҵижьҭеи!.. Уара еиҳа лассы-лассы дубалозар акәхап?
– Ус, хара-хара... уажәааигәа дызбеит дааигәаӡаны, зегь рыла...
Аха Есма дрыцҳауп, Лад!..
«Есма дрыцҳауп?!» – аҵәымыӷ жьакца игәы иҩалакьакьеит
Лад. – Изхиҳәаази абри? Сара срыцҳашьаны, игәы аласырҭынчып
ҳәа иҳәазар? Уигьы ҟалоит, Ӡыкәыр еснагь сгәы зланикылашаз,
излаирӷәӷәашаз акәын дзышьҭаз...»
Уажәааигәа хәылԥазык, сҩызак иааира сазыԥшуа, абарҭ
абаажәԥҽыхақәа руакы ахы саақәтәеит, – иаалырҟьаны акәым­кәа,
268

иара ус, хәыцрак иагәылсны ишаауаз удырратә, аҭынчра ааилеигеит Ӡыкәыр.
Ладгьы, ихәыцрақәа наҟ инышьҭеиҵан, иҽааириашеит.
– Сыздыруаз ҩыџьаҟагьы аԥсшәа саҳәаны исаҩсхьеит, аха
иара дыҟам. Ус, аԥшқацәа зҭадыртәо колиаскак лаԥхьа иргыланы даасывалеит ԥҳәыск. Даузымдырхуаз – Есма, Есма
Хәырхәмал-ԥҳа. Аиаша уасҳәап Лад, уи мызкала знык-ҩынтә,
иара ус, наԥшыхақә акәзаргьы дшызбалогьы, снышьҭахьшәашәа
сцеит, слымбандазгьы аасгәахәт. Аха, Есма, сара сакәым, лаԥхьа
игылаз аколиаскагьы лбон ҳәа сыҟам. Иуасымҳәеи, сԥынҵа
хылжәома сҳәаратәы дааигәаӡаны дыҩсывсит. Иудыруеит, Лад,
сара амал сыԥсы азыцәгьаҵәҟьаны сыҟазаргьы, аха, абраҟа,
раԥхьа сылаԥш иҵашәаз, Есма дызлархиаз ахьымаҭәа ауп.
Убла хыркуа иҩежьын акәымзар, ашьырҭахь инарго абаандаҩы
дызлаҳәынҷоу анапхаҵақәа угәаладыршәон, наҟ-ааҟ лнапқәа
ирхаз лыхьтәы сааҭи лыхьтәы напхаҵеи. Нас – уадыхә бзиацәак
аҟара ажәпарагьы, аҟьаҟьарагьы змоу ахьы мацәазқәа, ахьы
лымҳарыҩқәа... Иуасымҳәеи, уи аҽынтәи амра ахьы арҭәо
иҟазҭгьы, Есма лхаҟынтә-лшьапаҟынӡа ахьӡы лхьыршаны днанаргылон.
– Нас, ариоума арыцҳара? – иҳәеит Лад, Ӡыкәыр иажәа, Есма
дызлархиаз ахьымаҭәақәа рзы мацара ишцәыримгаз шидыруазгьы.
– Иуасымҳәашеи, раԥхьа исҿаҷҷаз урҭ роуп, аха урҭ ирыҵоу
аԥҳәыс дышԥаҟоу, уиоуп иуҳәаша: уналыҭәҳәар, аԥшашәшәы
аԥхьа иргыланы иканацо аҵысхә еиԥш, уԥсыԥ даманы, иахьаҭаху
дканацоит, лымаҭәақәа ракәзар, ус баша икнаҳауп... Уара угәы иалымсын, Лад, иахьысҳәогьы сгәы сыхьуеит:
– Сара Есма дахьхәны дызбандаз ҳәа ҽнакгьы сгәы иҭамшәацт...
– Уиашоуп, Лад, – раԥхьатәи абзиабара аҟара зыгәҭакы намӡо
даҽа цәалашәарак аԥсабараҿы ииӡом, аха иара аҟарагьы хашҭра
зқәым акгьы ԥсуам!.. Уӡырҩла: иугәаламшәои, раԥхьа Есма угәы
лыхсыршәоит ҳәа «баӷьӡыс тәыҩа ду» ҳәа санлышьҭаз?
– Исгәаламшәо иҟоузеи!..
– Ааи, иахьоуп уи данеиԥшҵәҟьоу:
иааџьоушьаратәа иаухаз лыцламҳәа лыгә-кыдҩаа иадгылан, лхы шьҭацаланы дансывс­
уаз. Иабаҟоу Есма лыԥшӡара – лыбла гәыҭбаақәа, лылахь ҟьаҟьа,
лӡамҩа мсахәырқәа?! Иахьазы, акзаҵәык илзынханы илымоу
лыхцәы ауп. Уи ишыҟалҵалацыз еиԥш, акны иԥаны, игьагьаӡа лхы
269

иакәыршан, аколиаскаҿы иҭахәхәа ицәаз лхәыҷгьы шәшьырара
изнауан...
Ииашоуп, аԥҳәыс хаҵа данцалак, данҭаацәарахалак
лҽылыԥсахуеит, аха асҵәҟьа убахьоу?! Ԥасатәи Есмеи иахьатәи
Есмеи анааидыскыла, иуцәызӡом, Лад, мцаԥшьны аԥырқьҳәа
иҩасыхҟьеит, слымҳақәа ашушу аарыҭган, сзықәтәаз абаажә
ԥҽыхақәа ирыҵыҩны исаҳауаз ақьыбжьқәагьы нкабеит.
Исҭаххеит Есма баанҿас ҳәа сыҳәҳәаны слышьҭаларц! Есма,
ибыҵалазеи ҳәа сӷьаҵәыӷьаҵәуа слазҵаарц. Аха, мчылаҵә­ҟьа
сҽааныскылеит: «Зҭыӡшәа узымдыруа иаӷьбжьы уазымӡырҩын»,
– рымҳәои...
Ԥшьбаҟа шьаҿа данынаскьа даагылан, шьыжьаахыс лхы
шьҭацаланы аҭаҭын аиҭаҳара даҿызшәа, мчылаӡа лыбӷа ааи­
ҵылхит, аӷьалпалбжьы здәылыҩуаз аресторангьы лылаԥш нахылгеит, нас: амшын, ашьхақәа, адырҩегьых аресторан... Есма дааиасын, аресторан ахь лҿы рханы, ачықь ԥшӡақәа ирыбжьаҟаҵаз
аҟәардә иаҵәа даақәтәеит.
Ҳшеизааигәаӡазгьы, уажәшьҭа лареи сареи ҳаибабаӡомызт –
ихырффа-ҵырффаны иҟаҵаз ачықь ҳабжьагылан. Амала, шәҭыш­
ҵас иҭалаҳаны иҟаҵаз ашьыгрын колиаска иҭаиаз ахәыҷы
абыржәы уареи сареи ҳшеиҿаԥшуаз сиҿаԥшуан. Уи, агәыԥҳәы
даҵоу џьишьозар акәхарын – иԥышә ԥахә хәыҷқәа ҭырқәацәаа,
дыцәан дҭахәхәа...
Исыздыруам сара уи аилкаара гәаԥхарас изсоуз, аха
исҭаххеит ахәыҷы дзеиԥшу гәасҭарц: усҟан исгәаласыршәеит
Есма лхәыҷра, изулак мчыла схаҿы иаазгеит, ҩынтәҟа-хынтәҟа,
иара ус наԥшыҳақхә избахьаз иаб исахьақәа, аха аӡәгьы дсызидымкылеит – иҟалап аӡҟы дрыцҳасшьазаргьы... Иара дыцәан...
Ахьтәы напхаҵақәеи ахьтәы мацәазқәеи ззышьҭымхуаз Есма
лнапы хыԥсаақәа срыхәаԥшуан, ашьыгрын шкәакәа иалхыз,
иакымкәа-ҩбамкәа аникель маҟақәа зымӷаз аколиаска агәдыҳәа
идырҵысуан...
Арҭқәа зегь рҳәара сааҭк саҿызаргьы, дара минуҭқәак рхырҵыхәалоуп ишыҟалаз. Сҩыза даараны дызлаҟаз амҩахьгьы
снаԥшит, аха ҵыхәаԥҵәара змамыз ажәлар реилысра аӡәгьы далзымбааит.
Сҩагыланы саалеиҩеип, – иааҭаскит сгәы. – Иара амшын
сҽынҭысшьыргьы иамоузеи, исырхәашьыр ҳәа сшәоу, ажәлар зегь
270

зҭабылгьо», – арҭ рыуа иалсхра сзымдыруа, слакҩакуа акыраамҭа
стәан. Схы анҩышьҭысх, Есма дыҟаӡамызт...
Лад Ӡыкәыр ииҳәоз ажәабжь дацрыҵиижьҭеи акрааҵуан,
иара ус, илымҳа иавсуаз ажәақәак еихьышәшәа- еиԥышәшәа
инымҩахыҵлон акәымзар:
Уи дыццакуан, ана-ара дцәыҵаххуан, еилысуаз ажәлар акарл
қәыц еиԥш ишьклаҳәуан – «Есма дцаанӡа! Наԥшыхақә акәзаргьы,
зынзаҵәык иадамхаргьы!..» Аҟәардә иаҵәақәа дрықәԥшуеит,
ачықь-хырффақәа дрыбжьаԥшуеит, аколиаска назго аҳәсақәа
хьеирԥшуеит, ахцәы змоу дырҿагьежьуеит... Аԥшаҳәа аҩаӡара
дцеит Лад, дгьежьны алаӡара дааит – Есма дыҟам... Уи лыҩныҟа
деиҭацеит...
– Аԥҳәыс леилкаара акраҭахуп, Лад, – иҳәеит Ӡыкәыр
аҵыхәтәаны, иқәыԥсычҳара иҩыза имырдырӡакәа!..
Лад ақәҿимҭит.
Ӡыкәыргьы уи аҭак дазыԥшымызт.
Амш ԥшьаала анҵәара иаҿын – зыцәгьеи зыбзиеи еиҟараз
амш.

АЖӘАБЖЬҚӘА
ИЗЫЦӘШӘОЗЕИ АЖЬАҚӘА
– Сара сықәра абжеиҳарак сфахьеит, – иҳәеит Салдаҭ,
аныхамҩас еиԥш амца зыцрыдды иҭаланы илеиуаз амра
дахәаԥшуа, – ианысфаз, иахьысфаз, ишысфаз акгьы сгәалашәом
умҳәозар.
– Ҳалалс иуоуааит, иаҳфара-иаажәразами адәы ҳзықәу, –
наҭаскит саргьы, амра знысны инеиуаз аццышә мҩа санԥшыло.
Салдаҭ дааҳәын, схы снапы аҵаҵаны, ажәҩан саҵаԥшуа
сахьышьҭаз дласҿаԥшит, – сара ачча иаркәашоз сԥышәқәа
қәацқәацо сиҵаԥшуан, иара, раԥхьа, ихәда иалпҟҟоз адақәа руакы ааҭрыс-ҭрысит, нас, иармарахь иԥышәқәа рынаӡара, ашьҭахь –
илахь акьакьараҿы, иҟалап, ихахәы еилашла иаҵаҵәахыз дакгьы
ҩышьҭыԥа-ҩышьҭыԥазаргьы, аха уи сара исызгәамҭеит.
– Уӡамҩа шышкамск адланы иҩеиуеит!
Аҿеҩ аасыҿган, сыблагьы ацыԥхь ҩыҵыддит, саныҵҟьазгьы
сгәалашәом – сӡамҩа снапы аадхны снанԥшылеит, аха шышкамс
ҳәа акгьы ыҟаӡамызт, амала, снацәақәа рӷӷаны изныз сӡамҩа
ҿыблааны ицон, сызблак аҵкаргьы алаӷырӡ аавыжжуан.
– Иабаҟоу, уара, ашышкамс?! – исызшьны сҟалар – уи ахаҵарала
схы ҿысхшазшәа сҽыҟаҵаны сҵааит сара.
– Иалздраауеи иахьыҟоу.
– Ҳы, мшгароуп уахьцалак иҟоу! – исыхьыз ԥхашьаны сцәыҵа­
ҟәындҟәындуа, ашьац ҟәымшәышәра сеиҭанылаиеит.
Ажәҩан уамашәаӡа иҳаракын, уи азакәхап, амра иахылҩруаз
аццышә ҳара ҳҿынӡа изымлаӡоз. «Ҳы, мшгароуп уахьынаҳәааҳәлак
иҟоу!»
– Аԥсы мыжда!.. – ибӷа здыз ахьаца ашьапы дахьҳәазаахьҳәазо, ԥшьаала сывараҿы иҽааиҵихит Салдаҭгьы, – аԥсы мыжда!..
– Иаадыруеит, иаадыр!..
– Ашышкамсҵәҟьа ауаҩы дылкаҳәа дышзамфо ауизымдырхуа... – Аха иԥсы дацәшәаны, ихаҭа иӡамҩа ҿиршаауеит?!.
272

– Еицәоугьы!..
– Ибла ҭихыргьы илшоит? – алаӷырӡ зывҵыжжуаз сарма бла
хьухьууа исыхьуан.
– Еицәоугьы!..
– Уаҳа сыздыруам... Сеидроу, итапанча ҭыхны, аҟәҟәаҳәа
иадтәалоуп ахьырҳәаз дышԥеихсри?!
– Сара издыруеит...
– Уара иумдырша алԥха ҳауроуп!
– Убри аахыс, абри ахьаа былбылуа сгәы иныҵамлакәа мышкы
иара усгьы имцацт.
– Акы уаргәаҟуазар акәхап?
– Сыламыс!..
– Ҳы, угәаҟла, угәаҟла!
– Иснаҭаз ҳәа егьыҟам умҳәозар!
–Ишԥоунамҭои, Христос иҿынӡа узымҩаӡаргьы, иареи уареи
шәыбжьара иаанхо атыша алаҭумырҭәаари.
Салдаҭ сара исҳәаз ақәҿимҭит.
Ҵууҳәа иааԥымҵәаӡакәа игон аҭынчра абжьы. Ашьхеи ажәҩа­
ни иаарыбжьшәаз ашьауардын, абла ҩежьқәеи сшәыргәындара
ԥхашьаны иҵәыуаз сыблақәеи ааиқәшәеит:
«Амра иканарҳәҳәуа аццышә узқәа алахҟьамкәа уҟам?» –
иааҭаскит сгәы.
«Доусы илахьынҵоу – аӡәы ажәҩан, егьи адгьыл!» – аҳәазшәа
саҳаит ашьауардын.
«Иубаргәузеи, ашышкамс уӡамҩа иадлар ҳәа ушәом, аҽакуам!.»
– Иса!
– Исаҳауеит, Салдаҭ! – «Салдаҭ» аҿы еиҳа сыбжьы
лақәсырӷәӷәеит.
– Уиашоуп, саб Салдаҭ ҳәа сеиҳәон, – идырт уи ихьӡ аҵәыршы
шналаскшаз. – Иаргьы дсолдаҭын, иҭахын саргьы ссолдаҭны
сҟалар.
– Нас, уафицарха џьушьозар? – сшьоура саҟәыҵуамызт саргьы.
Салдаҭ уигьы ԥыҭрак ақәҿимҭит – сара сеиԥш иаргьы игәеиҭозар акәхарын, ажәҩан ҵыԥссаауа, есааира амра
иазааигәахоз ашьауардын ԥагьа.
– Ҳаи, ахзымдыр! – саамахԥсахит, адгьыл аӡа сахьықәиаз.
– Иухьи, Иса?
– Иццшышәха иахьца умбаӡои?
273

Зны, амра-рҭәа ақәырҭәазшәа, амцаԥшь цәыкәбарқәа лахьыҵә­
ҵәеит ашьауардын, нас иаабалыбаҭеит, аҵыхәтәаны – маха-маха,
хәыц-хәыц еимышәшәа, иқақаӡа, ақьауқьад ршыра иналзбааит.
– Исымҳәази?! – сеиханы саахықәтәалеит.
– Иухьи, Иса? – ибжьы ҭынчӡа деиҭаҵаахт Салдаҭ.
– Ишԥа?! – сыблақәа снапы азқәала иаасырҟәыҷит. – Уахьцалак лаԥшхырԥароуп иҟоу! – уажәтәик зынӡа амца снаркын, адырҩагь ашьац сеиҭанылаиеит: аҩар-мцаԥшь зыҽҭшьны
зҽызкәабаз ашьауардын, иԥеиԥеиуа, амшын иазиаша иҭаланы
илеиуан. – Уахьца­лак лаԥшхырԥароуп иҟоу!..
– Иса!
– Исаҳауеит, Салдаҭ, – уажәы акгьы иақәсмырӷәӷәаӡеит, сгәы
ацԥыҳәаны исҳәеит сҳәаргьы – ибашоуп, иара ус... Избан акәзар,
акы – избон сыхҿақәа зегь абажә ӡлаҵәы ишалхыз, иҩбахаз –
сшәаргәындан, слашәын...
Ҿиҭуамызт Салдаҭ. Саргьы уи еиҳа исызԥсшьаран – ани ахшареи реиԥш ргәы ҟаибаҵон икараха иҟаз сцәеи-сжьи сызқәиаз адгьыл хьшәашәеи.
– Иудыруама, уара, сара ауаҩы дшысшьхьоу? – зегь ааилеигеит
Салдаҭ.
«Анҵәажә!» – сҿы иҩанххыла-ҩанххылан, аха Салдаҭ дышбаша цәажәаҩымыз ансгәалашәа, сҽааныскылеит.
– Мап, Иса, сара адәы сықәуп, иара анышә дафахьеит!..
Усҟан ауп сара агәра нагӡаны ианызгаз, агәы зцым абла акгьы
шамбоз. Ихыгагааӡа снахьԥшит ашьауардын. Уи, амра иҿыблааны
иланашьҭуаз ԥҭа ҟаԥшьык иналалахьан.
– Анышә мыжда зны иҳаҵоуп, нас ҳашнеиуа, ҳақьуа иара
ҳнаҵалоит...
– Ушаҟәыҵра! – ашырҳәа саахықәтәалеит сара, ахықәтәалара
акәым, усҟанҵәҟьа адгьыли сареи акгьы ҳзеиламкәа ҳааилганы,
абни ашьауардын еиԥш ажәҩан сналашәкәа сцар акәын исҭахыз,
аха уаҳа умԥсит!..
– Иара анышә дафеит!..
– Анышә, анышә! – сгәы нкыдгылаӡеит, аха исыҵаргәаз снапқәа
анааԥса, адырҩегьх сыхәхәаӡа сеиҭанықәиеит.
– Усҟан хәышықәса схыҵуан...
«Убыжәла, убыжәла!» – ажәҩани ҳареи рацәак ахьҳзеиламыз
цәгьалаҵәҟьа сгәы иаланы, сыблақәа рыцҳаӡа саҵаԥшуан.
– Усҟан ақалақь аҿы ҳанхон...
274

«Иагьуԥшнуп», – ажәала ишиасымҳәозгьы, сгәы цәыҵатәаны
ацҳара иаҟәыҵуамызт.
– Саб уи ауха аҟара длахҿыхны дсымбацызт: дшааҩнашылаз,
сан лылахь аҵәах аахиргеит... Убасҟан зҽаазырҭбааз сыблақәа,
иахьагьы ус иҟоушәа сгәы иабоит.
– Уаанҿаси, уаанҿаси! – сҩеихан, аӡҭас еиԥш сыхәда
нарнаашәа слеиҿаԥшит. Аишазы, Салдаҭ иблақәа уамашәаӡа
иҭбаан, ани амра иҿыблааны иланашьҭыз аԥҭақәа руакы асахьагьы ҟаԥшьӡа ирхын. – «Ииҳәо иашазаргьы иудыруеи?!.» – уаҳа
аҵәы иламҵакәа, сеиҭанышьҭалеит.
– Нас, хәылбыҽхала ханҭыҵлоз ихеиҵалоз ихылԥарч леихаиршьшьын, иӡамҩақәа ампыл еиԥш иҟаиҵеит, ибӷа ырхәаны,
инапқәагьы мышәшьапҵас имҩанҵо, сара сышҟа иҿааихеит.
Саргьы уи акәын сыззыԥшыз – сыччабжьи сыҵәаабжьи ҳаҩны
аҭӡамцқәа кыдхәаша иргартә игазаап, сан ллымҳақәа даарысны
илкит.
«Мыждараа, мыждараа!» – аԥхыӡ еиԥш исаҳауан сан лыбжьы.
Иахьеиԥш исгәалашәоит – сшьапы санкны сырҳәазо, акамод
аҵаҟахьтә саацәыҵигеит саб... Аиқәԥара ҳалагеит адиван аҿы,
нас – ауарҳал ахь, аҵыхәтәаны – адашьмахьы...
«Мыждараа, мыждараа!» – длаша-лашо даҳхагылан сан.
Мыждаразаарын ҳазҿызгьы!..
– Папа дабаҟоу? – сҵааит ашьыжь, сыбла шаахыстыҵәҟьаз.
– Уцәа, ана џьара днеит, уажә дааиуеит, – сан лыбла
схылмырԥшылеит, дҩаханы иҩысҿалыршәит ахыза – уи саб
иҭаҭынфҩы ахын: «Ус анакәха, ара џьара дыҟоуп...»
«Иахьа хәлаанӡа мҽышазаауеит, – сыҽсырҭынчырц ӡбаны,
сылацәақәа неиқәысԥсеит, аха сгәы аҭра иҭагыломызт, – папа
еиҭеихеиҵахуеит ихылԥарч, нас – хаԥала иҭабаҟаҷа еибакуа иблуз
шкәакәа, ираӡын маҟа, иаԥсуа еиқәа, изиацкқәа – акәадырҟаҵаҩ
Парфири иирӡахыз азиацкқәа... Раԥхьа ус ҳнавалоит аԥшаҳәа,
папа – арӷьарахь, мама – армарахь!.. Дыҟоушь адунеи аҿы абри
папа дыззымдыруа аӡәы?!. Мама излалҳәауала, адгьыл аҿы акәым,
амзаҿгьы дыҟам папа дыззымдыруа аӡәгьы!..»
– Шьуреҭ, сылашара! – схәыцра хаақәа иаарылаԥалеит ҳгәыла
ԥҳәыс лыбжьы. Слымҳақәа нкыдысҵеит, сԥынҵагьы инҭашәшәеит
алаӷырӡ афҩы... – Алаӷырӡ афҩы закәу умдыруеи, Иса?
– Ишԥасзымдырхуа, – адгьыл сабӷаҷызшәа сааҳәыцымыцит
саргьы. Уигьы Салдаҭ иаҳаҭыр азы. Мап анакәха, иабасаҳахьаз
275

сара алаӷырӡ афҩы: саб, сан, сашьцәа, саҳәшьцәа, уиакәым, асду
ашықәсан иааргаз санду, амҳаџьырра ицаны иаахьоу сабду дихыбааны, ҳгәыларантәи аҭакәажәцәа аӡәгьы длацәажәаӡом...
«Шәықәҵны шәца!» – абыржәы исаҳауашәа сгәы иабоит,
ҳгәыла ԥҳәыс лыбжьы.
«Иаба?!» – иқыџьқыџьуан сан лыбжьгьы.
«Шәхы ахьынахоу!»
«Иаба, мама, иаба?» – схыза наԥхьаршәҭны, ашырҳәа сиарҭа
саалатәеит.
«Уцәа сымҳәеи!» – адырҩегьх ахыза схы инақәлыжьит сан.
«Шәца иахьышәҭаху! – сыԥсы хәыҵаҟәыкны, акыраамҭа
схәыцуан сара. – Папа дсыцымкәа ашәиҭышәи снеиуам... шәца
иахьышәҭаху... Иахьа хәлаанӡа мҽышоуп!..» – ишҭынчрахаз
ангәасҭа, ԥшьаала схы еиҭаацәыҵызгеит – аӡәгьы дыҟаӡамызт,
сани ҳгәыла ԥҳәыси даҽа уадак ашҟа ииасхьазар акәхарын, амала, ауада лаӷырӡфҩыла иҭәын, ахызагьы аҭаҭынфҩы ахыҵхьан...
Сшьапы акаруаҭ илалбаазган, сыҵаҟа иҵагылаз саб иеимаа
ҵырҟьаԥқәа снырҭагылеит, урҭ ансмырҳәазоз ыҟаӡамызт, аха
иахьаҟара ихьшәашәаны иснымиацызт...
«Мшәан, абри Салдаҭ дызҿу закәи? – есааира сзытҟәоз абри
ажәабжь, иааины аҽааланаршәит абри азҵаарагьы. – Ауаҩы дишьхьазар, иаахҵәаны дшишьҵәҟьаз иҳәар... Иаб дзеиԥшраз, иани
агәыла ԥҳәыси еибырҳәаз, алаӷырӡафҩы, аимаа цырҟьаԥқәа...»
– Саланагалацәеит.
– Мап, Салдаҭ, иҳәала, бзиа ибаҵәҟьаны сазыӡырҩуеит. Насгьы,
ажәа ахы ззырҳәо аҵыхәа азами, – иааԥхасшьеит.
– Ҩынҩажәа шықәса лҭыкәкәа ицеит, сықәра абжеиҳаракгьы,
аҟанҷхәац амжәабыӷь анафо еиԥш, игьагьаӡа иҭыфааны саал­геит,
амала, ианысфаз, иахьысфаз, ишысфаз уҳәа акгьы сгәалашәом
умҳәозар, – иҵаулаӡаны, хрыжь-хрыжь даақәыԥсычҳаит Салдаҭ,
ахымҩас аӡывасызшәа иаабалыбаҭеит, амра амшын аҿынӡа иласкьаганы, игьежьны ашьхарахь иаауаз ашьауардынгьы.
«Уамаӡак иӷражьуп абри!»
– Усҟан хәышықәса схыҵуан, – иԥсы ааивгашәа деиҭаналагеит
уи, – абыржә слыхәаԥшуашәа сгәы иабоит, игьежьы-гьежьуа
ҳуадақәа ирыҩназ сан... сара адиван сықәтәаны, сылаӷырӡқәа
еиқәҳәало сҵәыуон, иқыџьқыџьуаз сԥышәқәа ирықәкызгьы акы
акәын: «Папа дабацеи, папа дабацеи, папа дабацеи?» Ажәа узасыршьрызеи...
276

– Мап, Салдаҭ! – уажәшьҭа даҟәыҵыр ҳәа сшәон, насгьы
хәышықәса зхыҵуаз аԥшқа ауаҩы дшишьыз аилкаара даараӡа
интересс искхьан.
– Уара, ауаҩы дышсымпыҵаԥсыз ауп еиҳа интересс иумоу? –
адырҩегьх еиҳазаап Салдаҭ сгәы абжьы.
– Мап, џьушьҭ!.. «Амала, иаб ишьа изузар, афырхаҵа!»
– Саб ишьагьы зузшәа сыҟандаз, аха акгьы зхараӡамыз ауаҩы...
«Ҳаи, анцәа иныс, абри аҩсҭаацәа гәараҵаны ишимоу, мап
анакәха, ас убахьоу!» – сааигәацәаны сахьидиалаз иахҟьазшәагьы
сгәы иабан, маҷкгьы наҟ снаҳәазеит.
– Аӡәгьы ҳнаскьеимгеит, аӡәгьы ҳааскьеимгеит... Ҳдәыӷба,
ахцәы еиқәара кьларуа азқәа иқәҵаны, амрагылара шыҟаз ицон,
сан лылацәақәа ҭчаа, лыцламҳәа лнапы аҵаргәаны, адәахьы
дыԥшуа ахышә дадтәалан. Сара иааҩнашылалак снаргәыдхахалон,
саб шиакәмыз аныздырлак, сыхьчӡа саагьежьуан:
«Папа дабаҟоу? Папа данбаауеи? Папа дабаҟоу?» – абарҭ
ажәақәа сԥышә ишықәку илеихашәы ихәлон, мчыла сыцәон,
сыҭрысны сааԥшуан... Аӡәы сиацәажәаратәы сзыҟамлеит.
Изыхҟьоз сыздыруамызт – ауаа зегь сара исыцәшәаны ибналон... «Диадиа», – игәаӷьны сҿы ҩеихысхуан, аха сыԥхашьаны,
заа ихызҩахьаз сыблақәа анаахыстлак, саԥхьа иҭацәкакараӡа
снықәԥшуан, адырҩегьх аӡәгьы ииҭахӡамыз сызҵаареи сареи ҳааизынхон... Сан лакәзар, лыгәрагара сцәыӡхьан – уи уаҳа
слазҵааӡомызт...
Абра Салдаҭ маҷк аҟара дааихәлахеит, саргьы сишьҭаԥало
сышнеиуаз, изқәа сынкыдҳалазшәа, сџыџӡа сааҭгылеит.
Нас, нас? – сызмышьхәылҵк ныҵарсшәа, схы нарнаа
снеиҿаԥшит – ацәа наихама уҳәартә рыҽдырхәыҷхьан ибла­
қәа. – «Мап, ари ацәа иатәым, дхәыцуеит, дхәыц!» – ирҽны исыҵаз
ашьацқәа ржьы дсырцар ҳәа сшәозшәа, сыԥсы ӡаны сеиҭанкаиеит.
Аамҭагьы баша изсырӡрызеи сҳәозшәа, иаасгәаласыршәеит
Салдаҭ раԥхьа дшызбаз. Дшызбаз анысҳәа – раԥхьа ишьапқәа
роуп избаз:
– Ари закәи? – сиазҵааит страктор ацраҳәақәа рымаҵ зуа
аҷкәын.
– Тсс, дҿыцуп!
– Ицәаҵахеи, нас, дызҵаиоузеи ари аметаллолом?
– Ирҿыцуеит!
– Ҳа-ҳа-ҳа!.. Уаналгалак ҳаԥсыжырҭа ахәахьы ухал ҳәа
сызиаҳәа!..
277

– Иса!
– Сӡырҩуеит.
– Уажә сахьыҟаз удыруоу?
– Салдаҭ сакәымхеит!..
– Алашәага Рҭыҩраҿы... Ахымш рзы, сангьы саргьы абри астан­
циаҿы ҳанкаԥсаны, ишыҵәаауаз, асакара инықәхәаша ицеит
ҳназгоз адәыӷба.
«Аа, адәыӷба знык илбаазар, уажәшьҭа иҟалараны иҟоу
ацәгьарагьы ааигәахозар акәхап», – слымҳақәа рҽыҩеи­ҵыр­
хызшәагьы сгәы иабеит.
– Абри шәара ишәтәуп, – лҳәеит сан адәыӷбаҿы илдырыз
аԥҳәыс бырг. – Шәыҟәрышьгьы саҳәом, шәмааҭгьы сҭахым, амала, абри арԥыс сжьақәа дрылахәмарырц далагар, иаҳмаҳаит
шәымҳәан, аеҵәақәа рыԥхьаӡара шәықәсыршәоит... Брыхәаԥши,
брыхәаԥш – иԥынҵа ашьапқәа шаҵнахаауа – уажәнатәгьы рыфҩы
икхьеит!..
Иџьасшьон уи аԥҳәыс илҳәоз: акы – ажьафҩы ҳәа акгьы саҳауамызт, иҩбахаз – сԥынҵа ашьапқәа шаҵаз абыржәы
илҳәарадагьы исыздыруамызт:
«Абгақәа ирфаша, ажьақәа уажәы ара иабабжьанагалеи!..»
– Еҳ-ҳе-ҳее, ари быҷкәын дызлазбо ала, шьхараџь ҭаҟәшәа­
ҩык иакәымкәа дыҟам, – ашә аҿы днеихьаны, деиҭагьежьит уи
аԥҳәыс, – иԥышә ҭқәацәаақәа иаразы ишаноуп ишыҟоу!..
Иахьагьы сыбла ихгылоуп уи икәаҩӡа ишьҭыхны илкыз лна­
цәа – аџьмақәа ихырҳаҳаз акәыкәымдра шьап акәын изеиԥшраз...
Уиакәхеит, сус ӡбан: сан иаарласны аҳәақәа рфермаҿы ҳасаб­
еилыргаҩыс аусура далагеит. Ашьыжь данцо, ҳуада цәылашьца
слыҩнакны аҿеҩҳәа ацыԥха ҩалыркуан.
«Еҳ, – сеиҭаақәыԥсычҳаит сара, – ашьхақәа ишԥарҩызахеи,
уазааигәахацыԥхьаӡа инаскьоит... Уажәшьҭа ауада иҩнаркыз
ддәылҵны ауаҩы данбеишьуа ҳәа уԥшыз!»
– Усҟан ауаҩы ишьра кәтыҿарҳасрак ахсырҵраны сыҟа­
заарымызт...
«Анцәа иҳәар уажәшьҭа!..»
– Уиакәым уажәы сыззааиуа...
Зан ипҟаны игаралҵаз асаби иеиԥш хыркы-хыркы сеи­
ҭаақәԥсычҳаит, раԥхьа дара сыблақәа реиԥшҵәҟьа иҭацәыз
ажәҩан сҩаҵаԥшит, агәы кыдгылазар акәхап, ашьауардын цахьан,
есааира иацәкьаҿхоз анапы ҩежьқәа аҵаргәаны, маҟҿаҳәара
278

амшын иаалҳәҳәон амра. Сахьԥшуаз нахьхьи, иаарҳәны ишьҭаз
адгьыл еиқәаҵәеи уаҵәтәи амш иазԥшыз адәаӡа иаҵәеи рҳәаа
иадызбалон ҳатрактор жьакцақәа.
– Сан ауада исыцыҩналкуаз алашьцара, маҷ-маҷ ашьыжьтәи
анаҟәа еиԥш инкаба ианцалак, ицәҩажә-цәҩажәӡа, анацәаҭыԥ­
қәа рынтатала иаацәырҵуан анышә ҭӡамцқәа. Усҟан акаҵафҩы
еиҳагьы аҽарыжәпон, уԥынҵа анашәаҳалак, ублақәеи улымҳақәеи
рыла аԥсыԥ аауашәа убо уалагон. Нас ашә ацаԥхаркырҭа икылсны, аӡымҵар еиԥш иҿыхьшәашәааӡа ауада иҩналоз аҳауа
сԥынҵа намҵаскуан, сылаӷырӡқәагьы илырххьаз ржәытә шьҭра
иҭаланы, ԥшьаала рҿаархауан: «Папа дабаҟоу, папа данбаауеи,
папа дабаҟоу?» – иқәац-қәацон алаӷырӡқәа идырчыхәчыхәуаз
сԥышәқәа, аха сан илҩызан: аҭӡамцқәа, абажә ӡлаҵәы иалалошәа
иҵәи-ҵәиуа ауада иҩналоз аҳауа па хәыҷы... Аиашоуми, уи
ашьыҵәра цқьа уамашәа саҵашьыцуан, даарагьы сақәгәыӷуан.
Абар, уажәы-уажәшьҭан слымҳа инҭахәыҭхәыҭны: «Умшәан,
Салдаҭ, уаб иахьа-уаҵәы ашә узааиртуеит... Шәахьыҟаз еиликааит... уи адәыӷба мыжда ауццакуа, ани шәара шәаазгаз дҭоуп!»
ҳәа санаҳәашашәа сгәы иабон... Аха уигьы баша игәгәаӡа адәы
иқәзаарын, сеидроу, ишәаны иҿаҳахазаргьы ҟалон... Ишәон ҳәа
сгәы излаанаго умбои, Иса, сҿы аныҩеихысхлак, аа, амарџьа, еихакы аҳәашашәа, илакьҭаны сара сышҟа аҿаанахон, ианеихаскуаз – зны иааиҵақыџьқыџьуан, нас иҭрысны инаскьон, уи ашьҭахь
акыраамҭагьы, абӷа азеиҵымхӡо илакьӡа, ацаԥха аркырсҭа икылсны ишыҩналац иҩналон... Сажәа угәы хнамырҷакәа уҟам? –
иаалырҟьаны деиҭаҵааит Салдаҭ.
– Мап, џьушьҭ! – исыхьлак сыхьааит сҳәозшәа, зынӡагьы
сҽеиҵыхны снамҵаиҵеит уи ажәабжь. – «Хәышықәса зхыҵуа
ауаҩы дишьит... иахьагьы игәаӷьны акәты ҳазшьуам».
– Ашәара мыч дууп, уи ԥырхага унамҭар, хәынҭқарракгьы
унапаҿы изааумгарызеи, – адырҩегьх хыркы-хыркы деиҭаа­қәыԥ­
сычхаит Салдаҭ.
«Исзеилкаауам?! – сылацәақәа неиқәысԥсан, Салдаҭ сызлеигалаз абнаршәыра снылаԥшит: сышьҭахьҟа еималахьан, саԥхьаҟа
еиҳа-еиҳа илашьцахон, арахь, снылгәгәа, аҿыҭбжьы ада акгьы
зызнымхаз иеиԥш сцаргьы сҭахыҵәҟьамызт, – иарбан шәароу
уажә ҿыц ицәырига?! Ианбаго ахысбжьы?..»
– Уиаҟара ҳаҽзалаагаларызеи... Ицон инеиҩысыр иузеиҩым­
ды­раауаз, акаҵафҩы зхышәшәоз амш ҟәыкқәа, – даахықәтәалеит
279

Салдаҭ, саахықәтәалеит саргьы. – Сан ашә анаалыртлак, раԥхьа
сгәы нҭгәырӷьаауан, нас сыблақәа ԥхашьаԥхаҵо, илыцны иҩналоз
алашара сҩахаҵгылон.
– Уца, – схы аалшьышьуан сан, – сааҭк умоуп. Ажьақәа урыламкьысын, ашьхараџь ааигәара снеиуеит ҳәа уаламган.
Аиашазы, ҳаздызкылаз аԥшәмаԥҳәыс ажьақәа лымаҵәҟьан,
ашьхараџьгьы ҟаланы, ргәаӷьқәа ргәылԥхаауа иҿан. Аха изуҭах­
гәышьеи...
Сара сшьапы адәы ишнықәсыргылалак, лкалҭ гәаҩа ду
лыҵарҽыла, абарҵа даақәтәон уи аԥшәмаԥҳәыс. Издыргәышьон
сыбӷа ахҿа шадкылаз... Сшәон «аеҵәақәа рыԥхьаӡара» ҳақәшәар
ҳәа, аха маҷ-маҷ ажьақәа зҭакыз аҭел аанда сазааигәахон, рыбла
цәҟәыншьа шәаӡыӡақәа леиқәыжь-леиқәыжьуа салацәҟәра иалагон даргьы.
– Салдааҭ! – сҩышьҭнарԥон сан лыбжьы. Нас, урҭ ажьақәа
рыгәхьаа скӡамшәа сҽыҟаҵаны, сцырга-цырго аанда снавалон. «Унапы ааргӡа, умшәан, иҳамх!» – слымҳа иҭахәыҭхәыҭуан
ашьхараџь быӷьқәа. Даргьы «аҭаҟәшәара» мацаразы иаушахмыз –
аҟәарҭ ҟаԥшь еиԥш еихьынҵәаҵәала икнаҳан.
– Салдааҭ!..
– Снеиуеит, ҳаи, иабахәа, мама!.
Аҵыхәтәаны, ахәылԥазтәи асааҭзаҵәгьы мап ацәыскит,
сахамҵгылеит сан илыцны иааҩнашылалоз алашарагьы,
агәра згеит, ацаԥха аркырҭа икылсны исзааиуаз аԥша заҵәгьы
шшәыргәындаз... Ауаҩы иҭагылазаашьа акәзаап иԥсҭазаарагьы
мҩақәызҵо- алашараҟны аиҳа, алашьцараҿы ирбо иалагеит сыблақәа, уажәраанӡа сеидырӷәӷәаланы сыршьыр ҳәа
сзыцәшәоз аҭӡамцқәа зынӡагьы исызгәакьахеит... Уаҳа сызҿыз –
сааҟәымҵӡакәа исыԥхьаӡон, еиҭасыԥхьаӡон урҭ аҭӡамцқәа ирынтаталаз анацәаҭыԥқәа – зны еиҳахон, зны еиҵахон, амала, сыздыруам, абриаҟара ыҟоуп ҳәа еилыскаар сшыҟалашаз. Ажәакала,
уажәшьҭа исыман аҟаҵатәы!..
«Уажәшьҭа аҭӡамц иану анацәкьараҭыԥқәа иԥхьаӡаанӡа
уԥшыз!..»
– Ус, ҽнак шьыжьымҭан, сҽаармазеины «сус» сналагоны, идагәадагәаӡа, хрыжь-хрыжь шьҭыбжьқәак саҳауа салагеит: слымҳақәа
аҭуан ааҵырԥссааит, сгәы ахы атыгәтыгәҳәа инкыднаҟьеит... Уи
ашьҭыбжь ааҩуан анацәкьараҭыԥқәа рыԥхьаӡара сахьалагало,
280

арӷьарахьтәи аҭӡамц иалыҩҩны... Слымҳа надысҵеит – аҭӡамц
асып еиԥш иџьаџьан, аха ахәшҭаара аҟара иԥхан, ишгацыз игон
урҭ ашьҭыбжьқәагьы, идагәа-дагәаӡа, хрыжь-хрыжь, жьаҳәала
аӡәы еимаа ҵыршьык дасуама уҳәартә...
Ҿык-бзык ала ҳәашьа амам сшыҟалаз: раԥхьа напқәак
иааиларыжәжәеит схахәы, нас схы-сҿы, сыхәда, сцәа-сжьы
зегь, иҟаларын саб инапқәа ракәызҭгьы!.. Ажьаҳәабжь гон
ишгац – хрыжь-хрыжь, идагәа-дагәаӡа, иаҟәыҵма шуҳәо
еиҭаналаго: сааигәара дыҟан ауаҩы!.. Аҭӡамц мчыла слымҳа аадысхын, сҿы азырханы сааин, аҟәардә саақәтәеит: «Папа дубазар џьаракыр?» – сҵааит сара сыбжьы мӡаӡакәа. Сшәангьы
сааҭрысит, ауада зегь ӡыла иҭәушәа игазгазо сынӡааԥшылеит...
«Нас данбаауа? Идыруама хахьыҟоу?.. Ацаԥха мама илымоуп!..» – сыӷзы-ӷызуан, сылаӷырӡқәа ҿыдды еишьҭаланы илеиуан, ажьаҳәа абжьы шгац игон, хрыжь-хрыжь, идагәа-дагәаӡа...
– Изакәызеи ани? – дҵааит сан, дшааҩнашылаҵәҟьаз.
– Аӡәы акы дасуеит, – сҳәеит сара, сгәырӷьа-гәырӷьо.
– Даслааит! – лыбызҷыда лыхәлашәома уҳәартә дқәыԥсычҳан,
дааины, зжәытә шьапеихарҳә ҵкьыҿӡа игылаз астол аҵкар
даадтәалеит сан. – Зегь акоуп, знымзар-зны импыҵшәоит!..
Амҳәыр раадырхазшәа акәын сап ллакыҵақәа шыгьежьыз,
насгьы ишҵиаҵәааз.
– Уааи, уара рыцҳа!..
Цәгьала иԥхан иҭыҵны ицоз сан лгәы... ԥыҭрак ашьҭахь ауп
иангәасҭаз, иҟәанда-ҟәандаӡа иҟаз цәыкәбарқәак ҿышәшәаны
схахәы ишалаԥсоз: «Сара исымазааит, сара исхыгамзааит!» –
исаҳауан сан лыхәыҭхәыҭбыжьгьы.
Арҭқәа ракәхап агәаӷьра сызҭазгьы:
– Мама, папа дабацеи?.. Идыруоу ҳахьыҟоу?
– Усҭыҳә! – днасыгәҭасын, ашырҳәагьы дҩаҵҟьеит сан. –
Шаҟантә иуасҳәахьеи?
Ажьаҳәа абжьы шгац игон, хрыжь-хрыжь, идагәа-дагәаӡа,
еимааҵыршьык иасуама уҳәартә...
Уи ашьҭыбжь сгәы ишықәыҩуа ацәа иаасымнахуан, ацәыҵ­
лашара иалахәхәа исԥылон еиҭа. Ицеит ҽнак, ҩымш. Саҟәыҵит
анацәаҭыԥқәа рыԥхьаӡара, ахәылԥазтәи ссааҭ ашҟа сеиҭахын­
ҳәит – сан ашә шаалыртлак, ашәҩақәа сышьоушәа сшьапқәа
шьҭарҳәазо сындәылҵуан. Мап, ԥасақәа реиԥш, ажьақәеи ашьха­
281

раџьи рышҟа исырхомызт сҿы, сааҳәны, ҳнышәтә ҩны аган снавалон.
Уажәраанӡа сышьҭахь зеихалоз аԥшәмаԥҳәыси сареи, уажәы
ҳалаԥшқәа ҩеиҿаххуан, иааибаркәымпылуан:
«Ыы, ақәыџьма гызмал, даҽакы угәы иҭоукхма?!»
«Бсыдызцалазеи, бара аԥхәыс, сахьшьаҽы бымбаӡои?!»
– Салдааҭ!
– Ҳаи, иабахәа, мама, уажәами санаадәылҵыз! Аимааҵыршьы
иасуаз ажьаҳәа ашьҭыбжь уаҳауан араҟагьы, аха еиҳа иԥсаданы,
иҟьалаԥаланы, гәыӷралагьы уиаҟара иӷәӷәамкәа.
«Саб ихабар акыр удыруазар?» – аҭӡамц сазааигәаӡаны
сҵаауан сара. Усҟан, азныказы иааиқәтәон ажьаҳәа абжьы,
иааиқәтәаҵәҟьон, иҟаларын уи ауаҩ срыцҳара гәаҭаны акы
иҳәозҭгьы, аха иабаҟоу, слымҳа мыждақәа ҵуу-ҵуу рымшын –
ажәҩан агәы кылҵәаны иргон, ахаҳә зҭаҳаз аӡмыжь иаҩызан
сыгәгьы – уи иахылибаҳәа, ҽыҭ-ҽыҭ иҩеиуаз сыԥсы сыхәламшәаҿы
еизон, сырхәаҽуан... «Данаауа ҳәа акгьы уеимҳәаӡеи?.. Идыруама
ҳахьыҟоу?..»
– Салдааҭ!..
Ссааҭгьы аминуҭ акәзаап изаҟарахаз:
– Снеиуеит, мама, снеи!
Сызвагьежьуаз ауадагьы ҳара ҳзыҩназ иаҩызан – аҳаԥшьа
еиԥш иҭырҩызаа ишьыхын, ашәызаҵәык ҿан, ахышә захьӡу
адгалаӡамызт...
Уахык сахьынышьҭалаз исыӡбеит схы згашаз уск ашьыжь, сан
дшындәылҵҵәҟьаз, аҭӡамц аҿы икыдыз аныхачаԥа аакыдысхын,
ԥшьаала адашьмаҿы инасыргылт. Нас ачаԥҟага аҳәызба цагәы
аашьҭысхын, снапсыргәыҵа илықәсшь-ҩықәсшьит, схахәы хәыцк
налысԥаан, инаҿаршәынгьы снаҿаҭәҳәеит...
«Ҳәызбала акәхап дшишьыз, ҷкәына мыжда!» – еиҭаснаҭахт
сгәы.
Саб иԥаҵа исарц дантәоз раԥхьа убри ала далаго збахьан...
Ҟәардә ҟәарҽарк аҭӡамц инадсыргылан, аныхачаԥа асахьа
ахьаныҵәҟьаз иарбаны саҳәызба аҿынасырхеит... Иуасымҳәеи,
мшәан, хәышықәса ракәын исхыҵуаз, аха Шерлок Холмсгьы ус
ишьҭамҭа изыҵәахрым...
– Уи дызусҭадаз, Салдаҭ? – сгәы иамукәа сыҽхырҵааит.
– Дузымдыруашәа, – изблак аҵкар ала дшаасыхәаԥшызгьы
здырит, – англыз ҳәажәла бзиа анызҵаз иами, Иса!
282

Сымба иҭаиршәыз ампыл сыбла иасмырбарц инеиқәысыԥсеит.
«Аҳәызба ҭыхны иааиуа еиҳа змаӷра иҭакны иухәаччо
иеиҳа деицәазаап!»–иааснаҭеит азныказ сгәы. Аха саназхәыц,
арҭ ажәақәа сара ишыстәымыз, ишуаараз, насгьы Салдаҭ изы
гәынхарак шысхәыцыз схаҿы иааит. – Нас, нас? – иагьынахызгеит. Аха Салдаҭ ҿиҭуамызт, аҿыҭра акәым, иԥсыԥ алагаҩагарагьы
даҟәыҵит.
– Нас, нас?! – смышьхәылҵ арсны схьылааӡа сеиҭалеиҿаԥ­шит.
Еиқәԥсаз илацәақәа ирылдаз ада иаҵәақәа пахә-пахәӡа ичны
иҟан, ичын ажәа зыбжьахаз иԥышәқәагьы.
«Ауаҩы ишьра мариоума!.. Аиҳаракгьы хәышықәса зхыҵуа
аӡҟы изы!.. Дхәыцуеит... игәалаиршәоит... Ашьа имҟәыҵашуп, ашьа
дылагылоуп... Ауаҩшьра мариоума!..»
– Ауаҩы дызқәиҭым егьыҟам... Аха аӡәы иԥсҭазаара имхра
аӡәгьы дақәиҭым.
«Сара имсхит, сара имсхит, сара имсхит!» – аҳәозшәа саҳауан
сывараҿы еисуаз Салдаҭ игәы.
– Сара имсхит!..
«Адунеи зегь ҩысҭаароуп, зегь лаԥшхырԥагоуп, мап анакәха...»
– Ҳчаԥҟага аҳәызба аашьҭысхын, аҭӡамц снадгылеит... Цас
иауан ҳаҩныжә злашьыхыз анышәгьы – аҳәызба шнадскылаз
иҿыҩҩы аҿыланахеит.
«Ҳәызбала аҭӡамц кылԥҟаны дкылсит?!. Дхәыҷын, аха
егьаумҳәан... Нас ибзиоуп – иара иишьуазгьы дкыдҿаҳәалазма?!.» –
Салдаҭ ииҳәоз слымҳа иавсыршәомызт, аха абарҭ ахәыцрақәагьы
еиларгьежьуа ԥшатлакәк иаманы схы иҭан.
– Амала, сыздыруам сара уи аҩны зшьыхыз закәтәы ԥхаҳә напыз... Насгьы, археолог изы ахааӡага – ииаҵәоу, ижәҩанԥштәылоу,
ицхаԥштәылоу асаркьа ԥҽыхақәа, ашьанҵа... аҟәџьал... Саҳәызба
аус ауан, аҟыгәбыжьқәа шгац игон... Издыруан сан хәылԥазынӡа
дшымаауазгьы, аха аԥшӡа аҟара сгәысҽанын – саҳәызба
инаҿыҵуаз быбыцкгьы асааранӡа иласышьҭуамызт – зегь сџьыбахь
идәықәсҵон... Мап, аҭӡамц чуанмгьалк аҟара ишыжәпазгьы,
рацәак садымхалеит... Саҳәызба аадсԥаан, сгәы аҭра иҭамгыло
сызблак надыскылеит: раԥхьаӡа, еилаԥаҭа иҟаз ласахак сылаԥш
нақәшәеит... Иҟаларын уи аласаха зынӡа исымбаӡаргьы – аԥина
аапкы еиԥш абз ҟаԥшьӡа издызбалоз акәаҷаб акәымзар. Иааҭрысҭрысуан аласаха – ажьаҳәа алеиҩеира иақәыршәаны – иагьыздырит уи зыԥсы ҭаз акы ишақәыз, насгьы ариабжьарак ашәаны
283

исаҳауаз ажьаҳәа аҟыгәбжьы џьара акала ишамадазгьы... Амала,
иахьагьы акылҳара иадкылаз сыбла заҵәы аш еиԥш иххаланы
иҟоуп уи акәаҷаб ҟадыџь – иахылҵуаз алашара хәыҷы убриаҟара
иԥаҟьԥаҟьуан, убриаҟара иқыџьқыџьуан, мап, исҭоубоуп, газмызт
амгәалыҿ иҭаз – ашьаҵақәыршәҩи сареи ҳшәарақәа ракәын.
Сара маҷк сааҳәыцымыцит – «душьуазар дшьы» ҳәа аанарго акәымкәа, иара ус – адгьыл сылсны. Аха Салдаҭ адырҩегьых
аҟаԥыҳәа иажәа аақәирҵәиааит:
– Адәаӡа уқәсшьит!..
– Мап, Салдаҭ!..
– Адгьыл ианакәзаалак ауаҩ ашәаӡыӡара иҭаргыланы имоуп, уи ҳзашьҭаларызеи... Сара усҟан ҭыԥ сызымҭоз, иахьагьы
исызымҭо азҵаара акәын иҵәииҵәиуа ахымаҭ еиԥш схы иҭаз –
сыбла аадысԥаан, сԥышә надызгәалеит.
– Еи, ауаҩы, саб ихабар узымдырӡои?!. Данбаауеи, идыруама ҳахьыҟоу?! – сыҳәҳәаӡеит сырԥҳа хәыҷқәа ԥсыԥ рҭазар зегь
еизыркәкәаны. Иаадсԥаан сԥышәқәа, зназы ҵуу зымшыз слымҳа
надыскылеит, нас адырҩегьх – сыбла: уажәы акәакь кҿырҭәааны
дыкҿагылан уаҩ нарҳарак, имаҟа илахысуан ԥышә иаҵәақәеи,
иԥынҵа акәацәреи, ибла шәаӡыӡақәеи рыда акгьы злумбаауаз
ижакьа.
Сара зҭыԥ исзықәымҵоз сызҵаара аҭак сазыԥшын, ауаҩы
нарҳара иблақәа есааира рыҽдырҭбаауан, ишнеиуаз, ашара зыхьӡаз амза еиԥш, ирыцҳахәха иаашанхеит, дҩышьҭԥаҩышьҭԥеит, нас аларқача ихьызшәа аҟәараҳәа деиҵасны ақыџь­
қыџьра далагеит.
– Еи, ауаҩы, саб ихабар узымдырӡои?! – сеиҭаҳәҳәахт сара
ашьтәы, игәыдсҵахьаз ахызаҵәқәа дрымгар ҳәа сшәозшәа.
Уиакәхеит: саб иоура зоураз абри ауаҩы нарҳара дыхбыкьны
дынҭалеит, саргьы сҟәардә сыҵҟьаны аҭәыз аашьҭсыргеит...
Маҷк дааихәлахеит Салдаҭ абраҟагьы – ауаҩы инарцә гәашә
иҭеигаларц инеиго аидара хьанҭа нышьҭаҵаны данаатәало еиԥш.
– Сара уаҩ дсымаӡам, – дшынеибаку дыԥсыԥха дқәыԥсычҳаит
уи. – Сан, ҳаԥшәмаԥҳәыс зымԥахь сықәылмыжьлоз ашьхараџьқәа
ршьапаҿы дышьҭоуп... Уи аҳәақәа рфермаҿы лыстол дшахатәаз
дааҭынчхеит... Аха уара Анцәа ишиҳәара уҟоуп – убарҭ умамында
зҳәо ус дыцәааит сара уи ауха сшыцәаз ашәа...
Ашә ааимҟьеит ашьыжь – знымзар-зны игәаӷьны иҟьаҟьаӡа
иааҳмыртыцыз ҳашә.
284

– Шә-мааҭк! – лыхәнацәкьараки шә-мааҭки ирзеилаз сыздырам, аха лнапы ааганы сан иаалымҵалкит ҳаԥшәмаԥҳәыс. –
Шәара аӡәы шәыԥсыргьы ус еилаҳҵоит... Иҟалап уи аџьтә кәыба
даԥсазаргьы, аха иааг!.. Бара быхәҭаа ҳалабҵар, аԥсатә изҿаҳҵоит,
иара уигьы хҩада...
Сан азныказы дгачамкны, илҳәара лҿамшәо дааҳалаԥшит, са­ра
иаасықәлашьцеит...
– Дыԥсит... Шәара шәызусҭоу, шәахьаанагаз здыруазар иаргьы
дыздыруеит...Сжьақәа реиҳа дшәон...Шәферма аҳақьым излеиҳәаз
ала, дшәаны игәы ԥжәеит, ма иҿакыз аҵәымӷ ихәлашәеит...
Ажәакала, иааит!.. Шәкы! – адырҩегьых лнапы сан иаалымҵалкит
уи аԥхәыс. – Шәаргьы ишәзыҵәахуп!.. Аџьтә даԥсазаргьы здырхуада, аха иара аԥсатә азгьы ҭабуп ҳәа ҳаиҳәар ихәҭоуп... Имҳәаргьы
даҭаҳҵарым, – изшәозгьы, иззаҳшәозгьы зегь ҳалзеиԥшны
ацәажәара даҿын ҳаԥшәмаԥҳәыс. Сан, лнапы ҵысҵысуа, лԥараҭра
дҭан, сара – ауаҩшьҩы, сыдгьыл ҟәараҟәанҽон, сымра хәыҷхәыҷы
иҭашәон, аеҵәақәа акакала ицәырҵуан, аха иҟамызт амза, саб,
ауаҩы нарҳара, сангьы дсыдҵны есааира днаскьон...

АҲҬЫНРА ДАМАЗАРОУП АҲКӘАЖӘ
Алакә
Изаҵәӡа, еибакәеибаха, Анцәеи ауааи ирхашҭхьаз ӡаӡа ҳәыр­
ҭа ҭаҳарак иҭаԥсан Рашь иани иареи.
Агәылацәа рҟьамсар дара рԥацхажә ахыб аҿы еизыргон,
агәылацәа рцәыкәбар рыхәда иҭакәкәа ишьҭалозаргьы ишьҭалон,
игылозаргьы игылон. Амала, ижәуазеи, абаак, лымҳәеит ан, еснагь
схәыҷым сара, иҿымшәеит аҷкәынгьы.
Аиашоуми иуҳәаша, ахагьы рымамызт: ан уаха шаанӡа Анцәа
иан дылҭан, иахьа хәлаанӡа дҳәарԥсаруа анышә лыбӷьаҭуан,
аҷкәын иакәзар, аҵх далахәхәа, ,иԥсаса асакара иаҵәа иқәҵаны,
акеҩҳәа дҟьо дрыцын, амш каҵәа далахәхәа дыцәан.
Ибаны дынхомызт Рашь аҽнымши, амзеи, аԥҭақәеи. Иан
урҭ лыҷкәын ихыбаамхарц азы акәын Анцәа иан длашьапкуа
дызлышьҭаз.
«Башаӡа быҽбырааԥсоит, бара аԥҳәыс гәаша! – лҳәеит уахык
зны Анцәа иан, амацәыс иааимнаҟьаз ажәҩан ахышә лхы аакылалкын, – сыҷкәын доусы ишәыхәҭаз шаны ишәыҭаны далгахьеит...
ихазы инцәарада акагьы аанимыжьит!..»
– Иԥсхьоу акгьы рыцәнымхаӡеи? – дӷьаҵәыӷьаҵәуан ан гәаша.
– Мап, аԥҳәыс, урҭ уа изхьымӡаз арахь ианаауаз иааргеит.
– Имиц рхәы ҳәа акагьы ҵәахны имаӡами?
– Имиц рыхәгьы дара рзы иҵәахуп.
– Нас, ҳара хәыда ҳзынижьзеи быҷкәын?
– Шәара ишәыхәҭазгьы шәзишеит, аԥҳәыс!..
Ирҳәоит, Анцәа иани аԥҳәысеиба гәашеи ахьынӡеицәажәоз
амацәыс ҿымцәаакәа ишаркыз иаркын ҳәа, иара убасгьы
иалацәажәоит, уи ашьҭахь жәахаха-жәахамш аԥҭақәа џьара
ажәҩан инаҵымшәеит, ақәа кыдхаҽа илеиуан, Рашь дхагахарц
аԥсык ауп иааигхаз ҳәагьы.
Уи ицаз усуп – уажәы, алашә ииҭаху ҩ-блакы, Рашь ииҭахыз­
гьы – аҵх бзиа: уи иԥацхажә ашш дахьадиалоу ибарҭоуп иҵәцаны
еилгоу ажәҩан кеи-кеи. Абри акаршәра иаҵәа иқәибаҳәа иҳәуеит
жәахаха-жәахамш раахыс дызламԥшыцыз иԥсаса.
«Уазԥши ишрыламҳәуа! –дхыргәаа-ҿыргәааны дазԥшуеит
Ашәуа иеҵәа. – Иареи Анцәеи рыда аԥаҵа аӡәгьы дақәиҭымшәа,
еснагь иаҵаҽырбоит, иаҵаҽырбоит, аԥша иамҵакны иакуп –
еиӷьу унапы злушьша иумоузеи аҳәарашәа... Иара аԥшагьы ана286

пы алнашьуеит, анапы алнашьуеит... Нас изԥагьамхарызеи сара
сыбшьтәа?! Аԥша шьқьырны иара амаҵ ауазар, амаҵә хытырны
иара ахьыҟоу илбаауазар, ахрахь ахы аҟьар – рахәгәарҭак ахра
инҭахәаша ицозар!.. Ее, дад, сан баша амала илҳәозаарын: «Амч
зызгаз, игеит аразҟгьы!» – ҳәа. Рашь днарзыԥшит Асар рымҩа
ианԥсалаз аеҵәа хыгагаақәа, – рхаԥыц аларԥсны, ашьац хырхаа
иахоит акәкәа-кәкәаҳәа – уажәы аҵкыс уажәшьҭан, уажәы аҵкыс
уажәшьҭан, ус ҵәыбзык ахьыҟоу инаӡаанӡа!..
– Арахь, алашәатә! – дыԥҟьан, ашырҳәагьы ицәырдӷәы
даақәтәеит аеҵәақәа рыхьча, Еҵәаџьаа наскьаны иахьгылаз
илаԥш ианааҵашәа. Еҵәаџьаа рҿынӡа изымааӡеит уи ибжьы, аха
иан дарҿыхеит.
– Рашь, нан?!.
– Быцә, сан, акгьы... Рҩызцәа ирылаҳәуам, бымбои!..
– Ееҳ, иумухша уан!..
– Жәахаха-жәахамш ҵуеит...
– Амла уакуазар, нан?
– Ус шԥабҳәои, сан! – иҿыҵа иалыжжуаз ижәӡы маӡа-маӡа
иналбааидеит.
– Ахьҭа уакуазар, нан?
– Ҳаи, нанхеит! – еиқәхьаԥи иқәыз икәахьча наԥхьеиршәҭит.
– Леи чыси еиҩымсуеи, нан, ҳаҩны?
– Гарҭа амоума!
– Анцәа иан лшьалҭа улаиами, нан?
– Садкыланы аԥша самгондаз.
– Убас, нан, убас! – иҭааӡаны игеит ан лыбжьы. Нас ацәа
анапқәа лыбла ааԥсақәа инырхнашьылазаап, лыԥсы змалдахьаз
амаа­лықь даашьҭхны, диманы, ԥшьаала иҿынеихеит.
Аԥсыԥ ҟәанда иҩеихнаршәоз ан лԥышә шьадақәа рышьҭыбжь
акҿыҩра икҿыҩҩуа ианалага, Рашь дырҩегьх асакара иаҵәа
иқәҵаны ирҳәуаз иԥсаса рышҟа даагьежьит. Акәкәа-кәкәаҳәа
ашьац хырхаа иахон аҵәыбзы иашьҭаз асар, игәыҩ-ҿыҩӡа,
ирхашҭхьаз аиреи ирбарҭамыз аџьали ирыбжьагылан Еҵәаџьаа
наскьаны, машәыршәагьы Адгьыл ахь иааԥшуамызт, знымзар-зны
зԥаҵа ишаныркшаз зхашҭхьаз Рашь иабшьтәа – Ашәуа иеҵәа.
«Уаҳа ируам! – лаԥшыла иԥсаса дырхыкәшоит Рашь. – Акы
аҵкыс егьи ахы еиҳа еиӷьны иаԥхьаӡоит, зегь Анцәа иааигәара агылара рҭахуп!.. Жәахаха-жәахамш аԥҭа мамеиқәарақәа ҳабжьатәан,
аҳәҳәы-ҳәҳәыҳәагьы ажәҩан ҳабжьаҵәыуон, аха ацгәы бжьо287

зар аиҳа имбжьеит акгьы... Иара абри сыԥсаса рҳәырҭагьы
уамашәоуп ишеибарку... Ииашоуп, аҩада шьаҟақәак аҵаргәоуп,
аха алада изкуи?! Аҳәынаԥкәа иҵыршәааз ҳуасхыр еиԥш, еснагь
иҵыкка иааԥшуеит... Сан илҳәо хасҵоит: «Ҳаит ихы иқәгылоуп», –
лҳәеит уи. Аха иачҳарызеи уи Ҳаиҭ ихы рыцҳагьы?! Знымзар-зны
инықәҟьар, рахә гәарҭак атымитыша инысцәҭахәаша ицоит».
Абри аамҭазы Рашь ихәыцрақәа еимзырпышазгьы ак ҟалеит:
Амза қәыџьма аацәырҵын, акәша-мыкәша иҟаз аеҵәақәа
аҿаҟәшәо, Ашәуа иеҵәа иазиаша аҿыҩанахеит.
Ԥилҭа хҭышшак ала Амза еихсуазшәа, агәаҩ-агәаҩ ааҭнаргеит
Рашь иеҵәа хьчала Дамшә.
– Аррахь, алашәатә! – адырҩегьх инапқәа рхаха ажәҩан
даҵаԥшуа деиҭаахықәтәалеит иаргьы.
– Нан Рашь!
– Ари ҭыԥ снаҭом, бымбои, сан, алаҳәа зҿаҟырша!.. Амза хьҩежь
чча-ччо ашш иаакылԥшын, ан иналыхәлаччеит.
– Ееҳ, имҿыхаша уан!..
– Ауаагьы сара сзы иазгоуп – жәаха атыҩ ахаԥаны икагәа ианафоз, еихсуа, еихсуа аԥсы еиқәдмырхар рымуит...
– Цәымҭакы иадамхаргьы, ас убахьоу, имҿыхаша сара!..
– Ҳаи, нанхеит, амгәаӷьтә бгәаӷьуеит!..
– Сара саахылаԥшуеит, сара имҿыхаша уахгьы-ҽынгьы
сыцәами.
– Мап, нан, бараҵәҟьагьы быгәра ганы бнапы исзанҵом...
Срыдынҵәалахьеит!
– Еҳ, иумухша уан!
– Мсаси сареи иҳаибарбап!..
– Унан, нан, џьыбит!..
– Ари ақәыџьма аԥсы еиқәзырхаз ашәи актәи ахы иара итәуп
рҳәауеит.
– Уижьеит, нан, гьынгьашк уижьеит, Мсас рыцҳа, абџьар акәым,
атыԥ изҭырҟьарымеи!
– Изтәызаалак, ашәиаӡәтәи дымхысыр, ариаҟара ԥхасҭа сауамызт... Базԥши, нан, базԥши – изаҩаӡаз акы аԥсы ҭаны инхом! Ҳаи,
уаргьы саргьы аԥсра ҳақәшәах!..
– Ееҳ, имҿыхаша уан...
Иара Амзагьы, аеҵәақәа рыхьча игәы аԥжәаразы мацара
ишазшәа акәын ишыҟаз – иназвалалак зегь, амцабз зхьысыз
288

аҵиааҿа абыӷьқәа реиԥш, ихҷны инҭалон, ахшымҩагьы ҭҳәахаа
ианҵаны Ашәуа иеҵәа Рашь иабшьтәа иазиаша иҩеиуан.
Варала ажәҩан иалаӡсо иҩеиуаз Амза, Ашәуа иеҵәа
иазгәаҭомызт ҳәа аҳәара уадаҩуп, аха ус егьа иҟазаргьы, Рашь
иабшьтәа ԥагьан, ишыҽырбац иҽырбон, абырфын ԥаҵа аԥша
иамҵакны, атәыҩа бырлыш еилԥхаақәа азқәа иқәҵа, абыжьбатәи
ажәҩан ишаҵаԥшыц иаҵаԥшуан. Иуазыруаз – аеҵәақәа рыхьчеи
уи илазаҵә Дамшәи ракәӡан:
– Агәеҩ-агәеҩ, – аҟырҟы ҭбаа иҭыҩрны амзахь зҿыҩазхоз
Дамшә абжьы, мысҭхәагшәаракгьы имҩаӡацкәа, игьежьны иара
аԥхьаҵәҟьа абақ аашьҭнаргон.
– Аррахь, аррахь, ҳаи, аллаҳ, аллаҳ! – дӷызы-ӷызуан,
дӷьаҵәыӷьаҵәуан Рашь.
– Еҳ, имҿыхаша уан! – акҿыҩра иаакҿыҩҩлон ан лыбжьгьы.
Рашьи Дамшәи ракәым, иара адгьыл ахаҭа акәыкәуҳәа
иҳәҳәо иашьҭазаргьы усҟанҵәҟьа иаагыломызт Амза – ахшмҩа
ианхәхәала, абла ҩежь мцаԥшьқәа ҵамҵамуа Ашәуа иеҵәа – Рашь
иабшьтәа иазааигәахон.
– Аа, аррахь, арр!..
– Ҟуу, ҟуу!..
– Имҿыхаша уан!
Ашьҭамҭагьы аанымхеит Ашәуа иеҵәа, ашҭа аџьал ҭыргазшәа
иҭҳәахаа иҩанылеит ахшмҩа.
Аа, аӡыршы ҭарҭәааит ззуҳәаша быжь-гәыҭшьаагак цәырганы
иҵәыуон Дамшә, дҵәыуон Амза аԥхасҭа знаҭаз Рашьгьы –
иҟытбжьы мыргаӡакәа, ԥсык иеиԥш ихы ԥхьаӡа, игәы инапқәа
ықәҵаны. Уажәы-уажәы ипахә-пахәӡа иҭәуаз иблақәа рынаӡара
иацрыҵны, илымҳа ашьаҭақәа ирывакәараҵо инеиуан алаӷырӡ:
«Суазҵаауеит, уара хәыда сызшаз! – еилагазгон иҵаулаӡа
дызҭаԥшуаз ажәҩан. – Избан, сразҟы абас ианурашоз, изуҵааз
сылаӷырӡ?! Избан ақәыџьмеи асысмҟааи уахыкала изеицушаз?!
Избан, избан, избан?!»
Иҟамлацт аҵх каххаа еилганы, амза шьқьыруа ажәҩан ишаҵоу,
иаалырҟьаны идыдуа, иаалырҟьаны имацәысуа. Аха, ирҳәоит,
дгьыли жәҩани абри ауха аҟара идыдуа, имацәысуа иҟамлацт ҳәа.
Абас, амацәыс ажәҩан ахышәқәа анеиннаҟьоз даалагылазаап, аԥҭа-црышқәа жакьас измаз, амра блақәа ԥхеиԥхеиуа изхаз,
зажәақәа ашәахәа аҟара ихааз зхы-зҿы амза еиԥш илашоз уаҩ
быргк:
289

– Арԥыс! – иҳәазаап уи, ибжьы аӡиа аҟара ирҭынчны. – Агәыӷра
бзиоуп уара иахьынӡоутәу, аха агәыӷра шҭархагоу удыруаз иара
уанатәхалак... Насгьы, угәыӷра уцыз, уеимдала, амала, угәыӷрақәа
ркалҭ кны урыцны умцалан!..
Ирҳәоит, абри ауха ажәҩан ахышә мцаԥшь илагыланы, аҷкәын
хымхәа илабжьоз Агәыӷрақәа рынцәахәы иоуп ҳәа, аха уи аиаша
рацәак иазааигәам.
Уи акәым аус злоу – аус злоу Рашь иԥсҭазаараҿы зегь реиҳа
ицәымӷыз аҽнымш дгәырӷьаҵәа дахьаԥылаз ауп. Иԥацха
дындәылҵны аҽыҩҳәа аӡаӡа дахьнылаԥалаз, амра ашәахәақәеи
иареи ааиԥылеит.
– Шьыжьбзиа, арԥыс! – рнапы ау дуқәа надырххеит ашәахәақәа.
– Бзиара жәбааит! – иҟәандаӡа иааҟалаз игәы зынӡагьы
инеикәаӡҭразы аԥсык ауп иаагхаз. – Аҵаара ԥхашьарам лҳәо
саҳахьеит сара сан, шәысзымдыртеи?
– Ҳароу?! – азныказы иџьаршьеит ашәахәақәа. – Ҳара Амра
ҳахылҵит, Адгьыл ҳасасцәоуп, Аԥсҭазаара ҳәа иҳаԥхьоит...
Амра акәын Рашь зынӡагьы изымдырӡоз, аха дыԥхашьаны уаҳа
дымҵаакәа иҽааникылеит.
– Узусҭада уара?
– Сара Рашь соуп – аеҵәақәа рыхьча Рашь.
– Рашь?! Аеҵәақәа рыхьча?! Уабаҵәахыз уажәраанӡа?!
– Уахынла аеҵәақәа гәарсхуан, ҽынла сыцәан.
– Ҳа-ҳа-ҳа! – ацәаҟәа еиԥш рҽырхәаны, рыблақәа ацԥхь рхаддыла, акыраамҭа еицыччон ашәахәақәа, Рашь изқәа шыршьышьыцызгьы иршьышьуан. – Нас, уара аҽнымшгьы умбаӡаци?!
– Мап!
– Ҳара ҳазхылҵыз ҳан Амрагьы
– Амрагьы!
– Ашьхақәа, аӡиасқәа, амшын?..
– Изеиԥшроузеи урҭ?!.
Ирҳәоит, убасҟан ашәахәақәа шанханы, рыбла ҭраа, акыраамҭа
Рашь ихәаԥшуан ҳәа. Нас:
– Аа, урыхәаԥш, – рҳәазаап урҭ, иагьыҩышьҭԥрааны, Рашь дрыма ашьхара шыҟаз рҿыҩархазаап.
– Арҭ ирыхьӡузеи?! – Рашь ихылԥа ихшәаны ианынҭала,
ашәахәақәа иааимҵырԥаан еиҭааихарҵеит.
– Арҭ ашьха рыхьӡуп – Адгьыл аҿы зегь реиҳа збарҭоу, ҳан
илықәлоу, аҽнымш иахылҵыз, аҵх лашьца згара арҵысуаз.
290

– Ажәҩан ашьаҟақәа ракәыз џьысымшьози! – амра знапсыр­
гәыҵа иқәҵаны, ажәҩан ахь ахагалара иаҿыз ашьхақәа
днарыхәлаччеит Рашь.
– Бзиала уаабеит, арԥыс!
– Бзиара жәбааит, ашьхақәа!
– Уабаҵәахыз абри уаҟарахаанӡа?
– Уахынла аеҵәақәа гәарсхуан, ҽынла сыцәан.
– Ҳа-ҳа-ҳа! – ашьхақәа ччеит шьхабжьыла. – Нас иреиӷьузеи
Адгьыли ажәҩани?
– Ажәҩан!
– Избан?
– Ажәҩан аҿы иҟоуп сгәыӷрақәа, Адгьыл аҿы дара урҭгьы збом.
– Ҳа-ҳа-ҳа! – рыбжьқәа еиқәыршәаны еицыччеит ацгәы ԥшқа
гәыбзыӷқәа реиԥш зҽихьызшьуаз ашәахәақәа, знапсыргәыҵа даныргылан дызкыз ашьхақәа, ахраҿы икнаҳаз арҩашқәа, иеҵәақәа
рырҳәырҭа, ажәҩан еиԥшнишьалоз амшын...
–Ҳара есымша шәи ханҩажәа миллион километр ҟаҳцоит, –
рҳәеит ашәахәақәа рызхара иччаны ианаалга. – Адгьыл гәхьаа­
ганы!.. Уара?
– Уара? – иқәыԥсычҳаит ашьхақәа.
– Уара?!
– Уара?!
Иааилаҽҽеит арҩашқәа, амшын.
– Сара? – ииҳәара иҿашәомызт Рашь, аҵыс кәтаӷь иаагәылҵыз
ажәҵыс ԥшқа даҩызан: ираҳауан иҿы – ахаан згьама имбацыз
ашьыжьтәи аҳауа лбааидон, ааԥын хьычԥаԥыр ԥшқа иаҩызан
иблақәагьы.
– Шәабаҟаз?! – иразҵаауан Адгьыл иақәлоу ашьхақәа.
– Шәабаҵәахыз?! – иҩарыҵаԥшуан аӡхыҽҽа кнаҳақәа.
– Узаҳамбацзи уажәраанӡа?! – инхтәалон амшын еҵәа агәы.
– Уара?!
– Сароу?! – ииҳәара иҿашәомызт Рашь.
Амшын абжьы ашьхақәа архыџхыџуеит, ашьхақәа рыбжьы ҳа
арҭушәа аеҵәақәа ҿыршәшәаны иканаԥсоит. – Зегь уара ҳаутәуп!
– Мап, џьоушьҭ, сара рыцҳау?
– Уҳашьҭал! – ашәахәақәа инапы ааныркылан, ахра ахықәахь
дрыманы рҿынархеит.
Цәгьалаҵәҟьа иҟәымшәышәын, иԥхан ашәахәақәа рнапы,
илымҳа иҭахәыҭхәыҭуан ашьхақәа рхы ахҳәа алзшьуаз аԥша.
291

Дара ашьхақәа баӷьа-баӷьаӡа адгьыл иқәгылан, амшын зазамазо
Адгьыл анапсыргәыҵа иантәалан, ахрақәа Адгьыл азы саркьара
руан, иара Адгьылгьы ӡса-ӡсо аҳауа иалан...
– Мап, џьушьҭ!.. Сароу, сара рыцҳау?!.
– Уара ууаҩуп!
– Уара уаԥшәымоуп!
– Сароу?!
– Ааи, уара! – ашәахәақәа цеит хланҵы ахрақәа ирыбжьаланы. – Ее-ҳе-ҳе-ҳе-е, арԥыс!
– О, ҳо-ҳо-о, арԥыс! – еиқәҿырҭит ахрақәагьы хра бжьыла.
– Улбаа арахь!
– Сшәоит!
– Адгьыл уқәгылоуп, умшәан!
Адгьыл дуӡӡа аԥшәма Рашь иххәыцуамызт, ашьанҵа, абӷанҷ –
урҭ ишьапы инаҵакәашаны, дықәырҟьон уажәы-уажәы.
– Умшәан! – инаимҵасуан ашәахәақәа.
– Уҽырӷәӷәа! – ргәышԥқәа ааиддыргылон ахрақәа, дрым­
ҟәыҵшәар ҳәа ишәаны.
Иҟамызт ажәҩан, аеҵәақәа, урҭ зҿаҟәшәо ирышьҭаз Амза,
иҟан аҽнымш, ашьхақәа ирымӷаз аԥҭа, адгьыл... Иаԥхьа иниаҟьон
ашәарахқәа рыгага, цәгьалаҵәҟьа игәы ирыцҳанашьон, ахра
иалҟьа икәлаауа ишлеиуа, ацаҟьа инааханы, иԥыххааса ицоз
арҩашқәа.
– Ее-ҳе-ҳе-е!..
– О, ҳо-ҳо-о!..
– Улеила, улеила!
Абас Рашь ахрақәа дырҿысит, ашәахәақәа цҳас изхыз
арҩашқәа дрырит, дылбааит аԥшаҳәахьы, ацәқәырԥа хыш
аԥырцәқәа дрылаԥс ишикыз, ӡи мшыни дырхысит...
Амш ахәларахь инагәагәеит. Рашьгьы уажәы ашьхеи амреи
цҳас ирыбжьаз ашәахәақәа дрықәланы даауан аҩныҟа – иан лахь,
иԥацхажә ашҟа, Адгьыли ажәҩани реиҳа еиӷьеишьашазгьы изымдыруа дҟалахьан.
– Шәысҭаз уаха!
– Иаԥсам!
– Избан?
– Иузаамрыхит какал злаҳуркышаз, иузыҟамҵеит ҳхы ахь­
нықәҳҵаша.
292

Деиҵаӷәӷәа дааҭгылеит Рашь. Раԥхьа уи игәыӷырҭа ажәҩан
дҩаҵԥшит, аха иккаӡа иҭацәын, нас – иҵаҟа ишьҭаз Адгьыл.
– Ҳаи, иабахәа! – ибла инаԥыреикит инапы.
– Узыцәшәазеи, арԥыс?
– Митәык сыбла ихыҷҷалеит!
Усҟан ауп ашәахәақәа, асырҭа иаҿоу абырфын хаҽра еиԥш
ианеимҟьаз – дыкәлаауа дынҭалеит Рашь – иара дцон Адгьыл
ахь, Адгьылгьы аауан иара ишҟа: дрылсит, иққаӡа ицҟьаны, анаара ахрақәа ирыдтәалаз аԥҭақәа, дрывсит ашьауардын ԥшқақәа
зыхтәалаз аҵысҭрақәа, нас есышьыжь зықәцә ала ажәҩан
ашҭа ҭызыԥссаауа аҵла ҭоуӷанқәа, ашьҭахь – арҩаш хыҽҽақәа,
аҵыхәтәаноуп, ихьшәашәаӡа, аха игәыҟаҵагаха аӡиаҵәа данналагылаз.
Адырҩегьх Рашь ибла ссирк нхыҷҷалахт, амала, ԥаса еиԥш
иблаҭыхгамкәа – ибларгәырӷьаганы, дызлагылаз аӡиаҵәа аҵа
ҭырлашаауа.
– Арԥыс! – ҟәараса еизадак иахылҵызшәа, ихаҿыҵәҟьа бжьык
геит.
Рашь ихы данҩаха – ахрақәа рымгәацәа иалхәраа иааиуаз
аӡыхь иаҵатәаны аҽыкәабара иаҿын ашәахәа аапкқәа.
– Уразҟы ушьапаҿы ишьҭоуп, – рҳәеит урҭ, – абааӡара
уацәымшәан, абӷа ларҟәра уацәымаашьан, иалга аӡы.
Рашь ашәахәақәа ражәа ҩбеимтәит – дыхиааланы аӡы аҵа
дазцеит, дазгәышьны имҵиԥааит аблахкыга карандашь шана,
дахӡыӡаауа икәа иҭаршәны иҟьеит ишьапы, иҟьеит инапы,
ԥсыӡшәагьы далԥеит аӡы.
– Арԥыс! – еиҭагахт ахьтәы цәыкәбарқәа зхьыӡсо аӡыхь
иаҵатәаз ашәахәақәа рыбжьы. – Укәа иҭаршәуп уразҟы, «иных
уеиҷаҳаны, иных уазхәыцны, ԥсырҭәыгас иҟоумҵан, икаршәны
иубазшәагьы иумԥхьаӡан... Абриала зсахьа узҭыхыз уара иутәуп,
узыхьӡаз узынхеит, узхьымӡазгьы уцәцеит!
Ирҳәоит, арҭ ажәақәа рышьҭахь, ашәарыцаҩ иԥба зкыз ажьақәа
реиԥш, ашәахәақәа ныҵаба-ааҵаба ицеит, ахрақәагьы наскьаааскьаны Рашь амҩа ирҭеит ҳәа. Иара убасгьы иалацәажәоит,
ашьхақәа кәамҟьа-кәамҟьа ирҿаԥсаз аԥҭа црышқәа мсыр­
қьаадханы икаҩҩы алеира иалагеит ҳәагьы.
Егьа рҳәап, егьа ирылацәажәап, уи акәым аус злоу, аус злоу
иҟалаҵәҟьаз ауп: раԥхьа Рашь илаԥш иааҵашәазаап, аҭырас
хылԥа кәацәӡа, аӡаӡаҳәырҭа иҭаҟәыҟәыз иԥацхажә.
293

– Сара рыцҳа! – иҳәеит уи азныказ, акарандашь шана икәа
ишҭаз ихашҭны... Нас иаамҵиԥааит, ҽаҩраҭагалантәи абӷьыц
еиԥш, ихиааланы илеиуаз мсыр қьаадк, икәа иааҭиԥааит акарандашь шанагьы.
Аиашоуми иаҳҳәаша, ахаан акарандашь қьаад иақәимкыцызт
Рашь, аха митәын иҟанаҵоз инапы: раԥхьа – асаркьеи амармалташьи ирылху ахан, нас – хьтәы гәарала икәыршоу, акадифа
иаҵәа згәы иҭаршәу ашҭа, абаҳчақәа, аҳәырҭақәа – ажәҩан аиҳа
иҭбааны, ажәҩан аиҳа ииаҵәаны, аԥсаса, ауахьад – аеҵәақәа
реиҳа ирацәаны, Адгьыл азы ишаны...
Нкылашьа имам Рашь: икарандашь шана ахьӡы аҿыҵуеит,
имсырқьаадқәа рҽны еиқәылауеит... Иҭихуеит, иҭихуеит. Ахан
иҩноу аҳ ихьӡуп; аҳ имазароуп амаҵуцәа – иҭихуеит амаҵуцәа,
ԥсасеи уахьади ззану аҳ изгәарҵлароуп ахьшьцәа – иҭихуеит
ахьшьцәа, аҳ даҳаума, нас, мшәан, дҭымҵуазар шәарыцара
– иҭихуеит иашьашәалоу ашәарыцацәа, инаалаша абџьар,
иауихашҭхуа ала маҵуарқәа!..
Амала, есааира икьаҿхагәышьоит икарандашь шана, еиҳаеиҳа ицәгьахоит иԥсы: асаџьаада уарҳалқәа, алахьшьқәа, ахәы­
ҟаҵацәа... Аха:
Ахра иалшәаны ихиаало изнеит аҵыхәтәантәи амсырқьаад
бӷьыц, иԥагәаӡа, дуаҩызар – аӡәы, илазаргьы лак иазхаша ахьӡы
аԥышә иқәкны, инацәкьарақәа иаарыбжьахеит акарандашь шанагьы. Усҟаноуп Рашь, ажәҩан иалшәаз гәалашәара цқьаны, аҳаҷаҳа
ихы данааҭашәаз иан – шықәсырацәа раахыс зыбжа аиарҭа иамадоу, уаха шаанӡа иара изы Анцәа иан илыҳәоз, иахьа хәлаанӡа
иара изы напхыц хыгәагәла анышә зыбӷьаҭуаз иан.
– Саан! – дагьыҳәҳәеит Рашь. – Бысхашҭма, сан?!
– Духашҭит уан! – иқәҿырҭит ашьхақәагьы. Амсырқьаад бӷьыц
заҵәы инанххылеит иԥагәаӡахахьаз акарандашь шана. Рашь иҭахуп
иҭихырц иан лсахьа: раԥхьа илацәа анаахит дшыҩалыҵаԥшыз
– анацәа ҭыԥ лынхало, лыбла еҵәақәа ҭыԥхаауа, лыцәаҟәа
џьымшьқәа кыдыхәхәала!.. Абна илоу ашәарах агәабзиара лыманы, ахрақәа иргәылаԥхьо акаԥкаԥ абжьы лханы. Аха…
– Уаанҿас, сыҷкәын! – арҵәааҳәа игаз ан лыбжьы, Риҵа иахагылаз ахра арбган, аӡиас абӷашшара ааиҩнаҵәеит, ан лыблақәа
иреиԥшхаз аӡиа иаҵәаӡа иҩҭатәан, ацәаҟәақәагьы лбааны рхы
нҭаркит.
– Умыццаклан!..
294

– Сан, сбыҳәоит! – ашьауардын агага еиԥш ахрақәа дырҿыс­
уан, арҩашқәа дырхыууаауан, акаршәрақәа иҵаирӡуан Рашь,
дыҩны дахьцоз.
– Хәлыбзиа, ҳаҳ! – ихырхәон дназвалоз ихьшьцәа.
– Сбыҳәоит, сан!..
– Ҳаҳ, ухаҵкы! – икаион иаҳҭныуаа.
– Сбыҳәоит, сан!..
Ашақә иасуан адәы гәхьаазго аҽқәа, иҵаруан зыҵгара хыԥаз
илақәа... Еинҟьеит ихьтәы гәашәқәа, еимҟьеит ихан ашәқәа, аха
Рашь уахь дымнеит.
– Сбыҳәоит, сан! – днылаххит рԥацхажә ашә.
– Умццаклан, сыҷкәын! – лшьапы анылеиҵылх, лыхцәы
ҟәашшӡа ишланы иаацәырҵит.
– Аа, исзынхаз! – амсырқьаад бӷьыц заҵәы инықәыршә,
иналымҵеикит икарандашь ԥагәа. – Исҭахуп бсахьа ҭысхыр,
исҭахуп бҳақ сшәар!..
– Мап, сыҷкәын, уара аразҟы узҭаз сара сҳақгьы ршәеит.
– Нас, сан?!
– Аҳҭынра даҭахуп аҳкәажә!
– Мап, мап!.. Аҳҭынра аныҟала, аҳкәажәгьы дҟалоит... Бара, сан,
бара!..
– Аӡәы ихәы афара даҽаӡәы дақәиҭым, сыҷкәын!
– Сбыҳәоит, сан!..
– Аҳҭынра даҭахуп аҳкәажә!
Идыруан Рашь иан лҟазшьа: иажәақәа ихәлабеит, иблагәқәа
лаӷырӡыла иҩаҭәит, алаӷырӡ инӡаакәкәалеит ихан, иашҭа,
иаҳҭынра зегь... Иҵысуеит инапы, аха иԥшӡаӡа иҭнахуеит аҳкәажә
лхы-лҿы, нас лыхәда ҵҟәашаа, лыжәҩахыр хыгьежьаақәа, иҭхәааҭхәаа икнаҳау лнацәақәа, амацәаз инкылшәаша лӡара...
– Аҳ, ухаҵкы! – аҽыҩҳәа ишьамхқәа лаирсын, илахь адгьыл
хьшәашәа инадиҵеит аҳҭнырԥарцәа аӡәы. – Аҳкәажә дҿыхеит, улбар лҭахуп!..
– Уца, нан, уца!..
СЛА СЦӘЫӠГӘЫШЬЕИТ
Ааи, ааи, сла сцәыӡит! Сҩыза гәакьа, сҩыза ҟәыш, уаха шаанӡа
асарақь еиԥш зҽырлакь саԥхьа икаршәыз, иахьа хәлаанӡа, сыгага
295

еиԥш, зны саԥхьаҟа ииасуа, зны сышьҭахьҟа ииасуа исыцыз сла!..
Шьыжьык, ахаԥыц ҟәаш ҵырыхәҵәақәа хырџьаџьаны иааснарбан, аҵыхәа сҿаҟьаны, анаҟә еиԥш инкаба ицеит. Уиаахыс, амшын аҵаҟа ицәоу Диоскуриа ақалақь инаркны, ԥҭашла зхы-зҿы
ҭаҳәҳәоу Ерцахә ашьха аҟынӡа зегь хәыц-хәыц еимыздахьеит. Аха
уаҳа умԥсит – иӡит! Иӡит гәырӡ-шашәаӡ.
Ижәбозар, абаақәа, сшәыҳәоит! Уи сзызԥшааз сыҩны
дыҩназдоит, исымагәышьоузеи, аха смал абжак исҭоит, дхаҵазар –
иашьас дҟасҵоит, дыԥҳәысзар – иаҳәшьас!
Изеиԥшроузеи, иахьӡузеи, насгьы, абас уҽызхушьаауа ула, лак
шыҟамзаара иҟазма ҳәа шәсазҵаауазар акәхап.
Ишәасҳәоит, исҭахымызт уи амаӡа ацәыргара, аха ишәасҳәоит!
Амала, ажәа ахы умҳәакәа аҵыхәа узҳәом.
Дсымоуп сара гәыла ҭаҳмадак, Карп Карп-иԥа ҳәа аӡәы. Уи
иара иажәақәа рылаҵәҟьа иуҳәозар – имоҭа хәыҷы Наташа
лаамышьҭахь, алақәа иреиӷьеишьо адунеи уаҳа акгьы изықәӡам.
Лажәлас имам ҳәа иҟоузеи: апырпыл еиԥш иҟаԥшьшьӡа, злымҳа
ҟьаҟьақәа хьыдышьшь иҟоу, англыз лажәла, абга ԥшра змоу
аԥсуа ла ԥынҵа кәырцә, абегемот еиԥш зхы зхырчаа, зыбла какач ҭхәыхәқәа ырцәгьаны еснагь иухәаԥшуа ала ҵыхәа кьатагәа,
овчарка гызмал... Ажәакала, урҭ зегь еиқәыԥхьаӡашьа рымам,
Карп Карп-иԥа ипенсиа абжеиҳарак дара ирфоит. Урҭ рганаҿы
аџьыба рызҿоуҵар хәарҭа рзалазар, изааӡогьы хәарҭара изрылоуп. Иԥҳәыс Митрафан-иԥҳаи иареи абри еимакны мчыбжьык
бжьынтәы еилыҵуеит, бжьынтәы еинаалоит.
Уи уажәы ааигәа, дара рхазы иҟарҵаз аиҵарш иалаз акәацқәа
зегь аалхны илақәа иахьырҿеиҵаз ааимаркын, «Ацгәы хҵәаны
алаӷәра иқәлоит» ҳәа, ҳара ҳҿы дааины даатәеит.
– Ҳаилгеит! – лҳәеит аҭакәажә рыцҳа, лылаӷырӡқәа ҭыҩрыҭыҩры дҵәыуо.
– Ус шыҟалоз саргьы издыруан! – аҽырҳәа инеималҭәеит аҩн
иҟоугьы.
Нас урҭ еидтәаланы, акраамҭа Карп Карп-иԥа илақәа ирҿеиҵаз
акәац аҵәыуара иаҿын. Ашьҭахь, Митрафан-иԥҳа сыԥшәма лхы
налҿалкын, лыбжьы рхәыҷӡаны абас лҳәазаап:
– Ари, аԥсцәа ирымгаз, алақәа бзиа изибо бдыруоу?
– Ҟах, иабаздыргәышьо! – ллымҳақәа аакьацәхазаап аҩн иҟоу.
– Зҿыҩры иҿыҩрхаша иаб Лука Лука-иԥа, аҳ Черниаховски
илақәа дрыцзаарын, иаргьы убраҟа диит ҳәа ауп ирҳәо, – лшьа
296

кәапеила илҭазшәа, иҵаулаӡангьы даақәыԥсычҳаит Митрафаниԥҳа.
– Диида хаас, ак шыҟаҵәҟьаз зымдырзи! – абзацәа ԥсуеит,
аԥсцәа гылоит ҳәа ларҳәазшәа, лыхгьы аалыркаткатеит аҩн иҟоу.
– Сбыҳәоит, бҿы иҭыбымхын, – дааӷьаҵәыӷьаҵәит Митрафаниԥҳа.
– Ҳаԥсцәа ирымаҿоуп, сара исабҳәаз ашәындыҟәра иҭоу
иаҩызами!..
Ашьҭахь сыԥшәма ахәыҟаҵарҭаҿы днеин, акәац дамеигӡакәа
иналажьны, саан гәаҩак азна аиҵарш лыманы данааи, Митрафаниԥҳа аҩныҟа дцахьан...
Ҽнак сҩызаки сареи ҳгәы нибархан, еибаҳҳәаз амца снаркын,
сгәаҭеиуа ашҭа сшықәыз:
– Лад! – иҳәан, Карп Карп-иԥа ибжьы аасықәиргеит.
Схы анҩышьҭысх, акы игәыдырҟәыҟәла икны агәашә дылагылан.
– Сынхоит ҳәа иаҿны, ҟыԥ зҳәо лак зашҭа иқәым, наҟ дыхҵәар
еиҳа еиӷьуп, – иҳәеит уи санааидгыла. – Ари шәара шәлажәла еиуоуп, рацәак идухом, аха аҩсҭаа иаҟара игызмалуп, абжьас аҟара
ицәгьоуп... Сыла иахьамбо џьара исҭир сҭахым – иааӡа, ҩызара узнауп: макьана акалам зхьымсыц ақьаад аҟара ицқьоуп – иаурбаз
ауп иаҵо, – ҟәџьалк азна ахьы сиҭозшәа иаасиркит ласба хәыҷык.
Иааиҳәо зегь иашоуп ҳәа аҳәозшәа, абла гызмал кылиқәаҵәаа
хәыҷқәа ҟәысҟәысуа, аԥышә ҵәырԥсаӡа исыхәаԥшуан аласбагьы.
Иаасцәымыӷхеит, аха искыз, Карп Карп-иԥа ала анигәаӷь, сара
мап кышьас исымаз! Адгьыл аҿынӡа схырхәаны иааимсхит.
Уаххьа анаҳфа, ҭаацәала ҳааилатәан, зегь иҳаиҵбу Гәында
иҟалҵаз ажәалагалала ахьӡгьы аҳҭеит (амала, сџьабаа иаӷраԥаланы
иахьцаз азы ахьӡ аҳәараҵәҟьагьы сҭахым).
Ихәыҷнаҵы – ласбак шыҟац иҟан: зегь ҳеиԥшны ҳабон, зегь
ҳафҩы акакәын, знацәа азырбоз – иԥаны игәыдԥалон, игәамҭакәа
зшьапы иаҵашәаз – аԥсы шҭоу аҵәаабжьала ирдырны, иӷзыӷызуа
аҭра аҽынҭанаршәуан.
Аха аласба шласбоу иауаанхахуа – ишнеиуаз илахеит. Иаалаган, дара алақәа ишырҵасу ала, ҳаҩн иааиуаз, ицоз хыџьараны
иашеит: «Шәара шәшеибгоу!» – азҳәомызт акәымзар, аԥхьатәи
ашьапқәа ыргьежьуа иаҳԥылон аԥшәмацәа; «Шәеиҭаахма?» –
аблақәа ҵырҟәҿны инарыхәаԥшны, ааҵра инавалон ҳауацәа,
ҳҭынхацәа ашҭа ианааҭалалак, – «Уахьгылоу уахымҵын!» –
297

арҵәааҳәа иҳәҳәаны агәашә илылаххуан тәымк данаалагылалак.
– Аа, иубома! – сла абжьы илымҳа ишааҭаслак даадәылҟьон
Карп Карп-иԥа. – Узҭахуи узцәымӷуи уара уеиҳа иара иадыруеит, –
иҳәон уи, инацәа кәаҩ ду, апарпантеиԥш, иаргәҵысҭа иадкыланы
ирҵәиуа.
Ааӡара агәыбылра ацуп рхәоит: саргьы сла мышкы, ҩымш
исымбар иаагәхьаазгон – шә-лак еицшуазаргьы, абжьы бжьык
иаласырҩашьомызт, иҵәаа-ҵәааны, ашьапқәа ирыҵҟьаз аҽ­
ԥыхәшә насгәыдԥсала, агәашә ахь аҿанынахалак: «Арахь,
ҿашәагәӡа умоуааит!» – саҵаҟьалон сазгәдуны.
Мҽышак шьыжьымҭан, ари аҩн иҟоугьы саргьы ауаџьаҟ
ҳаҽҳәатәаны, ашәа ахапа еиԥш инеимда-ааимдо ақыҭаҿы иҳамоу
ҳҭаацәарақәа рыцәгьа шаҳҳәоз, сашьагьы сҭацагьы еидараԥсараха агәараҳәа ашә иаахыҵит.
– Унан! Шәыӡбахә шаҳҳәоз!.. – дҩаҵҟьеит ари, реидарақәа
лаԥшыла игәыдкыло.
– Ааи, зыцәгьа уҳәо ушә дылагылоуп! – сҳәеит сара, сыбжьы
ныҵакны.
Ҳшымгәыӷӡоз абас еиԥш абарақьаҭра ҳаналаҳа, атрубка
аақәысԥаан, сҩыза Ҟанчоу ишҟа аҭел сасит:
– Уеиха, абааԥсы, уеиха! – сҳәеит, уи аҩны дахьсықәшәаз
сгәырӷьаҵәа. – Абгаратәи аҩы, абгаратәи ажьҵаа, абгаратәи
аџьыкаҵәаҵәа, абгаратәи ахәылрҵәы...– еиқәысыԥхьаӡон
иаҳзааргаз зегь. Иара сыздыруам, аха сара – ашьхацара гәхьааз­
газ аҽы еиԥш сҿыҵа аӡы налжжит.
– Абгаратәи абысҭа аура уара иуқәуп, – лҳәеит ари, даҽаџьа­
ра сасыр ҳәа дшәоу здырхуада, атрубка аасымхны иқәҵо...
«Иахьа уажәраанӡагьы ацгәы еиқәаҵәа ҳабжьысны ҳашԥаҟаз,
мшәан, Ҟанчоуи сареи?! – схәыцуан сара, зӡамҩа шкәакәақәа
ҭырчаа, уажәы-уажәы ачуан ахы иҩахаззоз ахьурӡы амҳаԥ
ааҵшьуа сахьахагылаз. – Иҟаларын ҳзеилибамкаауазҭгьы, ма
абызҳәацәа асал ҳабжьарҵозҭгьы... Анцәа диныҳәааит Манча, ус ҳааидимыртәалар, иҳабжьажьыз аҵааршә иахьагьы
иҳабжьажьзаарын... «Ҳаигымзааит!» – иҳәеит ахәбатәи аҵәца
ыжәны иансиҭоз. «Уара иуеиӷьасшьо, сҩыза, уаҳа ихымҵааит!» –
иҳәеит иҳабжьатәаз дцаны, ҳара ҳанааизынха. «Уаханахыс, уаргьы саргьы аԥхьа ҳаиҩызара ааилазгалак, ажәлар рылахь имазааит!» – иҳәеит ҳанеидыҵуаз. Ашьҭахь сааҭк агәыдибакылара,
аибагәӡра ҳаҿын, иҳацыз цәгьала ҳааиҟәыркәкәааит...
298

– Бара! – сҳәеит, ашамҭазы сааины схы аннықәсҵа, сызмыцәо,
аиҩызара хаа салхәхәа сахьышьҭаз.
Ԥыҭраамҭак ҭынчран, аха лычҳара хыҵӡазар акәхап:
– Уара иудыржәуаз аҩы амырцәага алаҵаны иурҭозма? – ацәа
хьанҭа аҟәнышьшьыла лыбжьы аагеит ари.
– Бара ари Ҟанчоу иеиԥш аҩыза адунеи дамҳәацзаап, сҳәахт,
агәырӷьареи арыжәтәи зқәыхәмаруаз схы-сҿы амзаҭәы еиԥш
игьамгьамуа.
– Ус шәзеибыҳәо шәҟалеижьҭеи акрааҵуоу?
– Уаха инаркны ԥсраҽнынӡа! – наҭаскит сара, зыԥсадгьыл
ҭоуба азҭо ибжьы схаҵаны.
– Уаха ижәжәыз шәыԥсы ахьынӡаҭоу ишәхымԥсаар!..
Абри илҳәаз акәын иазырҳәауаз егьырҭгьы еиҭеиз Ҟанчоуи
сареи ҳаиҩызара гәыҿкаага. Аха, абар, иахьа ҳамчыбжь ҵуеит
Ҟанчоуи сареи ҳагәқәа ԥсны еизынхеижьҭеи, урҭ аҟәыдырԥацәа
рџьабара аҟынтәгьы есааира ҳаилаҵәо ҳааиуеит. Уажәынахысгьы!..
Абри аамҭазы сла ажәҩан агәы кылнаҵәо аҵәаабжьы геит, саргьы сымҳаԥ шыскыз уахь снаҭрысит, аха сыхьурӡы хыҵны аҽырҳәа
ачуан инахьыӡсан, саақәнаргьежьит.
Сла амбатә ҟанаҵон. Уи аӷзыӷзыбжьы иаланы, аригьы Ҟан­
чоугьы рыбжьы саҳауан. Нас, ауапцәа аҿадырҳәызшәа, иаразнак абжьы нкабеит, аха ари ашҭа ҭырцәажәаауа даӷьуан. «Егьаурым, егьаурым!..» – ибжьы хәаҽӡа иаасаҳаит Ҟанчоугьы. Ашә
сҩылаххит: Ҟанчоу ишьапы иавагьежьуан аригьы уи данаауаз
иааи­газ иҩызцәагьы.
Сла, иахьада иамбацыз Ҟанчоу иҽраԥшәманы ашҭа дахьҭалаз
агәамԥхазар акәхап, – ишнеи-шнеиуаз ишьапы иадсылт. Анцәа
иџьшьаны, ишьаргәацә маҷк иазшәытахазаргьы, шьакаҭәара
ҟамлеит, амала еикәҟата иуанҭаны ишьаз илавсан еиқәа ҽыҭк
аамнаԥаан, ҽыҵәахра ҳгәылацәа рышҟа иахьцоз иагазаап,
уаҳагьы иҳамбаӡеит.
Ацԥхь хаддыла, аҵәца иҭыԥаны ицоз абгаратәи аҩы, апырпыл рылҟьо иҳамҵаз ачысқәа даара аус руит, аха сҩыза Ҟанчоу
ихы-иҿы инықәлаз аҵааршә ԥшра уаҳа иаарызмырӡыҭӡакәа
ҳааиԥырҵит.
– Уара алахша! – сҳәеит сысасцәа анца, сла саԥхьа иаартәа­
ны. – Снапы ҿыҟаҟаа усааӡеит, арахь сҩыза дуздырам, сықәла
дуздырам – уааздаҳалаз уизыҵҟьоит, иуанҭоу, иуанҭаму, ижәла
бзиоу, ижәла бзиаму хәа уахәаԥшӡом, иеиқәа ааҭжәаны иуманы
299

уцоит... Аа, исзуу закәи иахьа?! Сыбла аҷыц аиҳа зҩызара сыхьчоз
Ҟанчоуи сареи ухҿаны уҳабжьысит: Ишԥаҟасҵои уажәшьҭа? Уажә
акәын аарла ҳагәқәа анааԥсасиз!..
Усҟанҵәҟьа сара сшыҟалаз сгәалашәом, аха иԥхашьаны,
игәынганы, аблацәақәа ырҭаԥҭаԥуа наҟ зымҩа иԥшуаз сла, ишызбоз алабжышқәа аахаҟәҟәалеит.
– Уажәшьҭарнахыс,– сҳәеит аҵыхәтәаны, зан ипҟаны игаралҵаз
ахәыҷы иеиԥш хрыжь-хрыжь саақәыԥсычҳаны, – абас, сара, уара
уԥшәма, сызҭахуи сызцәымӷуи узеиԥшны уҟалозар, иахьагьы наҟ
ашҭа уҭыҵны уца!..
Сла, ирыцҳашьаны уҵәыуаратәы, алаӷырӡ иӡааԥсалаз аблақәа
разӡа иаасҿаԥшит... Сгәаанагарақәа срымжьеит:
– Шьыжьбзиа, Ҟанчоу? – сҳәеит сыԥси-сыԥси еихьымӡо,
адырҩаҽны аусураҟны ашә сшынхыҵҵәҟьаз.
– Бзиа убааит! – аарла иҩеихыԥхьеит уи иҿы, нас иҭахӡам­
кәа даасыхәаԥшын, ԥышәырчча ҵандашәагьы акы ихы-иҿы
иаақәиҵеит.
«Бзиала, ҳаиҩызара!» – сҳәеит сара гәаныла...
Нахьхьи, ажәҩан иаҵәа зыхчынҵаны ицәаз ашьха црышкәа
иҩрывҵшәаз ааԥынтәи амра ашәахәа хаақәа ҟәыбаса ҳкабинет
иҩнаԥсан. Аха сҩыза Ҟанчоу ихы-иҿы аҟара ихьшәашәахеит:
аҭӡамцқәа, аҭуан, адашьма, иара сзықәтәалоз аҟәардә татаҵәҟьагьы.
Ҟанчоу дҩагылан, ҳаиҳаб икабинет ашә аартны дныҩнашылеит.
Абри аҽны, аусура ҳаналга, Ҟанчоу, жәацы сыртәаны зыцәгьа
сеиҳәоз ҳҩызцәақәак дрыцны, аԥшаҳәахьы каҳуажәра дцеит.
Слазы сгәы еиҟәыҷҷауа, схы ҩнапыкла икны сыштәаз:
– Уаала, ас аԥшаҳәа ҳнавалап, – иҳәан, дааҩнашылт, мчыбжьык
аԥхьа аиҵаҟәаҟәа уззыршыз абри иоуп хәа зсарҳәахьаз ҳҩызцәа
руаӡәы.
Схы ҩышьҭыхны иџьашьаны сҩаиҵаԥшит. Иара, ԥтацк зхыршә­
лам ажәҩан агәы еиԥш, ихы-иҿы кеикеиуа дсыхәаԥшуан. Аиаша
шәасҳәап, уи изы иԥсхьаз сгәы маҷк иааҟәандахеит.
Ауха асааҭ жәаҩа рҟынӡа сҩыза ҿыци сареи ҳажәҩақәа
ҳнапы аҵеибахны хлеиҩеиуа аԥшаҳәа ҳаван. Ҳазламцәажәаз
ҳәа иҟоузеи – аиҩызара ду инаркны, аҳәоу аҿы аҿарҵәиқәа
ахьыргылатәу аҟынӡа акы аанҳмыжьит.
– Анцәа, ҳаиҩызара ԥхасҭоумтәын! – иҳәан, инапы аҿааирхеит,
уии сареи ҳанеиԥырҵуаз.
300

– Анцәа иуциҳәааит! – сҳәеит саргьы, иаасиркыз инапы
еиԥшҵәҟьа сгәы ԥхаӡа.
– Бара! – сҳәахт абри аухагьы, сааины схы аннықәсҵа. – Абри
Ешсоу иҩыза дамҳәацзаап!
– Ешсоу дарбан, мшәан, Ҟанчоу иами «зеиԥш дамҳәац». Иац
иаҳҭаз ҳасас?! – лыбжьы агызмал цәа аҟәынҵаны, аҭынчра ааилалгеит ари, акырӡа аамҭа анца ашьҭахь.
– Уи изыбуеи, март мза даҩызоуп, аха Ешсоу – аҩыза ԥсыхәша
ззырҳәо иоуп, акгьы иҳәоит, аха акгьы идыруеит, – ари уахатәи
сгәырӷьара лҽахьалалырхәыз еиҳагьы саарлахҿыхын, лара лышҟа
сыԥшуа сиарҭа саақәтәеит, аха иҳабжьажьыз алашьцара иснарбомызт лаҩсҭаа хаҿы.
– Уигьы уаҵәы, азараҟьа еиԥш, еиҳа иахьԥхароу џьара иҿы ирхар ҟалоит, – еиҭаагахт ари лыбжьы.
– Исҭоубоуп ишзалымшо! – сҭаҷкәым раҵәаны абақ аахсыргеит исықәыз аҵысхә хыза.
– Уи аамҭа анапы ианаҳҵап, уажәшьҭа ахәыҷқәа мырҿыхакәа
уцәеи, – ҳаицәажәара аахлыркәшеит аҩны иҟоу.
Ешсоуи сареи ҳаиҩызара аԥшқа ицәа аҟара ихаахеит:
ашьыжь – аӡаӡа зҿаҳәҳәы иаагәылҵыз агәил-шәҭы еиԥш­ха,
ахәыл­ԥаз – иҵыблаауаз амраҭашәара еиԥш зқьы бла ахылҷ­
ҷаауа, алаԥш-ҿаԥш иацәухьчаратәы аҿынанахеит.
Иҵхьан ҩымшҟа, хәылԥазык, ишаԥшаԥуа ишны амшын
инӡаалаз амра иҩахылҩрыз ахылҩаԥсылҩа ҭакар адунеи
инықәчын, аԥсеивгараҵәҟьа сцәуадаҩны сааҟанаҵеит, сыкәагьы
аԥхӡы нҭанаршит.
Аҩнгьы ашҭагьы срымкуа саналага, сла сааԥхьан, ҳҩыџьагьы
ҳаиваԥало, аԥшаҳәа шыҟаз хҿынаҳхеит. Ухцәхәыц рыхьӡомызт
уаҟа еизахьаз ауаа. Зегь акака ирҿын: «Ажәра ԥшӡа» захьӡыз
акаҳуажәырҭа абарҵа иқәтәаны, рфырхаҵарақәа ирылацәажәо,
рыблақәа цәыҵырԥшшәа, аҭыԥҳацәа рҽахьыркәабоз ашҟа
инаԥшлон аҭаҳмадцәа; амҩаду ианхалаз аџьажә адацқәа реиԥш
рнап кьаҿ мадыхқәа еиларҵәи, адыжә-сыжәҳәа амч шәага ахы
иқәсуа иадгылан арԥарацәа; аҵарақәа иркыз аты еиԥш ахәыҷ­
қәа ибла шҭырхуазгьы:
– Аршәы, аба, аԥсыхәша иалху аршәы! – иблақәа ихагәҭа
иқәыргыланы дхәаауан аршәыҭиҩы.
Слеи сареи ҳанрылс-аарылсуа ҳашнеиуаз, Ешсоу сылаԥш
дааҵашәеит, уи изымбацыз ҷкәынки ӡӷабки дрыдгылан. Ҳа­
301

лаԥшқәа анааиқәшәа, иара дааԥышәырччеит, сара, амра иа­цәын­
ханы Ерцахә ахы иқәыԥсаз ашәахәа тамашәҭ ԥштәалақәа зегь
рҽеизганы сгәы рҽынҭарыԥсазшәа иааҟәандахеит.
Ешсоу иҩызцәеи сареи ҳахьынӡеибаирдыруаз, сла наҳадҟьа­
ны, амшын иӡаашәалаз ахаҳә еиԥш ауаа рыжәпара иналаӡ ицазаап, санаахьаҳә иҟаӡамызт. Сыхрааӡраауа сышрылаԥшуаз,
Ҟанчоу ихы снықәԥшит. Уи митәын иҟаиҵоз: ишьҭахь абаагәара
иадырӷәӷәала, ихы, инапы, ишьапы зегь аԥырԥырҳәа иҟьо, аҟны
иҟәицарҵ даҿын. Аа, сла, ахи аҵыхәеи узеилмырго, аласаха
еиԥш аҽеикәарҳә, Ҟанчоу ишьапы хәахәацәқәа аҽрымҵаршә
ақьақьара иахьаҿу. Иаасцәымӷхеит. Иара ишилшо иеимаа
ԥышә ҵәызқәа рыла даӷрасуеит, ампыл еиԥш дырҩегьых иааны аҽимҵанаршәуеит, деиҭаӷрасуеит, идгылоу иҩызцәа џьоук
ччоит, џьоукых ддыршәыкьрацы иаҿуп. Сыԥсы ҩеины сыхәцә
иҩыҵагылан, ашырҳәа уахь сҿынасхеит. Аха ҩ-шьаҿакгьы
ааҟасымҵацкәа, сла аҵәаабжьы геит – ахы дасзаап, аԥсынкәақәа
иркызшәа ахы аԥырԥырҳәа иҟьо, иҵәаа-ҵәаауа иааины сшьапқәа
рыбжьара аҽаабжьанаршәит.
– Иҟалеи, ари уара иутәума? – дааҳадххылт Ешсоу.
– Ааи, хырқьиара ицан, аха ҽадаиала иааргеит, – сҳәеит сара.
– Уу, рыцҳа, уашәа ԥшь-шьапык иҵалааит! Аа, усҭ, усҭ! – Ешсоу
длаҟәын, сла аԥышә ахь инацәа наирххеит.
Уи, абла ҭыҟаԥшьаақәа рыцәгьаны иҩаиҵаԥшын, абџьархаԥыц
ҵарыхәҵәақәагьы аахнарџьаџьеит. Аԥышә хьшәашәа хԥсаа хәыҷы
даблызшәа ашырҳәа инапы ааидихалт Ешсоу.
– Иамбац изы абас ауп ишыҟоу ари, – саахашшааит сла, иара
аригьы дсылнахыр ҳәа сшәаны…
– Уара алаԥынҵа икылҟьаз, аԥхамшьа! – сҳәахт аҩны ҳанааи,
сла саԥхьа иаартәахны. – Ухаԥыцқәа зурбаша дуздыруам, зҟны
уқьақьаша дуздыруам. Уара узы аиқәаҵәа шкәакәахеит, ашкәакәа
еиқәаҵәахеит, ишԥаузызури, уабазгари? – Иҭаӡыҭны ицоз аблақәа
аасыҟәнаган, наҟ аԥшра ианаҟәымҵ, алымҳа кәрыцә-хәырбӷьыц
ҩҿасырҵәиаан, ахы сара сышҟа саахеит. Аха адырҩегьх, иахьыз
ԥхашьаны, абла сыхнарԥшыломызт.
– Аа, исзууз закәи иахьа: аиҩызара хәажә ҳампалк иаҩзым­
хыз ишьапаҿы уҽкаршәны уқьақьон, аиҩызараз зыԥсы зҭиуаз
ауаҩы – ухаԥыц цәгьақәа хырџьаџьаны иурбон...
Сла зынӡагьы ахы леин, аԥхьатәи ашьапқәа ирыбжьаҵаны итәан.
302

– Уажәшьҭанахыс, – схәахт адырҩагьх иҵаулаӡаны саақәыԥ­
сычҳан, – абас, ҳазҭахуи хазцәымӷуи еилумкаарц угәы иҭазар –
аа, абан ашә ахьҿоу, агәашәгьы рацәак иаҳцәыхарам – наҟ ашҭа
унҭыгәгәаны уца!..
Сара абас сыцәҳашҳаны сангыла ашьҭахьгьы, уа ахәда акәаҽ,
ԥсы хәыц ихәыцуа, акраамҭа итәан. Нас иаагылан, иамҵадыргы­
лаз ахәгьы иахәамԥшӡакәа, ашьи-ашьи еиқәҵо индәылҵит.
Ешсоуи сареи ҳабжьара абас акәтаӷь шбылгьоз, мчыбжьык
еиҳагьы цеит.
Ҽнак шьыжьымҭан, сара сеиԥш иццакуаз ауаа срынҟьа-рын­ԥо
аусурахь сцоит ҳәа сышнеиуаз:
– Лад! – слымҳа иааҭасит ԥҳәыс бжьык.
Аҩны аҭӡамц сҽадкыланы саагылеит.
– Уара алаапк ушьҭоушәа ауп ушцо, саргьы сышуажәшьҭаз
сыхәжәеит, иабихәа, – жәашықәса партак исыцахатәаз сҩыза
Ҷына дыххаччо даасыхьӡеит.
– Амаҵура ҳалоуп, аҩыза, џьоук шәеиԥш аҳәынҭқар ича амала
иаҳфом! – сҳәан, саргьы слыхәаччо лнапы аалымысхит.
– Уара Лад, – лҳәеит Ҷына лыбжьы ныҵакны, ԥыҭк ҳанынаскьа,
– абри Ешсоуи уареи шәышԥеизыҟоу?
– Ус зашәа бҩызцәеи бареи шәеизыҟалаша! – изылҭахузеи
ҳәагьы сазымхәыцкәа иааҭсырҟьеит саргьы.
– Анцәа ус акәитәааит, аха... – даакәанызанын, сыжәҩа ахьылкызгьы иааулышьҭит Ҷына.
Иузҳәаны итәаз иаха хаҵа дцеит ҳәа сарҳәазшәа снеилышша
сцеит.
Ларгьы саргьы иаҳҳәо хҿамшәо, ацашьагьы ҳақәымшәо,
ҳнеихәаԥшы-ааихәаԥшуа ҳааидхалеит.
– Уи бзиами, аҩыза иаша дбаагәарами… – лҟарҟҷыда ахьтәы
ҵәҵәа ҭагылоушәа акыркырҳәа дааччан, дцарц лҽыназылкит
Ҷына. Аха лыччашьеи згәаӷь згәылубаауа ауасырхәажь еиԥш
иҭыԥсаауаз лыблақәеи еиқәҿырҭуамызт – урҭ ак сарҳәарц, акы
сацәырыхьчарц шырҭахыз рхубаалон.
– Изхыбҳәааи? Сбыҳәоит исцәыбымӡакәа исабҳәарц изхыб­
ҳәааз! – лыжәҩа саахьынԥашалт.
– Иуасҳәоит, сгәы ишаанагаз акәымзаргьы, иуасҳәоит! –
лҳәеит Ҷына, лыбжьгьы лҟазшьагьы иаразнак иааԥсахны. – Иац
ашьыжь Ешсоу сара сначальник Мазлоу Харзаман-иԥа иҿы
303

дыҟан. Адкыларҭа азна ауаа ԥшны иштәазгьы, уи ҩ-сааҭк акабинет ддәылымҵит. Дшындәылҵҵәҟьаз, Мазлоу Харзаман-иԥа
аҵәҵәа сзыҟаиҵеит. Сначальник уеизгьы иудыруа иоуп, аха
абри аҽны еиԥшҵәҟьа дсымбацызт: аҟәараӷ ихаршәны ихәарра
иаҿызшәа, ицламҳәа лахыс ихәда зегь апырпыл еиԥш иҟаԥшьын,
илахь цәышын, иӡамҩақәа шәытан, ихы-иҿы зегь дзыдтәалаз
аҭӡамц еиԥш ишьхынԥсыланы ишыҟазгьы, иԥынҵа ақәцә шьҭыԥо
акәашара иаҿын.
– Лад Кьылба ихатәы шәҟәқәа згәылоу апапка сзааг, – иҳәеит
уи, иблақәа кыдырхаланы ахышә ахь дыԥшуа.
Сара апапка наганы санаадәылҵ, ажәҵарақәа реиԥш рыҿқәа
раҳаны исзыԥшыз ауаа ирыласҳәеит Мазлоу Харзаман-иԥа иахьа уамашәаҵәҟьа дшеилахоу, аӡәгьы дидикыларатәы дшыҟам…
Апапка иагәылаз ушәҟәқәа ҿырҳәала иҵазар хәа сыҟоуп –
ашьыбжьонтәи аԥсшьара аҟынӡа инкыланы иман.
– Арҭ ишәҟәқәа изларҳәо ала, дмаалықьуп ари, – иҳәеит уи
ипапка ыргьежьны иансиҭоз. – Зегь рҿыцтәуп. Аус ахьиуа бырзасны ирыдҵа. Иахьа иахырымгааит.
Сара атрубка аақәхны, уеиҳабы сизасит.
– Аа, абааԥсы, сааҭк иахымгакәа ишәызназгоит! – иҳәеит уи,
сажәа аҳәахагьы сымҭакәа. Адырра иоухьан.
Уажәраанӡа иччаччоз Ҷына лыблақәа агәкаҳара рхыҳәҳәыла
дҩасҿаԥшит. Сара сналыхәаччашәа ҟасҵеит, аха сԥышәырчча
аӡыблара иалашәаз абӷьыц ҩежь акәын изеиԥшыз.
Ҷына данцагьы, сара, адабла сысызшәа, сахьыҟоу-сахьану
сзымдырӡо, сышшаӡа амҩа сангылан.
Исгәалашәеит, ахҷаҭ еиқәаҵәа хыҳәҳәыла иҟаз акаҳуа
ҳамҵаргыланы, Ешсоуи сареи ҳнеиҿаԥшы-ааиҿаԥшуа наҟ-ааҟ
ҳтәаны, ари абжьарак шаҟантәы Мазлоу Харзаман-иԥа итәы
ҳалацәажәахьаз.
Сеиҵакы-еиҵакуа, ҳусҳәарҭа ашә сшьапы анынахызга, есышьыжь еиԥш, Ешсоу деихаччо даасԥылеит. Аха, иблақәа ирхыҵны
зҿаазхаз ашәахәақәа ахҿеиԥш сгәы иналаҟацан, иҩеилагылаз
схахәыцқәа схылԥа схыршәаны икадыршәрацы аԥсык аарыг­хеит.
Аԥсшәа насҳәашәа зун, скабинет ашә аартны сныҩналеит.
Уи аусура мшазы Ешсоу уаҳа ибла сҭаимырԥшит. Ахәылԥаз,
уажәраанӡа ӡибнаҟа зҿы рҳәны исывслоз ҳҩызаки сареи
ҳаихәлаччо аԥшаҳәа ҳаваланы ҳашнеиуаз, Ешсоуи Ҟанчоуи рхы
304

снықәԥшит: урҭ, зымахә хьыдшьшьқәа аӡы иӡаакыланы игылаз ҵла қәықәмашәықәмак иамҵатәаны, ажьымҵқәа иркызшәа
аԥырԥырҳәа рнапқәа ҟьо, акы иалацәажәон.
Сҩыза ҿыц сизгәамҭеит, сара исымбаӡазшәа ҟасҵеит. Уии сареи
ҳанеиԥырҵуаз ҭоуба ҳамуит, ҳааҭгылан, наҟ-ааҟ аиҩызара ажәа
ҳамҳәеит, аха сымԥсӡазар, исиркыз инапы сара сгәы еиԥшҵәҟьа
иԥхан ҳәа сыҟоуп.
– Бара! – сҳәахт адырҩегьх, ауха аҩны санааи, амца зҿықәтәаны
ҳхәы аҟаҵара иаҿыз аԥшәмаԥҳәыс слыцхраашашәа ҟаҵаны саалыдгылан...
– Аа, абааԥс, ахьурӡы амҳаԥ ааҵшь, ихыҵуеит, – лҳәеит уи
дсыхәамԥшӡакәа.
Уахь снаҭрысит.
– Бара! – сеиҭаналагахт, зьгҭра иҭамгылоз ҳахьурӡы
еиқәыртәаны санаахьаҳә.
– Аа, абааԥс, адуховка иҭагылоу аԥлакь уаахылаԥш, акәац анблылоит, – сызқәа днаснаст уи.
Сӡамҩақәа ҿыблааны ишцоз, ахәша зҵакәашоз акәац хымаԥсыма иааилсырхын, сажәа сқьышә иқәкны, адырҩегьх саалыдххылеит.
– «Уаҳәшьа» дааукәыхшоуп, абри аведра азна аӡы сзаага, нас уахатәиала ухы уақәиҭуп, – лҳәан, аԥшәмаԥҳәыс лведра
ҭацәкакараӡа иааслыркит.
Сыԥсы ҩеины сыхәламшәа ааннакылан, наҟ иршәны илымҵа­
сыжьрацгьы сҽыназыскит, аха икараха иҟаз лыбла ҭыггақәа
санынырхыԥшыла, уаҳа акгьы мҳәакәа иаалымсхын, сҿынасхеит.
Аӡы сыманы санааи, аҩцарахьы слышьҭит, сеирыӡ аҩы ахьшы иааганы ианнықәсыргыла, «ҳаи шьыри, рҵәык ԥхеиԥхеиуа» лҳәеит.
Апарпыл алҟьо сырҵәы ааганы ианнықәсыргыла:
– Уара, «Известие» иахьатәи аномер уаԥхьахьоу? – лҳәан,
дсазҵааит.
Ампыл еиԥш ичны исхагылаз схы аасырҵысит.
– Уаԥхьеи, аиҩызара иазкны статиа ссирк ануп, – лҳәеит уи.
Абас, ауха аԥшәмаԥҳәыс сгәы иҭаз уаҳа џьара иаасылмырҳәеит.
Сахьышьҭалаз ԥхыӡла избеит: жәаба-жәаба хы зхагылаз
маҭ гәарҭак аасыкәшаны сырфарц ишаҿыз, уахатәи сҩыза ҿыц
иаҳәа цырцыруа даацәырҟьан, рыхқәа хыҵәҵәа инықәиҵазшәа,
нас уи ишьҭархх иааиуаз Ҷынагьы ҭанақьык азна ахәа цара
нарықәыԥсаны иаахылҩазшәа.
305

– Амаҭқәа ахьубаз хәарҭам, аха уҩыза рыхқәа ахьхиҵәҵәаз
бзиоуп, – лҳәеит ари, сыԥхыӡ анласҳәа.
Уи сгәы ааҟанаҵеит.
– Уара, бзиарак иақәшәаша! – сҳәахт ашьыжь усура сҭыҵаанӡа,
сла саԥхьа иаасыртәахын. – Шәара шәыжәла збаны сшаанымхозгьы, ишубо, уара мыжда, бзиа узбоит, бзиа! – аԥынҵа хаҵаа хәыҷы,
акнопка еиԥш снацәа нақәсырӷәӷәеит. – Исҭахуп уаргьы бзиа субар: сызҭаху – сара ушысԥыло еиԥш уиԥылар, сызцәымӷу – Ҟанчоу
ушиԥылаз еиԥш уиԥылар, Ешсоу инацәкьыс уацҳар, Мазлоугьы
итәарҭа шыҟоу абарҭ ухаԥыц ҵарыхәҵәақәа мҩануҵар!..
Абду хшыҩца илабжьагажәа згәы ԥнаҵәаз смоҭа иеиԥш,
сла аҿы ацәа ахыԥаны ицо, аҭуан аҿы кәаԥк алнахын, аблақәа
ааихмырсыӷьӡакәа иахәаԥшуан.
– Абыржәтәи сҩызцәа Ҟанчоуи Ҷынеи ргәы анынурха, уареи
сареи ҳаибааӡара башоуп!.. – ӡибнаҟа ихаз алымҳа кьацә ианкны
ахы сара сышҟа саахеит.
– Ӷӷы! – аҳәан, ахаԥыц ҵарыхәҵәақәа хырџьаџьаны
сныҵанарԥшит сла.
Снеилууаа сцеит.
– Уеилагама?! – саҿасрацы снапы анаамҩанысҵа, аҿаԥаҿаԥ ааҿыҵгеит ҩынтә, игәаӷьыҵәҟьангьы снапы изамыцҳакәа,
адрымҳәа инкаԥан, икәкәаӡа инаҵҟьеит.
Абар уажәшьҭа ҩымчыбжь ҵуеит сла ныҵаба ицеижьҭеи –
иазышьҭымхзаап рыцҳа изҵасҵаз аидара… Аха шьҭа зынзаҵәык
избаны сҟалар, аларада уаҳа ҽакы иазыскуамызт!
АҴЛА БАША ИГЫЛАН РЫМҲӘААИТ
Сара уажә сызҿу аусура аԥсҭазаара ишсыднаҵаз еиԥш ауп,
ҭаацәала ҳааилатәаны, ҳусқәа анаҳшоз, ахәыҷы ашкол ашҟа лгара-лаагара сара ишсықәшәаз.
Аиашоуми, исҭахымхеит ссааҭ заҵәгьы иара абри иақәсыр­
ӡыр, аха...
– Уҽаанкыл, дад, уҽаанкыл! – лҳәеит аҩны иҟоу, аҭаацәа
ҳсовет аилатәара шалыркыз сырдыруа. – Шәӡы-шәыԥшы, шәы­
фатә-шәыжәтә, шәыҩны-шәыдәны, шәыжә-шәҳәыс, шәыкәтышәшәишәи... зегь сара...
– Ҳаи, Анцәа дсыма сбыҳәоит, беиҭаламган! – сааӷьаҵәыӷьа­
ҵәит сара.
306

– Нас узқәу уҽаақәк, – лҳәеит адырҩегьх аҩны иҟоу. – Иумур,
абазаргьы узацсҵоит!..
– Сеиҩыбҵәҵәар! – сҳәеит сара, сыбжьы ныҵакшәа.
– Сеиҩуҵәҵәа-хуҵәҵәар! – наҭалкит лара, егьырҭгьы ирахартәы,
лыбжьы ҩеиҵыхны.
Уиакәхеит, ссааҭ заҵәгьы, аҵәы иахоу акәты еиԥш сшеикәҵәиа­
шо инсымпыҵшша ицоит.
– Баба, уаха асы млеиуеи? – дҵааит знапы ианкны икәаԥкәаԥ­
уа иаазгоз Кама хәыҷы.
– Хымԥада, – сҳәеит сара.
– Наныкьара! Асы уапыжә, ԥала-ԥала, сылабылгьап, сылахә­
марп!..
–Еигәыдаҳҵап, еизаагап, аԥаҵақамсажә далҳхып!– «хьихьи, хьи-хьик», – инцәыҵаччеит џьара икыдхалан иҟаз схәыҷра.
Сыгәгьы нҭгәырӷьааит.
Амш алакыҵа ҵыршәаа – қәоу су здырхуадаз, ишынеи­
манаҭәарыз иԥшын. Асветофор абла иаҵәа леиқәыжьны, абла
ҭыҟаԥшьаа анаахнат, ашырҳәа амҩа ааихаҳҵәан, абаҳча
ҳныҵалеит.
Абаҳчаҿы уамашәаҵәҟьа иҭынчран.
«Иҟалеи, мшәан, ҳлымҳақәа ҵызхуаз аҵарақәагьы аҽны­
шьыбжьон иԥхьарылама?!» – иџьашьо схы санҩаха, икәлаауа илеиуаз ӡыцәыкәбарк сылахь инадхәашала ицеит. «Иалагахт!» – аҵаа
зхьысыз абыӷь еиԥш сгәы нхьышьшьит.
Амҩа шкәакәа зҵаршәыз амышмала иаҵәақәа ирхьыкәкәаны,
акәаԥсаԥҳәа акаҭәара иаҿын ахыз аԥштәы змаз ӡыцәыкәбарқәак.
– Фуф! – лҳәеит Кама.
Саргьы иҵәыҵәматаӷь џьбараӡа сԥынҵа фҩык ҩҭасын,
сааихәланарчит.
– Ҳеи-ҳеи, уаҳа мҩа шәымбои, даҽакала шәца, – ибжьы
ааҳақәиргеит, амҩа нымҩахыҵ акәыкәымдра иавагылаз ауаҩ
бырг.
Уи, ахәамц паны, ахы хпаҷӡа, еихатәы лабак икын. Мыхьтәын
иҟанаҵоз уи аихатәы лаба: абылра иалахаз амаҭ еиԥш
иҵырыҵыруан, иқыџьқыџьуан, иаҿыҵҟьаны иҩеиуаз аӡыхәашь
амышмала абыӷьқәа ирылагьежьны еилнархуан, лаӷырӡушәагьы
аҵәҵәаҳәа ирхьыкәкәаны икаҭәон.
– Иухәышәтәуазар акәхап? – сҵааит сара, ахәыҷы дсыманы
амҩа снымҩахыҵуа.
307

– Исшьуеит! – иҳәеит уи.
– Алафҳәара угәаԥхозаап?
Сара алаф аҳәашьа сыдмырҵаӡеит.
– Нас ишԥа, еиҭаҳаны, иааӡаны иушьуану?!
– Иҿалаз ахәыҷы мыждақәа ирцәыхьчатәуп, ихдырҩаауеит.
Ашырҳәа схы ҩышьҭысхын, адырҩегьх амышмалақәа
сҩарыҵаԥшит: инеимаҭәаны аҵәыуара иаҿын абыӷьқәа, амахәқәа.
Расацк иаҟараны еихьынҵәаҵәала, игәылпыж-гәылпыжӡа иҿаз
ашәырқәа ирхьыҵәҵәа илеиуан ахәшә хәынгара.
– Ари цәгьоуроуп, шьаугоуп, уҽаанкыл, ууаҩыми! – снаҭрысит
иара ишҟа.
– Угәы ԥумжәан, сыҷкәын! Ишьы рҳәар, уаргьы убла
еихаҟәысуам. Дҵоуп. Хныҟәгагоуп, – ашҳам зҿыҵҟьаны иҩеиуаз
уи амаҭ хы ҳара ҳашҟа иааирххеит ашәыршьҩы.
Ахәыҷы сган дааваскит…
Адырҩегьых сыбла иаахгылеит амаҭ – аԥхын аҭакар азы
аҵыҵындра сымакны исышьҭалаз амаҭ. Уи, саб имаҟа иақәыз
аҟәына еиԥш ахы ԥшьыркцаӡа, абз еимҿаԥа ҭхәаа-ҭхәаауа иакын.
Уажәраанӡа ахыз ԥштәы зманы уи иаҿыҵҟьоз ахәшә, иаразнак
аҽааиҭанакит – ибжьысхьоу аиод еиԥшны, ицәеиқәара-иаҵәаӡа,
ахәашьра иаҿыз сыбла иаахыҳәҳәылеит. Уи ашьыга-хәшәы
хлымӡаах рылкәкәон: алыцәҳа рыц икылсызшәа, еицрыжәжәа
ажәҩан иаҵататаз аԥҭақәа, зхьырцкәым зыӷрыршьаауаз аҵиаақәа,
адашьма рыцқьага ашьчотка еиԥш иџьыԥхьӡа иҟаз аҭаҳмада
ижакьақәа.
Зны аҵыҵындра сымазкыз амаҭ ҳашьҭаҵәҟьоушәа ауп Камагьы саргьы абаҳча ҳашҭҟьаз. Акаҭран шҭа шәыта ҳаннықәгылоз,
аԥҭа цыжәхақәакгьы рҽааимардахьан.
– Баба, сааԥсеит! – даақьыпшәыпит, знапы рхханы, исышькла­
ԥало иназгоз ахәыҷы.
– Бласы, бласы, ақәа ҳахьӡоит, – сҳәеит сара.
– Иҳахьӡааит, ыы, ҳшьақарума?
– Балагахт!
– Мап, уара умсааит, уаҳа сҵааӡом!
Раӡын-ԥара жыцәк иаҟараз ақәацыра ԥаҟьақәа апыҟҟаҳәа
ашҭа рыҽнықәрыԥсан, атрым-срымҳәа еилаԥо иааилалеит.
Ҳаргьы ҩнык абарҵа ҳныҵаххын, аџь ԥштәала ишәыз афонерка
шәы ҳҽаадаҳкылеит.
– Баба, асы леиуеит умҳәази? – деиҭаҵааит Кама, акәҷышь
ԥшқа еиԥш дыԥха ҟәымшәышәӡа спалта акалҭ дахьыҵакыз.
308

– Ақәа еиҳа еиӷьуп, баба, икыдхаҽаны илеилааит – иамӡәӡәари
аԥсабара, адгьыл, амышмалақәа!.. – сгәы ҭгәырӷьаауа сцәажәон,
ақәа збаны иаанымхалоз ауаҩы. Кама сџьашьаны, лыбла гьежь
еҵәа хәыҷқәа ааихмырсыӷьӡакәа дсыҵаԥшуан.
– …Илеилааит. Аԥсабара аӡәӡәап, иаршәшәап, иарқацап,
аҭаҳмада иус башахап, ахьырцкәым аԥсы ҭаны инхар – аҵла ззгылоузеи рҳәарым!.. – схала сцәажәоит.
Кама хәыҷы есааира дсыдсырӷәӷәалоит. Ажәҩан иаҵаршәыз
ашьыршьаф ԥжәазшәа икыдкьаса инеиуа ақәа рхьыӡсоит
аҵиаақәа, аулицақәа, аҩнқәа, зқьы-бжьы еилаԥсала ишәаҳәоит
атрубақәа. Ақәа сара сахәаԥшуеит схәыҷы лыԥсы еиқәзырхаз
аҳақьым иаҟара сазгәыкны.
АҴХ ЛАШӘЫ
– Уаҳа угәы акыр ҭоума, Ҳаԥача, насгьы иарбан ресторану
ҳахьуртәо? – сҵааит сара, аҽнынтәарак исыргәаҟуаз сқьаадқәа
ааидыскылан, сыстол амгәа инҭасҵан, сҽыриашаны санаатәа.
Ҳаԥача сықәҿимҭит: ицламҳәа гәымжьаҵә иҩнапыкгьы
аҵаргәаны, аԥсыӡ иазымҵасрацы зҽырмазеины амшын ихтәалоу
абақәа еиԥш, иԥынҵа ҵәырԥсаӡа истол дықәԥшуа дтәан.
– Агьама змоу ауаа ирҳәо саҳахьеит – аҭубар аиҳа ажьҵаа
хыжәлас еиҳа ибзиоуп ҳәа...
Уигьы ақәҿимҭит Ҳаԥача.
– Аҩ ҿыц ссир ҭрыжьит уажәы, – агаз хьычԥаԥыр еиԥш
сиԥырҵуамызт саргьы, – «Аҵыс хшы» ҳәа угәы ахы ҿызкааша
хьӡыкгьы арҭеит.
Иԥсы шҭаз аҟара алаздырратәы ибла ахәыцқәа ҩынтәҟа
иааԥаџьԥаџьит Ҳаԥача.
– Ани уԥараҭра мыжда аган иадӷьалаз аҟаԥшьқәа угәаӷьуазар
акәхап уаха?..
– Ҟазауҭ, аказы суазҵаашан, – иҳәан, нарцәынтә исзааигаз
ажәабжьқәа сзеиҭеиҳәарц иҭахушәа, иблақәа ҭыгга даасыхәаԥшит
Ҳаԥача.
Усҟан ауп сара сҩыза иблақәа Риҵа аӡиа ишеиԥшыз ангәасҭаз.
– Зныкыр уазхәыцхьоу уара, абри аҩнымш бзиа избои, аҵх
лашә бзиа избои хыԥхьаӡарала иреиҳахарыдашь хәа?
– Сышԥазымхәыцыц, уара бзиа збаша, азхәыцра акәым,
хыԥхьаӡарала иреиҳаугьы зымдыруеи, – сҩыза Ҳаԥача афилософ­
309

иа иҽаналаижь нахыс, уаҳа акаҳуа еиқәаҵәаҿы ҳшынхоз здырын,
сгәы хьыдышьшьы сҩагылеит.
– Нас, иреиҳада?
– Ҳәарас иаҭахузеи, аҵх лашә бзиа избо!
– Ҳы, аҵх лашәы! – иҳәеит сҩыза афилософ. Нас дырҩегьых
ицламҳәа гәымжьаҵә иҩнапыкгьы аҵаргәаны, иԥынҵа астол
иқәкны, дхәыцуа деиҭанатәеит.
«Аҵх лашәы!» – сҳәеит саргьы гәаныла, игьамгьамуа схысҿы иқәыз аресторан уаҩы иԥшра наԥхарсны, афилософ иԥшра
аақәсҵан.
Сыздыруам сара, усҟан апарпанта еиԥш, сҩыза афилософ ихшыбаҩ иалаҵәиуаз урҭ аҩажәак ахьизцәырҵыз,
игәалазыршәаз, аха сара саԥхьа дааганы даадыргылеит ҳгәыла
Шьаԥагәа – адыд хы маҭҵас изықәҵәиаашаны, зцәа-зжьы зыхнаблаахьоу аџь хҩаа еиԥш дцәыггар махәажә шьахәажәӡа...
Шьаԥагәа ахаан дмыччацызт, лафк злоу ажәакгьы иҿшәа­
ны аӡәы имаҳацызт. Ауаа алаф ҳәаны, ркьатеиах ԥҵәаны ианыччо, иара Шьаԥагәа, шлацк зларшәымыз иџьымшь уапцәа
жәпақәа ԥшьаала илашьҭны, ибла рацәаххыра ҵашәшәалақәа
рылеиҵәахуан. Уи акәым, иччо урыцмыччакәа, иара ус цқьаӡа
уихәаԥшыр, иџьымшьқәа ракәым, изгәамԥхара акы збаз алым
еиԥш, илымҳа хәымбиҭәгьы лхьыдышьшьуан, иԥынҵа гәыргәыл
дугьы зынӡа аҽарҵәаҳәцан.
Амала, аҵх лашәы, ауаҩшьра, амҩакра, арҳәра уҳәа сиужетс
измоу ажәабжьык анаацәыругалак, ҳгәыла Шьаԥагәа иџьымшь
уапцәақәа ԥшьаала ашьҭыҵра иалагон, илымҳа хәымбиҭәқәа
кьацәхон, еиҳауазҭгьы азмырхакәа, уи ажәабжь изхараҵәҟьа
дафҩырц иҭахушәа, иԥынҵа ашьапқәа наҵнахаауа-наҵнахаауа,
ахәыҷқәа мышгагас иҟарҵаз адажә аҟараҵәҟьа аҽарчуан.
Иара Шьаԥагәа ихаҭагьы ажәабжьҳәара иԥсеиԥшҵәҟьа бзиа
ибон: хаха-хымш дыртәаны иурҳәозар – имгәа аҟәырҷбжьы
уаҳауамызт, ибзгьы, аӡмах иаларшәу ас ҽыҭ еиԥш, ишыцәаакыц
ицәаакын. Амала, уи иажәабжьқәа зегь хымԥада абас акәын ишалагоз: «Убла аҵәы нҭакшаны иааҭырхуазар иумбо илашьцан…»,
«Аҵх лашәы иналҷҷеит ашәақь амцаԥшь…», «Аҵх лашәы рҽалак
итәаны иԥшуан…», «Ишәасҳәап аҵх лашәы иаланҵәаз аԥҳәысеиба
лажәабжь...»
«Аҵх лашәы, аҵх лашәы, аҵх лашәы!..»
Абри ауп сҩыза афилософ изҵаара дзысгәаланаршәаз ҳгәыла
Шьаԥагәа, изысгәаланаршәаз уи уахык ҳазлаирԥшыз ажәабжь.
310

Сара усҟан ҩынтә аинститут аҭаларазы Москва сцаны саахьан, ашьҭахь хынтә, мимозак аҵыхәала, Владивостоктәи
аеродром аҟны стәахьан, хынтә сышьҭыԥраахьан, ԥшьынтә
Мурмансктәи аԥсыӡкцәа рсасааирҭа «Акула» аҟынгьы сыԥхьахьан.
Ажәакала, аҽычараз бааԥсы еиԥш сышьҭақәа ҭхәаа адунеи
ианысҵахьан, аинститут азгьы исгәыстәшаз сгәыстәхьан, хымԥада
сышәҟәыҩҩхарцгьы ӡбаны салгахьан.
– Уан рыцҳа! – ашә аҿыжбжьы иаалҩит сан лыбжьы хаа.
Аха, сгәы ҩарханы, сыблақәа аҭуан иаҵаргьежьуа сахьышьҭаз
сагьымҵысит.
– Избоит акы уҭаршәны ушамоу, аха аҷаԥшьацәа уаарылатәа,
Шьаԥагәа ахәыларцәа, аа, уажәы-уажәшьҭан иԥсы шынаихыҵра…
– Сан, сбыҳәоит бысԥырхагамхан, романк аидкылара саҿуп,
схы иҭыбӷьыжәаар ҳәа сшәоит, – сҳәеит сара, – сыкнарҳазшәа,
сыблақәа ус аҭуан иаларҟацаны ишыскыз, сԥышәқәа аарла
иаасырқәац-қәацан.
– Еидкыл, уан дукәыхшоуп, еидкыл! – агарашәа еиԥш ихааӡа
еиҭаагахт сан лыбжьы. Аха усҟан ашә аҿыжбжьы ацмызт – ркышьас иалҭаз здырхуада, ихы иҭыбӷьыжәааргьы ауада иҩнахап,
иабеицәцари лҳәозшәа, инкыдырӷәӷәаланы днадҵит.
Чрыг Шьаԥагәа, ҳлаҩс аҭаҳараҿы дынхон. Ҵыс мҩаск
иацыршәаз ҵәасса гәаӷьк дагәылҵызшәа жәлала дзаҵәын, хаҭа­
лагьы рацәак ҿиара имамызт.
Абрыскьыл иҳаԥы уиаҟара легенда азырымҳәацзар ҟалап,
Чрыг Шьаԥагәа абраҟа инхара шаҟа легенда азырҳәахьаз аҟара.
Џьоукы, Шьаԥагәа иабду дзықәтәаз ақәыџьма абраҟа иршьын,
иаргьы нхарҭа ҭыԥс иалихит рҳәоит, даҽа џьоукых – уи ӡызлан
ԥҳәысс дахьигаз азы ижәла далырцан, абрахь нхара дааит ҳәа
иалацәажәоит... Ӡызлан лаагареи ақәыџьма ақәтәареи ртәы сыздыруам, аха аҵыхәтәаны сыхшыҩ азцо иалагеит Ачрыгбақәа
абрахь раара ус лашьцак ишацырҟьоу аҟара...
Амра амшын аӡаалара иахьаҿыз, ашоура иҭаршәны иамоу
аҭыԥҳа лхы-лҿы еиԥш, еикәаԥхо иааԥшуан. Игәашәҭа­хьоу сыздыруам – амра аԥсымҭазы амза уамашәаҵәҟьа еиԥш­хоит – ажьи
ирыҭәа ибжьакны амца иааҽхәигаз агәыр­гәыл еиԥш ишаԥшаԥуа,
игьежьыхәҵәаӡа, уи акәым, иара амза еиԥш сахьақәак анушәагьы
иубо уалагоит.
Амра абас иҟан, аԥсаа рыҽхықәымҵа ишәаҳәон, аԥша укәа
иҭаланы, уцәа-ужьы зегь шьышьны, наҟ-ааҟ умаӷрақәа иркылс311

ны ицон, сара Чрыг Шьаԥагәа инышәтә ҩны зыдҟаҵалаз абахә
санаақәгыла. Анаҟә хыгагаа иеиԥшха агәаҩа иҭалахьаз алашьцара иналзбааит, зшьамхқәа зыцламҳәа иаҵаргәа адырԥара
икыдтәалоу аҭаҳмада иеиԥш, зхыб ҷышәӡа иааԥшуаз Шьаԥагәа
иҩны заҵә, нас, ҩ-шьапык ззырханы, аҵысҭра еиԥш абахә
иадҟаҵалаз ица, иашҭа гәашәра азызуаз ибоура, ижәгәара уҳәа
иԥсы злаҭакьакьаз зегь.
Қьашанак сынҭаԥшызшәагьы сгәы иабан,сцәа сынҭрыхьҭшьааит.
Нас, ахаҳә ссақәа сшьапы иаҵакәымпылуа, аҩар згәы еиҩнашаз
амҩахәасҭа саныланы сылҭалеит.
Шьаԥагәа, лафк ма ажәабжь лахҿыхк анаацәырыргалак,
ишыҟаиҵалацыз еиԥш, анҭ иуапцәа џьымшьқәа зынӡагьы
илашьҭны, аԥсыԥ ҩазҵачы-ҩазҵачуа ачаиршыга ахҩа еиԥш
иԥышәқәа ҩеимшәаны ашәии ааиҿго дышьҭан саныныҩ­нашыла.
Игыдымыдӡа, еилашьшьы, акәаҷаб алашара иналзбааз аҷаԥ­
шьацәа ԥыҭҩык ҩасхаҵгылақәеит, ԥыҭҩыкгьы ус иҩы­ҵыззақәеит.
Шәтәа, шәтәа ҳәа аанаго снапы насҟьан, саргьы снеины акәакь
сныкҿатәеит.
Аԥсра мыжда абла хьшәашәа сахьынҭаԥшыз акәу, иара ус,
Шьаԥагәа дрыцҳасшьоу сыздыруам, – азныказы сгәыкы-ԥсакуа,
иааснумшьаларатәы ахәхәа-хәхәаҳәа саақәыԥсычҳаит:
– Иҟоузеи, дышԥаҟаӡоу? – сҳәан, сыбжьы лыҵакӡаны, сывараҿы
итәаз Маҭбеи сиазҵааит, дшыҟоу сара исымбошәа.
– Анцәа ишиҳәара! – иҳәеит Маҭбеи, сыбжьы абаҟоу, ибжьы
абаҟоу – дҩаҵаҳәҳәаны. – Абар уажәшьҭа ҩажәи ԥшьба сааҭ ҵуеит
уахьи арахьи иреиӷьу еилыскаауеит ҳәа уахь дцаны агәаҭарақәа
дырҿуижьҭеи.
Саргьы Анцәа сицәымӷуп акәымзар, – зшьапы анхырҵәоз
«сшьацәкьарақәа акы рмыхьааит, абааԥсы!» ҳәа зҳақьым иазҳәоз
Маҭбеи аилага иаума сзызҵаауаз!
Сара исымариашаз иуаҭәа ҩҭызбӷыҷаан, иҩхыԥсааз снацәа­
қәагьы аасҿаскит.
– Саб, уа, саб, – ишьапаҿы иӷәыӷәӡа итәаз иԥҳа заҵәы Фелдышь
дҩагылан, ихахьы лҿаалхеит, – арахь убла аахти!
Ааигәа акьыр зкыдыршьылаз аҭӡамц инадызбалеит арахь ала
акәаҷаб алашара зыдԥхалоз Фелдышь лхы-лҿы.
«Анцәа срыцҳашьа, шаҟа лаб диеиԥшузеи! – ааснаҭеит сгәы:
ҵлала иааӡоу акәты ашԥы еиԥш лԥынҵа агәы ырхәаны, дцәыггара
махәажә-шьахәажәӡа, аҭуан хыла иҵылԥсаауа. – Мшәан,
312

уажәраанӡа Шьаԥагәа дылԥырагылазма, асҵәҟьа дышиеиԥшыз
шԥасызгәамҭацыз?!»
– Саргьы срыцҳами, арҭ итәоугьы раҳаҭыр убаргьы ҟамлои! –
днеин, ихы иаҵаз ачабра ҟьаҟьа ааҵхны иааиҿылшьит.
– Ԥшәшә! – иҳәеит Шьаԥагәа, иԥҳа лажәақәа рҭакс.
Аҭынчра иарааԥсаз аҷаԥшьацәа рҟәардәқәа ааҿыжмыжит.
– Еҳ, уара ахлаҳәада! – лҳәеит иара иқәлаҵәҟьаз ҭакәажәык
дахьтәаз.
– Ееҳ, сабиц, Шьаԥагәа абахәаԥшьҵәҟьа акы дарҟәып ҳәа
иҟадаз! – хрыжь-хрыжь даақәыԥсычҳаит ҳҳаблаҿтәи ҭаҳмадакгьы.
– Угәгьы аадмырҿыхалари, Шьаԥагәа, уахьцо арҭгьы угар, –
дырҩегьых акаҩ ааҳалаиргахт Маҭбеи.
– Еихакы, Анцәа иишәиша! – уажәшьҭа ижьы ицартә дыҩ­
ҭызжәааит.
Иԥҳа илаҳаны цҭәак алылхыр ҳәа сшәон акәымзар, егьырҭ
аӡәыр Маҭбеи илаф дазгәаауа дыҟазма.
Фелдышь даақьыпшәыпшәа ҟалҵан, лԥынҵа гәырхәа ду ҩҵыл­
рыцқьааит, амала, амлаҷырра иларшәу акамыршшаҭра еиԥш
ишшабажә-шшабажәӡа иҟаз ллакыҵақәа џьара иаамцәаакит
умҳәозар.
Дырҩегьх иааҭынчрахеит.
– Ԥшәшә! – уажәы-уажәы уи аҭынчра ааилеигон ачымазаҩ.
Шьаԥагәа ихылҵуаз аҵыхәтәантәи аԥсыԥ акәзу, иара ус уи
акәаҷаб агәы уаҳа алымшозу сыздыруам, аха иқыџьқыџьуан,
иԥаҟьԥаҟьуан, абар-абар, асԥычка цәаакы ахы еиԥш инҿыцәаап
угәахәрын акәаҷаб иҩахылҵуаз амцабз.
«Абас акәхап уажәы Шьаԥагәа игәгьы шыҟоу, – сназхәыцит
сара иҳаҭҳаҭоз амцабз ԥсыда сахәаԥшуа. – Аџьал иаиааиуа мчы
ыҟамзаап! Мап анакәха, нас иарбан, ари аџь цәыггара дуӡӡа
ыҵшьшьы илаганы адгьыл иқәзыриааз?!.»
Аиашазы, сара убри ауха ада, ахаангьы, ҳгәыла Шьаԥагәа
дыхәхәаӡа дианы дсымбацызт – иара ус шәшьырак аҿгьы.
Асқьала иадыжьлаз анегр хамал иеиԥш, еснагь инапы ау дуқәа
ҵаҟа илашьҭны дгылан. Уи дышгылоу, знык ада ихамгалаӡакәа
аҵәҩан адгьыл илалаиршьшьуан, ихабаанӡа аҵхра уаҳа уаҩы
иқәымшәо, шә-ԥҳалк зҵыҵуа аиаҳәа злыҵша ашә ҟьантаз ааганы,
агәызҳәа адгьыл илықәижьуан, абшьтәа абаҩқәа алыршәшәаны,
ахьхьахәа аишәа илықәиԥсон...
Аха уажәы?!.
313

– Ԥшәшә! – хрыжь-хрыжь аҭынчра ишалҩыц иаалҩуеит
Шьаԥагәа иԥсыԥ аҭҟьабжьы.
Иҩышьҭԥоит, иаақыџьқыџьуеит акәаҷаб абз ҟаԥшьы хәыҷгьы.
– Акыр уҳәар уҭахызар, Ҟазауҭ? – Маҭбеи ихы аасыдикылан,
дсазҵааит.
– Ҟаи, џьушьҭ, иарбан исҳәо?! – иҵаашьа ааџьасшьеит, иҟазшьа
схашҭны.
– Аҳалал ашҟа ҳмиасӡои, мшәан, ас мацара ҳтәазаауама?..
«Дидызцалазеи, мышрак иақәшәаша, аԥсыха иимҭо»! – нҭас­
ҳәан сгәы, дырҩегьых дыҩҭызбӷыҷааит.
– Ҳабыџь, уабаҟоу, мшәан, акы умҳәо, ас мацара ауасақәа
реиԥш ҳаилашьшьы ҳабанӡатәазаауеи? – аҭынчра акеҩ аалиргахт
Маҭбеи.
Зегь Маҭбеи сареи ҳахьтәаз акәакь ашҟа иаахьаԥшит.
– Исҳәагәышьозеи, дад, Маҭбеи! – ҭаҳмада быжь хәахәача­
хәак инахьхьи акәакь иаакҿыҩит.
– Иуҳәо шԥаҟам, абжьааԥны ажәа ауаара аӡәгьы иуҭаӡомеи,
алакә, ажәабжь, иҟамлац-инымлац – амцҳәара иахьа иубама...
Шьаԥагәа ихы нықәиҵазар дҩагылап, иаргьы ажәабжьҳәара бзиа
ишибо умдыруеи.
– Сара исҳәашаз ҳәаны салгахьеит, дад, уажәшьҭа шәара
ишәҳәала, – наиаҭеикит Ҳабыџь, ибжьы каҳаӡаны.
– Ҳашәҟәыҩҩы! – ибла гызмалқәа ацәылашьцара иалҷҷо,
дырҩегьых ихы аасықәикит Маҭбеи, – ҳчымазаҩ силгари иԥсы
ҭасҵари еиӷьушьои?
– Иулшозар иԥсы ҭаҵа, уанаџьалбеит! – наиаҭаскит саргьы.
– Уԥшла уажәшьҭа! – иҳәеит Маҭбеи. Нас иган днахьысшәа,
ипротез ацаԥха ҩаҿиршәан, ухаԥыц ыҵнарԥсааратәы ирҿыжуа,
Шьаԥагәа дахьышьҭаз ашҟа иҿынеихеит. – Иууеи, Шьаԥагәа,
иаҳҳәеит ҳәа зынӡагьы уахь уаанхаӡеитеи, – Фелдышь дзықәтәаз
аҟәардә даахан, иаԥхьа днатәеит. – Арахь убла аахтны уааҳалаԥш,
умбои Ҳабыџь деимырхха дыкны иахьтәоу, аԥхьа сара сцаны
уахь иҟоу сымбакәа Шьаԥагәа дсышьҭуам иҳәеит...
«Зынӡагьы дилгарц даҿума, инҵәаша!» – аасгәахәт сара.
Изннымкылаз аҷаԥшьаҩцәа нцәыҵачча-аацәыҵаччақәеит.
Шьаԥагәа ихы-иҿаҿы иара усгьы дак қәацомызт. Уи акәым,
ашәытара еиҳагьы иҩаҿысызшәа збеит. Ихаҿы иқәгылаз акәаҷаб
нҭааӡан, аԥина аапкы абз еиԥш аарла иааҳаҭҳаҭеит.
– Шәӡырҩла! – ҳара ихы ааҳақәикит Маҭбеи. – Уӡырҩла,
Шьаԥагәагьы! – инапы наганы ачымазаҩ игәы инықәиҵеит. –
314

Уцгәы-ԥсы гәаӷьны идәылганы иузкамыршәуа аҵх бааԥсын, – «аҵх»
аҿы иаақәырӷәӷәаӡаны дналагеит Маҭбеи. Ҳара дааҳалаԥшит, нас
Шьаԥагәа днаиҿаԥшит.
Шьаԥагәа ихы-иҿы, аԥҭақәа назҿысыз ахра еиԥш, иаақә­
лашазшәагьы збеит. Иаҳҳәап, уаҟа сыбла сажьазааит, аха,
акәаҷаб аҿгьы сажьарызу? Уи афҭил иҩахазшәа иааҭшашахан,
ақыџьқыџьреи, аҿыцәаареи ракәым – аҭуан абз ааҵнашьыргьы
цәгьа иамбо аҽыҩеиҵнахит.
– Аха уигьы азԥымккәа, – иҽхықәымҵа ажәабжьҳәара даҿын
Маҭбеи, – аҵхлашәы, аҵх тымитыша рҽалаӡа инеиуан хҩык
абрагьцәа.
Ишызбоз Шьаԥагәа илахь аҿы дак ааҭрыс-ҭрысит, акәаҷабгьы
аган инацырҭәалазшәа иҩеиха-ҩеихеит.
– Уаха ауакәху урҭ ас еиԥш иҟоу аҵхлашәы акәа рҽанҭа­
дыршәхьоу...
Ихаршаланы аҭуан иаҵаԥшуаз Шьаԥагәа ицламҳәа аақәац­
кәацеит, ажәабжьҳәаҩ ихы-иҿгьы ԥаса аиҳа алашара иаахнатит.
– Иагьа ҵхылашәы иалаҷҷахьан рабџьар амцаԥшь... Абри аухагьы аҵх ҽнымшны иҟарҵеит!
Шьаԥагәа илымҳа хәымбиҭәқәа ашьҭыҵра иалагеит. Аа,
абар, Анцәа дшаҳаҭуп, уажәраанӡа ацәылашьцара иалатәаз
аҷаԥшьацәагьы ҳнеиҿаԥшы-ааиҿаԥшит.
– Арҵәаа-арҵәааҳәа аҵхлашә иналҩит изхабгаз аԥҳәысеиба
лыҳәҳәабжь, – Маҭбеи игәарԥхаҵәҟьаны днеиуан.
Раԥхьа, уажәраанӡа аҟаԥшьра аазқәылахьаз ачымазаҩ
иқьышәқәа аакәацқәацеит, нас анҭ иуапцәа џьымшьқәагьы
ԥшьаала ихагәҭахь рҿыҩархеит.
– Абрагьцәа фырхацәа аҵхлашәы иаагәыҵанаҳәҳәан иаҵәа­
хит!..
Иблақәа хааӡа иаахитит Шьаԥагәа.
– Аҵхлашәы агәы ианырҵаз ахәрақәагьы ҩеимашьшьы ицеит!..
– Урҭ уаҳа аӡәгьы изымдырӡо иаанымхеи?! – дҵааит ҳгәыла
Шьаԥагәа, ибжьы қыџьқыџьуа.
АИҚӘЫРХАРА
Уажәы Ҳаџьараҭ Аԥсил дзыҩноу аҩны, амшын аҵаҿы иҭынчӡа
ицәоу ажәытәӡатәи Аҟәа иацыԥҵәахоуп ҳәа иалацәажәоит, амала,
уи ахьынӡаиашоу здырхуада акәымзар.
315

Аиашазы, иара ҭоурыхк аҟәырҷаха шалоу зумдырхуеи: аӡы
цәыкәбарқәа икылырхха иҟарҵаз ахаҳә еиларҭәақәа аԥхьатәи
ауасхыр нарықәҵаны, ашьҭахьтәи аихатәы шьаҟақәа амшын иӡааршьшьыла игылоуп. Зегь зхахьы иахо ауаҩ ԥсыцәгьа
иеиԥшха, ԥслымӡгьы, бӷанҷгьы акы аанмыжькәа иагәыҵаҳәҳәа,
амшын анхьаҵуа, аҵаа-ӡы иафаны, амшын камыршшаҭрақәа
рхьынҵәаҵәала, ижьакца-цәиқәараӡа иааԥшуеит урҭ аихатәы
шьаҟақәа.
Ари Ҳаџьараҭ Аԥсил иакәымзар, асҵәҟьа амшын иацшьҭаланы
ацәара аӡәгьы изыгәаӷьуам. Уи, инапала ииааӡаз амшәҳәарақәа
реиԥш, ацәқәырԥақәа дышрахәмаруа, днатәаны какал икуеит,
дышьҭаланы дыцәоит, дааԥшуеит, иԥҳәыс Камеи иареи рыбзиабара раԥхьатәи амшқәа ргәаладыршәоит, рԥа Адгәыргьы
драаӡоит...
Зшәышықәсахыҵра сынтәа Аԥсны – ашьха иазгәазҭаз –
Ҳаџьараҭ Аԥсил иаб Шәарах иацы ахәылԥазы иҷкәын иҿы дааит.
Шәарах Аԥсил имоҭа хәыҷы Адгәыр изы иааигаз ашәчырҳә рҩақәа
али-ԥси рыла агәылацәа рхәыҷқәа зегь иаарыхьӡеит. Урҭ ашәчырҳә
ҟаԥшьқәа тәамбашақә ирызныҟәаз рхы аныддыр­дыр – абысҭа ауышьа здыруаз абысҭа иаларҵеит, иззымдыруазгьы аӡырҟәанда
иӡаарыԥсалеит.
Урҭқәа рышьҭахь, Адгәыр Аԥсил иабду Шәарах Аԥсил ишьамхы дықәтәаны, иашәчырҳәқәа шаҟа хаԥыц «ыҵырхыз» атәы
изеиҭеиҳәон, ижакьа бырфын еилыџьџьаагьы инап ԥахә хәыҷқәа
алшьуа, еиқәирԥшӡон:
– Даду, уабду сара сабду иеиԥш дыбзиазу? – дҵааит Адгәыр
Аԥсил.
– Уара уабду иаҵкысгьы шәкы рыла сара сабду деиӷьын! – аҭак
ҟаиҵеит Шәарах Аԥсилгьы.
– Иҳәеишь дызлеиӷьыз!
– Зегь рыла: дыҽҟазан сара сабду, дхысҩын, дшәаҳәаҩын,
дцәажәаҩын...
– Иҽы амузыка иацкәашозу?
– Ишьацәхартәны!
– Атир аҿоума дахьхысуаз?
– Иахьаҭаххоз, насгьы ианаҭаххоз.
– Даду, уабду аопера далазма?
– Ааи, дад, ианааҭирҟьалак, аҳарҭқәа реиԥш аеҵәақәа
кыдшәшәаны акаԥсара иалагон.
– Дахьцәажәоз азыҳәа ирҵаҩы диқәмыцәҟьаӡози?
316

– Адгәыр, усҭыҳә, даду игәы ԥуҵәар уаҳа дааӡом, – иԥа ибжьы
наиқәиргеит Ҳаџьараҭ Аԥсил.
– Зегьакоуп, даду иабду иеиҳа сара сабду деиӷьуп! – ахәхәахәхәаҳәа даақәыԥсычҳан, иҽааиқәикит Адгәыр Аԥсил.
Адгәыр Аԥсил, Понт Евксинтәи амшын ацәқәырԥақәа ры­
хәыҭхәыҭбжьи иабду Шәарах Аԥсили иаб Ҳаџьараҭ Аԥсили
реицәажәабжьи дшырзыӡырҩуаз иабду ишьамхаҿы дыцәеит.
Амшын ахь ихаз ауада ахышәқәа иҟьаҟьаӡа иаартын. Ажәҩан
ҳаргь иаҵәа шәахәаҵас ихтаталаз аԥҭақәа ирылаӡсо инеиуан мза ҩежьҟаҟара дуӡӡак. Уи амза, амшын ихнаҵаз ахьтәы даҷ
цҳа, амҳаџьырқәа ықәланы арахь иаауазшәа, иааҟәымҵӡакәа
иҵысҵысуан, иҵысҵысуан.
Абду Шәарах Аԥсил имоҭа дицәҿыхар ҳәа дшәаны, ибжьы ныҵакны еиҭеиҳәоз ажәабжь далган, дҭынчӡа даатәеит.
Уажәраанӡа Адгәыр Аԥсил инапы ԥха ҟәымшәышә хәыҷқәа
рыла еиқәирԥшӡоз ажакьа бырфын еилыџьџьаақәа, уажәы, амшын ақәыԥсычҳара иахылҵны, иҿыхьшәашәа-џьбараӡа ауада
иааҩналоз аԥша еиԥхьышьшьаауа иакын.
Ҳаџьараҭ Аԥсил аҭак жәабжь аҳәара далагахьан...
Шәарах Аԥсилгьы Цезар иеиԥш дӡырҩуан, дхәыцуан, згәаӷ
имаз амшынгьы лаԥшыла дхыгьежьыло дхын.
– Нас, зысасгәашә еснагь иаарту ҳәа акәзу ҳамшын ишазырҳәоз
абырзенцәа? – даақәыԥсычҳаны дҵааит Шәарах Аԥсил.
– Понт-Евксинтәи амшын анырҳәо иаанаго уи ауп, – аҭак
ҟаиҵеит Ҳаџьараҭ Аԥсил.
– Еҳ, асас, асас!.. – даақәыԥсычҳаит аб....
Зегь рҽыԥхьаркит. Ихарԥ ахәда ҟәашәшәӡа, ахыза иҽхәыҵганы,
иԥаҵа харшалақәа аҭуан иаҵаԥшуа, иџьымшь шлақәа хьашаԥаша,
уаха иҷкәын изеиҭеиҳәоз ажәабжь дазхәыцуа, акраамҭа дышьҭан
Шәарах Аԥсил.
Уажәраанӡа ласаха иаҵәаҵас иҵаҟа иҵабылгьоз амшын
ацәқәырԥақәа, уажәы рыхәда ахәырхәырбжьы зны-зынла иаарго, ашьарақәа реиԥш рҽеиқәԥсаны ицәан. Ацәа наихон Шәарах
Аԥсилгьы. Азныказы уи дҭахәхәа даманы аҿынанахон, аха инапы аԥырҳәа инаҟьаны инеиԥырицон, ацәа наскьаны дырҩегьых
икылԥшуа иаатәон.
«... Амшын еишьыл ахатәоуп ақалақь... Ауаа аӡы иахәаҽит!..
Асабицәа!.. Шаҟа рыцҳара ҟалахьоузеи, анаџьалбеит...» – Уаха
иҷкәын Ҳаџьараҭ Аԥсил изеиҭеиҳәаз ажәабжь деиҭашьҭнахуан.
317

Ацәагьы абыржәоуп аҳәарашәа, акәытҵара иаҩаӡо абгахәыҷы
еиԥш, икылԥшкылӡырҩуа дырҩегьых аҿаанахон.
Аиаша ҳҳәарами, уеизгьы-уеизгьы Шәарах Аԥсил амшын
аԥхьа илацәақәа еиқәимԥсеит – аҵыхәтәантәи ацәқәырԥа ԥсада
ахы аихатәы шьаҟа инадҵаны аҽанарҭынч ашьҭахь, иаргьы
иблақәа ааҭаан, дызҭаз аҳаирплан адгьыл дҩаҟәнагазшәа дкаууа
иҿынеихеит.
Шәарах Аԥсил иахьагьы игәалашәом уи аԥхыӡ ахьиԥылаз,
насгьы ианиԥылаз, иблақәа анынҭааҵәҟьа акәу, иара ус аҵх
дагәылашьшь дышнеиуаз агәҭа анааиҩишаҵәҟьа акәу. Ибеит акы,
аԥхыӡгьы еиԥшымкәа, алабҿабагьы иузадымкыло...
Илабҿабазар – Аԥсилаа зегь зхылҵыз рабдуӡа дабаанагоз?!
Уи иҩнапыкгьы нымҩанҵаны, абамба быбыш иеиԥшха ажәҩан
иаҵажьыз аԥҭақәа аахыҳәҳәаны иџьыбақәа инарҭаҵо, ани амза
амшын ихнаҵаз ахьтәы цҳа дықәланы дааиуан.
– Шәарах Аԥсил уоума, дад, уара? – Ерцахә ақәцәа иқәгылаз
Шәарах Аԥсил ибжьы ааиқәиргеит уи абдуӡа.
– Ааи, даду! – уи усҟантәи ибжьы анигәалашәалак, иахьагьы аԥырқьҳәа амца ҩаихҟьоит – избан акәзар, ашыш икылахаз
аҳәынаԥ абжьы акәын изаҟараз, иагьзеиԥшраз.
– Иараби, уаҳа уласхар аԥшагьы уагонеи, иуҵалазеи?! – иҳәеит
Аԥсилаа рабдуӡа, ҩынтәҟагьы даақәыԥсычҳаит.
Аҵлақәа амарда иаҿарианы, ахра злачаԥаз ахаҳәқәа аԥцаны
иҩеиуаз афырҭын даақәнакәыцәааит Шәарах Аԥсил. Уи азныказ,
аҵысхә еиԥш деикәарҳәны, аеҵәақәа дрывганы наҟ-наҟӡа дагеит
афырҭын.
«Ҳаи, уаҩы симбаӡакәа хьӡыда-цәада сышԥабжьаӡи!» –
ааигәахәны, акәапаҳәа иабдуӡа инапсыргәыҵа днаншәалеит
Шәарах Аԥсил.
– Ас хьҭшьышьа убахьоу, уара бзиак иақәшәаша, иузынханы иумоу убз заҵәык ауп, уигьы хумҵәагәышьан! – иҳәан
абдуӡа, ибахҵәаӡа иџьыба иааҭигаз аԥҭа хәымбабылқәа рыла
дааҭеиҳәҳәеит Шәарах Аԥсил... – Узеиԥшразаалак, сара устәуп,
усызкажьуам акәымзар, сгәы злоузынхақәо рацәоуп, – ибла
гәыҭбаа ҟәыш дуқәа амшын еиԥш иҭынчӡа дцәажәон уи.
Ирццакцәаны идыргьежьыз апластинкажә еиԥш, ажәақәа хылагәыла илеилаҵа-ҩеилаҵаны акы иҳәақәеит Шәарах Аԥсилгьы.
– Иуҳәаз зегьҵәҟьа сзеилымкааит, аха уҿахазар аҵкыс уи
еиҳа еиӷьуп, – наҭеикит абдуӡа. Дырҩегьых дқәыԥсычҳарцаз
318

иҽыназикын, аха иқыџьқыџьуа инапсыргәыҵа иангылаз Шәарах
Аԥсил данынаихәаԥш, иҽааникылеит.
– Анԥсы ахәадараҿы амшира азгәаҭареи амшын ахықә
иқәтәаны илакәхаз ҳҭоурых агәаларшәареи рымацара азхом,
Шәарах, наҟгьы иалбаалатәуп, уи аӡы аҵаҟа ижу, ҳабдуцәа ргәы
иқәжьу аҵыҭәа аақәхлатәуп, – ихәахт Аԥсилаа рабдуӡа.
Нас уи абдуӡа, амшын инапы нӡааиршьшьылан, аӡы аҵаҟа днаганы даанижьит Шәарах Аԥсил...
Шәарах Аԥсил дцәырҳан, дыҭрысны ииарҭа даалатәеит. Иара
иаԥхьа иҿыхахьан амшын,– уи ацәқәырԥақәеи амра ашәахәақәеи,
еихааӡалоу аласбеи ацгәи реиԥш, еибарбылгьо иҵаҟа иҵан.
Иқыџьқыџьуан, агәақь-агәақьҳәа абжьы гон агәҭантәи ашәгьы.
– Бабаду, бабаду! – урҭ ирылҵны иҵарыхәҵәаӡа илымҳа
иааҭасит имоҭа Адгәыр Аԥсил ибжьы, – угыл угыл, ашкол ахь ҳцара
аамҭа ааит!..
– Уажәыҵәҟьа, дад, уажәыҵәҟьа! – абду аиарҭа дҩагәылҟьан,
ихаҟынтә ишьапаҿынӡа дӡышӡа адашьма даақәгылеит.
«Ҳаи, закәытә ԥхыӡ мыждази сызлаз, аҳәаҟьацәа асааит, –
имоҭа иҿыҭбжьы инҭнаргәырӷьааз игәы нхьашьшьит Шәарах
Аԥсил. – Асшәыб еиԥш икыдхәашаны ишԥалеиуаз аҩнқәа... Сыла
ишабоз аӡы еишьылӡа инархатәеит: адгьыл иаҟараз аҩнқәеи, аулица чаԥақәеи, ашҭа шәҭылаҳақәеи… Сабадәықәиҵоз ҳабдуӡа
ԥсаҭашкәакәа... Мап, аԥхыӡ гызмалуп рҳәоит, санааԥш раԥхьа
сназхыԥшылаз амшыни ашә асбжьи ракәхааит уи зызҳәоу...»
– Даду, уара ашкол уҭазар анкьабынкьагьы уҭырцахьазаарын.
– Сзыхдырҟьозеи, дад? – зегь реиҳа ихааз абжьы дыр­ҩегьых
иблақәа аарччеит Шәарах Аԥсил.
– Иамукәа, уажәшьҭал анырҳәо уажәшьҭалом, нас угыл анырҳәо
узгылом... Аа, уласы, учаи ыжә, ҳагумырхан, – Адгәыр Аԥсил иабду
ихәы ааирхиеит иаразнак: ачаи, ашьақар, абгыӡра варение, ахәша.
– Ее, дад аԥшәма, учеиџьыка пату ақәзааит, аха урҭ рацәак
сара исчысым, угәы иалымсааит, – Шәарах Аԥсил дҩагылан,
ачысмаҭәақәа еилаххаа изҭагылаз ашкаф днадгылеит. Акраам­
ҭагьы лаԥшыла урҭ дрылагьежьуан, аха иацы данаауаз аԥшӷәынҵә
зхарҳәы иааигаз ашҭоԥ бжа имбеит – уи иҭаз ажьаӷь уатка
цамцам аҽеихша, ақьаад ԥшӡақәа здырҷаблаз аԥаҭликақәа
ирҭалахьазаарын...
Дныҳәаныԥхьаны хпыҿк ижәит Шәарах Аԥсил, ча ҽыҭкгьы
аџьыкаҵәаҵәа иналарчачаны иҿы инҭаиршәит.
319

– Мама ашьыжьӡа абазарахь дцеит, папа дшыҟоу усоуп – данцогьы аабом, данаауагьы аабом, – иҳәеит, аныҳәаҿа аҭакс Адгәыр
Аԥсилгьы...
Ақалақь иалаз ауаа зегь реиҳа амра ашәахәақәа рацәаны
ирықәԥхон барҵацыԥхьаӡа ахынарҟәра зықәшәоз Шәарах Аԥсили,
уи изиацк ахәҵәы аарла зхы ҩавыҳәҳәоз, аха иааҟәымҵӡакәа
алса ҵыс еиԥш иҷырҷыруаз Адгәыр Аԥсили.
– Даду, уара уаныхәыҷыз ахәша рацәаны иуфозма?
– Мап, изхуҳәааи, дад?
– Нас, ас уҭыҩры уззырҳаи?
– Ааи, ахәшагьы сымфакәа, ахәша, акәац, ашә, ача, абысҭа...
Аишәа ҿаҵак ықәны сгылозма, сан иаасылҭалак зегь, – Шәарах
Аԥсил иҭаца длыцхраарц иҽыназикит, аха иабаҟоу аԥхьа ииҳәашаз
иҳәахьан.
– Даду, абри уара уаҵкыс еиҳау адунеи аҿы дҟаларушь?
– Дҟамлакәа, дад, инапсыргәыҵа снықәыргыланы ффу
ҳәа днықәҭәҳәар, аҵысхә еиԥш схаббала аеҵәақәа рҿынӡа
сзышьҭуагьы дубап.
– Нас уи иҭаххар инапы ҩаргӡаны аеҵәақәа изкыдхру?
– Икәа азнаҵәҟьа кыдимхуеи, дад, уи.
– Ирацәаӡаны акрифозар ҟаларын даныхәыҷыз? – ахәхәахәхәаҳәа даақәыԥсычҳаит Адгәыр Аԥсил.
– Имҵоуҵалак, иуҭалак, иуасымҳәеи!..
– Даду, абри аҟама уаҵаԥсит, сара исуҭарауеи! – иҳәеит Адгәыр
Аԥсил, рҩыџьагьы ашкол ашә ианаалагыла.
– Иабауҭаху, дад, аҟама?
– Акарандашьқәа алаҵәсмырԥссози.
Шәарах Аԥсил, аџықәџықәҳәа, игәарԥхаҵәҟьаны, иԥаҵа
ӡышқәа дрылаччеит:
– Дад, уара, ақашь мҳаҵәла акәу, чамсҟәылла акәу ишуфо?
– Ма абни аҵыхәа имыцхәны иамоу акәымпыл сыҭ.
– Уҩнал, дад, уҩнал, уандухалак, ари акәымпыл акәым, ишеибгоу инаганы инауҟәнысҵоит, уҽагумырхан, – абду инацәа ау дуқәа
рыла имоҭа ибырфын хахәы ааиқәирԥшӡеит.
– Асааҭ жәаҩа ирылганы, жәаха рахь аусура ианналагаҵәҟьо
абраҟа усзыԥшыз, – ибжьы ааиргеит Адгәыр Аԥсил, ашә аҿы днеины данаахьаҳә.
– Амра ҵлакашәара ианыҩахыслак, – аҭак ҟаиҵеит Шәарах
Аԥсилгьы.
320

Ашьыжьтәи аӡаӡа бырлаши иаха ишәҭыз агәилшәҭи аиԥырҵра
шырҭахымыз еиԥш акәын зышкол аԥхьа иҷырҷыруаз ахәыҷқәеи
зқьы ԥштәы хкыла еилыџьџьаауаз аԥсабареи аиԥырҵра
шырҭахымыз.
Шәарах Аԥсил ари гәеиҭеит.
«Иабаргәузеи, мшәан, абни абаҳча ахәыҷқәа класс ирыма­
зар – аҵиаақәеи аԥсаатәқәеи рбызшәа рҵарын, ашәҭқәеи аӡаӡеи
абзиеибабашьа рҿырҵаарын, насгьы уаҟа амра ашәахәақәа
шаҟа ирацәоузеи, ауаҩытәыҩса еснагь дзышьҭоу, аха иара изы
исасу... Еҳ, адунеигьы аҳәаҟьацәа асноуп ишыҟоу; аҵәыршы кны
ҽаҩраҭагалан аӡын иашьҭоуп, аӡын ааԥын ҭаха анаҭом, ааԥын –
аԥхын. Ус акәымзар ахәыҷқәа рыкласс абаҳча акәны иҟаларгьы алшон!..» – амҩа ааихиҵәан, аԥшаҳәа шыҟаз ихы рханы иҿылеихеит
Шәарах Аԥсил.
«Аҳәаҟьацәа асааит, уи ада уаҳа бызлаҽырбо акгьы бымаӡа­
ми!» – гәаныла даамақарит аҭаҳмада, иҟама ахы инапы ықәкны,
аҟәарахьы днаԥшуа дахьгылаз.
Дгәалҭеит ларгьы.
– Еи, еи, аҭаҳмада, уааи арахь, уԥхамшьан – аӡы ҳаицҭалап,
хпатреҭ еицҭаҳхып, уааи арахь, амра ашәахәақәа узысыҟәшәоит,
аӡы аҵахь сцаны амыдаӷьцәақәа узаазгоит, – аӡы цәыкәбарқәа
идырчыхәчыхәуаз лцәа-лжьы ӡса-ӡсо ҩбаҟагьы шьаҿа ааҟалҵеит.
– Лыгәгьы улҭоит! – аҟырҟырҳәа инеибарччеит илыкәшаны
итәаз, игылаз аҽыкәабацәа зегь.
«Исҭаху сыбз исзарҳәо сыҟандаз баргьы саргьы ҳхахьгьы,
ацгәы абла басырҭәҳәара сыҟан!» – иԥсы ҩеины ихәламшәа ааннакылан, игәгьы нҭыԥсаа-нҭыԥсааит Шәарах Аԥсил.
– Суҳәоит, патреҭ заҵәык, уи еиҳау сара сзы ҳамҭа ҟалом! –
хәмарраҷыда диҳәон, диҳәаҵәҟьон лара.
– Аҳәаҟьацәа бысааит, бара ацәаԥҽыга сбыдгыланы спатреҭ
ҭысхаанӡа!–маҷкгьы ибжьы ааимҵны даахышҿышын, ашырҳәа
даақәгьежьны, икәымжәы акалҭ еизышәшәо иҿынеихеит Шәарах
Аԥсил.
Иара ихыччозу, ма иара ихьҵәыуоз аԥҳәыс қәыԥш дҵәылырхуа­
зу издыруам, аха амшыни аҽыкәабацәеи рыччабжьқәа ааины
изқәа аҟьаҟьара рыҽкыдрыԥсалон абаҳча агәҭа ааиҩишаанӡагьы.
«Адунеигьы аҳәаҟьацәа асны ауп ишыҟоу, – ааԥын хычԥаԥар
тамашәҭ ԥштәала еиԥш, хәыцрак еиҭааиҿа-ԥырԥырхт Шәарах
321

Аԥсил. – Зныкыр аԥҳәыс дҳәынтаԥсӡа деилыхны даабахьазма... Уи
акәым, машәыршәа лкасы ааимшәаны, абни амшын иаҵәаԥштәхәу
лыблақәа ҳанынарҭаԥшлак, зны ҳашәара наҟ анышә ҳныҵашьшьы
ҳцон, даҽазныхгьы, абанҭ ажәҩан зыжәҩахырқәа ирықәҵаны
игылоу ҳашьхақәа ҳҩархыҳәҳәо ҳааҟалон... Сеидроу, Анцәа иныс,
уи амацәысеимҟьара ҳара иҳазхон. Азхара акәым–алым агәы
ҳазҭанаҵон... Сыздыруам, сыздыр – усҟан аҳәса рацәан, егьмаҷын!
Рыбла аҭаԥшырҭа шҳамамызгьы, Анцәа ибоит, ԥҳәысда аӡәгьы
ҳаанымхеит, иԥхашьаны хаҵа изымцаз ҳәа ԥхәыскгьы дҟамлеит.
Сеидроу, Анцәа иныс, зегь аҳәаҟьацәа рысны ауп ишыҟоу!..»
– Аа, шәсыцхраа! – ԥхәыск лыҵәаабжь илымҳа иааҭасын,
ихәыцрақәа неихҟьаны, адыхҳәагьы дааннакылеит Шәарах Аԥсил.
– Шәсыцхраа, хаҵа шәыҟами! – еиқәтәомызт уи абжьы.
Инапы ау дуқәа рхала иҟама иназыҭрысын, аҿы еилаарцыруа
амра наҿаҷҷеит, ҩынтә рыда дмыԥаӡакәа, дкалаӡа, шьабсҭаҵас аулица днаныԥалеит.
– Шәсыцхраа, абаақәа, шәсыцхраа!..
Аа, абар дықәшьуа дрыманы иахьнеиуа ӡӷаб ҟатаӡак ҩыџьа
аҷкәынцәа.
Аӡӷаб лхы-лҵыхәа узеилмырго деилыжәжәоуп, амзаатә лзааны
дыҳәҳәоит, акаҭ иалахаз абжьас еиԥшгьы дықәԥоит. Ишәазшәа,
еиҵақыџьқыџьуа, ишнаҵҟьара ихианы игылоу амашьына бӷаҭасҳап
ашҟа илыхоит уи аӡӷаб, зыхцәы зыкәа иҭалахьоу, амакарона еиԥш
зыхгьы зхәамцгьы еиҟароу аҷкәынцәа.
Амзаша ӷыӷк еиԥш амца ҩеихҟьеит Шәарах Аԥсил. Насоуп
иккаӡа адунеи даннықәыԥш: ажәлар рҽеиҩша наҟ-ааҟ аулица
ахы иқәгылоуп: џьоукгьы мадаӷьмадашәо, аӡӷаб дымҵазырсуа
абанҭ амӡанрақәа ирыцхраарц иаҿуп... Днарықәԥшит милиционерк ичынқәагьы, рҿы ахьынӡацо еихҳәаны иччоит арԥарцәақәак,
ҭыԥҳацәақәак... Аха аӡәгьы иҽирҵысуам.
– Шәсыцхраа, шәсыцхраа! – аҩны еихачаԥақәа рыҭӡамц
архәашоит, ажәҩан агәы кылнаҵәоит аӡӷаб лыҳәҳәабжьы.
– Ааит, шәарҭ ашәаргәындақәа... – ҽырҵыс змамыз ауаа рышҟа
дыцәҳан Шәарах Аԥсил, иара усҟангьы ҩынтә рыда дмыԥаӡакәа,
иҟама аҿы цырцыруа амҵарсҩцәа днарыдԥалеит! – Доушәыжь
сымҳәеи, шәарҭ ацәыгьманқәа! – ашәақь еиԥш иҭҟьеит аҭаҳмада
ибжьы. – Мап анакәха, саб иԥсаныс, иахьа абра ашьа шкашуа! –
иҟама, анҭ аҷкәынцәа аӡәы иҳәҵәыҵәҟьа илаҵеикит, аӡӷабгьы
дыркӡамызшәа даарымиԥааит.
322

Ижә аҵша аризшәа, иҿы ҭкәыжы дыччо, ԥшьаала инапқәа
дҩарыхеит аҟама зыҳәҵәы иадкылаз аҷкәын. Егьи азныказ
дыҩны акыр днаскьеит, аха ура ҳәа иҳәҳәаны, ршыкьбжьы
аеҵәа кыднаршәо иччоз ажәлар рыҭӡамц ампыл еиԥш дадԥан,
дырҩегьых арахь иҿааихеит.
– Акино, артист, акадр!.. – уҳәа, абри Шәарах Аԥсил зыԥсы
еиқәирхаз аӡӷаб илҳәо ажәақәа реиԥшҵәҟьа ажәақәак иҳәоит
уи амакарона ҷкәынгьы, ашхырцәаӷь дыркызшәагьы днапҟьашьапҟьоит.
«Изакәи, мшәан, арҭ злажьқәоу?!. – даалакҩакит Шәарах
Аԥ­сил. – Имҵадырсыз дыччоит, дымҵазырсыз ччоит, ажәлар
ҳәҳәоит!..»
– Акино ҭырхуеит, Шәарах, акино! – ишьҭахьҵәҟьа бжьык геит.
Иикыз аӡӷаб доужьны, ашырҳәа ишьҭахьҟа данаақәгьежь,
иҽеидыԥсаланы, ихылԥа ҟаԥшьӡа дгылоуп ргәыла ҷкәын Кәыбта.
Шәарах Аԥсил дырҩегьых амца ҩеихҟьеит.
– Ҳаи, аҳәаҟьацәа шәысааит шәкиногьы шәаргьы! – ахьеҩҳәа
иҟама аҭра иазцеит Шәарах Аԥсил, нас икәымжәы акалҭ
ааилашәшәан, ашацаҳәа иҿынеихеит.
– Артист, дышәмышьҭын, артист! – иҳәҳәон ажәлар.
– Скадрқәа иреиӷьу!.. Зеиԥш ҭысымхыц!.. Днышәмышьҭын,
абаақәа! – иаха Шәарах ԥхыӡла иибоз иабдуӡа ибжьы еиԥш
бжьыкгьы ҳаракӡаны иааҩуан.
АШЬОУРА
Аҟәа асқьала агәашә илатәоу акәырд еимаашәҩы илымҳа
дынҭахәыҭхәыҭижьҭеи,
Салыбеи
зынӡагьы
дзыцәомызт,
дызтәомызт.
Уи ица ауардын лаҵаргыланы апалқәа аамихын, ҳәынаԥык
ахәгьы аанмыжькәа, ипахәӡа иҩаирҭәит.
– Балга бызҿу! – агәаҽаҳәа ажәхьара иаҿыз иԥҳәысгьы даалхагылеит.
– Баба, Џьаԥшь абоуго? – ауардын ашьҭахьтәи аларгыла
иадҳәалаз рыжә иаакәшеит ахәыҷқәа.
Ахәыҷқәа рызҵаара аҭак ҟазҵаз ауардын ауп: уи ухы
адақәа ԥнаҵәҵәарашәа аҿыжбжьы геит, иаҵаҳәаз ацә уаарақәа
хәцәырххо, ирыма агәашә ахь рҿылархеит.
323

Уи иацы акәын...
Салыбеи уажәшьҭа дыхиоуп.
Аԥацха ашыш дкылԥшны дахьԥшуаз ибарҭан, ажәҩан иаҵәа
агәы ахҵара анҵо, ана-ара иаԥылоз аԥҭа ӡлачқәа инрылсны,
агәыр аҵа еиԥш аҽаарыцқьо инеиуаз амза ҩежьҟанҭалеи.
Абас амза хәажжаӡа, ибылгьачылгьо ажәҩан ианалоу, адгьыл
ахьтә иԥшуа зегь иароуп ирбарҭоу, усҟан аеҵәақәа, икаҳаны ргәы
ҭҟьазшәа, ицәыш-цәышӡа ауп ишааԥшуа. Иара уажәыгьы урҭ
шьакәармак рқьышә иқәмызт.
Амзагьы амра ацәырҵра агәаԥхаанӡа ауакәхым ажәҩан аҿы
аҳра ахьынӡауа; нас ацәышхара акәым – адырган ианӡыҭылаз
ажәхәша еиԥш ажәҩан инаҵаӡыҭны ицоит.
Адгьыл аҿы иҟоу аԥсабара азакәанқәа рхаҭаҵәҟьа! Салыбеи
уажәшьҭа дыхиоуп.
Каамеҭ хлымӡаахк ҟалараны ианыҟоу алақәеи ахәынаԥқәеи
раҟара даҽакы иаздыруам рҳәоит.
Аац аауазу, иара ус, иазымҵаа-иазымԥшаа ауардын ладыргыла
аца ааҭарцәы иахьыргаз азы ашьа ауазу здырхуада – ҳәынаԥык,
иааҟәымҵӡакәа Салыбеи иԥацха ауасхыр ахҵәара иаҿын. Рла
Дамшә акәзар, аблақәа амза алашара аҵкысгьы иаиааин, аԥацха
иҩнатәаз алашьцара иаларҟаца, ашәхымс иадтәаланы иԥшуан.
Дыцәамызт ан.
«Уаргьы ухом, саргьы сыԥсуам!» – дашла мацара еилаԥаны
иҟаз лкәата шьапы хьшәашәақәа лхыза иаҿарԥаны данахалак,
лыхцәы пашәӡа ишланы иаацәырҵуан.
«Нан, Салыбеи, сыԥсы акыр иснаргәаӷьуазар, абри схызажә
иснаргәаӷьуеит – уаҳа акгьы уалаҟаӡами?» – шаҟантәы абас
иалҳәарц лҽазылкхьази лыҷкәын, аха еибамгаз итапанча, ма
зхыԥхьаӡара маҷхаз ипатронақәа дрықәгәамҵуашәа анылбалак
лҽаанылкылон.
Даузыцәахуаз Салыбеи иԥҳәысгьы.
«Изнымхаша аламурақәа аниҵоит» ҳәа баша амала ир­
ҳәа­заарым – иабаҳҭахыз ҳара, абџьарымзар ҿыцк зыҩны
иҩнанамгалац ауаа абриаҟара хшара?!. – зыԥсыԥ ҟәанда лыхәда
иҵашәшәо, знапы па хәыҷқәа лыкәыршаны ишьҭаз лԥа заҵәы ахыза наивалыџьгәеит. – Уаргьы умир иабаргәыз – ҩ-жәлак зҭагылоу
алахьынҵацәгьара уаб иҿы инҵәозар ҳамбарызи... Аибара,
ахаҵадара иахьа иаабама ҳара Кәаӡаа рыҳәсақәа. Аиреи аԥсреи
324

ҟамлар анамух, ӡӷабымзар Анцәа аӡәгьы думырин, срыцҳауп...
Узизеи, уара ҟадыџь – сыԥҳәысра еиԥш санрагьы урцәгьарц азоума узиз?!» – дырҩегьых лыҷкәын даалшьышьит ан.
Иацы аџьырмыкьаҿ акасаԥ мгәацәа кылышьшь имихәҳаз итапанча ааҭихын, аӡамҩа кылчаа хьшәашәақәа ааишьышьит Салыбеигьы.
– Хәырд-хәырд, хәырд-хәырд! – ухагәҭа иқәтәаны иаӷьӷьошәа,
игәыԥҵәагаха ишгацыз игон Салыбеи иҩны ауасхыр хызҵәоз
аҳәынаԥ абжьы.
Дамшә аԥырӷы блақәа шыԥхацыз иԥхон, зны-зынлагьы, ахьшь
аԥба зкыз ашәишәи еиԥш иагьааҟәлеиҿлеилон.
«Ҳара ҩыџьа ҳаҟан... дара аӡәы... Афырхаҵа, ҳхыԥхьаӡара
еиҟареитәит! – Салыбеи итапанча аӡамҩақәа еиҭааишьышьит.
– Ех, уара сҩыза ҿымҭ-зҩа, акы уҳәар иауазеи! Сгәахы иалагылоу ахызаҵә алухырц уеиҵоу ма ушеиҵагәоу усыцны анышә
хьшәашәа уазцауоу?!»
Атахҳәа лаԥықәшәа иауит Салыбеи.
«Исуҭеит, ус ҿашәа уауааит!» – итапанча ақәыԥшыга
хьшәашәала иԥынҵа ашьаҭа ааибыӷ-быӷит, ахы ҭылашьцаа
дынҭаԥшит, дырҩегьых, алашә ишәҟәы еиԥш, агәыцә иҩаркны
ашьхәа ҭырҿҿа аҿынӡа инацәкьара џьаџьақәа ԥшаауа илахысит:
«Сгәыӷырҭа!..»
«Уара мыжда, умир иабаргәыз!..» – лхәыҷы ахыза
наивалыџьгәеит ан.
«...Нан Салыбеи, уаҳа акагьы уалаҟаӡами?..»
«Ашьажә баауам, иԥсуам» шырҳәо еиԥш, ахҭыԥгьы ҩашьашьа
ақәымзаап... Уԥсцәа ыҵухааит, уԥсцәа еиҭоугааит! – Ауаҩ иҿы
ахы зҭаурпҟҟаша цәҳароуп. Арахь ҳара Кәаӡаа шәынтә ҳаԥсцәа
ыҵаҳххьеит, шәынтәгьы еиҭаагахьеит...
Рамшьыхә, Џьансыхә, Қәаблыхә – аишьцәа, нас Камыгә, Татыгә,
Дыгә – урҭгьы аныки абыки ирхылҵыз...
Дырҩегьых аишьцәа – арҭ сара сызхаану мацара.
Еилкаауп, ашьа кәапеилоуп иштатәу, аха ҳаԥсцәа анышә
изыҵаҳмыргылозеи?!.
«Уԥсцәа ыҵухааит, уԥсцәа еиҭоугааит!..»
Аӡәы исеиҳәар, ахы иҿы иҭасырпҟҟон!
Арахь?!
Аҵыхәтәаны ианыҵаҳхуаз – Рамшьыхәи Дыгәи рыбаҩқәа
ҳцәеилагеит – рҩыџьагьы рармарахьтәи раргәҵысҭақәа ракәзаа­
325

рын изықәшәаз – икылшәытаа-кылшәытаа, ахы зықәшәаз асаркьа
еиԥш, рхы абаҩ зегь ишьшьа-шьшьаны иҟан... Џьансыхәи Татыгәи
рабџьарқәа ргәы иқәҵаны ишыржыз ҩашьомызт – адгьыл ажьы
иалапахьаз ргәабыцаҟьқәа рыгәҭаҿыҵәҟьа ишьҭан урҭ атапанча
хлаҳәадақәа – ацәырԥшӡа рыхьызшәа ажьакца иафаны... Уаргьы
ус еиҳа иахьузԥсшьароу ҭыԥк уԥшаауазар акәхап, – иԥхара абжак
зиҭахьаз итапанча игәы инадирӷәӷәалеит Салыбеи. – Сашьазаҵә
Наҳарбеигьы итапанча игәы иқәсҵеит данызжуаз...»
«Уара мыжда!..» – лхәыҷы даалгәыдлырӷәӷәалеит иԥшәмагьы.
– Хәырд-хәырд, хәырд-хәырд, – иаҟәыҵуамызт Салыбеи иҩны
ауасхыр иадтәалаз аҳәынаԥ.
Салыбеи днапыршьшьуа аԥсцәа дышрылаз иккаӡа иаашаргьы
ҟалон рла Дамшә акәымзар: уи иууангьы иууамызт, ишуангьы –
ишуамызт, иара ус еихаԥшьны, бжьы гәкажьгак, абысҭа ҿахрақәа
идырҭбаахьаз аҟырҟы иҭҩрны иҩеиуан.
– Ҳы, аӡыршы ҭарҭәааит, иаҳәашази! – игәы аҵӷа ҿнаҵәама
уҳәартә иныҵаххны дҩаҵҟьеит Салыбеи.
«Уара мыжда, умир иабаргәызи!..»
«Уаҳа акагьы уалаҟаӡами, нан?..»
Дамшә ашьҭахьтә шьапқәа ирықәтәаны, алаӷырӡ иӡааԥсылаз
аблақәа рыцҳаӡа, амза иахәаԥшны иҵәыуон. Иара амза алажә усс
иамазма, усс дамазма Салыбеи ихаҭагьы, инеиуан адгьыл еиҽырбо,
анапы ҟәымшәышәқәа ларгӡаны ашьхақәа рхы инықәнашьуан,
аԥҭақәа иаарывҵыԥшны аӡы мшынқәа инарыхәлаччон, ажәҩан
тыша иақәшәаз аҳаирплан еиԥш зны-зынлагьы инҭагьалалон. Уи
адгьыл иаҿынҵәаауа бзиа ишабоз ҩашьомызт, аха мҩакы иқәын,
аангылашьа жәла амамызт.
– Еихагәа, аӡыршы ҭартәааит! – игәы ԥжәаны, аха ибжьы
лыҵакны деиҭақәцәҟьеит Дамшә. Раԥхьа ихәдаџьал адақәа
алаԥҵәҵәазшәа иаахьухьуит, нас ихы азбжак наҟәыҩрит.
«Ашьаптахь ҟадыџьгьы сахьцалак исышьҭоуп!. – Кәтаӷьк агәи,
напык аҵыҭәеи, ҟәрышьки ирыԥсам ахы саҵазза сдәықәуп... Урҭ
Џьармахан илызназгар…
Дамшә дырҩегьых ауура иалагеит:
Салыбеи иҩаԥареи ала аҵәаабжьи шәақь еицҭаблыз
апатронақәа раҟарагьы рыбжьымсит.
«Уара мыжда, ҳарбаӷьгьы иацы аҽнышьыбжьон ахы аасықәкны
акикиҳәа ҿнаҭит!..»
«Нан Салыбеи, акыр ҳамазар зегь аақәганы иуҭиит – уаҳа акагьы уалаҟаӡами?..»
326

«Уани уԥҳәыси акы нарамҳәа, ухәыҷқәа унапы аархьымшь
амҩа уқәлома, Салыбеи?» – иҵаазшәа иаҳаит, аӡарҵәи зыхәда
иҩахиршәаз иалтә гәашә.
Ахәац даблызшәа ицәа ҩеихыбзаа-ҩеихыбзааит, изқәа аԥхӡы
нкыдшылеит, – раԥхьаӡа аҳаирплан ашә иныладыргылаз аԥаҩ
иеиԥш даакәанызанит.
«Бҽырӷәӷәа, сан!» – лаԥхьа днықәтәаны, иан лыхцәышла инапы налишьрацы иҭаххеит.
«Абааԥсы, хәыҷ гәарҭак бнапы иануп, бхы ахьымӡӷ абмыр­
ган!» – иԥҳәыс дналабжьарц.
«Шәара мыждақәа!..» – ихәыҷқәа ааиԥхьишьшьаарц.
Дкәанызануеит, дгарыгаҽоит...
– Ҳаи, абааԥсы, иухьзеи?!
– Ҳаи, адамра хыла ҳаурсуама?!
– Ҳаи, Салыбеи, у-Кәаӡбаӡами, уанаџьалбеит?!
– Ҳаи!
– Ҳаи!
– Ҳаи!
Ахҭыԥ икылжәжәа иқәнаҵахьоу ашықәс еиқәаҵәақәа
ирылҩны рҿаархеит иабацәа рабацәа, урҭ рабацәа... урҭ рԥацәа,
аиҭа рԥацәа рбыжьқәа. Аха урҭ ирыламызт шықәсык аԥхьаҟа инапала иааиқәкны, нас забџьар згәы инықәҵаны иижыз иашьеиҳаб
Наҳарбеи ибжьы.
Мап, Наҳарбеи данԥсуазгьы егьырҭ реиԥш иуасиаҭ изынмыжьит:
«Шәышықәса раахыс ҩ-жәлакы икәлаауа иҳабжьоу ахызаҵә
сара сҿы иаанкылазааит!» – иҳәарц иҭахын, шәанаџьалбеит,
дахьымӡагәышьеит акәымзар», – рҳәеит ханшьалара змаз ауаа.
«Шәшаҟәыҵра! – инцәыҵагәашәа, аха зегь рлымҳаҿы инеиртә:
«Сшьа алақәа идумырблакьан, сшьа!» – иҳәарц дахьаҿыз ҳам­
бакәа, ҽырдагәа-ҽырлашә ҟаҳамҵауазар», – абри аухантәарак
Салыбеи иуасхыр иадтәалоу аҳәынаԥ иацхраауан даҽа џьоукых.
Амза ашәахәақәацәҟьа ззрыцҳаз иашҭа днықәԥшит Салыбеи,
иаҿаркьакьаз абарҵа хәыҷы алахь иҭаршьшьы игылан иԥацха,
аԥша леиҩеиуа ирыҩнан аҳәынаԥи ауаци рыфҩада акгьы зызнымхаз ицеи ибоуреи.
Ахы зықәшәаз абжьас еиԥш, дааикәагьежь-ааикәагьежьит Салыбеи. Итапанча аҭра иҩҭиԥааит, дырҩегьых длаханы илҭеиҵеит,
иҟама иаԥхьаҟа иааиаигеит, ахьаҩа цырақәа реиԥш еилаҩҩы
327

иџьыба иҭаз апатронақәа ааилирхит, нас ауп ихыцә ҿыцәны
иаԥхьа ишьҭаз ақды шьапԥықәла данасыз.
Абжьааԥны акәзар аҟәаҿыҳәа асаара дауамыртәахуаз,
аха уажәы марҭақк дасызшәагьы имԥхьаӡеит Салыбеи. Ақды
кәымпылуа ахылаӷьара иҭаланы ишлеиуаз, Салыбеи иҩны уасхырс иазицәыз ақды леиуазар иныскылоит ҳәа мацара иазхазшәа,
амарда иаҿагылаз аџь ҟата адыз ааднаргеит. Ус анакәымха, ишиашоу акәара лашьца илҭахәаша ицон Салыбеи иуасхыр.
Уажәы икәымпылуа амарда иаҿоу ақды, ианааз, аҳәыҳә мҩас
зхы иқәызмыртәоз аџьҵла ԥҳаимбарахк Салыбеи иҩны уасхырс иазицәыз ақды леиуазар ианынҭыс иахашҭит – аҟәраанқәа
ахауаҿы мпылҵас еигәыдырҵоз аџьрыцк ишахылҵыз аҽыртаӷаны,
ԥҭа-црышла ахаҿы ҭаҳәҳәа, абынҽа азқәа иқәтәоу ашьауардын
ашьапхыцқәа реиԥш, адацқәа адгьыл еиқәаҵәа аԥсылара иаларԥа
игылан.
Ауаҩытәыҩса ихнықәра шыннаҵхьазгьы, иҽырбон уи аџьҵла.
Мап, уи реиҽырбомызт иара еиԥш џьрыцк ма шә-рыцк иахылҵны
адгьыл иқәгылоу ҵиаак. Амза адгьыл иеиҽырбозар, иара
ашьхақәеи амшыни иреиҽырбон. Амшын қәыԥсычҳар – иаразы
иқәыԥсычҳазшәа абон, ашьхақәа рхы-рҿы нықәлашар – иара
иахәлаччо џьнашьон.
Иара аҵкыс иеицәан амызгәыҭқәа, амахәқәа, авҵиаақәа.
Урҭгьы адгьыл ишықәгылоу рхашҭхьан. Акы – амза иеишуаз Салыбеи ила Дамшә еиԥш ашарԥыеҵәа иахәаԥшны илацәҟәысуан,
егьи – ахәылԥыеҵәа лҭашәаанӡа ахәхәахәхәаҳәа ақәыԥсычҳара
иаҿын.
Уи аџьҵла ԥҳаимбарах, еиԥш зеиԥшыз аҵлақәа ианыҩа­рылҳә­ҳәа
нахыс, акәшамыкәша акы ахы иҩахар амуит. Уи акәым – иара ацәа
иалҵыз аџьрыцқәаҵәҟьа, иахьылкаԥсо, аҵәыӷьаха рамраӡакәа,
ихәаҽны иашьуан...
Аха ҽнак уи аџьҵла хамхаԥагьа аҿҿаҳәа даш шәпа дук
алаԥҵәеит, рҳәоит. Адырҩаҽны иалаԥҵәаз адаш ашьҭыбжьгьы
шәақьк аҭҟьара иаҟаразаарын...
Ирҳәоит, убасҟан иаршәыз аџьрыц иахылҵыз аџьҵла ауп уаха
ахылаӷьара иҭаланы илеиуаз, Салыбеи уасхырс иицәыз ақды
ааныз­кылазгьы ҳәа.
Уажәы уи ақды ҳәа ауп ишазырҳәо, аха иаԥскымҭаны ианыҟаз
ақды акәым, аҵла ҳәа азуҳәар ухәаҽны уамшьуази!..
328

Салыбеи инеиԥырагыланы даанызкылашаз уаҩ дҟамлеит.
Ашыц аӡеи аҵыҭәа ҟәыки рыфҩы зыҭҟьоз акәара лашәқәа
акыр дырҭысит, амарда цәҳәқәа дырҿысит, иԥсҭаҵагоу аԥша
ахьиԥылоз ахәқәагьы акыр дырхысит, аха ԥхӡыкәармак џьара
илахь иаақәнамԥсеит. Уи акәым, Салыбеи иблақәа еиҳа-еиҳа
иҭыблааны ицон, идақәа ххахон – ишьапқәа адгьыл ишахьыс­
уаз злеидыруаз, ишьхаҩаны ишьаз иажәцәеимаақәа рхьарчбжьы
акәӡан.
Уажәраанӡа амахҽ иеиԥшны амраҭашәарахь ала ажәҩан
иадибалоз ахәы аика данаақәгыла ауп, амза ҩежь ду лбааз­
дахьаз амшын казказра данынхыԥшыла. Есыуаха илбааны, ираҳаҭӡа амшын агәы инықәианы ицәало аҵхгьы, уажәы
ицәыха-жьыхо аҿыхара иаҿын. Ауаҩ ӷар имаҟа аҟәынақәа
реиԥш акәын иӷарԥшарӡа ишааԥшуаз Аҟәа иалубаауаз алашара
кьоушәоуқәагьы.
Салыбеи, амца зхыз иблақәа хыргьежьыло, акыраамҭа амшын
дхыԥшылон, аха абажә лҩа аԥштәы змаз аҵх џьара лашаракгьы
налимбааит. Нас ауп иблақәа рҽырхьны, ԥшьаала, асқьала ыҟоуп
ахьыргәахәуаз аҭыԥахь рҿанаархаз. Уаҟагьы лашара рԥымлеит.
Амала, есааира аҵыккара иаҿыз ажәҩан иадибалон, ахьшькцәа
рыскьынџь аԥшра змаз хыбра хахачахақәак.
Дырҩегьых дыццакны дылҭалеит Салыбеи. Баалоуаа рашҭеи
Аҟәа ақалақьи еимаздоз аҭыҳәҭа данылҭаԥала, ишьапы ина­
ҵаххит џьыкаҵас иҟәашӡа адгьыл ацәа иалнаҳәахьаз аҵаа
ԥшқарах. Раԥхьа ижәцәеимаа кьакьамсаҩақәа ирҭашны ирҭаз
ишьыргәыҵақәа ныҵхьшәашәааит, нас уи аҵаа сақә ицәа-ижьы
зегь инақәдырҳәҳәызшәа, иҩеихыбзаа-ҩеихыбзаан, аҽаархьит;
иҟәбаҟәшәон, иҟәбаҟәшәон иарӷьарахь ала ивагыланы илеи­
уаз аӡиас хәыҷы ацәқәырԥақәа. Урҭ, тоԥра ицо аԥсыӡ пҟышқәа
реиԥш, рызқәа анықәԥшха уамраӡакәа, џьара иаҵәарак
иналаӡ ицон, нас, аимыггара иаҿыз аԥсабара еиҭаналубаахуан,
еиҭанцәыралахуан.
Аӡиас хәыҷы кәараҵацыԥхьаӡа – икәараҵон Салыбеи дызныз
амҩахәасҭагьы:
«Адгьыл уацыфахааит ари амҩахәасҭа раԥхьа иалзгаз! – игәы
дахаԥжәон уи. – Бӷьыцк ҿшәаны уаԥхьа икашәаргьы уахыкә­
шозма!.. Уҭабааит амҩахәасҭа зырҟьалаз акәарагьы – иувацала­ны
иугарц угәы иабанӡаҭоу?..»
329

– Адых-дых, адых-дых, ахәырд-хәырд, ахәырд-хәырд! – ишьапы иаҵаххуеит аҵаа-сақә. Ихәыҭхәыҭуеит, иҟәбаҟәшәоит, амшын
ахь иццакуеит аӡиас хәыҷы ацәқәырԥақәа. Уахь дыццакуеит, иԥсы
иӷраӡом Салыбеигьы.
Уажәраанӡа егьа дныҟәаргьы, иҿагьежьны иаԥхьа иаагылоз ахәқәа уажәы иааимҟьан, амшын дынхыԥшылеит, нас уи
аԥшаҳәаҿы ишьҭаз Аҟәа ақалақьгьы дналаԥшит.
Иара амҩахәасҭагьы, Салыбеи иеиԥш агәы анкыдгылаӡа
акәхап мацәысҵас аӡиас хәыҷы абӷашшара анааҩнаҵәаз. Иҟәашҟәашӡа иҩалыҳәҳәоз ахаҳәқәа дрықәԥала-рықәԥало днырԥан,
аҵыҭәа зкыдышьшьыла иҟаз амарда иҽнадҵаны ижәцәеимаақәа
лаишьихит. Нас, изқәаҿы имаҟа иаваз иеимсқәа дҩарыханы
иҩаишьеиҵеит.
Салыбеи ишьихыз ижәцәеимаақәа ирзиура изымдыруа,
ирҟыҵымыҵуа икны ԥыҭрак дгылан:
«Иҟаз – зныкоуп ианыҩасырҳәхьоу... Иудыруеи – имгәыӷкәа
иԥсхьада», – игәы иааҭеикын, илгәыгәӡа адырԥара иаалыҳәҳәоз
ахаҳә дҩаханы илаҵеиҵеит…
Ақалақь абаҩқәа еиҿыршәшәаны ахьхьаҳәа ацәа иҭарԥсон,
зхаан цәхьак зган иадзымҳәалацыз урҭ ауардынқәа.
– Ҳаи, ҿыцха шәанырҵааит, уаха уац ҟьатакгьы шәмоуӡеи!.. –
игәы дырҩегьых иааҵкапит Салыбеи.
Архәара иаавшәеит раԥхьа игыланы иааиуаз ауардын. Уи,
ашьарақәа зышьҭоу аҳәан еиԥш, иццакуан, инеиԥынкылангьы
иҟыжуан. Иаҵаҳәаз акамбашь хаххалақәа убас рыхқәа еиқәыр­
шәаны идыркалон – уаргьалак еицанушәа, мап анакәха, илеид­
ԥыххаала изымцахуазеи!
Усҟаноуп Салыбеи иахьа шымҽышаз анидыр. Егьи амҽышазоуп
акәырд еимаашәҩы Салыбеи илымҳа ахәшәхәынгара анҭеиҭәаз.
Аҩаша – акыр ихӡызар днаханы иҭиит. Аа, иахьа – итапанча амгәа
иҭоу апатронақәа реиԥш дыхианы амҩа дықәуп.
– Ахәылԥазы, амра аҭашәара масҭхәагашәарак шагу иадҵуеит
ҳәа ауп ирҳәо, – иҳәеит, Салыбеи изҵаара аҭакс, ҵаҟа афлыка иангылаз аԥсуа мшынуаҩ.
– Трабзан инкыдгылап угәахәуоу? – ибжьы лышьҭакӡаны
деиҭаҵааит Салыбеи.
– Сеидроу, Маф иҭаҭынжәга еиԥш, еиҵарпапа еиҵаҳҵеит – уи
ауп ҳара хнапы иану, егьырахь, трабзанаа ракәу, Сҭампылаа ракәу
330

зыбз ҭызшьраны иҟоу здырхуада, иара асулҭан ихаҭа иӷраргәарц
иргозаргьы ҳаздыруам, – уи аԥсуа иԥаҵа анаӡара икны иахозшәа,
хынтәҟагьы иҿы ацәа ҩахыԥа-ҩахыԥеит.
Уи уажәы аӷәтәы сқьала ҟәарҽар иқәгылаз Салыбеи диҵаԥш­
уамызт – наҟ нҵәара зқәымыз амшын агәы еишьылра дхыԥшыло
даҿын: – Арҭ иубо ачрықә еимаа Маф иҭаҭынжәга еиԥш, еиҵарпапа
еиҵаҳҵеит.
«Маф, Маф, дарбан Мафу, иаргьы-уаргьы аҭыӷьқәа реиԥш хыла
шәеисааит!» – игәаҵәа ааҿнаҵәаӡеит Салыбеи уи ахьӡ.
– Ари ҭаҭынмзар уаҳа даҽакгьы агаӡом... Маф иҭаҭынжәга
еиԥш, еиҵарпапа еиҵаҳҵоит.
«Иарбан уара амӡанра уааҟәымҵӡакәа иулаго?!» – Салыбеи
уи диқәхәаарц аԥсык ауп иааигхаз. Иқәхәаара акәым, игәахы
иадҿаҳәалаз итапанча ашҟагьы инапы наҭрысит – уи ахьӡ
убриаҟара деиланаршәаӡеит.
– Егьырҭ иубац: акы ашыц, егьи – ааҵлақәа, аџьықәреи...
Ажәытәан ауаа ӷьычны ирыларгон ҳәагьы рҳәоит. Маф иҭаҭынжәга
еиԥш, еиҵарпапа...
Дасгала исызшәоуп аҵыхәтәаны Салыбеи дшышьҭыԥаз, аха
усҟан уи аԥсуа, аԥслы еиԥш, ифлыка шьқьырны ацҳа инаҵалахьан.
– Трабзанынӡа снабжьысыр сҭахуп, аллаҳи уареи шәымча­ла, –
Салыбеи хәыҷык ишыра анаахҽ, «Маф иҭаҭынжәгеи» асқьалеи
ирыбжьгаз ацҳа ҟәарҽар иқәгылаз аҭырқәа мшынуаҩ ихы
неиҿакны ҿааиҭит ҭырқәшәала, харгьы амаӡамкәа.
– Аллаҳ итәы сыздыруам, аха сара акагьы схәарҭам! – наҭеикит
аҭырқәа мшынуаҩы, амыдаӷьцәа иеиԥшыз ибла ҭацәқәа рыла Салыбеи ихаҟынтә ишьапа-ҿынӡа данааимида.
– Угәы нсырхом! – Салыбеи иџьыба ԥшьшьаала иҩҭыҵит зхы
еимахәаҷӡа иҿаҳәаз касыжәлых қьасак.
Усҟан ауп Салыбеи урҭ амыдаӷьцәақәа рыҩныҵҟа зыԥсы ҭаз
кәымпыл еиқәаҵәақәак шыҟаз анидыр – иааскьеит, ақәыџьма
млашь аблақәа реиԥш иагьааиҿаҷҷеит:
– Амцазы ишәарҭоу акыр уџьыба иҭоума? – дҵааит аҭырқәа
мшынуаҩ, Салыбеи иқьаса иџьыба ҭыҳәҭагар аҵаҿы илеизаргьы
илеит анигәахә.
– Ҳаи, џьоушьҭ, сааурҩар аӡы сылымҵуеи!
– Ус акәзар, уҭаԥал. Ҳдәықәлаанӡа уа аҭаҭын денгьқәа
уҽаарывак, нас џьара жырҭак усҭап. Аллаҳгьы хьаас дҟоумҵан,
игәы нҳархарым.
331

Аиҩхаа аҵа иҭахәыҭхәыҭуа акәара лашә ашьҭыбжь еиԥш,
аҟәараҟәараҳәа аӷба агәеисыбжь ааҩуеижьҭеи акрааҵуан,
аҭырқәа мшынуаҩ ибжьы Салыбеи ианиқәиргоз.
– Аллаҳ дуцхрааит! – ачуан аӷьӷьабжьы ихаҵаны дагьааччеит
уи.
– Џьаԥшьгьы! – нациҵеит Салыбеи, анцәа ижә еиԥш
иҽеиҵацаланы дыԥҟьо аимсара дахьаҿыз. – Шәаҿымхааит абри
чысхәс измоу!..
Ачрықә еимаа аԥшра змаз аӷба жьакца, изышьҭаӡоугьы абарҭ
роуп уҳәартә, ихаууала ишнеиуа, атазҳәа инарысны, ацәқәырԥа
шлақәа рыгәҭа ааҩҵәо инеиуан.
«Еҳ, хыхь иқәтәоу, ухьышьаргәыҵа сакәыхшоуп! – ажәҩангьы
дҩаҵаԥшит Салыбеи. – Аха – мап, мап! – длеилууаан, игәы абжьы аӡәыр еиҳазар ҳәагьы дшәаны днаԥшы-ааԥшит. – Сшьа
сара сазхартә сыҟоуп, кәапеила иҭыстоит!.. Анцәа – зхы
изақәымгәыӷуа дрыцхраалааит. Маф Чаабал дфырхаҵоуп –
ҳаҩжәлак рхы аҵәаҟьа нықәшьны Трабзанҟа дцеит, сара уи
аҵәаҟьа уаҟа ашьа Иныларшәны Аԥсныҟа саауеит... Мап, Маф
Чаабал Иаҳа дфырхаҵоуп – уи ишьа аниуз зшьа ҭазмыжьуаз аӷа
сшиҭынхоз ибон. Сара?! Чаабалаа рыҳәсақәа рзоума уинахыс
абџьар сзаҵазаауа?! – Абџьар патронак ада анҭам иабџьарума?
Аиха­ӡа!» – аӡыԥси ажьакца ҩежьи ацыркәкәа апалуба иқәжьыз
аԥырсал дназыԥшит. Нас апалуба зегь лаԥшыла иааимидеит.
Наскьа, хҩык аҭырқәцәа мшынуаа еидгыланы иара ишҟа
иааԥшуан, аӷба дҭазыжьлазгьы днапҟьа-шьапҟьо акы рзеиҭеиҳәон.
«Акы шәҽазышәки шәымшәозар, ԥыҭҩык аԥсыӡқәа гәырхаагас
шәырзыҟасҵап!» – илаԥш аарҟәиган, ашырҳәа даақәҵәиит.
Раԥхьа иҩежьӡа днарыхәаԥшит ахьӡы зкәыршаз ашьха
еиҿарԥақәа, нас – амшын аиҭанӡаалара аԥсра ахызкаауаз амра.
Аԥсымра иацрыҵуаз ашәахәа бырфын рахәыцқәа ашьхақәа
рхықәцә иакәыршаны иҿаҳәан.
«Иҵысҵысуа, абарҭ ажәҩан иалакнаҳау ахьтәы даҷқәа
снархьынԥашаланы, нас срықәныҟәа-рықәныҟәо сышнеиуа, ахәблы иалԥаз ацгәы еиԥш, цыгәхыршәҭ ҟаҵаны сашҭа
сынҭамԥалози! – игәы иааҵахх-ааҵаххит Салыбеи абарҭ алакә
гәаԥхарақәа. – Ҳы, аҩсҭаа дызхыччо ауаҩы игәаимырԥхара
иҟоузеи: уи, адажә амҵәыжәҩа иазирԥшуеит, амаҭ – абз хаа,
анхаҩы – анадел, саргьы уажәы дцәыҵатәаны аҟырҟырҳәа дысхыччоит уи ақаҷаа. Аха зегь акоуп – сшьа кәапеила иҭыстоит, ҽнак
332

иадамхаргьы сыбла еиҵыхны адунеи сықәԥшуа сҽыҟасҵоит». –
Аиашазы, Салыбеи иблақәа асы шәырҭаҭа иааҟәиган, лаԥшыла
деимдо дылҭалеит: ахра ҭакнаҳақәа, аҩхаақәа, ашьха кәазақәа
рӡамҩа иаҿаҳәу ашьац иаҵәа, нас – ҵыхәаԥҵәара змаӡам аԥсҭа
цәеиқәарақәа... Ус лаԥшыла дҳәазо иқыҭа даалалеит Салыбеи,
аха ҵиаагьы хыбрагьы зегь еилашьыхаан – иқыҭоу, аҳаша ҭызгаз
ӡиаск иаԥшаҳәоу узымдыруа иҟан.
Сааҭк ашьҭахь ажәҩан инаҵаӡҭы ицеит ашьхақәа, иҿыцәааит
аԥшаҳәа, адунеи зегь мшынха, ацәқәырԥа хышқәеи урҭ иҩуа
ирышьҭаз аҭырқәа иӷба чрықә еимааи рыда акагьы ыҟамкәа
иааҟалеит.
Ауха шаанӡа лацәааихьшь изыҟамҵеит Салыбеи. Акәараакәараҳәа аӡы аҵаҿы игоз аӷба абжьы дазыӡырҩуа дхәыцуан
уи. Ихәыцрақәеи игәалашәарақәеи зегь реиҳа даргәамҵуан,
иԥырҵуамызт, игага еиԥш, дахьцалак ишьҭан – Чаабалааи Кәаӡааи
шәышықәса раахыс изҿу анибарҵәара раԥхьаӡа ишалагаз,
изыхҟьаз.
Аиашоуми, ҩ-жәлакы ррыцҳара раԥхьа ишалагаз атәы Кәаӡаа
рацәаӡак иргәаладыршәацәомызт. Аха: «Ажәа ахы умҳәакәа
аҵыхәа узҳәом, дад, Кәаӡааи ҳареи ҳаиӷараҿы ҳажәла хара шадым
удыруазааит... Уи шыҟалазгьы абас-абас ауп... Сара саныҟамгьы
ушьа ҭоумырхан...» – иҷкәын дилабжьаны ашҭа дынҭыҵуан, шьоура ицоз аб Ачаабал...
Уажәы, аҭырқәа иӷба зыбӷашшара ааҩнаҵәҵәо амшын
Ацәқәырԥақәа иреиԥшха, еивҵаԥсаны ишьҭан Чаабал Смел
иԥиҽуаз адәаӡа. Ацәмаҭәа адгьыл иадԥон – адгьыл иаҭахымызт
ацәмаҭәа аихатәы напхыц хаԥагәала аӡамҩа ԥшӡа, аӡамҩа иаҵәа
цәыԥԥны иахьықәнаҵоз. Аха аҷкәын қәыԥш Смел еибаҭахымыз
адгьыл аӡеи аихатәы цәмаҭәеи еиниршәарц даҿын: есааира зҽеибызҭоз имахәҿа ажьышәқәа қыџьқыџьуан, ишьапқәа
неимыҭхаа-аАимыҭхааны иҵарԥа, ацәмаҭәа амҿтәы маа заҵәы
дахьынкәакәала дшашьҭоугьы, зны адәаӡахь дымҩаннаҵон, нас
ацәаӷәарсҭахь даршәуан.
«Иабаҳҭахыз адәаӡа еилаӷьа аԥҽра?..»
«Уан дукәыхшоуп, араҟа ахаан аахыс арахә иртәарҭоуп..»
«Ашықәсан уахҭаԥса шысмоуа здыруазаргьы, абраҟа цәшьхәа
асырсуам!..»
333

Аҷҷа-ҷҷа, аҷҷа-ҷҷа, – ахәа илатҟәацуа аҩсҭаа џьықәреи
цырақәа рыбжьы рхаҵаны иԥыҵәҵәоит адгьыл иалаԥаны изку
адацқәа.
«Ҳаи-чаи, уа уара, уа сара!» – акәаранырцә алра иҵыҩҩны
иааҩуеит ахацәеи аҳәсеи рыбжьқәа.
Алтә мҿаӡа ишахылҵуа мҩашьо, иаашьа-канҭҳаиуа, ана-ара,
ақәаҵа иалшәшәаны иҩеиуеит ацәҵыхәа аԥштәы змоу алҩа.
«Иабаҭахыз адәаӡа еилаԥа аԥҽра...»
«Арахә иртәарҭоуп. Шәаб дыҟазар адәыԥшӡагьы аанхон,
сыгәгьы аҭыԥаҿы иҟазаарын... Сшәоит – шәара шәхәыҷқәахеит,
сара сыԥҳәысхеит..»
«Ахьаца ашәшьыра шәызқәа ишнықәлалак, шәыхә-ҵырххақәа
ласышьҭуеит...»
«Уҽхәумжәан, уан дукәыхшоуп, ацәқәагьы рыцҳауп, аԥсхәы
зуа­гьы акы уаарыцхраап, ирласны унеи..».
– Аҽыжәлацәа, аҽыжәлацәа, арахь, шәхаҵкы сцеит! – Смел
игәы иаақәсит, ихшаз реиҳа иҽы бзиа ибоит Ҳәа ззырҳәало
ргәыла Кәат ибжьы.
Раԥхьа, иҵарԥаны иикыз ишьапқәа наиҵԥсааит Смел, нас игәы
ҩаскьаны иԥсыԥ алеиҩеирҭа инаԥырагылазшәа дааихәлаҳаит.
– Инеихшәыркәа, алашәатә ихырҟаҟааит! – иарӷьа напала
ацәмаа иадкыланы иикыз ифырмахьц аамҩаниҵеит Смел, ицәқәа
рызқәа шыҟаз. Даргьы наҵҟьеит, иаргьы армарахь дымҩанызҵаз
ицәмаа деиҭахьанԥашаланы икит.
«Сшәоит, шәара шәхәыҷқәахеит, сара сыԥҳәысхеит!..» »
Илцәагахьада, мшәан, абри амла?!. Сара адәаӡа еилаԥа
ԥысҽуеит, џьоукы ҽыжәкьакьала аҭарчеи ныҟәыргарц ргәы иҭоуп...
Еҳ, саб иԥсы Ҭандаз, ари адәы ԥшӡагьы аанхон, Раԥ абӷаҿынӡагьы
снеихьазаарын уажәшьҭа. Кәат, Кәат рымшуп зегь – арахь иҽы
шьындырӡаа қамса ԥсыр, Раԥ ҵәыуара инеиуам... Аха иабаҟоу:
«Нан, нан, срыцҳауп, аҽы ааигәара шәымнеин!» – лымшуп!.. Шьаниагьы иахьа уа дҟалозар акәхап... Сара жәашықәса ансхыҵуаз
саб аҽы абӷахь снаишьҭит. Уажәшьҭа жәохә шықәса схыҵуеит.
«Нан, нан, срыцҳауп, аҽы ааигәара шәымнеин!..»
Ацәмаа аҵкыс еицәаха, абарҭ ахәыцрақәа дшеигәыдырҵоз ауп
акәукәуҳәа аҳәҳәабжь илымҳа ишааҭасыз Чаабал Смел.
Ишьҭахьҟа данаақәҵәи, ашәарыцаҩ иԥба зкыз аԥслаҳәқәа
реиԥш амарда инаҿибааит еишьҭаланы инеиуаз аеҵәа. Раԥхьа
дгылоуп Кәат – ааи, Кәат иоуп, хымԥада, – ихәыҷқәа реиҳа
еиӷьишьоит ззырҳәо иҽы шьындырӡаа қамса дақәтәоуп.
334

Усҟан Смел зегь-зегь ихашҭзаап: ицәқәа рҵыртлара, идәаӡа
аԥырссара, иан лажәақәа, урҭқәа урҟәаҵ – ишьапы аҽышькыл ианахьыс ауп ишхтыз анидыр.
Раԥ адәы иананиалак, аҳаскьынқәа ираҟарахон, абард
аандақәа ианырзааигәахалак, аҽеимаа ҟьаԥсқәа унарыҵаԥшуан,
амҩақәа еихнаҵәҵәон, ақәаҵаҿы ажьа аҟара икәараҵон...
Аԥшазаҵә ҵәыуон, аԥшазаҵә ууан, ишәышәуан Смел илымҳаҿы.
Рышьҭахь игыланы иҩеиуаз аҽыуаҩ данивууаа нахыс,
уажәраанӡа ивыҟьҟьоз аҵлақәа реиԥш ауп егьырҭ аҽцәагьы шынижьыз Смел.
Раԥ аԥынҵа иҭҟьоз афақь шыра ауп, еснагь еиԥш, згәы
ырраҳаҭӡаны зкәадыр иантәалаз Кәат дхьазырԥшыз:
– Акы уҽазумкааит, уара аҷкәын ԥынҵамԥсса!..
– Абри ауп исҭаху, уаҳа акагьы! – Смел иажәақәа аԥша
иҿнаԥаанӡа, Кәат иикыз акасы еицарса нимҟәыҵԥшша ицеит.
Амзаатә рзааит ҳәа ауп ирҳәо усҟан Кәат иҽгьы иаргьы. Аха
зықәҷышь ахьшьыцба имҵанарсыз аҟәарҭ егьа агәы ԥжәаргьы
иалшагәышьозеи: Смел атыша лашақәа дырхууааит, арҩашқәа
дырхыԥрааит, абахәқәа дрыбжьыԥеит, ахаҳәқәа еидԥыххаало
ахылаӷьара иҭеиҵеит. Кәат уи дааицыршәомызт: дахьызмыԥоз
дахыкәшон, дахьызхамлоз – даҵсуан, имҩақәа иркьаҿуан...
Ихахәы зыршлаз аҭарчеи агараҿы уи шшьауӷоу заманалаҵәҟьа
идыруан Кәат, аха дызбодаз, дзаҳауадаз усҟан.
Смел, абахәқәеи, ақәаҵақәеи, аҿаҩақәеи иргәылигаз амҩеи,
арҩашқәеи аӡхыҽҽақәеи ирхиҵаз аҵҳақәеи рыла дыхнымҳәкәа,
ишьҭахьҟа дхынҳәны дшаауаз, Кәат даацәырҟьан, дырҩегьых
дкәалаауа длаишьҭалеит.
– Уанн!.. – егьырҭ Кәат иажәақәа аԥша иаамҵнаԥааит Смел
илымҳаҿынӡа инамышьҭкәа.
– Дарбан, уара, ари иаауа?
– Дзыԥсаатәда, дызхьышьцбада?
– Дызхылҵда, дзааӡада?
Абас еизҵаауан, рҳәеит, аԥсхәы зуаз ауаҩ иашҭа иқәгылаз
хаҵагьы ԥҳәысгьы.
– Шәанаџьалбеит, Шәагә ԥсаҭашкәакәа иҽы!
– Аа, Раԥ, уара, Раԥ!
– Унан, Смел хәыҷы иоума иақәтәоу, мшәан!
– Иара иауми, бара, ихы исааит!
Абасгьы иҩеилаӷзит, рҳәоит, ахҭҟьа еиԥш иааиуаз Смел
деилыркаартә данырзааигәаха.
335

Смел уажәраанӡа икаиԥсахьаз аҽцәа, ажьа аҵыхәа
зҽалазӡаз ахьаԥарч еиԥш иаԥхьа, ана-ара ицәыҵппуа иалагеит.
Дицрыҵуамызт Кәатгьы.
– Ҳаи, уԥсынҵры духааит!.
– Иаб икәал каимыжьт, иаб икәал!..
– Абаз шьҭызԥаауаз иԥа иами, абаз!
Смел аԥсхәра ахьыруаз ашҭаҿы данааигьы, ицырԥсса
ишьҭаз аҽцәа акыр дрылахәмарит: аҵла еимҿаԥа дыбжьыԥеит,
агәараанда наҟгьы-ааҟгьы дахыԥеит, аӡахәа бжьында даҵсит...
Иҟаиҵоз ззыҟамҵоз аҽцәа, ахҭа ианҭахалак, аӡәаӡәала иирыҵуан.
– Ҳоо, ҳоо! – ажәлар ирхылҵуаз ашыкьбжьы ахрақәа ирҿыҩуан.
Ишьҭа ихыршәланы дишьҭан Кәат – уи иблақәа есааира
ихәашьуан, иҟамчы аҭыԥқәа еихыршьны иҽы агәчама ианиҵахьан.
– Аҳы, Раԥ! – ажәлар иҩарылҵәрааит, уажәада аӡәгьы имаҳацыз
Смел хәыҷы ибжьы.
Раԥ шьҭиааны аца шыҟаз аҿыланахеит.
– Ҳаи, абааԥсы, ҳаи, абааԥсы! – ажәлар ҩеилаӷзит. Раԥ ацагьы
иладыххылеит, Смелгьы аган днаваӡ дцеит. Акәадыр амахақәа
рхы цәӷәыхаа Раԥ аца илаҵҟьеит, Смелгьы иблақәа чча-ччо
ахьышәҭҳәа дыҩхалеит.
– Ҳаи, уԥсынҵры духааит!..
Абри аамҭазы аҵықь-аҵықьҳәа ҩынтә ахысбжьы геит. Смел
Чаабал азныказ иҟалаз изеилымкааӡакәа иблақәа ҭырхаха Кәат
дҩеиҿаԥшит, нас дхьыдышьшьны иҿылеихеит... Кәат Кәаӡба
дыкәлааны ашҭа дылҭҟьеит...
Ԥҳәысымзар, Чаабал зыжәлоу хаҵак лаӷырӡ кеимҭәазаап абри
аҽны, амра ҵлакашәара илеиаанӡа.
Смел ицәқәагьы иаргьы зҿынӡа анеира иахьымӡаз ахьаца
амра лавалоны, Чаабалаа ргәы рданы ашҭа иааҭалан, рыхҭырԥақ­
әеи рхылԥа кәамҟьақәеи ашҭа инықәԥсаны, рабџьарқәа ишрыҵаз
рхы иаасуа, Смел илаихагылан дырҵәыуеит. Уи аамҭазы, Смел
иқәлаз Кәат иашьеиҵбы, ашьалашьын иаҿыҵыз ацәыцә еиԥш
длакьӡа, дышьны аанда даваршәын.
Ирҳәоит, абри алоуп ишалагаз, Кәаӡааи Чаабалааи шәышықәса
раахыс ирыбжьоу аиӷара ҳәа...
Шьыжьаахыс Салыбеи апалуба дықәгылоуп, аха иахьыҟоуиахьану ҳәа акы идыруа дыҟам: хыхь – ажәҩан иаҵәа, ҵаҟагьы –
аӡы иаҵәа.
336

«Аллаҳ дуӡӡа уаҳзеиӷьха! – дхагахарц даҿуп уи. – Бнеи
шьхеи сызнымиацыз иарбану, аха иаабахьоу ари реицәазаап.
Ажәҩан, аӡы!.. Махә ыҟам, шьахә ыҟам... Иара абри ҳназго
аҿҭырффагьы, ишәаны акәхап еихала-еихыҵуа ацәқәырԥақәа
изреихырхәо. Дара ацәқәырԥа мыждақәагьы шԥеиԥшу –
сыцәмаҭәа иаҿыҵызшәа ицәыжәжәа-цәыԥԥы, еиҩыҵәҵәаеихыҵәҵәа. Мыд ихәыц рылашәааит, рҵыхәтәа нымҵәаӡои! Адгьыл рыцҳа – ҳагьызааӡо, ҳагьызфо. Абыржәы ҳхаууала ҳҭалан
ҳашлеиуа, ҳаҽҳазнымкылаӡакәа наҟ аҵахь ҳҿылаҳхар – иумчи,
амра уамҵасны иукып ҳәа уҟоу – уцеит уҵаакәкәала, уцаӡеит –
аԥсыӡқәа рзы гәырхаагас...»
– Абаза кардашь! – Салыбеи изқәаҿыҵәҟьа бжьык геит.
Данаахьаҳә, Џьаԥшь ахә зџьыба гәаҩа аҵа иазцаз аҭырқәа
дгылан.
– Иреиӷьузеи шәышьхақәеи ҳашьхақәеи? – инацәа наҟ амра­
ҭашәарахь ирхханы икын уи аҭырқәа.
Салыбеи анаҟәа гага иналибааит зыхпашқәа цырцыруа
иааԥшуаз аҭырқәа ишьха цәыггарақәа.
Зегь раԥхьаӡагьы урҭ днарыдибалеит иаӷа Чаабал Маф: чабрала
иӡамҩақәа ирыдырххала иҿаҳәаны иртәалоз иԥаҵа еиқәаҵәақәа
хьашаԥаша, икаба шкәакәа ахәда хаԥала иҭарбаҟаҷа, икәымжәы
еиқәаҵәа амаӷрақәа ԥхьаршәҭны, акалҭ ааилаҳауа. Арҭ аҩжәлак
ауасеи абгеи реиԥш ишеишьҭазгьы, Маф Наҳарбеи дишьаанӡа, Салыбеи уи абас акырқәа дибахьан. «Сшьа кәапеила истап!..»
Салыбеи, дназгоз аӷбеи асқьалеи инырбжьалаз ацҳа днықәсны,
асқьала дышнықәгылалак, иаӷа Чаабал Мафи иареи наҟ-ааҟ
еиҿаԥшуа иаагылашаз џьишьон.
Аха Маф ицымхәрас, Салыбеи раԥхьа иԥылеит агәабан сарақь
ырқьақьа дуқәа зхы иқәыз аҭырқәа ҳамалцәа – даш шәпала
еилаԥоу рнапы ау дуқәа ҵаҟа илашьҭны, амра зыԥштәы агаз
рыџьымшь цәҩеижьқәа ирцәыҵатәоу рыбла маахырқәа нкыдырхала-аакыдырхало.
Салыбеи ихаҟынтә ишьапаҿынӡа дааимидеит аҳамалцәа
руаӡәы. «Уаргьы сара сҩыза цәҳәыҟьантазк уакәымкәа уҟам –
ашәишәирбаӷь еиԥш, бзиа уӡыргәаԥуеит акәымзар!» – ҳәа аанарго, илаԥш ааиҟәиган, ишьҭахьҟа даагьежьит.
Усоуп аҳамалцәа ишырҵасу: аӡәы дызхәаԥшыз егьи димба­
ӡазшәа ҟаиҵоит, аӡәы дназыдгылаз имԥахь иҩызцәа ықәлаӡом.
337

– Аидара, аидара, аидара! Ҳааԥсеит, аидара шьҭыхҩы
дызҭахыда! – аӡәы даалгар егьи иааимидо, еиԥырхагахар ҳәа
ишәаны, рыбла ааԥса млашьқәа рыла иаагәыдибакыло аҿыҭра
иаҿын аҳамалцәа.
Иҟәарҟәаруан аихатәы кәтышьапқәа ирхакьакьаз асқьала. Уи
иқәыԥсаз аӷәы еихыԥхьхьақәа ирыбжьшәшәаны иҩеиуан аӡмах
ҭашаҟәа афҩы аҵкьыс еицәаз фҩы ԥсырмаҷгак. Ашьха ҳауа
цаҳәцаҳә иашьцылаз Салыбеи акыргьы иԥсыԥ ламгаҩамгаӡакәа
днаскьеит, аха аҵыхәтәаны, зегь еизакны ирԥҳақәа ирызцан, иблаамны иҿихырц маҷк ауп иааигхаз.
Амала, асқьала иаҵабааз амшын шаҟәа аиҳа ақалақь цқьан.
Аулицақәа злачаԥаз ахаҳә шкәакәеи, урҭ ирыкәыршаз амра
ашәахәақәеи,рҿы аартны ихәаԥшуаз амагнолиа шәҭы шкәакәақәеи
рыфҩы анеилала, ахаангьы Салыбеи иԥынҵа иҭамсыцыз фҩык
рылҵын, еицәа умбакәа еиӷьу уздыруам иҳәарашәа, дахаӡаны илбааидон... Шәҭаагара ицо ашьхыцқәа реиԥш, илеивҟьа-ҩеивҟьоз
ауаагьы, раԥхьа асқьалаҿы иԥылаз иреиԥшымызт: урҭ рнапқәа
еиҳа икьаҿын, рыбӷақәа хәамызт, рыџьымшьқәа ракәзар, амра
ишацәыхьчаз убартә иҟан.
Салыбеи дыштәымыз дырны, зегь иара ихәаԥшны деицгәарҭоз
шџьишьоз, аӡәгьы дааҳәны данихәамԥш, еиҳагьы игәы ааирӷәӷәан,
ашацаҳәа иҿынеихеит...
Салыбеи иахьатәи амш иҽазыҟаиҵарц иаха заагьы дышь­
ҭалеит, аха зыцәа ҟьалаз аԥшқа иеиԥш, дагангьы дамго, дааннажьынгьы дааннамыжьуа, ииарҭа дшылаҵәиуаз аҵх акыр инас­
кьеит.
Уажәы, аҭырқәа ҭакәажә Залиҳа лҿаԥара аҭӡамцқәа асаба рылылхыр лҭахушәа, абақ-абақҳәа дрысуа даналага, Салыбеи дыҭрысны ииарҭа даақәтәеит. Акаиута ахышәқәа иреиԥшын
Салыбеи аҿаԥара ицыҩназ аҳәынаԥқәа ԥышә ҟазала иҟарҵаз
ахышә кылгьежьаақәа. Дара абарҭ ахышә кылгьежьаақәа ҭырҭәаа,
иҩнатәаз аҳауа ҟәкы иагәылҵәраа иааины, амраҭашәарахь ала
аҭӡамц иадхәмарлон амра ашәахәа хаҿрақәа ҩба. Урҭ ахаҿрақәа
руакы Салыбеи ибла агәыҵәҟьа ихыԥхало ианалага, иҟәицарц
инапсыргәыҵа наԥыреикит. Иаразнакгьы инапы агәаҩара хыхә­
хәо мра шәахәала иҩаҭәит, иацы, абарҭ хара узгараны иҟоу
мҩақәоуп ҳәа аԥшҩы илырбоз ада еихыршьқәагьы еилԥхааеилԥхаауа иааҟалеит.
338

«Егьырҭ ибымоугьы бцәынхааит, ари ауарҳал кәамҟьа бахаанхазма! – ицәа ҩеихыбзааит Салыбеи ишьапы адгьыл хьшәашәа
ианынахьыс. – Схәыҷқәа ирҿыскәкәааз рҿаҵахәы ари аҩымшк
ибҿасмыжьцт, уи акәхап бзыршуа...»
Ажәжәаҳәа иҽеилеиҳәеит Салыбеи. Нас, аҿаԥара ашә илаз
азырза хьанҭа ҩылыршәаны днагәҭасын, ацәҟьа иаҿашәаз ахьажь
еиԥш ишҟыжуаз иааиртит. Иаха қәыршҩык агәы ишнықәнаҟьаз
удырыртә аҳауа аӡафҩы ахышәшәа ицон, иагьыласын. Анаатә
рацәыхьчаразы, аҭырқәцәа рыҩнқәа рыҭӡамц иадырчаԥалаз
атанақьы жьакцақәа алҩаҵә рхылзза абара иаҿын.
Аҭаҟәажә Залиҳа Салыбеи имҩа лкхьан: уи зыхәҵәы рцәых­
жәаз аҟаб еиԥш дбықәӡа, лыӷәтәы ҩны амардуан даҿатәан.
«Изҭахыда бхы-бҿы уаскьаԥ, наӡаӡа иаҿадыршәааит!» – есышьыжь еиԥш, иахьагьы Залиҳа «дналықәныҳәеит» Салыбеи,
илҿаршәыз ачадра еиқәаҵәа даннахәаԥш.
Лара набыцрак лымаӡамкәа дыштәац дтәан. Амала, лымаха-шьаха зегь рцынхәрас аус руан лыблақәа: урҭ акагьы
иамадаӡамкәа иара ус икәымпыл-кәымпылӡа иҭаԥсоушәа акәын
ишылаҳәыҩаҳәуаз – зны ишкәакәахон, нас ашәаԥшь ыҵыргон,
ишнеиуа рҭыԥ иҭатәозар акәхарын – иҟалацәаз амаахыр канӡа
еиԥш, еиқәаҵәа самсалха иааҟалон.
– Салам, аҳкәажә Залиҳа! – иҳәеит Салыбеи уи данаалывала, иҩнапыкгьы еидыԥсала ицламҳәа инадикылан, дагьына­
леихырхәеит.
– Иахьа мҽышоуп! – лҳәеит аҭакәажә Залиҳа, ашәаԥшь
рҿыцәааны, лыблақәа рыҭра ианааҭатәа!
– Ааи, ааи, аҳкәажә Залиҳа, – дыццакынгьы иџьыба дынҭалеит
Салыбеи, – аллаҳ дуӡӡа игәаԥхара-ихаԥхара ацҵаны! – иџьыба
иааҭигаз аԥарақәа аҭакәажә лывараҿы амардуан инықәиҵан,
ашацаҳәа иҿынеихеит:
«Схәыҷқәа ирҿыскәкәааз рҿаҵахәы аҵыхәтәа ааидыскылеит...
Рыгәнаҳа џьанаҭ гыларҭагьы снаҭом... Ҳы, аџьанаҭгьы сҭаххеит,
анҵәажә! Аиаша, абри џьанаҭ инарышьҭуа дзеиԥшрада, мшәан?
Зшьа зуз иакәу, зшьа зуз иишьыз иакәу?» – азныказ Салыбеи ихгьы
игәгьы днарызҵааит, маҷкгьы даарзыԥшит, аха аҭак шырзыҟамҵоз
анидыр, инапы иҟьан, аԥсылманцәа иахьа еизараны иахьыҟаз
ашҭа ашҟа иҿынеихеит.
Салыбеи раԥхьа Трабзан данааи, амра ангыло збоит ҳәа
амраҭашәарахь иҿы рханы дыԥшуа дыштәаз, изқәа ааԥха­
339

ҵәыԥхаҵәит – данаахьаҳә, аҭырқәа ишьхақәа рхы апашра
жьаҳәала иқәсызшәа амца рхыдды иҩарывҵхьан амра.
– Аллаҳ уаҳзеиӷьха! – маҷкгьы ибжьы ааимҵын, дагьыҩагы­
леит, уи усҟан. – Аа, алада! Алада, мшәан, алада!.. Абар сара сызлааз амшын ҩадахьала иахьышьҭоу, аа, иаҳԥылаз ашьхақәагьы
ладахьала иахьгылоу. Аԥсны аҩадоуп ашьхақәа ахьықәу, алада –
амшын. Аха уеизгьы амра ахьгылац игылоит. Ассир, амра шьхам­зар
акы иавҵуазаарым убауоу!.. Ари амра уажәшьҭа ишиашоу аҩада
ицаны амшын аҽаланажьуазар акәхап...
Абас Ҭырқәтәылатәи амра иҟанаҵоз акыраамҭа иџьеишьон Салыбеи. Аха дышнеиуаз дашьцылан – икаба ахаԥақәа реиԥш зегь
рҭыԥаҿы иҟоушәа ибо далагеит.
Абар уажәшьҭа шықәсык инарыцны иҵуеит, Салыбеи игәы
ҵааҟәырҷаха, маҷӡак иадамхаргьы иаазырԥсаҳәаша ашәак
илымҳа иааҭамсижьҭеи.
Уи, ашәа илымҳа акьатрацә хнаҵәон, мамзаргьы аԥсыӡ еиԥш
дҿаҳан, ацаблыкь аҟара ддагәан ҳәа изуҳәаргьы игәнаҳа унаҵалон.
Уажәы анаԥшҩы дсыздыруам, аха иара ихаҭа игәеиҭартә
дааҭрысит Салыбеи: игәы ҵаа ҟәырҷаха цәыкәбар ҟәандак на­
цыр­шәеит, ибла ҭахәалақәа ааскьеит, иаахгылеит... Аҳ ибахә
ашьапаҿы ихы кыдҵаны, Ажәеиԥшьаа изырҭаз, ма аҿахҳәа
иҳәоу ашәарыцацәа рашәа даназыӡырҩло ишыҟаиҵалац еиԥш,
илацәақәагьы неиқәиԥсеит азныказ.
Абни, зган цәӷәыхаа, зкыц гәаҩа шәытақәа ашәақәа рықәтата
игылоу аҩны хәыҷы иавҵҩны иааҩуеит ашәабжьы: Салыбеи
ишьхақәа гараҵаны изырцәало, илбааны ашьыжь иԥшаҳәақәа
зырҿыхало ашәақәа иреиԥшу ашәак. Азныказы инапқәа наиваҳаит,
ишьапқәа неилшшеит, аԥшатлакә назласыз ҽаҩраҭагалантәи
абӷьыжәқәа реиԥш, ихы-игәгьы акы иааиланаргьежьит. Маҷк даахгылеит, аха уи аҩны аҭӡамц дагәақәа ашәа ишаԥырхагаз ангәеиҭа,
ашацаҳәа уахь иҿынеихеит.
Сара ақьар иахыҵны аԥҳә иахалаз,
Бџьарла акәым, лабалоуп сшышьтәу!..
Дзыргачамкыз ашәа иалаз ажәақәа ааиԥынхахалеит Салыбеи
аҩны аган дышнавшәаҵәҟьаз.
«Аллаҳ, бзиала уаҳхылаԥш! – игәы аисыбжь зԥырхагаз
илымҳақәа зынӡагьы инкыдиҵеит Салыбеи. Ашәа ахаҭа – ҳашәақәа
340

рыхҵәаха, арахь ииҳәауа ажәақәа – аҭырқәа ажәа цқьақәа...
Ухьышьаргәыҵа сакәыхшоуп, иуҭахызар ауасеи ақәыџьмеи
шԥеинуршәои!»
Сара сӡыхьқәа ауапцәа рҿарҳәуп,
Сышьхақәа ашәиқәа рхьыссуп!
Салыбеи дааины дааидгылеит, амаҭ бааԥсы аҵсит ззырҳәауа
аҵла еиԥш ихҩаахьаз уи ашәахәа. Ашәаҳәаҩ дадгылан ашәч
зхьыссы иҟаз баа хыжәжәарак. Аамҭа иафахьаз уи абаа хыжәжәара
иеиԥшын ашәаҳәаҩ ихы-иҿы: иҵҟаҟаан, ишьхныԥсылан, аҩар
иаӡәӡәаз аҵла аԥашә еиԥш иалубаауаз ада иаҵәақәа инеиҩҵәҵәа
ицап уҳәартә иххан. Акызаҵәык – ари шбаахыжәжәарамыз, зыԥсы
ҭоу аӡәы ишихиҿу злаудыруаз – иаартыз иҿи ибла еиқәаҵәа
хбаақәеи рыла акәын. Ахра ԥагьақәа ирыбжьыԥаны илеиуа аӡы
хыҽҽа иеиԥшын иаартыз иҿы ихыҭны иааиуаз ашәа; атыҩ иакыз
амра еиԥш, ашәыта рҿыкәырша, зегь ззеиԥшыз амшын ихыԥшылон
иблақәагьы.
Сабдуцәа ылаиоуп абымбыл шьалҭа,
Уи заҭәазымшьаз сабацәа, ицәгьахааит шәыԥсаҭа.
Салыбеи ицәа ҩеихыбзаа-ҩеихыбзаан, аҵыхәтәантәи иҟәрышь
ииҭарцгьы иџьыбахь инапы аҿылаирхеит.
– Ус изумун, ухаҵкы! – илымҳа ашьаҭаҿыҵәҟьа аӡәы ибжьы
геит, иџьыбагьы иҭакыз инапы уа иҭарӷәӷәа иааникылеит.
– Шьханыҟәа аччиахә игаӡом, Шьханыҟәа ашәа иҳәоит,
Шьханыҟәа ашәа аԥиҵоит!..
Салыбеи данаахьаҳә – иара убасҵәҟьа иҵҟаҟааз уаҩ фархьк
днаихәаԥшит. Наскьа-ааскьа, џьоукы – абаа хыжәжәара иахарԥаз
ашәч иаҵәа ашәшьыра рҽыҵак, даҽаџьоукыхгьы – амҩа ахы
иқәгылаз амҿтәы шьаҟақәа рыҽрыдҵа иӡырҩуан.
Сара сҿажәкуеит, сшабоит, сшаба,
Сӡыхьқәа нахьхьи иҭабоит, иҭаба.
Ахьаҩ арган, ахаҭа аиҳа абжьы еиҳаха, ашәаҳәаҩ ишьапаҿы
инкашәеит раӡын ԥара ҿырпык. Дасгала исызшәа дааҭрысит
341

ашәаҳәаҩ, аха ибла џьа иааихамҟәысит – дахьыԥшыц дыԥшуан,
ашәагьы, аӡыблара еиԥш, иеилагьежьуа иааиуан.
Уажәраанӡа Салыбеи инапы иџьыба иҭагәаны изкыз ауаҩ
фархь днышьҭасын, макьанагьы цқьа еиқәымтәацкәа аԥаҟьԥаҟьра
иаҿыз араӡын ԥара аашьҭиԥаан, иказыршәыз днаишьҭалеит.
«Аа, Маф дахьнеиуа! Маф Чаабал! – ихы-ихшыҩ ааилагьежьын,
дҩышьҭшәааит Салыбеи, иарӷьа напы итапанча иназыҭрысит, иарма напы – иҟама. – Маф, сшьа зыӷрагәоу!»
Хсаалагашәа дҭызхуаз икәымжәы шкәакәа акалҭ ааилаҳауа,
еихыршь хыхьтә илеиуаз иххьа хҭырԥа наҟ-ааҟ ираӡын маҟа
иавҵаҵа, адгьыл ишьапы ықәимырсӡои ианаџьалбеит уҳәартә, деихытыруа днеиуан Маф.
Ҩынтә рыда дмыԥаӡакәа уи днаидыххылеит ашәаҳәаҩ
иҩыза. Ахҭҟьара иаҩызаз ажәақәакгьы иҳәеит, ижәҩа дылҭарсны
даақәирҵәиаан, ираӡын ԥара ыршәны иҩеиҿаиршәит.
– Уан!.. – иҟама ахәцә ныҵикааит ахаҵа кәымжәы шкәакәа, аха
деимырхакәа даарыбжьаԥалеит Салыбеи.
Аҟажаҩ дзауз ахаҵа иаҳагьы иҽираапкит:
– Соушьҭ, изхарамфа мгәацәа хәыҷы ҭсыршәоит!
– Уаҟәыҵ ахамчамра! – Маф ахьиакәымхаз еиҳагьы амца
ицранаҵан, дҩаиқәцәҟьеит Салыбеи.
Аҵҟьаҩ, иара дызҟажоз ауаҩ иҟазшьақәеи иеилаҳәашьеи
џьашьаны азныказы даашанхеит: иблақәа аацәҟәыншьеит,
дыҽхреимҳәеит, уажәраанӡа Салыбеи иеиҳәахьан еиԥш, даахамчамит. Аха хыԥшала иршәашаз аӡәгьы иаԥхьа дышгыламыз
ангәеиҭа иҽааникылеит.
– Имгәацәа хәыҷы ҭыршәазар акәын!
– Уидызцалазеи, Шьханыҟәа аччиахә игаӡом, Шьханыҟәа ашәа
иҳәоит, Шьханыҟәа ашәа аԥиҵоит! – иҟама, идгылаз имгәацәа
иналаиршьшьыр цәгьа имбо, арахь, ашәа зҳәоз иҩызеи иареи
дрызгәдуны ҿааиҭит Салыбеи.
– Ҳы, аччиахә игаӡом?! – уажәраанӡа алада иԥшуаз аҵҟьаҩ
иблақәа уажәы алада иҩакәымпылит. – Сыцәгьамыцәгьа адкыланы ауп ишиго, макьана дабаҟоу. – Зыҭра «иҭажьакцаз» иҟама ахы
длықәсшәагьы ҟаиҵан, Салыбеи дидҟьа иҿынеихеит.
– Арҭ аублаақәа ҳәа ирышьҭоуп. Ахәшәхәынгарақәа, ҳаӷахәу
иԥшәымҟәара иқәуп! – дцәажәон ашьҭахь Салыбеи ицны
аԥсылманцәа реизарахь ицоз аҭырқәа еиқәа ҭаҳәҭагар. – Абга
иага иуааӡаргьы абнахь иԥшуеит шырҳәаҵәҟьо иҟоуп. Абнахь, наҟ
амшын нырцәҟа – џьаҳанымҟа рҿы рханы иҵәыуоит, ашәа рҳәоит,
342

аламаз ркуеит, иԥсы-ԥсны ацҳақәа рыҵаҟа иахьышьҭоугьы убрахь
рҿы рханы ауп ишышьҭоу.
– Егьи аччиахә казыршәыз дызусҭада?
– Ее, уигьы дара дреиуоуп, аха дҭауадуп, узмаҭәада, узыхә­
шәыда!..
«Аа, уажәы-уажәшьҭан дысԥылоит Маф! Маф, сшьа зыӷрагәоу:
абри архәара сахьнавшәо, абни аԥҳәаҟәа аԥшра змоу аџьаама
аҿаԥхьа, арымӡфҩы уахьахәаҽуа аџьырмыкьа аҩныҵҟа... Аа,
абан дахьнеиуа!.. Аа, аа... Мап, иахьагьы ус илеихашәы ихәлеит...
Уаҵәы, хымԥада, уи асаӡ ҭауад ичарахь снеиуеит – иара сшьа
зыӷрагәоу усгьы ачара иԥсықәароуп: иҟама ахы кны, итапанчажә
ааидҳало... Иҭаирцәыз иԥаҭхь ишьала исырҭәып... Сгәы иалоу
аҵәымаӷгьы наҟ иалсхып. Нас аҭахызаргьы ахаҳә леиааит... Сыԥба
икызар акәхап – дмааит арахьгьы, анышә дыҵамлозар дабацо!..
Уаҵәашьҭахьгьы урҭ аҭырқәцәа еизараны иахьыҟоу ашҭахь снеиуеит. Ԥсылман жәла даанхом ҳәа иалацәажәоит – нас иара идингьы уи ауми, ҳшьа иныларшәны арахь дмаазар... Дыҟам!.. Сижьеит ҳәа сыҟоуп уи акәырд ҟәарҭлахажә! Ибзиоуп, сшьа сзымукәа
схынҳәааит – ихы апашра ашьынка еиԥш ихысымссозар абарҭ
сԥаҵақәа баша икыдкьакьалоуп...»
Иацы мызкы нҭакәкәа ицеит.
Салыбеи Кәаӡба Трабзан дааижьҭеи иахьаҟара ихы игәы
ақәмаҷны дҟамлацт. Иацы ашьыжь еиԥш иахьа амра ашәахәа
хаҽрақәа ркылҽҽа иааиуамызт, аҳәынаԥкәа ԥышә ҟазала иҟарҵаз
Залиҳа лҿаԥара ахышәқәа. Деиқәыцәаак ииарҭа дахьылатәоу,
аӡыршәгақәа ирҭашәышәуа, ахыбрақәа ирхьыҵәҵәа, ҿааихак
ҟамҵакәа ишлеиц илеиуа ақәа ашьҭыбжь дазыӡырҩуеит Салыбеи,
абасгьы дхәыцуеит:
«Ирҳәоит аҽшьра, амала аԥсыгәаӷьра хаҵароуп, зыԥсы згәаӷьыз
иимгәаӷьуа иҟоузеи ҳәа... Иара убасгьы ирҳәоит – акы ахьырҳәо
акы ыҟоуп ҳәагьы... Уажәшьҭа адунеи иқәсхуеи: Салыбеи ашьа
ҭаха ҳәа ишсышьҭаз, Салыбеи бзамыҟә – амшын ӡыцәыкәбарк
алаҭәаны, исыԥшаауеит ҳәа иашьҭалаз сзырҳәауа сҿынасхап... Схы
иладыргыланы иоусышьҭыр сҭынчуп, нас сышьҭахь аҭахызаргьы
ахаҳә леиааит...» – Салыбеи, еиҵапапа ихч иаҵаз итапанча
ааҵихын, агәыцә иадгылаз апатрона еиҳа иԥсыҽны еиҵазшәа,
апҟәыл инапсыргәыҵа илықәыркәымпылны дҩахан, ԥшьаала
иаргәҵысҭа иҩадикылеит, иҽаармазеины днышьҭалеит.
343

Сабдуцәа ылаиоуп абымбыл шьалҭа,
Уи заҭәазымшьаз сабацәа, ицәгьахааит
шәыԥсаҭа!..
Анахьгьы, арахьгьы иҟамкәа, игәы иқәыҩҩуа иалагеит аублаа
шәаҳәаҩы Шьханыҟәа ибжьы. Иара ихаҭагьы дааины иаԥхьа даагылеит: ажьакца иафаз аиха еиԥш дыҵҟаҟаа, азҵааратә дырга
еиԥшгьы деиҩыхәа.
«Иашәа изалаиҵазеи, мшәан, уи аублаа ԥагьа абарҭ ажәа
ҵәымӷқәа?!» – итапанча агәыцә хьшәашәаӡа изыдкылаз ихы
дназҵааит Салыбеи.
Аха атапанча акәым, абзырбзан адкылазаргьы, усеиԥш иҟоу
азҵаара аҭак инаҭо имамызт Салыбеи ихы усҟан.
«Иабацәа рыԥсаҭагьы цәгьеитәуеит, ус акәындаз... Иҟалап
урҭгьы шьак рыдхаланы иҟазҭгьы... Маф Чаабал сара сшьа
иӷрагәоуп. Итәарҭа ишьапы аанҟьо адәы дықәуп, сара иара
изы еиҵасҵаз абџьар саргәҵысҭа надкыланы, Залиҳа лҿаԥара
сыҩнаиоуп, – итапанча зкыз инапы ԥшьаала длахеит Салыбеи, –
ауаҩшьра шәаргәындароуп!..»
Кәытҿырҳасрак аиҳа ԥсынҵра змамыз Трабзантәи ақәа
аахыкәкәаны, ажәҩангьы неилыҩры-ааилыҩрызаап – акаиута
ахышәқәа ирҿырԥшны иҟаҵаз акылҳарақәа ҭырҭәаа дырҩегьых
аҳәиҵәҳәа аҿаԥара иааҩналеит амра ашәахәақәа.
Залиҳагьы уи дазԥшны дтәазшәа, агәаԥ-агәаԥҳәа лҿаԥара
аҭӡамцқәа дрысны асаба рылылхуа даналага, Салыбеи деиханы
ииарҭа даақәтәеит. Усҟан адунеи зегь изеиԥшын уи: зны иҭаххеит,
итапанча иҭоу аанҵәаанӡа, абни Залиҳа аҭӡамц дахьасуаз ашҟа
ирханы даҵхаларц, нас дырҩегь азна ҩыҟаҵаны Трабзан дҩалала,
Маф Чаабал иааиеиԥшнишьало зегь иларгәыдҵаны ишьуа, аполициа дыркаанӡа иара ус дцаларц.
Дара абарҭ агәаԥхара бзамыҟәқәагьы, иаԥхьа ииасны инеиуа амра ашәахәа хаҽрақәа ирылахәмаруа ахәыц ԥшқарахқәа
реиԥш ауп ишизааиз, иагьшцаз. Нас, дырҩегьых дҭацәкакараӡа
дааҟалан, иара ус дшыҟаз иҽеилеиҳәеит, дындәылҵынгьы адәы
даақәгылеит.
Аҭакәажә Залиҳа, есышьыжь Салыбеи «дзықәныҳәало» лчадра
еиқәаҵәа лхаршәны, дыхбаҟәӡа амардуан даҿатәан.
– Шьыжьбзиа, аҳкәажә! – иҳәеит Салыбеи данаалывала,
ԥахьақәа реиԥш акәымкәа, зынӡагьы аҵәы лылаҵаны.
344

– Иахьа ҩыџьа ахҵәацәа ыҟан, – аҳаԥшьа иҭыҩуазшәа иаагеит
Залиҳа лыбжьы, – ауаҭах рҭахуп.
– Ибзиоуп, ибзиа, аҳкәажә, ахәылԥаз ҳаицәажәап, ма ахә
сшәоит, ма иҭасырцәып, – налаҭеикит Салыбеи ҭырқәшәала. –
Быҩнарҵәыуааит! – аԥсышәалагьы абас нациҵан, ашҭа дынҭыҵит.
Иахьада абас хықәкык имамкәа, уи гәыӷрак изацымкәа ашҭа
дҭымҵыцызт Салыбеи. Иахьа ихәыцрақәа ампыл изаҩыза­
хеит – иназзирхалак иарбанзаалак ирыдԥаны шьҭахьҟа изаауеит,
игәыӷрақәа ракәзар, зынӡагьы имҵәеит...
– Араӡнымаҭәа ахьырхәҳауа удыруазар, ефенди?– дҵааит
Салыбеи, ашьыбжь лхыҳәҳәоны, ихаҟәӡа зыдәқьан ашә илатәаз
аҭырқәа дааихагылан.
– Иуҭаху иҳамам арбану: англыз чауҳа, афранцыз духь,
Кавказтәи аҟырмыгәқәа! – дцәырҳаны дҩаҵҟьан, итауарқәа
реиқәыԥхьаӡара далагеит аҭырқәа дәқьанхьча.
– Уи акәым...
– Исзеилкаауам!
– Ахьымаҭәа, араӡынмаҭәа ахьаархәо.
– Иуҭиуазеи? Иаԥсоу акыр умазар сара иаасымхәои,
иаацәыргеи, снахәарԥши, – ифес хылԥа қәацәӡа, Салыбеи
дааиҿагьежьит аҭырқәа дәқьанхьча.
– Аҟама! – иааиҟәныхҵәҟьаны аҭира ԥхашьаны, заа акасыжә
илаҳәаны ииҵәаххьаз иҟама ааиҵыртланы днахәаирԥшит.
Аҭырқәа, Салыбеи иҟама ааимихын, зны иҩнапыкгьы ина­
рықәҵа иааикапанит, ашьҭахь инацәхыԥ хаԥагәа лахьишьҩахьишьын, иаарҳәны длахәаԥшит:
– Аихаӡа! – иҳәеит уи аҭырқәа, аҟама иахьишьыз инапхыц
еиқәаҵәаӡа ишыҟазгьы.
– Аихаӡаҵәҟьа уара уоуп! – Салыбеи иԥсы ҩаԥаны ихәлымшәа
еиҭааннакылан, инапқәагьы иҟама ахәҵәы еиҭаназыҭрысит.
– Умыццакын, ефенди! – уажәраанӡа Салыбеи идгылаз аҭырқәа
дәқьанхьча иԥашь ааҭрыс-ҭрысын, иагьааидихалеит. – Ахәҳаахәҭра
иара ахатәы закәанқәа амоуп – иаазхәо ирџьалароуп, изҭиуа
ирҽхәалароуп.
– Убга бызшәа уара иумаз, иааухәозар – изыԥсоу ала иусҭоит,
иаргьы, аа, абар иахьыҟоу, – ахьеҩҳәа аҭра иҩҭихит Салыбеи
иҟама, ашьахәар аҿыхәхәо.
– Иаҭахым, иаҭахы, наҟ аҭра иҭаҵа, – инеиҿаҷҷаз аҟама аҿы
ибла агәы инархьызшәа инапы азқәа наԥыреикын, шьаҿакгьы
345

ишьҭахьҟа днаскьеит адәқьанхьча. – Сара исҭаху аҭреи ахәҵәи
роуп, аҿы иахьуҭаху иухәааит.
– Ҳара ҳҿы аҽы зҭиуа аҽеимаақәа аҵхны иҭиӡом!
– Аӡәы – аҽеимаа, егьи – аҽы...
– Уаҳа уаха сымам, шаҟа?
– Х-манаҭки хә-ҟәрышьки.
– Ус уаб аӡырҟәанда... иԥсаныс! – Салыбеи днаидҟьан,
ашацаҳәа иҿынеихеит.
– Ԥшьба! – иеиқәа анапы дҭаԥало днеихьӡан, дааиҿагьежьит.
Аха Салыбеи дышцац дцоит.
– Хәба!
– Уԥсы иамаз! – аҟама наганы агәызҳәа аҭырқәа дәқьанхьча
инапы инанижьлеит Салыбеи...
«Саб имҭаны исымаз уи акзаҵәык акәын, – дхәыцуеит Салыбеи, ахҿа еиԥш икылзырҟьаз амра иҽацәыхьчо, аулица
ахықә даваланы дахьнеиуа. – Ианамухгьы иныҟәызгашаз аӡәы
иԥыхьашәандаз – акасаԥ инапаҿы инеит, уажәшьҭа еиҩыҵәҵәаеихыҵәҵәа адырган ианиҵахьеит. Абри ауми хыла адамра даурст
ззырҳәогьы».
Ақалақь ақәаӡфҩы ахшәшәа ицон. Зҽыкәаба-зҽышьшь иԥылоз
аԥша аиҳа дласны ихы ибон Салыбеи уажәыҵәҟьа. Иҟама усгьы
иҭихьан, итапанча наскьаганы наҟ џьара иган иадын, ԥасақәа
реиԥш: аа, абри архәара снавшәар, сахьцо знызаҵәык сзынаӡар...
Иахьа усгьы сшьа кәапеила истоит ҳәа дхәыцуамызт, дгәыӷуамызт.
Арҭ ажәақәа ракәым, «Маф Чаабал сшьа иӷрагәоуп!..» – ҳәагьы иахьа зынзаҵәык иадамхаргьы игәаламшәеит.
Амала, дышнеиуа, иаалырҟьаны, игәы амцабз ҩахҟьалоит: «Ихы
апашра ашьынка еиԥш ихысыссап уи акәырд ҟәырҭлахажә!..»
Аха иара убри амцабзгьы ишхәыҵҟьаз еиԥшҵәҟьа иаразнакгьы инҿыцәаауеит: «Мап, уигьы шьоурам – еиха цагәыла бажәк
урԥԥеит ҳәа ухьымӡӷ аузухыхуа...»
Аџьырмыкьа даннавала: «Стәарагьы сныҟәарагьы уажәшьҭа
рыҩбагьы еиԥшуп», – ааигәахәын Салыбеи, Маф абраҟа
данихаҩалоз дзықәтәалоз ахаҳә днеины деиҭанықәтәеит.
Зеидара ласхаз аҽадақәеи агәыжьқәеи рылахь еиқәышьшьы,
зракәа хырҵәаз амҟәыба еиԥш, рлымҳа канӡақәа лашьҭны
аџьырмыкьа аҭыҵра иалагахьан.
Салыбеигьы игәы хьыдышьшьы, адунеи амца акуазаргьы дахь­­
тәоу дузмыргыларашәа акәын дшыҟаз. Аԥстәы бзамыҟәқәеи урҭ
346

рыԥшәмацәа лахҿыхқәеи дрыхәаԥшуа дыштәаз, ҽыуардынк, афы
ацырҟьо, иааины аџьырмыкьа агәашә илылаххын, иаагылеит.
– Шәласы! – дхәааит аҽыуардын ахәда иқәтәаз аҭырқәа
еиӷрыкка ду.
Аҳаирплан абомбақәа анканаԥсо еиԥш, аҽыуардын ашьҭахь
илацыршәшәеит ҩыџьа аҳамалцәа. Урҭ иаразнакгьы иаакәшан,
иақәыз аш ааҵәа дуқәа ақәԥааны, икьанта-кьанто ирыма
аџьырмыкьа аҭалара иалагеит.
– Шәласы! – уаҳа иззынеихмыркәо, иажәны аҩны аҵаҟа иҵа­
жьу алажә еиԥш дыҩныхәаауеит акәычыр.
Аҽыуардын есааира иҭацәуеит. Аҳамалцәагьы уаҳа ирзы­
неихмыркәо иааԥсеит: ибырбыруа ишнеиуа, рааҵәақәа анеидыслалак, аӡәы дцаны аанда дадҳалон, егьи – ҽадак агәчама дааннакылон.
Ус, амҩа ианыз уаагьы ԥсаатәгьы зегь ажрақәа ирҭацаланы,
аҵәҵәабжьқәа улымҳа аҵӷәы ыҵырҟьо фаетонк аакылҟьеит. Уи
иаҵакыз аҽқәа рҽырԥагьаны рҩызцәа иларывҟьан, ирҿагьежьны,
иҽырба-ҽырбо иаагылеит, аҵәҵәақәагьы рыбжьы ааиқәтәеит.
Салыбеи иблақәа ихагәҭахь ихалан, ԥшьаалагьы дҩагылеит:
«Шәанаџьалбеит, аҭырқәа Мысҭафа! Далааи Ҵабалааи
џьықәреи лапҟьак ҳзынзмыжьыз!.. Ихаҭа, мшәан, ихаҭа!..»
Афаетон акәычыр, аҭуџьар днаиҵаххын, ижәҩа даҵагыланы
дналбааигеит.
«Дабаанагеи, алаҳәа иҿаҟырааит!.. Аа, мшәан, иеиқәа
ихәын­газшәа иныҟәашьа, илаба иику... Амала, усҟан ас аҭоубыҭ
дҭоушәа дыԥшӡаӡа деилаҳәамызт, ихы-иҿгьы ас амамиқәара
аҿатәа­мызт...» – Салыбеи азныказ уахь иҿынеихеит, аха Трабзан
ԥшахьырсра дшымааз анигәалашәа, иҽааникылеит.
– Уажәыгьы иаҿума арҭ акамбашь-аачқәа?! – раԥхьатәи
иаҵкьыс деицәамкәа дхәааит аҭуџьар, илаба ааиҵшьуа уахьгьы
иҿынеихеит.
– Шәласы, шәара амалакрыфацәа! – зааҵәа зманы раԥхьа иааивалаз аҳамал итәарҭа шыҟаз имҩаниҵеит аҭуџьар илаба.
Дцәыҵакьакьа-цәыҵакьакьо, аа, уажәы-уажәшьҭан иааҵәагьы
иаргьы еиманы илеиуеит ҳәа Салыбеи игәы ԥжәо дшыԥшуаз, ииулак еергьҳәа иҽааникылан, иҽаариашашәа иҿынеихеит уи.
«Ааи, уаргьы-саргьхахгьы, уҭраҟәҭраҟәуа Ҵабал уанҭаз, ас
алашәатә рцәа шухарԥаз зысзымдырзеи, еимааҵҟьашәа иухысхра
сыҟан!» – дырҩегьых игәы ҩаиҵасыхт Салыбеи.
347

– Уажәыгьы ара угылоума! – даақәҵәиааит аҭуџьар ааҵәа
иаҵаланы иааиуаз аҩбатәи аҳамал ишҟа, имырӷәӷәацәакәагьы
абақҳәа иааҵәа дҩасит.
– Ааит, ала аԥынҵа икылҟьаз! – аҳамал иҵәаабжьы геит,
ааҵәагьы хаббала ишнеиуаз, иҩкаҳан, амгәацәа ҭыбганы,
аџьықәреи бӷьыжә амҩа иаанаҳалеит.
Зеидара иаҵыҵыз аҳамал, арыԥҟьага еиԥш дыԥҟьаны, злаба раҳаны игылаз аҭырқәа ишҟа иҿааихеит. Аха акәычырцәа
рҩыџьегьы нарыбжьаххын, аҳамал рҽааихажьны дыркит.
– Соушәышьҭ, иԥашь ҭырбганы дықәсҵауеит! – аԥсыӡ еиԥш
дрымпыҵҵәрааны ддәықәлон аҳамал, ихьӡаны деиҭаркуан.
– Еҳ, сабиц, рацәа сшыԥсыз убоит, мамзар, Акәаӡба иеиԥш
уласышьҭра сыҟан! – Салыбеи илымҳа иааҭасит мызкы аахыс
имаҳацыз аԥсуа ажәақәаки аԥхыӡ еиԥш игәалашәоз бжьыки.
Афы исызшәа днеилууааит азныказ Салыбеи, дзықәгылаз
адгьылгьы ааҟәарҽарын, еибарххоз зны иҳаракӡаны ажәҩан
иҩаҵибааит, нас – илаҟәӡаны тыша лашьцак илҭибааит.
Дара арҭгьы мацәысеимҟьараны ауп ишыҟалаз... Дахьнеиз
имбаӡакәа, дларыдԥалеит Салыбеи:
– Доушәышьҭ! – дрықәхәааит уи, ибжьы иара итәӡамкәа.
Атапанча ахы ҭылашьцаа инҭаԥшыз акәычырцәа, ашырҳәа
дааурышьҭит еимырхха иркыз аҳамал.
– Салыбеи?! – ҭынч дҵааит аҳамал.
– Ааи, Салыбеи! Уара Маф уакәӡами, мшәан?!
– Ааи, Маф соуп саргьы, Маф, аҳамал! Ухыс, узыԥшузеи!
– Сара Маф Чаабал иакәын сзышьҭаз! – ԥшьаала итапанча лоуижьит Салыбеи.
АҬЕСԤЫҲӘ ЕИҚӘАҴӘА
Сара акакала, зеиуахкы уҭаххалак сызқәымшәацыз егьыҟа­
мызт, аха, ҳгәыла Даҳәаҟьа ԥсаҭашкәакәа иҳәашьала, «сыхшыҩ
пеихәӡа» убриаҟара акы иаанамгацт... Иаанагеит, амала, уи, декабр мза иажьаз атамашәҭ исзаҩызоуп акәымзар:
Ҽнак зны, смаӡаныҟәгаҩ исзаалгаз акаҳуа еиқәаҵәа снаҿыхәо,
борџьомкгьы нахыжәло, скабинет аҿы сыштәаз, ачымазаҩ гәаҟ
дахьышьҭоу апалатахь длеиуашәа, дшьапҵыркьакьо дааҩналеит,
уажәы ааигәа азауад аҿы иҳадаҳкылаза Феликс Капитон-иԥа
348

Гоԥиа. (Уи ижәлеи, ихьӡи, иаб ихьӡи ракәым, иаб, иаб, урҭ раб
Ҳаԥаҷа ихьӡгьы здыруеит уажәшьҭа.)
Аҷкәын – иахьа шьапык саҵамҟьацыр, уаҵәы сзакәхоз
шәсырба­гәышьон ҳәа, иҟатаӡа зхы ҩыҵызгаз аҟармаш акәын
дзеиԥшраз. Ирҟыҵымыҵуа иикыз истудент хылԥа, зны астол
алаӡара инықәиҵан, аха аҟаԥыҳәа иаақәиԥааит. Иҟарҵара рыздыруамызт инапқәа, икылҵәаны ицон иӡамҩақәа, иҵысҵысуан
иԥышә цигар-бӷьыцқәа.
– Бзиала уаабеит, Мысҭаф, Ҳабыџь, Кьарантыхә!.. – сҽаа­
ныскылеит.
– Феликс! – иҳәеит уи ибжьы қыџьқыџьуа.
– Исымдыркәа, исымдыркәа, амала, ус сара исыхәмаршьоуп,
утәа, узгылоузеи, Феликс! – снапы насырххеит, зхы цырцыруа
астол иҵыҳәҳәоз аҟәардә тата ашҟа.
– Сгылазааит, Харитон Хьырсон-иԥа, уажә сзажәӡа сааины
сышԥашәҿатәари, – зынӡагьы даарақьҭашәақьҭеит Гоԥиа.
– Утәа, утәа, уахьсхаҵгылашагьы ҟалап, уажәы ҳааицәажәап,
– сыстол аҷапан снапы надсырӷәӷәалан, иааҩнашылаз смаӡа­
ныҟәгаҩ сыбла налсырбеит.
– Аицәажәароуп саргьы исҭаху, Харитон Хьырсон-иԥа, – Феликс, забхәа иртәаз аҭаца ԥшқа леиԥш деикәаӡҭуа, ԥшьаала астол
аҵкар даадтәалеит.
– Сузыӡырҩуеит, Феликс, сузыӡырҩуеит, усцәыԥхамшьан, ус­
меигӡан...
– Шәара шәшынеибаку шәыхшыҩҭроуп!
Сааҽхреимҳәеит.
– Шәара аԥсҭазаара шәашколуп!
Сԥаҵа снапы налсшь-ҩалсшьын, иаасырҽеит.
– Шәара шәыхьӡ-шәыԥша ҳәаа аздыруам! Схы-сҿы аагьамгьамит, Феликс иишьышьуаз сыгәгьы итҟәатҟәо ахәша иӡаан.
– Сара сызусҭада? Зан акыка иақәымшәо аҳәыс саҩызоуп...
Шәара, шәара!.. – Феликс иқьышә хыԥсаақәа зынӡагьы ишьҭыԥо
иалагеит, иԥынҵа аҽарҵәаҳәӡеит, аа абар, уажәы-уажәы
инеимеиҭәоит.
– Иаҭахым ус агәырԥшаара, узлаҟоу уагымзааит, уара макьана
уҷкәыноуп, иужәыша аӡы ахгьы ыҵнамхыцт. . Ҳара иаадыруагьы
шәара ишәтәыми, иԥхасҭазымтәуа даабондаз: ахшыҩи, аԥышәеи,
адырреи ҳшырмеигӡарыз.
– Акагьы схышәымбаан, сшәыҳәоит!
349

– Изаҟаразаалак акы... Амала... аӡырҩра! Усҟан Феликс
дааҭрысын, икаламгьы дназыҩит.
– Уӡырҩла... Иалагатәуп абриала: иҟоуп уеиԥш зеиԥшу, уаҟара
заҟароу, укапан зкапануа ауаа, уаҵкыс илаҟәу, уаҵкыс еиҵоу ртәы
усгьы иалацәажәатәым – ианакәзаалак урҭ ҩызцәас ишьҭумхын...
Амала, иудыруаз – зыбӷах ӷәӷәоу аӡәы урҭ дрылашәозар, аҳаҳаи
уивымсан! Абӷа, абӷа, адырҩегьых абӷа! Аҭырқәа ихы ианас ииҳәаз
удыруама? – сиазҵааит сҵаҩы.
– Мап гәышьа, исазҳәо аӡәыр дсымоума?! – зынӡагьы
иҽирхәеит уи.
– Аҭырқәа ихы ианас, атахҳәа ибӷа днамҵасны икит, иҟоуҵои
уара аилымга, ухы ауп изысы, убӷа зукузеи ҳәа иазҵааит.
– Беи ефенди, иҳәеит уи иблақәа рыцҳаӡа, – абӷа сымандаз схы
иауасуаз. – Нас еилукаама абӷа закәу?
– Ишԥеилысымкааи, ас еиԥш иҟоу алекциа ахаан
сазыӡырҩхьоума... Сапромат, диамат, истмат...
– Урҭгьы аҭахуп. Аха иумаҳахьеи практикада атеориа ԥсуп ҳәа
рҳәо?
– Иван Иван-иԥа, ԥсаҭашкәакәа, дааҟәымҵӡакәа дызҿыз иара
акәымзи!
– Алада уӡырҩла: иҟоуп урыс ажәаԥҟа бзиак: «Ҩызас иумоу
дсаҳәишь, нас уара узакәу уасҳәоит!» – ҳәа. Абри ианакәзаалакгьы
иухоумыршҭлан. Узыцныҟәо ддыр, узыдтәало деилкаа, ихы-иҵы­
хәа, дызмадоу, дын-зыхьшьу-аазыхьшьу – ҳара ҳусбарҭа аиҳабы­ра
компосс ирымоу уи ауп...
Алада усзыӡыҩр: аиҳабы игәы – ахрақәа ирҿыҩҩны иааҩуа
ахысыбжь иаҩызоуп – уазааигәахацыԥхьаӡа инаскьоит...
Феликс адырҩегьх икалам дназыҩхт.
– Уи игәы, – инасыгӡон сажәа, – агәыр ахьцалак арахәыц
шашьҭоу еиԥш, иахьцалак уажәшьҭазароуп. Уи сҳәеит ҳәа – араҷ
иԥыраҳәа еиԥш, дахьцалак уааиԥыраҳауагьы уҽыҟаумҵароуп:
укылԥшла, акәытҵара иахаҩо абгахәҷы еиԥш укылԥшла.
Феликс ихы ақәырԥсны аффа-ффаҳәа аҩра даҿын.
– Имакентош ишәыхтәуп, ма ишәҵатәуп – уаԥхьа аԥсы зхоу
аӡәгьы дноумышьҭын... Иаҳҳәап, хпапын ԥштәала хәыцк, ма
бырфын рахәыцк иқәыршәны иубеит – ԥшьаала иааиқәыхны
инкаршә, ихааӡа уҩыиҿаԥшы... Ианакәызаалак, ушлиапа ухазза,
уџьыба унапы ҭакны уеиҳабы уимацәажәалан – иаԥхьа уангылоу,
амҿы ԥсыда иалашьшьы ицо апарпанта еиԥш уеихаҵәила, угәы
350

алаҟа, иалаҟам ублақәа ырччала, алаф иҳәарц даҿызар – ииҳәаз
акәым аус злоу, изҳәаз иоуп – укьатеиах ԥҵәаны, гәыҭкаала
учча... – исгәалашәоит, абра санааи сҽааныскылан, алеиҩеирагьы
сааҟәыҵны, сааиасын, астол саахатәеит.
Феликсгьы дызҿыз дааҟәыҵын, акыка зыҿшәаз асаби иеиԥш,
иблақәа ҭырхаха дҩасҿаԥшит.
– Уӡырҩла алада: иаҳҳәап, уеиҳаби уареи аишәа-чарак
аицахатәара шәықәшәеит (ишудыруа еиԥш, уажәы, ҭамадацәақәак
ҟалан, аҵәца зку ида аӡәгьы дгылар ҟалом ҳәа рхатәы закәанқәа
аԥырҵоит), аха аҵәца шаашьҭихлак, апулемиот ахы уҭаргыланы
уркызаргьы иазԥымкуа ашырҳәа уҵҟьа. «Утәа, иҟалом, аштраф!»– иҳәҳәашт итәоу зегь. Аха урҭ уара узыҳәа, уеиҳабы идкыланы иугозар – амза иеишуа аԥинақәа ирҩызоуп. Уиҿаԥшла,
ублақәа ааихмырсыӷьӡакәа уиҿаԥшла – ауаҩы ихы-иҿы ҩыра
аным ҳәа ирҳәо башоуп, ихоумҵан, уи игәы иаҳәо ихы-иҿы ианымларц залшом – уаԥхьароуп, хымԥада уаԥхьароуп, – нас, «утәа»
аҳәозар – утәа, уи аиҳабы иажәа аҩбамтәра ауп иаанаго: «Угылаз,
ишԥыкәу узажәӡа уштәоу», – аҳәозар – аштраф акәым, атыркьнеи
удыржәуазаргьы умтәароуп. Уи астол...
Уӡырҩла алада: – сыхшыҩ даҽа зҵаарак ашҟа иааиазгеит, –
аиҳабы исҳәо еиҳауам, иҟасҵо ибом ҳәа амалахазгьы угәы иаанамган. Уи шә-блак ихоуп, шә-лымҳак имоуп, доушла деибаркуп. Иумбахьеи акинофильм «Ауаҩы аҭӡамцқәа дрылсуеит» ҳәа
хьӡыс измоу? – иара уигьы цәыҵатәаны иахьсзыԥшыз сыздыруам,
аҳаҷаҳәа иаасгәалашәаны сиазҵааит.
– Сшәоит! – иҳәеит уи, алакә мырмашәага ззеиҭарҳәо ахәыҷ
иеиԥш, ицәа дыҩҭыхьҭшьаа-ҩҭыхьҭшьаан.
– Уӡырҩла алада: амала иумҩын. Уи афильм афырхаҵа хада
прототипс имоу зыӡбахә ҳамоу аиҳаб иоуп.
– Сшәоит!
– Ушәала, уԥхашьала – ишәаз, иԥхашьаз џьара дкылымсыр
залшом, – исгәалашәоит, змоҭа ахшыҩрҵара иаҿу абду иеиԥш
ауп арҭ ажәақәагьы шысҳәаз. Усҟан сыблақәа ҵыркшәа иҟаҵаны,
сгәыбжьынацәагьы шьҭыхны икәаҩӡа искын.
– Уӡырҩла алада: – иубома абарҭ? – сывараҿы еиԥхаҟәҟәа
иқәгылаз ателефон аппаратқәа рышҟа саахьаҳәит. – Ари рацәак
ихьааумган, – ауаса гды еиԥш ихындыгәӡа иҟаз аппарат еиқәаҵәа
снапы нақәскит. – Иаҳҳәап, акы аҩра уаҿуп ма аӡәы уиацәажәоит,
иҟамлари хәыцрак уҭанагаланы уамазаргьы. Иара, – ӡӡинк-ӡӡинк351

ӡӡинк! – иааҟәымҵӡакәа иуԥхьоит – умыццакын, аамҭа ааит
анугәахәлак, иаақәх: – да! – ҳәа, ма иҟалазеи? – ҳәа уҵаа, амала,
ажәак еиҳаны иуҿумыршәан. Маҷк уааӡыҩры – аҭел аҵыхәаҿы
игылоу даԥсаны дуԥхьаӡозар, – ҳаԥшып, – ҳәа, иажәа агәҭаншәа
даннеилак. Даԥсамзар, баша аамҭа зугагәышьои, сеилахоуп, –
иаахҵәаны атрубка нықәҵа.
– Амала, – адырҩегьых сыблақәа ааҵсыркын, снацәагьы
ҩасыркәеиҩит, – абри ауп уара барометрс иумоу, – егьи аппарат шкәакәа ԥшӡа снапы нақәыскит. – Кррр! – ҳәа абжьы улымҳа
ишааҭаслак, ахьшәҭҳәа уҩаҵҟьаны, атрубка аақәԥаа. Угәеимҭо
џьумшьан, арҭ аҭӡамцқәа башоуп, урымжьааит, аҳаҳаи: «Сӡырҩуеит,
шәхаҵкы!» – ҳәа, унахырхәаны. Нас иуеиҳәаша ҳәаны даалгаанӡа:
«Еиԥш ҟалахьоума!.. Хымԥада!.. Шәара шәеибганы шәҳамазааит!..
Ҳаԥсыроуп, ма инаҳагӡароуп!.. Ҳәаа змаӡам шәыхьӡ-шәыԥшазы
ҳаԥсы ҭоуп!..» уҳәа, ажәа лыԥшаахс иудыруа зегь, иахьаҭаху
гәаҭаны, ибжьаԥсала.
– Ателефон, – сҳәахт сара, ԥыҭрак сыԥсы анааиҭаск ашьҭахь,
ани сфилософ нацәагьы ркәеиҩӡа, – ауаҩытәыҩса адәы
дықәлеижьҭеи иихәыцхьоу амаҭәарқәа зегь реиҳа маӡажәа здыруа
акоуп. Аҭаҳмада Циалковски абри имхәыцыр, абри ацивили­зациа
иалҵыз, уахгьы-ҽынгьы аҳәатәы-аутәы змоу ауаа иҟаҳҵараны
иҟази, мшәан?!
– Едисон! – иааиҿыҵҟьеит сҵаҩы, дшәазшәа ашырҳәагьы
иҿы инапы надикылеит.
– Умыццакын, сыҷкәын, умыццакын! – сыҽхырччазшәагьы
ҟасҵеит. – Ателефон зхәыцыз дысзымдыруа акәым ишысҳәаз,
(амала, усҟантәи сԥаршеира иара абыржәгьы ианаасгәалашәалак,
сыԥхашьаны амца аԥырқьҳәа иҩасыхҟьоит),– уԥысшәарц сҭахын...
– Уӡырҩла: – сналагоны, – кррр! – «ахьтәы ҵәҵәа» абжьы
сҩышьҭнарԥан, сҩаҵҟьангьы иаақәысԥааит:
– Сышәзыӡырҩуеит, шәхаҵкы! – сҳәеит, сыбжьы иреиӷьу афранцыз духьфҩы ахшәшәо. «Иубома сара абранӡа схазгалаз?»,
ҳәа аанарго, сҵаҩгьы снаизыԥшит.
Иаргьы иҽырнааны, астол давҵыҳәҳәо дҩагылахьан.
Уажәраанӡа сҵаҩы теориала иасҳәоз зегь уажәы апрактикаҿы
ирбаны, ҳаиҳабы иацәажәара саалгеит.
– Ари генироуп! – иҳәеит иара иԥсы изҭымкаауа.
– «Асыс леишәа бзиа ианугьы ианымгьы ацәоит!» – наҭаскит
сара.
352

– Ацәа аҟара шәхаауп, ааԥын аҟара шәыхгәарԥхагоуп!
– Акәты иамчу акәтаӷь!..
– Ахшыҩ, аҟазшьа, аԥышәа, ишәымам иҟоузеи!
– Аӡәы имихуеит, аӡәы ииҭоит!..
Абас акыраамҭа иара сирҽхәон, саргьы урҭ ажәақәа, ааԥын
мра ашәахәақәа реиԥш, срызгәышьны атта-ттаҳәа сыкәа рҭаԥсара
саҿын.
– Сыԥрит сара – ҳаиҳабы дсыԥхьоит, иуҭахызар – уаҵәы асааҭ
ҩба рзы адырҩегьых абра, – сҳәеит аҵыхәтәаны, ашәаҿ снеины
саахьаҳәын.
Абасоуп сшалагаз сара «Аԥсҭазаара» иазкыз алекциақәа
рыԥхьара.
Сҵаҩы Феликс Гоԥиа, есымша, асааҭ ҩба рзы, ашә зынӡагьы
иааиртыр дахысшьаар ҳәа дшәозшәа, иҽкылӷәааны скабинет
дааҩнашылон. Уи дхырхәон, ԥсылманҵас иҩнапыкгьы еидыԥсала
ицлымҳәа иадкылан. Нас иҽеиқәырԥшьыхаа, сыстол ҿаԥшьы
аҵыхәаҿы днатәон, иблақәа ҭырхаха дысҿаԥшуа.
Саргьы изласылшоз ала «алекциақәа» сҽырзыҟасҵон. Амала, рыцҳарас иҟалаз, уи амаҭәар иазкны, уԥсуазар џьара литературак ахьуԥыхьамшәоз акәын. Амшә алӡынрак ахатәы шшала ичоит шырҳәо еиԥш, иаасҳәоз зегь сԥышәа аҟынтә иааганы
исымҳәалар ада ԥсыхәа сымамызт.
Аха уеизгьы, абыржәы саназхәыцлак, схы џьасшьоит, изакәтәы
«лекциақәази» илеиқәсыршәаз...
Саргьы агызмалразы исуҭахуазеи, аҵыхәтәаны исықәым­ҿиеит
умҳәозар: уаҵәы сымшира акәны иахьа, «Аиҳабы имшира аҽны
аиҵбы иҟаиҵараны ихәҭоузеи?» ҳәа атемала алекциа сизаԥхьеит.
Алекциа ашьҭахь, сҵаҩы, адырҩегьых, ԥсылманҵас инапқәа
ааидыԥсаланы днасеихырхәеит:
– Саҭамзааит, аха шәмебель цәаԥштәхәыс иамоу сашәымҳәари,
– иҳәан, дагьсазҵааит.
Азныказы исҳәара сзымдыруа саалакҩакит, аха иблақәа
рыцҳаӡа санынархыԥшыла:
– Ихьаԥштәалоуп, аха уара иабоуҭаххеи? – сагьиазҵааит.
– Аԥштәқәа рколлекциақәа еизызгоит, – наҭеикит уи. Нас, –
саҭамзааит, саҭамзааит! – шиҳәоз дындәылҵны дцеит...
Сымшира аҽынгьы (ибжьасыжьуа сыҟахызма),
«Аиҳабы
иԥҳәыси ихәыҷқәеи еицны ишааиуа иубар иҟоуҵаша» ҳәа атемала сизаԥхьеит.
353

Ахәылԥазы, сқьафгьы ҷыгәӡа иҟаҵаны, сеидараԥсараха ашә
сшаахыҵызҵәҟьа, аԥшәмаԥҳәыс лҽаасхалыжьын, сыблақәа неимда-ааимдо ҩынтә илыгәӡит.
– Беилагазар, аҩыза?! – саргәҵысҭа снацәа аларкьакьаны илсырбеит.
Уи аҭакс аҵәах еиҭаахлыргеит, араб ҭыԥҳацәа ашьана
ахьырҿарҵо аҭыԥ аҿыҵәҟьа.
– Исзеилкаауам?!
– Уажәыҵәҟьа еилукаауеит, иуаҭәасшьаз: акы – умширазы, егьи –
уахазаҵәык аизара ахьумам азы, ахԥатәи – аԥышә цаҳәцаҳәқәа...
Уаалеи арахь, уаалеи, – спапы санкны сырқәасқәасуа, ҳсасааирҭа
зал ду длыҩнаххит. – Аа, умширазы иааргаз, – лнапы налырххеит ари ашәҟәқәа рышкаф ахьгылаз ашҟа. – Уаниз амш аҽны аахыс уи еиԥш ҳамҭа ухьӡ амҳәацызт ҳмебельқәа ирцәаԥштәхәны,
ҳмебельқәа иршәага-заганы, дара реиԥш ихьынҭыџь-хьынҭыџьӡа!..
– Исзеилкаауам?! Изакәи, бара, ихьынҭыџьу, аҭса ҳзааргама?
– Ухы згаз ублақәагьы игама, ашәҟәқәа, уара ашәҟәқәа!
– Иаазгада? Изҩыда?
– Иаазгази изҩызи роума аус злоу – дара хырҭәагак иааҭ­
дыршәазшәа еиԥшуп, еиҟароуп, хьтәы нбанла рцәақәа ҩуп, раӡны
нбанла – рышьхәақәа, – ашкаф днадыххылан, еиқәырԥшьыхаа
иҭаз ашәҟәқәа акы аарылԥааны иааслыркит.
Аиашазы, цәаԥштәхәылагьы, шәага-загалагьы, хьанҭашьала­гьы,
ҳмебельқәа рхаҭаҵәҟьа.
– Иаазгада, бара? – сҽаарыцәгьашәа сҵааит.
– Сеидру, изҩыз иакәхап, ҷкәына қәыԥшӡак, – с-Гәыԥиоуп
иҳәама, с-Гарԥиоуп иҳәама, цқьагьы исзеилымкааит. Хыԥхьаӡара­
ла зегь ҩажәи ԥшьба ыҟоуп.
– Достоевски, – снаԥхьеит сара, хьтәы нбанла ашәҟәы ацәа ианыз аҩыра. «Аҵарҭыша?! Сара аҵарҭыша сзааргану?» – схәаарцаз
аԥсык ауп иаасыгхаз. Аха ашәҟәы урҭқәа ирылаӡам ҳәа дук
ииҳәахьаз анаасгәалашәа, сҽааныскылеит.
Ари ашьҭахь сара даҽа мзынаҟьак иааиԥмырҟьаӡакәа
алекциақәа сизрыԥхьон сҵаҩы. Ҳапрограмма иаламыз ҳәа
иҟоузеи: ҳаиҳабы илеишәа ҷыдақәа инадыркны, иԥҳәыс бзиа
илбо аконфет жәла «Мишка на севере» аҿынӡа, акы аанҳмыжьит.
Мшызҳа-ҵхызҳа изҳауан сааӡамҭагьы.
«Хара дцоит, хара дцоит!» – схәыцуан сара схала слеиҩеиуа
скабинет саныҩноу.
354

– Шәиҿыԥшла, шәиҿыԥшла, аа, шәаԥхьа дахьтәоу!.. – снапы наиқәысклон уи аизарақәа раан, снапаҵаҟа иҟаз зегь рзы
ҿырԥшыгас дҟаҵо...
Аҵыхәтәаны саазқәылаз хьаацәгьак ҵызган, самырцәо,
самыртәо саман иқәын: исҭахын сҵаҩы Гоԥиа схаҭыԥуаҩыс
дҟасҵар, аха схаҭыԥуаҩыс иҟаз иқәгашьа сымамызт.
«Иҵазгаларызеи,
ихала
арзаҳал
нықәыршәны
дцо
излаҟасҵарызеи?» ҳәа ҽнак сҭанагаланы схәыцуа сыштәаз:
– Кррр! – «ҳахьтәы ҵәҵәа» абжьы аагеит. Ишыҟасҵалацыз
еиԥш атрубка аақәсԥаан, сагьыҩагылеит.
– Мшыбзиа, Харитон Хьырсон-иԥа! – аҳәеит слымҳа иадкылаз
атрубка, уамашәаҵәҟьа ихааӡа.
– Бзиара жәбааит! – сҽыркалаӡаны снахырхәеит. Доузымдырхуаз – ҳалааԥшыра ҳаиҳабы.
– Уҳарааԥсоит, аха аранӡа уаҳзааиуандаз!
– Уажәыҵәҟьа!..
Сшлиапа мыжда шысхашҭыз аныздыр, исхысхрацы схы снапы анаақәсшь ауп. Усҟан ашә снылагылахьан, схы иалҵыз аԥхӡы
акәхап, шышкамсҵас акы кәыркәыруа слымҳа ашьаҭагьы илавалеит.
– Аа, бзиала уаабеит, Харитон Хьырсон-иԥа! – инапы џаџаӡа
астол даахыҵын, аԥсшәа аасеиҳәеит ҳаиҳабы.
Уи ибла ҟәбарқәа сара исыхәаԥшуан, аха ирыцрыҵуаз ацԥхьқәа
асаараҟа акәын иахькаԥсоз
«Иаанагои, мшәан, абри, дсыҵасны џьара схеигаларц
иақәимкызааит?!» – аасгәахәын, сыгәгьы аҽаареиџьит (зегь хьаас
измоу агәы мыжда – сара схаргалар иара иахьазеиӷьыз сыздыруам).
– Уааԥсаны уҟоуп? – дҵааит уи ҳанаатәақәа.
– Ааи гәышьа, сааццакшәа сҿаасхан.
– Уи акәым – аусураҿы аџьабаа, ақәра егьи зҳәаз иеиԥш?..
– Џьабаак ҳамамкәа, аҿаҵа аҩагарагьы аџьа адбалатәуп
рҳәоит, – наҭаскит, макьаназ иажәа ахы ахьцо ҳәа сзымдырӡо.
Уи ашьҭахь сеиҳабы қьаадқәак еилырттаауа акраамҭа дрылан.
Уи схы иархәаны, игәы иҭоу ихы-иҿы исзаныхуазар ҳәа даара
сҽысшәеит, аха уаҳа умԥсит – аԥхныга иарҩызыз аҳаҟьа иаҩызан,
иреицәа-иреиҵа џьара акы сзанымхит.
– Акыр иаԥсоу Харитон Хьырсон-иԥа! – иҳәан уи, адырҩегьых
сара сышҟа иҿааихеит, – иудсныҳәалоит, иудсныҳәалоит! – дааины, аԥхӡы зқәымбацыз схы аҵәах аахиргеит.
355

Сааҵҟьеит, сшьымхқәа сыҵамгыло, нас снышьҭԥраан, скаууа
аҳауагьы сналалеит.
– Ауаҩы иџьабаа аниԥыло, иҟоуҵаз азы идуӡӡаны иҭабуп,
уажәра шкәакәахааит ҳәа аниарҳәо амш аҽны аиҳа, иԥсҭазаараҿы
изылашоу мшы ыҟоума!..
Аҵх лашьца иалаԥсоу абажә хәацқәа реиԥш акәын урҭ ажәақәа
сыкәша-мыкәша ишеилауаҭыруаз.
– Утәа, акыр иаԥсоу Харитон Хьырсон-иԥа, утәа, уахьынӡа­
ҳхаҵгылаз азы идуӡӡаны иҭабуп ҳәа уасҳәоит!..
– Исзеилкаауам, исзеилкаауам? – схы сазҵаауаз даҽаӡәы
сиазҵаауазу узымдыруа, сҟыжәбыжәуа, ԥшьаала сҭыԥ аҿы
снатәеит.
– Уажәыҵәҟьа еилукаауеит, – адырҩегьых иаагеит сеиҳабы ибжьы. – Иубахьоу уџьабааи, уқәра ахьнеихьоуи, иулуршахьоу аус
дуӡӡақәеи ҳанрызхәыц – иазааӡбеит, уртәаны уԥсы уҳаршьарц.
– Ишԥа, апенсиахь?! Ыы, макьана ҩынҩажәижәабагьы цқьа
исхымҵӡацтеи! – сеиҭаҩаҵҟьеит сара.
– Ақәра акәым, акыр иаԥсоу Харитон Хьырсон-иԥа, аԥсҭазаара
шәага-загас иамоу – ауаҩы ауаа рзы илиршахьоу ауп. Уара иулуршахьоу ашәышықәсақәа ркапануеит...
Сандәылҟьаз, насгьы сышдәылҟьаз ҳәа акгьы сгәалашәом.
Аԥша еинданы ҳҩеивҟьеит сҵаҩы Гоԥиеи сареи – уи ҳаиҳабы дидикылон, сара амҩа сықәиҵон...
Уажәы сара есышьыжь, амшын иҿнаӡәӡәаауа аҭоурыхтә
хаҳәқәа ирыбжьаҟәыҟәу акаҳуажәырҭа «Ажәра шкәакәа» аҿы
снеины снатәалоит. Снацәақәа ирхаргьежьуа искуп апенсиахь
санырышьҭуаз исырҭаз аҭесԥыхә еиқәаҵәа.
– Ари аҭыԥ ҭацәума? – исазҵаауеит сҩызцәа, сывараҿы игылоу
аҟәардә рнацәа нақәкны.
– Мап, уи зтәу дааираны дыҟоуп, – аҭак рысҭоит саргьы, сызлааз
амҩахь сыԥшуа.
Сҵаҩы Гоԥиа деибгазар ҳаиҳабгьы иҭыԥ дышԥақәимҵари ҳәа
сыҟоуп.
АԤСЫԤ УААРА
Сахьноугалак сықәуеит уи иеиԥш акьыԥхь иазҟазоу адунеи
аҿы дшыҟам ҳәа.
356

Шәсықәшаҳаҭым?!
Шәӡырҩла алада:
Уи, аԥҳәыс бзиа акәты шеиҿылмыршәшәара еиҿиршәшәоит:
анбан, ацыра, ажәа, аҳәоу...
– Еҳ, шәара акорреспондентцәа хыбжьаҟьалацәа, – ихы
ааҳақәикуан уи еизарацыԥхьаӡа, – агәоуп акрызбо, агәы, аблажә
акәӡам.
Нас ԥшьаала аиҭагацәа ахьтәоу ашҟа даахьаҳәуан:
– Уара, абри шәара ишәхагылоу хӡами, ҟәыджәыга ҟәџьалума?
– абанҭ ибласаркьақәа зеиҭоз ҳәа сыздыруам – зны хыхьла
дырхыԥшуан, зны ҵаҟала дрыҵԥшуан. Шаҟантә ишәасҳәахьоузеи
– аурыс ҳәоу аҵыхәан игылоу ажәа ахыцәкәакәын ианкны,
ирҭрысны шәҩахар – ажәақәа зегь ааҳәны игылоит, аԥсуа ҳәоугьы
алҵуеит ҳәа.
Аусураҿы мацара ауакәху уи дахьссиру:
Уажәааигәа, акы сҭахын азы икабинет сахьыныҩнашылаз,
аҩныҟа шәышԥаҟақәоу ҳәа дсазҵааит. Сыԥсы ахьынӡаҭоу
исхашҭраны сыҟам, уи ашьҭахь изухашҭызи ҳәа аӡәгьы гәыбӷан
симҭозар акәхап.
– Иҳабаргузеи, Наполеон Одиссеи-иԥа, шәара шәеибганы
шәҳамазааит: саб иацуха ԥҳәыс дааигеит (уи дыԥсижьҭеи ҩажәа
шықәса аумҵхуа), сан уи аагәнылган, аԥсразы дықәуп (саби
сани шықәсык ауп ирыбжьысыз), сыԥшәма, лацала лхы аӡыршы
ақәылҭәан азы, ддәылысцеит, ахәыҷқәа ҳгәылацәа рҿы икаԥсоуп...
– Анцәа иџьшьоуп, аныҳәаҩ ихы удиныҳәаларатәы уҟоуп,
– иразӡа исыхәаԥшуаз ибла гәыҭбаақәа аасҟәиган, ивараҿы
иқәгылаз аборџьом инақәирԥхеит, нас, аҟәырқь-аҟәырқьҳәа
ҩбаҟа ҿамҩа налбааидеит, адырҩегьых даасҿаԥшит:
– Абри уара уеиԥш иҟоу роуп ҳмилаҭ еиҵзмыркәо.
– Саҭамзааит, аха?..
– Ԥҳәыс дааугар, ухшара-уԥшара ҟалар!.. – Сыԥхашьаны схы
ласырҟәит, деиҳабымзи...
Иацы ашьыжь, сара саԥхьа аӡәгьы аусураҿы дзымааит ҳәа
сышьҭахь снапы ҟаҵаны, скабинет ашә сшьапы нхызгоны, ателефон, изықәгылаз астол хәыҷы ацәа иҭырӡыӡаауа, абжьы геит,
снықәсынгьы атрубка аақәсԥааит.
– Аранӡа уааишьт! – иҳәеит Наполеон Одиссеи-иԥа.
«Иаха дмыцәаӡеи зажәымҭа шкәакәахаша!» – аасгәахәын,
ашацаҳәа уахь сҿынасхеит.
357

– Иудысныҳәалоит! – иҳәеит уи, ашә сшынхыҵҵәҟьаз.
– Иарбану?!
– Ачаи аплан нарыгӡеит ураион аҿтәи ахандеиҩцәа.
– Иҭабуп, агәырӷьаҿҳәаша сықәуп, – сҳәеит, араион сазгә­дуны,
«Сызҭоу аӡы аӡқәа зегь иреиҳандаз аҳәоит адаӷьҵәҟьа­гьы».
– Сара иаха смыцәаӡеит, ҩ-даҟьак рмакет ҟасҵеит. Аа, устатиа
ахьгылоу, – сабду илабашьа иаҟараха иикыз икарандашь ҟаԥшь ду
нақәикит аҩбатәи адаҟьа арӷьарахьтәи акалҭ. – Иреиӷьыз қыҭак
алаҳхит. «Баалоутәи ахандеиҩцәа ампыл лбыжьҳәа иргеит», – ҳәа
хыс иамоуп устатиа. Ишԥоубо?
– Еиӷьу хәыцшьа амоума! – наҭаскит саргьы. Зцыблахы хшәаны
икашәаз ацәашьы еиԥш иблақәа ааҭшашахеит Наполеон Одиссеииԥа.
– Атекст «новогазетныи светлыи» ала иаҳкьыԥхьуеит, уи еимакышьа амам, – ахҿақәа реиԥш еиваҩ хланҵы илеиуаз ацәаҳәа
ҟаԥшьқәа инарықәикит «Сабду илабашьа». – Амала, абри ахазы
иарбан шрифту иалаҳхра сыздыруам – «школьныи черныи ҩажәа»
ҟаҳҵару, «латински полужирныи жәаф» ҟаҳҵару?
–«Гротеск ҩажәи жәаф» ҟаҳҵап, – сҳәеит сара, аԥша
иаасҿанагаланы.
– Мап, «гротеск» анбанқәа сцәымӷуп–урҭ санрыхәаԥшуа
асшәыб ихнарааз аԥсақәа сгәаладыршәоит. Џьара критикатә статиак аҿы ухы иаумырхәозар, ас еиԥш иҟоу астатиаҿы иузыҟаҵом.
Уааи, «древни приамои ҩажәи ԥшьбала» иҟаҳҵап.
– Уааи! – сақәшаҳаҭхеит саргьы, даҽа хәыцрак сызлаз саалҟьан.
Уиакәхеит, сааҭк ашьҭахь, «ампыл лыбжьҳәа изгаз» сраион ацентр аҿы сыҟан. Амала, аҩнқәа рбарҵаҿы абираҟқәа
хшьымызт: «Нагӡара рықәзааит аиааира згаз араион аҿтәи
ахандеиҩцәа!», «Ачаи – иреиӷьу рыжәтәуп!», ма «Ахәышықәсатәи
аплан – ԥшьышықәса рыла!» ҳәа иҩны, аулицақәа еихызыҵәҵәоз
лозунгкгьы џьара икыдмызт. Акәацҭиҩы, ашша игәыдҵәызла, иеиха ду аҽыҩҳәа имҩанҵо, ажьашәқәа еихырсса аҭира даҿын,
абаҭиҩы, акитаи жанглиор иеиԥш имҩаниҵоз иаршьын аҳауаҿы
иӡсон, аӡыҭиҩы, аҵыркант зыхәда иқәу аԥҳәыс длалацәҟәуа аӡы
лызҭеиҭәоит, амра хаауп ацәа аҟара, сықалақь ԥсылоуп адгьыл
еиԥшҵәҟьа, саргьы иахьа ахшыҩ аиҳа сласуп.
Аветринақәа! Аветринақәа! Дара зеиԥшроугьы удырбоит,
уара узеиԥшроугьы уарҳәоит. Зегь реиҳа зықьбжьы гоз ветринак
снадгылеит: акиноҭыхга аппарат еиԥш сылаԥш зегь иаархызган,
358

абрынџь ахьықәгылаз иааныскылеит: абырлаш какаҷқәа ракәын
изеиԥшраз урҭ абрынџь цыра шкәакәақәа. Ибыбшӡа, хшыла ижәны,
ахәша хыҵәҵәало саԥхьа иқәгылазшәагьы сгәы иааснаҭеит. Аха
ана-ара иалаԥсаз ашьанҵа ԥҽыхақәа санынрыхәаԥш, схаԥыцқәа
ҩыҵԥсаа-ҩыҵыԥсаан, сцәагьы сааҭыхьҭшьааит.
Амш аџьымшь лҭанарссын, саԥхьа ихәмаруаз ашәахәа хьтәы
рахәыцла акаҭран шәыга инықәба-аақәба ицеит. Схы анҩышьҭысх,
амшын иҭибаҳәа, ажәҩан иаҵаланы иааиуан, амасхь уасақәа
рыԥштәы змоу ԥҭа цәашьқәак.
Баалоуҟа ицоз автобусқәа раанҿасырҭахь сааццакит. Аха,
еиваҩны инеиуаз аԥҭа цәашьқәа али-ԥси рыбжьара ажәҩан
ааҵырҟьан, ақәашырпҟҟарагьы иналагеит.
Сшымахԥсахуаз, сшыҳәҳәоз, амгәацәа асаара ишьҭаҵаны
иҳәазо инасывсит «Гәдоу – Баалоу» ҳәа нада-аада зган ианыз автобус.
– Абасоуп! – иҳәеит, уи иашьклажьцәаны иаахынҳәыз аха­
ҵа, – ианаауа иқьуеит, ианцо иӷызуеит... Аа, уажәшьҭа х-сааҭк
уԥшны амҩа уангылаз, апиририу рҳәалап, астанаука рҳәалап. Нас,
уи ҷкәына мӡышәак дақәтәоуп: «Уаш билеҭ, уаш билеҭ» ада иауаианашәаны ажәак издыруам...
– Аа, абааԥсы, уаангыл, астанауи, астанауи, дад, астанауи, –
ахаҵа ижәҩахыр иқәыршәыз ахҭырԥа бӷьаауа дназыҭрысит
еилаҟәарҟәаруа иааҳавалаз «Победа». – Уазми, дад, уазми,
Баалоуҟа уазми! – уи дԥаҭхалеиуа ашофер дахьҭатәаз асаркьа даадгьежьылеит.
Аӡмах иҩҭыҵыз акәата гәыма еиԥш аҽаршәшәон, аҽарқацон,
аматор иарқыџьқыџьуаз амашьына. Аха набыцрак амамызт ашофер ихәамц – уи агиԥсрҭәа иалху астатуиа акәын дзеиԥшраз.
Ахаҵа бырг иҽизеиқәкуамызт, ихҭырԥа кахәхәа амашьына давагьежьуан, диҳәон. Аҵыхәтәаны астатуиа анапы ҩышьҭнахын, хәнацәак иавагьежьуаз инарбеит.
– Ҳаи, абаак, уиаҟара ауазмажнаст сызҭада, руп, дад, руп! –
дӷьаҵәыӷьаҵәуа уи ахаҵа, изнацәак амашьына асаркьа инадикылеит.
«Иуҭахызар ара угылаз», – агәахәзар акәхап астатуиа, ԥсԥхак
шалаз удырратәы, аарла иааҳәцымыцын, амашьынагьы ҳәазо
ԥшьаала аҿынанахеит.
Аха сара имышьҭыкәа сааԥырагылеит:
359

– Ҳга Баалоунӡа, иуҳәо уаҳҭоит, – сҳәеит, амҿтәы салқәа
зывҵаҵаны иҟаз асаркьа схы надыскылан.
Ишеибарҿыжуаз ашәқәа рыҩбагьы ҳзаанартит аста­
туиа. Амотор ҳара ҳаҩныҵҟа иҭагылоушәа акәын амашьына
хшарқыџьқыџьуаз. Уи ҳәазон, иҳәазаҵәҟьон – акәуа шымҳәазара,
аҟәара илахаз ауардыныжә шымҟәарҟәаррагьы иҟәарҟәаруан.
Астатуиа аԥсы заҵәык шҭаз злоудыруаз – аԥсҟы иақәкыз анапқәа
рыла заҵәык акәын.
«Џьара дызбахьеит, џьара дызбахьеит», – схәыцуан сара, астатуиа ахәда ҩыз ду сахәаԥшуа.
Аҳаҷаҳәа даасгәалашәеит Ҭоуфықь – аамҭала зны класск
аҿы аҵара сыцызҵоз Ҭоуфықь, ақалмышьрҩеи аџьықәреижәи
ааганы, еиҳа амла ҳанакуа иақәыршәаны, ицәыҵырҳәҳәаны
иҳаазырхәалоз. Сгәалаҟазаарагьы иаразнак иаабжьысит.
Ауаҩ бырг џьара ҿааихак ҟаиҵомызт: – Ауазмажнаст, атрудниа, руп, дебиҭор, кредиҭор... – Ииҳәоз ахы ыҟамызт, аҵыхәа ыҟа­­
мызт. Саргьы уаҳа ус сымаӡамшәа Ҭоуфықь ихәда аҩызра сахьа­
хәаԥшуаз сааҟәыҵны, уи ахаҵа иажәақәа гәаныла аԥсшәахь
реиҭагара салагеит.
Ҳмашьына ахыб ақәа кылсны ҳастатуиа ахы апашраҵәҟьа
иақәҭәо ианалага, ахаҵа дҩаҵҟьан, ихҭырԥа акалҭ нақәиршәит:
– Еҳ, сабиц, ауазмажнаст нҵәа, ауазмажнаст, – иҳәахт уи,
даақәыԥсычҳан.
– Уара убаалоутәхап? – сиазҵааит сара уи.
– Усами, дад... Аминимум, аминимум ҳәа ҳаркит, арахь балезн
хкыс ичаԥаны исымам егьыҟам: угәахы ажабра амоуп рҳәеит асаркьа сахьҭарҵаз... Дад, уара абразауаниа змоу аӡә уакәхап, абри
ажабра ҳәа изышьҭоу адажә акәӡами? – длалҟьаны дсазҵааит уи.
– Мап, ажабра захьӡу аԥсыӡ аԥсыԥ злаланага-ҩанаго ауп, ауаҩы
иазиугәышьозеи, – наҭаскит сара, сыччара цәгьала иаанкыло.
– Иҳаӷрам иҟоузеи, аԥсыӡ убап, адажә убап, адаӷь убап... Ауазмажнаст змам имыхьра иҟоузеи. Убас аспраукақәа сыкәыршаны
исымоуп – анкьа санкьаразуазгьы уиаҟара ҟанҭаруаз сыкәыр­
шамзар ҟаларын. Аха изуҭахи... Аминимум, аминимум... Уприсадбни уцәаагоит иҳәахт, иаб Ҭаҟәшәа рыцҳа инадел сықәтәоу
џьушьап...
Сывараҿы ипарпаруаз иҩызаҵәҟьа акәын амшгьы: аԥхын
цәыбблыра афҩы зхышәшәоз аԥсабара анаҟә ықәырч, ашьацаагага ақәаԥсата кашьшьы илеиуан.
360

– Иҵымшәаша, уажәы иҟато ихнамгашеи, – деиҭаналагеит
уи ԥыҭрак иԥсы анааиҭеик ашьҭахь. – Нас перуи, перуи
рҳәалап, ишнеиуа, лауа-чаи, лауа-чаи ҳәа иааҳадгылоит, –
ауаҩ бырг инапы неиҟьан, астатуи ахы иқәыршәыз ахҭырԥа
акалҭгьы аақәиршәеит. – Узлазбо ала, уара абразауаниа змоу
аӡәы уоуп, – адырҩегьых ашырҳәа даахьаҳәит уи сара сышҟа,–
абри «лауа» ерман ажәаӡами? – ҳаргьы ԥынҵала аӡы аажәуам,
акы аадырқәуеит ҳәа аанарго даасҿаԥшны дҵааит.
– Сеидроу, Анцәа ауаа, аерманшәа хәыҷык сҿы азцом умбои, –
сҳәеит сара сычҳара зынӡагьы ихыҵны.
– Еҳ, сабиц, ауазмажнаст азы ҳара еснагь ҳрыцҳауп
акәымзар, аерманшәа аӡы кылымкәкәо исымҵози... Ареуалица ҟалаанӡа ауп, саб Хапара хәашабга, жәаҩык аерманцәа адгьыл риҭан, аҭаҭын ҟарҵон. Арԥарцәа ԥшьагьаҭҳа заманақәа.
Аӡәы Дерник ихьӡын – иахьеиԥш исгәалашәоит, саб уи Ерныг ҳәа дишьҭан, – ԥхьхьык ирган, иԥынҵа инапы наԥыракшәа
дынцәыҵаччеит сымҩанызаҩ. – Акы сеиҭауазҵаашан, – дааскьан, зынӡагьы дааигәаӡаны даасҿатәеит, уажәоуп уи абаӷьфҩы
шихышәшәоз ангәасҭаз, – абри аҭаҭын каҳԥык лгәы ишықәиааз
сацәымҩашьо издыруеит, аха ачаи ҟадыџь абаанагеи ззырҳәо?
– Уи аашьаҩык игәы иқәиааит ҳәа ауп ишазырҳәо, – наҭаскит
саргьы сԥышәырччо.
– Уара алафҳәашьагьы удыруазаап, – иаразнак дааиҭашәан,
ихы-иҿгьы ааиԥсахит уи. Нас аҳаҷа наихәлашәан, алымҩанык
џьара иҿы ҩеихимырԥхьеит.
Ҳаԥхьа иаацәырҵит Баалоуаа рчаирҭақәа: аҳәынаԥқәа
ицәырӷьӷьаз ауарҳал иаҵәа еиԥш еилаԥсаны. Џьара-џьара
чаирҭақәак исгәаладыршәон уажәааигәа сҩыза асахьаҭыхҩы
аколнхара «Космос» иаирхәҳаз иусумҭа – хырҭәагак иааҭырхызшәа
ачаи чықьқәа зегь еиҟараны, агәыр рыҵаршәзар иубо иҵыкка.
Иҟан Ԥанаҩ аԥшаҳәаҿтәи аӷдарра иеиԥшыз ачаирҭақәагьы. Амш
хыкәкәахьан.
– Уабаҳзаанагеи, ҳшеилахаз дырҵәҟьаны уаҳзааит, уааишьт, уҳацахеи, – Мазлоу Ҭаҟәшәа-иԥа снапы кны амашьынахь дсыхошәа иҽыҟаҵаны, уахь снеимышьҭрацы сышьҭахьҟа
дсыгәҭасуан.
Егьырҭгьы ааин, аԥсшәа аасарҳәақәеит: аколнхараҿтәи апарторганизациа амаӡаныҟәгаҩ Мшәагә Инаԥҳа, агроном Хырзаман
361

Анаҟәба, ақыҭсовет ахантәаҩԥҳәыс Наала Лакәатаа-ԥҳа уҳәа
ирацәаҩны.
– Даҽаӡәгьы даҳзацлеит, уажәшьҭа ҳалҭыҵыргьы ижәдыруеи,
шәаха абаақәа, шәаха! – акабина ихы аакылиҳәан, ибжьы
лаҳақәиргеит ашофергьы.
Мазлоу Ҭаҟәшәа-иԥа амашьынахь снеимышьҭрацы дшыс­
ҿаԥарԥаруазгьы, адырҩегьых ҳаакәшеит. Сара сыҩнапыкгьы
азмырхакәа схы шнадсырӷәӷәалаз аниба, уи, абарбалқәа ирымар­
иашаҵәҟьаны ажра дынҭагылан, ижәҩахыр аҵаршәны, азганк
кәалкәало иҩышьҭихит.
Амашьына ҵәаа-ҵәааит, иӷзыӷзит, идырчыхә-чыхәызшәа,
иахьгылаз ишьҭыԥаны ицон. Нас, лҩа ԥсырмаҷгак лҳаларчны,
маҷкгьы иҩагәагәеит. Ари ҳгәы арыӷәӷәан, зынӡагьы ҳшьапқәа
ыҵаҳарбаӷьеит. Саргьы, Баалоуаа рмашьына аҳәынҵәа ирыцылга ҳәа саарышьҭызшәа акәын сшахоз. Абарбалқәа ирыҵыҟьҟьоз
аҳәынҵәеи абӷанҷи, акырцх еиԥш аҳәиҵәҳәа иааины иаҳ­
гәыднаҳәалон, аха агәхьаа зкыдаз, ҳазегь абри амашьына ҩҭыганы
ахәы анықәыргылара акәын хәыцырҭас иҳамаз.
Ақыҭсовет ахантәаҩы Наала, иаҳзылура лзымдыруа, дҳа­вагьежь­
уан. «Ааит абаақәа, жьазар аҵыхәа ҳкратәы ҳааит!» – акәукәу­
ҳәа дҳалаҳәҳәон аӡәы, аԥхьагылеиԥш, агипс статуиа иҽаваӡа­ны,
иаԥхьаҟа икылкааны дыԥшуан. Машьынак аӷзы­ӷызбжьы слымҳа
иааҭасит.
– Атормоз иаҿаршә! – акәукәуҳәа дыҳәҳәеит сывараҿы итәаз.
Ҳҩыџьагьы ҳахқәа цан, астатуиа ахы аҟәақ-чақ аахдыргеит.
Нас, ани амашьына аныҟәашәа зларԥсахуа аихатәы лаба жьакца уамашәа иҿыжын, ҳазҭаз амашьына ҳәазаны шьҭахьла бардк
иҩцәыҵашьшьы ицеит.
Изулак схы аҭыԥаҿы иаазган, санааԥш, исыцыз ахаҵа, аӡнаашә
кәчышь еиԥш дныҵашәкәа дцахьан, астатуиа ахәнацәакгьы
сымҵакны иакын. Хә-мааҭк уи авараҿы атәарҭа инықәсыршәын,
сааҭҟьеит саргьы.
Амашьына аӷзыӷызбжьы шгацыз игон, резина былфҩыкгьы
сԥынҵа инҭашәеит: ласкьа аҭаҳараҿы, иафаз аҿнахырц аҭахушәа,
иӷьазкны аихара иаҿын еидарашьҭыхга машьына хындыгәк.
Џьоукгьы, ахаҵкы-аԥсаҵкы ицо, иавагьежьуан.
«Сыстатуиа» лықәхәаша Агаҟа ицеит, сымҩанызаҩ ихҭырԥа
шәыршәыруа акарл қәыц амахәҭа ихшьны игылан, иара усгьы
дыӡхьан.
362

«Баалоу макьана иабаҟоу, мшәан, даҽа х-верск шьапыла
аԥхьаҟа сныҟәароуп, иаанагои абарҭ иҟарҵаз?!»– абас схәыцуа
ԥыҭрак сгылан, нас амашьына хындыгә аԥсхыхра иахьаҿыз ашҟа
сҿыласхеит.
– Уа бзиала уаабеит! Акорреспондент дабеит, уажәшьҭа
ҳмашьынагьы ылымҵуазар жәбап, – иҳәан, знацәкьарақәа аборт
иаларкьакьаны «ҳаицашәырха абаақәа!» ҳәа иҳәҳәоз уаҩ хпаҿк
сара сышҟа иҿааихеит.
Даузымдырхуаз – баалоутәи аколнхара «Жәҩангәашәԥхьара»
ахантәаҩы Мазлоу Ҭаҟәшәа-иԥа Ҳәацәышба.
Амаӡаныҟәгаҩи агрономи инахьхьи аган иаман, избарҭамызт.
Амала, урҭгьы, рмашьына аҳәынҵәа илыргарц ишықәԥоз
ауҩашьахуаз – ҳара ҳбарбалқәа ирымариашаны, дара
рбарбалқәагьы хаԥыцла анышә иацҳауан, рҽыҵарбаӷьаны,
ашьышь еиԥш ибӷьаҭуан...
Ас ицеит жәа-минуҭк, сааҭбжак, сааҭк. Аҳәынҵәеи, зхаԥыцқәа
ҟәаш-ҟәашӡа иаацәыҵԥшлауаз ахаҳәи, арезинеи еибафеит, аихеи амҿи еиҿыхеит, ашьыжьтәи аҳауа цқьа абензинфҩы ахылеит,
ҳара ҳакәзар ҳӷьазкит. Сҩызцәа шыҟаз сыздырам, аха сара, аборт
иадгылаз схы жьаҳәала иқәсуазшәа, ихьухьууа исыхьуан, иахьа
ашьыжь иқашәқашәо инасшәысҵаз сыблуз шкәакәа азыншьыхра
ишьыхын.
– Шәаҟәыҵ! – амашьына аӷзыӷызбжьы иалҩны, қәыԥсычҳараҵас
слымҳа иааҭасит ахантәаҩы ибжьы. Уи, зымҵәыжәҩа хәыз
ардәына еиԥш, аҳәынҵәа даганы амашьына даадҵит. – Шәаҟәыҵ!
Ҳамҩагьы бгааит, ҳмашьынагьы блааит! – ичабра џаџа ду ҭыганы,
шәара шәоуп еиҳа исызгәакьоу иҳәозшәа, иблақәа ирыхшьыло
ррыцқьара даҿын.
Ашофер, ҳахоз џьишьозу, иара ус ихы дахәарц даҿызу сыздырам, акы длахон, даҽакы дҩахон, ашша зылҭҭа акабина иҭыҳәҳәоз
ихпаш инаркны, имаха-шьаха зегь иргәаҟуан. Аха уи амашьына, аҽада хьышьырхха еиԥш, аԥшьшьапыкгьы ыҵарԥаны иакын,
ԥхьаҟоума, шьҭахьҟоума, аԥсразгьы џьара инеиҭақәацомызт.
– Иалагеижьҭеи уажәшьҭа сааҭбжак ҵуеит, – иҳәеит агроном
исааҭ днахәаԥшын.
– Дида, сан слымылхааит! – лӡамҩа кылҟаԥшьаақәа лнацә­
кьарақәа наҿлырхеит ақыҭсовет ахантәаҩы Наала.
– Ҳлақәхәаша ҳцоит, – иҳәеит Ҭаҟәшәа-иԥа дрыцҳаушьаратәы
ахәхәа-хәхәаҳәа даақәыԥсычҳан.
363

Сара иҟасҵара сзымдыруа, схәыц-хәыцуа акраамҭа сгылан:
– Ишәыдысныҳәалоит! – сҳәеит, сцәырҳазшәа саалҟьан.
– Иҭабуп! – днасеихырхәеит аколнхара ахантәаҩы.
– Сара аредакциаҿы исзыԥшуп...
– Уиазы уеиҵаҳархома, ара ихианы иҳамами, – дааикәаԥхеит
ахантәаҩы.
Дгылан даҳзыӡырҩуан апартиа амаӡаныҟәгаҩ Мшәагә Инаԥҳа,
илахь инацәа аларкьакьо акгьы дазхәыцуан. Нас ишьи-ишьи
еиқәҵо дааҳадгылеит:
– Ҳалагап! – иҳәеит уи, ибла ҟәышқәа ҭынчӡа, ԥшьаала даа­
ҳалаԥшын. – Ажәахәҟаҵаҩы ара уҟоуп, иахьа ҳазхьымӡаз
аилацәажәараҿы уқәгылоушәа иԥхьаӡаны, апҟеҩ-апҟеҩҳәа
уцәажәа. Иҟалап, ахцәажәацәа разҟык ҳамазар, – акорреспондентгьы дҳақәшәеит, – уи иԥышә ҵаӷақәа ачча рықәххуа сара
даасҿаԥшит, – ҳаиҭеиҳәап, акьыԥхь аҟара ииашоу, иқьиоу, иласу
даҽа трибунак ауҟаху.
– Ҳаи, џьушьҭ, ҳаи џьушьҭ! – даакәаӷҽаӷын, раԥхьа ахантәаҩы
днеиҿаԥшит, нас – амаӡаныҟәгаҩы, аҵыхәтәаны, ацгәы иҭнарбзааз
адаргьла еиԥш, акгьы зымҳәо иккаӡа иҭацәыз иблақәа сара сҿы
иааникылт абригадир.
– Хаас, хаас! – лҳәеит Наала, лыбжьы зынӡагьы иныҵакны.
– Ҳалагап! – сҳәеит саргьы, Баалоуаа аизара рзымҩаԥга ҳәа
саарышьҭызшәа.
Усҟан, аколнхара «Жәҩангәашәԥхьара» ахантәаҩы иҿы ацәа
адрым-дрым ҳәа иҩахыԥан, араион аиҳабыра иӡбахә ишала­
цәажәоз мҩашьо, иарӷьа лымҳа уаркалеиуа иааҟаԥшьхеит...
Хә-минуҭк рышьҭахь ҳхантәаҩы-ажәахәҟаҵаҩы ишьапқәа
еимыҭхаа акабина ахы дадгыланы, Ԥанаҩ аԥшаҳәаҿтәи аӷдарра
еиԥшнысшьалоз ачаирҭахь инапы рыхха, иажәахә даԥхьон,
иаушьҭӡангьы дыҽхәарԥыжәуан:
«... Ҳчаи аплан – ҩышәи жәаҩа процент, жәхьак – ҩ-нызқь литра ахш, џьамшк – хә-мааҭк аԥара... кьылак ахаҷа, хышә грамм
азараҟьа!..»
Ҳара, амашьына иангылаз, Баалоуаа рклуб аҟәардәқәа ҳаи­
қәырԥшьыхаа ҳрықәтәаны, ажәахә ҳазыӡырҩуан. Еиҿҟьаз аҵаа
еиԥш, иааиҟәышьшьа-ааиҟәышьшьаз аԥҭа ҭацәқәа ирыбжьаҷҷаны
иааиуаз амра ашәахәа, ахантәаҩы ихы ацырцырра ишаныруаз
сыздыруам, аха сара сызқәа кылҵәаны иагон.
364

Ҳмашьынагьы иахьгылоу уажәы-уажәы адыр-дырҳәа из­
қәыршәшәаны, арезинеи абензини рыфҩы иҟииуа иааҳаланарч­
уан – ҳшофер, иҵаԥырҽыз атанк еиԥш дыззаӡа аҳәынҵәа дахьылагылаз иԥсы иҿанаҵозар акәхарын.
Аизара цон: ҳажәахәҟаҵаҩ дасны ацәажәара даҿын.
Ишәцәызӡом, сара, иахьа хәлаанӡа ақалақь иалаланы, афишақәа
ирыԥхьо игәароу ауаҩы чымазаҩ сиҩызоуп аизараҿы сантәоу:
уаазықьҩык ыҟазаргьы, аӡәаӡәала рхы-рҿқәа срыԥхьа-рыԥхьо
саархымсыр сгәы иауӡом. Иара абраҟагьы, хәынтәҟа санҿырҳас
ашьҭахь, Баалоуаа реиҳабыра рхы-рҿқәа срыԥхьо сҿаасхеит:
Ахантәаҩы, илаԥш ақьаад иаҟәигар, изеидырҟәшәалаз
анбанқәеи ацифрақәеи нанбӷьыжәааны ицар ҳәа дшәозшәа,
иҽақәыжьны даԥхьон. Иԥкааны зегь рыхәаԥшра самраӡакәа,
ашырҳәа саахьанарԥшит сывараҿы игаз абжьы, – драҳаҭӡа,
аршәааҳәа ашақә дасуа дыцәоуп агроном.
– Гәыбӷан ишәымҭан, ари ажәахә зҩыз иара иоуп, – лҳәеит,
сармарахь ала исыдтәалаз Наала, лхы аасыдкылан. Анцәа цәгьа­
ра ҟоумҵан, ҳаиҳа зымчу рылԥха-ргәаԥха ҳамазааит ҳәа акәын
иаҳәоз лхы-лҿгьы.
– Цәымҭхаа бзиа зауша, ас аџьа баны дыҟазар, ацәареи
аԥсшьареи шԥеихәҭахым, – налаҭаскит Наала, ихырӷьырны исыдыжьлаз агроном ихы сыжәҩахыр наҵаҵашәа.
Ахцәажәарақәа рышҟа ииасит. Раԥхьа ажәа мҵиԥааит абригадир. Уигьы сара сеиԥш ахаҿқәа рыԥхьара бзиа ибозар акә­хап
– азныка­зы зегь лаԥшыла ҳааимидан, дааҽхреимҳәеит, иҟарҟы
лҭи­рыцқьаа-ҩҭирыцқьааит, ишьапқәа неимыҭха-ааимыҭхаа инаиргылан, иқьаадқәа ааҭыганы, акабина ахы иҽнадиҵеит:
– Аҩызцәа! – иҳәеит уи, ақьаад илаԥш аҟәымгаӡакәа.
– Ее, аллаҳ, аллаҳ! – иҿы еихԥома уҳәартә дҿырҳасит снаҩсшәа
итәаз акассир.
– Иаҭоумҵан, иааԥсаны иҟоуп, – лҳәахт Наала, лхы аасыдкыланы.
– Аҩызцәа!–еиҭагахт абригадир ибжьы.
– Аҩызцәа уаарҟәаҵи, Хпаҷ, аҩызцәа, – апартиа амаӡаныҟәгаҩ
Мшәагә даагылан, ҳаԥхьаҟа дааиасит. – Шәааи, аидыҽхәаларақәеи
аимҵаҽырбарақәеи ҳаарҟәаҵны, гәык-ԥсыкала ҳаицәажәап,
иҳагу-иҳабзоу ҳҳәап, хҵыкқәа арахәыц рыцәӡарагьы наҟ
инышьҭаҳҵап.
Сывараҿы игоз ахәдабжьы ԥшьаала иааиқәтәеит.
365

– Ҳаҽхәоит: ачаи аплан ҩышәи жәаҩа процент рыла
инаҳагӡеит! Иабаагеи?! – иӡара кала наҟ-ааҟ инҭарсны икны,
дҵааит амаӡаныҟәгаҩ.
– Афабрикаҿы иааҳхәт, уаҳа иабаагоз! – сышьҭахьҵәҟьа аӡәы
ибжьы геит.
Санаахьаҳә, уажәраанӡа зҿы еихԥаны иҿырҳасуаз акассир
снеиҿаԥшит.
– Ҳаҽхәоит: џьамшк иақәаҳшеит хә-мааҭк аԥара, жәа-кьылак
аџьықәреи! Ишсашәҳәара, иара аколнхаҩы иахиҳәаауазеи абри?!
– Амцҳәара сгәы ԥнаҵәеит иҳәеит, уаҳа ииҳәахуеи! – аҭак
ииҭеит, акузов алаӡара акәакь икҿаҟәыҟәыз ауаҩ бырг фархь.
– Ари аревизиатә комиссиа ахантәаҩы иоуп, – лҳәеит Наала,
зынӡагьы лыбжьы ныҵакны.
– Уу-уу-уу! – ицәырҳазшәа иҩышьҭԥа-ҩышьҭԥан, адырҩегьых
алҩа лхаланарчыхт Баалоуаа рмашьына.
– Ҳаҽхәоит: ҳчаирҭақәа рҟны аколнхаҩ ԥҳәыс лгәыр лцәы­ӡыр,
мзала илыԥшаартә иҟоуп ҳәа, ииашахарыма, нас, абри?
– Лгәыр акәым, лхаҵа дыӡыр дахьылзымԥшаауа ачаирҭақәа
ҳамоуп,– сывара иаавҵҩит агроном ибжьы хырвыр, сыжәҩахыргьы
аԥсы аашьеит.
– Ҳаҽхәоит!..
– Иазхоит уажәшьҭа! – аӷьеҩ ҩаҳалирган, дагьҩаҵҟьеит,
зычҳара хыҵӡаз, аколнхара ахантәаҩы, – ари провокациоуп, ари
заговоруп!.. Ари, ари!..
– Ари мҵақьақьароуп, – инаԥишьит абригадир.
– Ииашоуп, сельхозустав нарушениа азыруеит!
– Агроправилақәа еиларгоит!
– Иҳамбааит апатхалимцәа!.. – Ахантәаҩы идгылаҩцәа
акәукәуҳәа иҳәҳәон.
– Хаас, хаас, сан слымылхааит, иааҟалазеи! – лиаҵәажьышәқәа
ҭылжәаауан Наала.
– Уу-уу! – ирыцнарӷзуан аполуторка...
Сеиҳабы имакет зырԥшӡоз афырхацәа рҳанҭа-ҩынҭа сшалаз,
амра амшын инӡаашьшьылан, иҩахылҩрыз ахылҩаԥсылҩа ца
ажәҩан акалҭ ааҵнаҟьеит, амзагьы – Ерцахә ахы иқәжьыз асы
шәырҭаҭала аҿы ӡәӡәаны, агәы хахаӡа аиаҵәақәа ирыҵаԥшуа
иаацәырҵит.
– Иубаз, иуаҳаз акы мӡаӡакәа! – иҳәеит апартиа амаӡаныҟәгаҩ,
снапы рыӷәӷәаны иаанкыло.
366

– Шәредакциа алаӷәым аҵасҵоит! – бжьы уаарала дхәаауан
ахантәаҩы.
– Уу-уу-уу! – иӷьазкны аихара ишаҿыц иаҿын аполуторка.
Саргьы, абни амза шьынка са сацыршәаны, ацгәы еиԥш
атрымҳәа адгьыл слықәԥалазшәа, снаԥшы-ааԥшуа ԥыҭрак сгылан, нас, сыхәда ыҵхәраа изкыз сыблуз аҳәынҵәра ааԥсыртын,
иҵаулаӡаны ахәхәа-хәхәаҳәа саақәыԥсычҳаит, смахәарқәа
ааԥхьасырҵәеит...
– Аӡәы ииаҵәахә кыдшәеит! – иҳәеит агроном.
Схы анҩышьҭысх – амца ацрыдды, ажәҩан агәы ахҵара анҵа,
иҭаланы илеиуан еҵәак – иаргьы нҿыцәааит, иалнадаз ахәасҭагьы
ҩеимашьшьы ицеит.
АӠӘГЬЫ БЗИА ДСЫМБАЦТ, ДЫЗБАРАНГЬЫ СЫҞАМ
– Ишәаҳахьоума, аҩызцәа, абзиабара аӡә дархагеит ҳәа
рҳәо? – дцәажәон, аԥҳәысаагара ахылхра еиԥш изԥхьаӡо, сҩыза
Мушьни. – Ишәмаҳаӡаци?! Сара уи сархагаразы аԥсык ауп иаасыгха. Аԥсык аасыгхеит сҳәеит, аха сархагазарҳәагьы сыҟоуп...
Шәааи еимҵаҳкып:
Матильдеи сареи раԥхьа Аԥхынтә театр аҿы ҳаибадырт. Ашәа
иҳәон Марианович. Аџьырмыкьаҿы иаасхәаз ссаилон блузи
ацыганцәа ирымсхәҳаз сгалстук ӷьамӷьами еиқәҵаны, сеиқәзаҷ
сеилаҳәан.
Иҵырыԥшаауа акәытқәа реиԥш рыхқәа нышьҭак-аашьҭакуа,
зҭыԥқәа ирышьҭаз ауаа снарылс-аарылсуа, снеины снатәеит.
Аԥарда маатыцызт, аха ажәлар уаман иҟарҵоз, еиҳаракгьы аҿар.
– Бисс, уу, аԥарда! – ампыл еиԥш дышьҭыԥо, ишлылшоз
аҳәҳәара даҿын сыварахь итәаз аӡӷаб. Сыхгьы лара лышҟа
снахацәазар акәхап, аинҟьараз имҩанылҵаз лнапы слымҳа
иақәшәан, иҩҿнаршааит.
– Саҭамзааит! – лҳәеит, сара дсыхәамԥшӡакәа, лыҳәҳәара
иалаҵаны.
Абри ауха Марианович ҳәа избаз аӡәгьы дыҟам. Сызганк цәа
ахамкәа иахылхит, сызлымҳак – ашәақь адкыланы ухысуазар
иамаҳауа идагәахеит.
– Саҭамзааит! – лҳәахт уи, аконцерт иалганы ҳаныҩагыла,
ишны еиқәтәаз амаҷар еиԥш лыблақәа ҭыԥхаауа дсыхәаԥшуан. –
Ашәа сархагеит...
367

– Саргьы сархагеит, – наҭаскит, ашәа акәу, лыблақәа ракәу рыуа
сзырхага арбану ҳәа сазымхәыцкәа.
– Ашьҭахь иаусымдырхуаз: Марианович иашәақәа рашны
икәалыкәаџьо иҩхылеит исызцәырҵыз абзиабара. Иҟьалеит
сыцәа, иагхеит сыфа-сыжә, уи акәындаз, уажәраанӡа исымаз ахыбзиабарагьы – асапыншәах еиԥш илсымпыҵабан, азеиԥшнхарҭа
агәашә сшылагылоу илеихашәы ихәло иалагеит.
Матильда алекциахь данцо, слываԥало, уаха шаанӡа
лацәааихьшь ҟамҵаӡакәа илзысхәыцуаз абзиабара ашәақәа
лызҳәо, схаԥыц ҟәашқәа аарԥшны, ианысҭахугьы-ианысҭахымгьы
сылҿаччо днаскьазгон. Лара март мза даҩызан: ҽнак –
амыргәырӷьара лхы иҭаха, Аҳәынҭқар ҟьантаз иуаҩы қьачақь
ииҳәалак дшахыччоз еиԥш, иаасҳәалак дахыччо лхы слырбон,
убас лгәалаҟазаара аныбзиаз ҩынтәҟагьы сыжәҩа аанылкылахьан, аха иалоухи, адырҩаҽны сыхәлаччара акәым, амшын схылҭәҳәаларц лҿы аԥсыԥ ҭалырчызшәа, лԥышә ҵаӷақәа
еихарԥсы, аҩныҵҟа иҭацәны, хыхь аҩада илырқәацәыз лыхцәы
аԥша иацәыхьчо. азеиԥшнхарҭа агәашә даадәылҵуан. Усҟан сара,
шә-ашәак ракәым, сыбзиабара иазысҳәарц сгәы изызҭаз зегь
насыхәлаба ицон.
– Илзууазеи, быӷьӡыс тәыҩа ду еиԥш лхақәацәра лҭынхаха, –
рҳәон, абзиабара аҩблакгьы шлашәу зхахьы имааицыз сҭынхацәа.
– Иабоугеи, уара, ҳазмыхәоз уҽырпахәра, ухыбзиабара, – иаасыдгылон сҩызцәа, абзиабара сашьны Матильда лышҟа сцоит ҳәа
сынцәыҵакьакьо сышнеиуа ма сыҟан сшаауа збауаз.
Сымҩа шәаԥырҵ! – сыбгыӡ бжьы мырмашәага ҭцаны, срыла­
хәаауан анҭгьы егьырҭгьы. – Шәарҭ алашәқәа, агәаҵәажәпақәа,
ашьыццәа! – аҽырхәмарҩы дрыбжьалазшәа иааимҟьон сҩыз­
цәагьы, сҭынхацәагьы, снеиуан сара ашьхақәа сырхыҳәҳәо, амшын
шьамхахьы исзааиуа, ихасырҵҵалаз сԥынҵа ажәҩан иаҵакьысуа.
«Деиланагагәышьеит,
даршышт,
изыбзиарахааит!»
–
ашышкамсқәа рыбжьеиԥш иҭааӡа, аарлаҳәа исаҳауан ҵаҟантәи
иҩеиуаз абжьқәа.
Ицон амшқәа, амчыбжьқәа. Матильда зны – ааԥынтәи
амырхәа­га хаа еиԥш, дгәыҟаҵагаха днасгәыдыԥхалон, даҽазных­
гьы – ифҩыдоу ашәҭ канӡа еиԥш сгәы нкаршәны, лшьаҵа шкәакәа
ашьхәа па аҟыжхәа иналалҵон, аха иара усҟангьы, абзиабара
иарҩышьны иҟаз сцәа-сжьы напы ԥшқак ахьысуазшәа, сеилыбзаа-ааилыбзаауа, сыблақәа ҭырхаха сшылҿаԥшыц сылҿаԥшуан.
368

Ҽнак зны, Матильда акино ашҟа сыццара дақәшаҳаҭхеит.
Уи аҽынтәи амш сара ишысхызгаз ашәа, шәаргьы-саргьы
иҳақәшәиша ус ихигааит – х-сааҭк аблеҭқәа рзы ауачарад сгылан;
сеиқәа жәҩанԥштәала (уи сеиқәақәа зегь иреиӷьасшьон) ауанҭа
ршцәаны иақәсыргылазаарын – ҽыҭк ааҭжәаны иагеит, ачаи
сҿыҵа аҟәыиеит; хәыцра хаак салахәхәа сышнеиуаз, саԥхьа икажьыз аҽага сҩаҿаԥалан, ахәы ԥҟьаны атазҳәа сылахь иахьҩасыз,
схы ҩкақәырчаа иагеит...
Егьа схы сақәԥазаргьы, ҳаиқәшәараны ханыҟаз сааҭк шагыз,
азеиԥшынхарҭа агәашә снеины сныламгылар амуит. Астудентцәа
аџьџьаҳәа ашҭа иҭыҵуан, иҭалон, гәыԥ-гәыԥла, ҩыџьа-ҩыџьала,
изгу, ишаанагара иҟоу, зцәа иҭыԥхааны ицо уҳәа ирацәаҩны. Аха
Матильда илеиӷьыз аӡәы ашҭа дҭаломызт, дагьҭыҵуамызт.
Ус, ашә акыдҟьабжь сышьҭнарԥо, исывсны инеиуаз игагаӡа
избо, сыгәжәажәо сышгылаз, быжьбагьы ҟалеит, ҳзызцараны ҳаҟаз
асеанс иалагеижьҭеи жәохә минуҭ цахьаны, Матильда, лхалаҭ
ҩыззӡа, ажә дарбзазшәа лҿы цырцыруа (сцәажәашьа ԥшӡам, аха
угәаар егьа уҳәап) даадәылҵын, сара сышҟа лҿаалхеит.
– Ҟоҳ, уажәыгь ара угылоума? – лҳәеит, абыржәыҵәҟьа ацәа
дшаалҵыз убаратәы, ахәхәаҳәа дҿырҳасуа.
– Ыы, акино... ҳагхеит, – сҳәеит сара, сыԥсы сгәы икылаханы.
– Иаԥсам, уи аҵкыс, уааи абра ҳнатәап, – Матильда саԥхьа дгыланы, уа ааигәа иҟаз апарк ашҟа лҿыналхеит.
«Ыы, абилеҭкәа згахьеит», – сҳәарц сҿы иҩаныххылаҩаныххылан, аха, дызкаҷбеида лҳәар ҳәа сшәаны, сҽааныскылеит.
«Иласҳәоит, акагьы мӡаӡакәа зегь ласҳәоит, иара абыржәыҵәҟьа,
иара абраҵәҟьа!..» – схәыцуан, слышьҭаланы сахьнеиуаз.
Матильда, аб тәыҩарша еиԥш лхы ақәацәра лызқәа иқәыр­
гыланы, леимаа ҵыркаԥқәа нышьҭарҳәазо, еиҳа ауаҩы ҳаибарҭа­
харым ахьылгәахәуаз днеин, лгәы харшала, лыҩнапыкгьы еиҵҳәа
атәарҭа ахы иқәҵаны, даатәеит. Саргьы снеин, аҵкар сҽаақәыскит.
– Матильда! – сҳәеит сара, сҽаархаҵаны, атәарҭа снықәҳәа­
зашәагьы сылзааигәахо! – Бзиа бызбоит!.. Уи ауха аахыс... – уаҳа
алада иацысҵаз ҳәа акгьы смаҳаӡеит. Сгәы ҩҭыԥан, саԥхьа иаагылан, ашыҩшыҩ нызҭгаз сыхгьы, икаууа аҳауа иналалазшәагьы
збеит.
Схы анҩышьҭысх – сыблақәа ирыҵыддуаз ацыԥхь дналызбааит Матильда – уи, аӡы зҵабаз аԥсыӡ еиԥш, лҿы аартуа, иаркуа
аҿырҳасра дшаҿыц даҿын.
369

Ҳаӷоу зынӡа длашәхеит: «Сатәалымбарц лгәы иҭазаргьы иудыруазеи», – аасгәахәт азныказ.
– Сара, схаан аӡәгьы ухахьы уџьамшь ыҟоуп ҳәа иасымҳәацт,
– сеиҭаналагеит, лара лгәы нсырхарц сҽазыҟасҵозу, ус баша аԥша
исҿанагаланы исҳәоу иахьагьы исыздыруам.
– Аа, абыржәоуп сара исҭахыҵәҟьаз ануҳәаз, – инсыхәлшәаз
сажәақәа, ҽаԥарак инамышьҭкәа, аҳауа иналагәа иаанылкылт Матильда.
«Иудыруеи исызшазар!» – сыблақәа ҭырхаха сҩалҿаԥшит.
– Сара дысҭахым иԥҳәысу ахаҵа – аҭаца ԥшқа леиԥш зегь рзы
ихытыруа, уамзар ӷа дызмам, сшаҳаҭуп – акәымзар, сшаҳаҭым –
аҳәашьа ззымдыруа.
– Ыы, нас аӷа имазаара бзиоума?! – иџьашьаны сҵааит сара.
– Зыԥсы ҭоу – рҩыџьагьы имазароуп, – иаахылҵәеит Матильда. Нас, уара алахьыцәгьа лҳәарашәа лҽыҟаҵаны, акыраамҭа
дсыхәаԥшуан. – Аԥшреи асахьеи рзы иуҭахуеи, – лҳәеит уи аҵыхә­
тәаны, даҽаӡәы диацәажәошәа.
Нас, бзиалагьы мҳәакәа днасыдҵын, азеиԥшынхарҭа агәашә
дынҭапҟа дцеит.
Аӷа дысмырҳауазар ҳәа ҭоуба анызуаз – аҩада сҿы рханы
ауп ишызуз, аныхеи анцәеи хасҵоны акәым, аха саб данбӷоз ма
данныҳәоз, ус ҟаиҵо збахьан.
Алагәамҵ еиԥш аҟыҿыҳәа сыцҳауа, ақалақь салаланы снеи­
уан. Сара схы-сҿы ада уи ауха имлашоз арбаныз: ақалақь згәыла­
ҳәаз аиаҵәара иалџьџьааны, ублахаҵ дыргьежьуан ареклама­қәа,
мшын цәқәырԥоушәа изазон сыбзиабара еиқәзырхараны иҟаз,
саԥхьаҟатәи саӷацәа ахьылеиҩеиуаз.
Аулица ааихысҵәан, ажәлар еизаны изыдгылаз акинотеатр
«Нарҭаа» сазиаша сҿынасхеит. «Абрагьы ԥыҭҩык сыр­ҳароуп!»
– иааҭаскын сгәы, аҭыӷь еиԥш схы ҵарҟәылан, ауачарад игылаз ажәлар сҩеи сҩаргәыдлеит. Урҭ ааимҟьан, саргьы сыҽ­
сызнымкылаӡакәа, сышнеи-шнеиуаз, алашара зкылыҷҷоз ахышә
кылаԥҟа хәыҷы агәараҳәа снадҳалт.
– Сузыӡырҩуеит! – лҳәеит зыблақәа ччаччо ицәыҵыԥшуаз
аӡӷаб.
– Аблеҭ! – акалакут еиԥш иласышьҭит сажәа хьанҭыџь ду.
– Шаҟа, насгьы иарбан ҭыԥу иуҭаху? – дҵааит уи, лхы-лҿы уаҳа
иаамԥсахӡакәа.
370

– Аиҳабыра рложа! – сҳәеит, акыр ҳаиланагалозар абри
ҳаиланагалап сгәахәын.
– Зеиԥшыҟам, шаҟа? – абилеҭкәа рамаԥжәара дналагеит.
– Ҿабырҳацә! – сҳәеит, схы ахышә инадыскылан.
– Ҳаҭамзааит ишахәҭам ҳауԥылазар! – аӡӷаб аԥышәырчча гәкы
лҿықәыҳәҳәы дагьыҩагылеит.
– Ауасақәа! – ашырҳәа саақәҵәиаан, сҩарылахәааит еилагылаз ауаа.
– Ҳуасақәазааит, нас зегь уааны иауихуа, – наҭеикит аҭӡамц
иадгылаз аҭаҳмада.
– Дарбан, уара аҟәарҭлахажә, иуаҩымкәа ииз! – аӷьеиҩҳәа
слеизыҭрысит.
– Мап, дад, уара узы акәым, ҳара ҳзоуп изысҳәаз!
– Уцламҳәа ҭсырԥоит! – сҭаҷкәым раҵәаны, ицлымҳәа
гәлымжьаҵә иладыскылеит.
– Иҭырԥагәышьа иамуазар, еибгашәа исымаз абриак акәын,
аха... – Аҭаҳмада данаачча, иқьышә хиаҵәаақәа ҩеимҟьан, ха­
ԥыцшьаҭа зҵагыламыз иҿы ааҭыкка сныҵаԥшит...
– Изакәи, ублақәа кылызза, ҩ-жәык ирыҵоу аҳәыс еиԥш
узсыхәаԥшуа?! – саӷара аӡәыр даԥсазар абри даԥсоуп зысгәахәыз
ҷкәынак сҩеигәыдыззалеит.
– Аа, амарџьа, усҟьашьыр ҳәа сшәоит, ҿыц иршәыз џьара акы
сакьысзаап, снапы шыҟоу умбои, – ашәыга зыхьтата иҟаз инапқәа
аасымҵеикит аҷкәын, уигьы егьырҭ реиԥш иблақәа ччаччон.
– Уамзар ӷа Анцәа дшәимҭааит аилымгақәа! – срықәшәины,
сыцәҳашҳауа акинотеатр саадәылҟьеит.
Сышнеиуаз, абри ашхырцәаӷьҭра снапы нҭысшьып сҳәан, аресторан «Мшәагә-кьаҿ» слыҩнаххит. – Сызҩахәы шәфеит! – сҳәеит,
амшәқәа реиԥш ишынеигәыдыззалара зҽырхианы астол иаха­тәаз
џьоукы саархагылан.
– Уа бзиала уаабеит, ҳҿаҵахәы еилыхымзааит, уааи арахь,
утәа! – рҳәан, еибаргәырӷьо иҩаҵеибаҳәан, аттаҳәа рҟәардәқәа
ааганы иаасыҵадыргылеит.
– Ҭфу, аршра шәылалааит! – сҳәан, рыстол сҩықәыжьцәаны,
ашырҳәа сышьҭахьҟа саагьежьит.
– Ус ҳзумун, ҳуҳәоит, ҳауҭахны уааизар аҵәыцак, аҵәыцак! –
аулица санынангылозгьы рыбжьқәа гон урҭ.
371

Абри ауха ҵхагәанынӡа сыҿҟьаҿҟьо ақалақь салан.
– Уара аҩардаџ дуӡӡа, уԥхамшьаӡои, – слаидыххылеит,
злабаӷра хәыҷы кны, зышьхәа иқәҵәиаауа амашьынақәа амҩа
дзырбоз амилиционер, – ча ҿаҵак сфоит ҳәа уҩыззӡа амҩа уахьангылоу?!
Атахҳәа ишьхәақәа ааидикшалан, илаба ԥшӡа кәлаауа изыхшьыз инапы илахь инадкылан, салам сиҭеит амилиционер. Нас
амашьынақәа зегь ааникылан, зцәазтәым аԥҳәыс леиԥш сыжәҩа
даҵагыланы атротуар аҿынӡа снаскьаганы саауижьит.
Автобус сҭаланы аҩныҟа санаауаз, зхы пашәӡа исаны
саԥхьаҵәҟьа итәаз уаҩ нырҳарак сааихагылан, аҵықь-аҵықьҳәа
хынтә сақәеимсеит.
– Хаир, бзиара уанаҳәааит! – иҳәеит уи, ичабра џаџала ихы
апашра рыцқьо.
Акондуктор слыцәхасит, зыӡӷаб лыжәҩа иаҵагыла инеиуаз
арԥысгьы шьапҿаршә изыҟасҵеит, амҵ иазыҵҟьоз ҳгәылак иҿы
снымҩахыҵын, ацарӡы зҭаны икнаҳаз рыхш, уаԥсҵәык азна ахәа
ҭасыԥсеит, аха абри ауха сахьнеилак сла ажьа акуамызт.
Санышьҭала, скараха сыҟамзи, иахьатәи сыхҭысқәа реид­
хәыцлаха сахьымӡакәа, ацәа саашьҭԥаа сагеит. Изакәытә ԥхыӡ
ссирқәази сызлаз: аӷацәа, аӷацәа, аӷацәа – иаасыкәыршаны
аӷацәа – раҳәызбақәа сымгәацәа иадкылан, ртапанчақәа сгәы
иҵакын. Сара: «Матильда, арахь бааԥши, Матильда!» – ишсылшоз
сыҳәҳәон. «Избоит, сфырхаҵа Мушьни, избоит!» – ацәаҟәа аԥштәы
змаз аԥсабара иалуаа исзааиуан Матильда лыбжьы, аха лара
дызбарҭамызт.
Ус, сыҭрысны сааԥшит. Зегь мцын. Сҽысшьыр ада моу сымам­
кәа акыраамҭа сышьҭан.
Аҽны усура санцоз, исымҩатәны аредакциаҿы сынкыдгылан,
мызкы аахыс имазеины аҩны ишьҭаз сыстатиа рысҭеит.
– Ҳаи, анцәа уиныҳәааит! – иҳәеит аредактор: «Иахьатәи аномер азы» ҳәа сыстатиа иақәҩны данаалга, акритикатә статиақәа
рзы ҳмаџьанан, ҳаԥсы ҿухит иҳәеит.
– Абзиа акәымзар ацәгьа аҟаҵара сылшап ҳәа уҟоу, – сҳәеит
саргьы.
– Иагьа бзиа ҟаҵаны аӡы иузаҭондаз, џьара ишуԥыларыз, –
наҭеикит уи, сажәа ахы ахьцоз шизеилымкааз удырратәы.
372

Цәгьала сырхәлеит, џьабаала исыршеит. Усгьы нарцәы
инармышьҭуаз сиҩызан, Матильда лышҟа қәлашьа сымаӡамызт.
Адырҩаҽны шьыжьымҭан, сусураҿы сааин, схы знысҟьарыда
ҳәа схәыцуа сыштәаз, ҳҩыза Шәагә ашә даахыҵит. Уи абарбац иқәнаԥсазшәа ихы-иҿы шынеибаку иӷран, еимсарц зҭаху
аӡәы иеиԥш акәын шьакәармак зқәымыз иқьышә хыԥсаақәагьы
шқыџьқыџьуаз.
– Уара аламысда! – иҳәеит Мшәагә, дшааиуаз сыстол даадгылан, – ууаҩу џьысшьон, аха ушынеибаку уеиӷрабаазаап, изакәи
ари иупачҟалеиз? – еилырҟәыҷны иикыз агазеҭ, зны сԥышә инадикылан, аха уигьы азмырхакәан, апҟаҩҳәа иҩага иҩасҿеикшеит.
Ари акәын саргьы сыԥсықәра:
– Ааит, уабиԥс!.. – сҳәан, сҩаҵыббит...
Аха, дахьаанагаз уара идыр, ари зегь ирыхьӡо Шамил ҟадыџь
дааҳабжьаԥалан, цәгьаԥсышьала ҳааимихит.
– Ҩ-ажәак еиқәкны изымҩыц, иацы згараҟәҟәақәа ԥы­
зыҵәҵәаз ахәарҭлаӷь иоума сара акритика сзыҟазҵо, соу­
шәыжь! – ибжьы гон ирыххо инаргоз Мшәагә.
Еиларҟәыҷны саԥхьа иқәыз агазеҭ ааиҵсыртлан, сгәы
ҭгәырӷьаауа снахәаԥшит. Аа, иацы ирысҭаз сыстатиа, Шәагә ироман «Алуҟьанта» иазкны изҩыз.
Ателефон абжьы ган, атрубка аақәсԥааит:
– Аранӡа уааишьт, иуаҭәоушьозар, – игәаҩаӡа атрубка иааҭыҩит
сеиҳабы ибжьы.
– Иудысныҳәалоит, иахьанахыс Белински дыԥсым, ара
дҳавагылоуп ҳәа сыԥхьаӡоит, – иҳәан, икарандашь ҟаԥшь ду
акараҳәа астол иҩықәыршәны, аҟәардә ибӷа адҵа даатәеит
сеиҳабы, ашә сшынхыҵҵәҟьаз.
Уи, ахәарҭа сҭеикызшәаҵәҟьа иҽыҟаҵаны, зны акарандашь
ҟаԥшь иарган иаԥхьа иқәыз сыстатиа дахәаԥшуан, нас илаԥш
ааҟәганы сара даасҿаԥшуан.
«Ҩыџьа, Матильда, ҩыџьа, шәнеишь-шәааишь ҳәа зарҳәо
ҩыџьа!» – акәукәуҳәа сыҳәҳәарц акгьы сыгмызт.
– Шәнапы кны аҩышьа аншәҳарҵалак, шәҩаԥан ҳԥаҵа
шәахьынҳалоит, – игәы нырханы ацәажәара даҿын сеиҳабы.
– Сара шәҟәык аредакторра азура сылымшозааит, аха, иабахәа,
Шәагә изы акы зҳәаша дыжәбахьоу – аҳәыҳә еизада иаҩызоу,
ашьацҵәҟьа зшьапы иаҵазмырҟьацыц ауаҩы...
373

Абри аамҭазы акыррыҳәа сеиҳабы ителефон абжьы аагеит.
– Сӡырҩуеит! – иҳәеит ихы-иҿы хааӡа. – Бзиара збаша, бзиара збаша, Авксенти Иларион-иԥа!.. Аа, исымбакәа! Аредактор
бзамыҟәи зҩымҭа зқәымҿиаз автори ирызку астатиа?!.
Сеиҳабы, уи шааиаҳазҵәҟьа, уажәшьҭа ухы абоуҵәахуеи
иҳәарашәа, даасҿаԥшит.
«Ахԥатәи, Матильда, ахԥатәи, сыкаҭа амлаӷәыргьы алаҳаит!» –
сышьҭыԥон сахьгылаз.
Шәагә ианшьеи сеиҳаби аицәажәара иаҿын. Дара, сцәа
еимааҵҟьашәа исхырхуан, сара ражәақәа мардуанс иҟаҵаны
ажәҩан салақәлон...
Хҩык рҿы иауаанхахуаз, сгәы ҭыӷьӷьаа, сыԥсы ҭыкәкәаа сҩыза
ихәаша џьара бзиак сызҳәандаз ҳәа изҩыз астатиа исызнарҳаз
аӷацәа.
– Ҟоҳ, зегь здыруа мажә уоума? – инапы аҿааирхеит, аха снапы андәықәысҵа, имкӡакәа игылаз сыхирччеит Шәагә ишәҟәы
ҭрыжьырц аҽхәаԥхьыӡ ацызҵаз арԥыс.
– Уара, ас ҷанҷаны ҳаибакыр, иахьакәым ҳкылнагоит, уаз­
хәыц, – иҳәеит ашәҟәҭыжьырҭа аредактор хада...
Зныктәи схысрала шаҟаҩы аӷацәа сырҳаз абриаҟара ауп
ҳәа иаахҵәаны исызшәаҳәом... Уи акәым, ароман амашьынкаҿы
изкьыԥхьыз Шьахәснагьы, ԥси-бзеи аӡәгьы дсымамкәа рыҭра
иҭылцазаап – анҭ ақьышә ҭқәацәаақәа иааганы исарҳәон.
Ахәылԥаз, сымҵәыжәҩақәа ҩынтә рыда имҟьаӡакәа, ааԥынтәи
ажәҵыс еиԥш Матильда лышә саалаԥрит. Дон-Кихот аԥша
ӡлагарақәа данрыжәлоз дшыҟаз еиԥшҵәҟьа акәын сҽыҟаҵаны
сшыҟаз. Сгәабжьынацәа акәаҩрала акаҩ-акаҩҳәа ашә сасын,
сыбла иҭаԥсаз схыцәкәакәынқәа рырҽеихагьы сахьымӡакәа ашә
ааимҟьеит.
– Матильда, сылашара! – сгәы хахаӡа лара лышҟа снаҭрыст.
– Уаагыл! – арҵәаа ааҭлыргеит Матильда. – ӷамзар уа дызмаӡам,
цәгьарамзар бзиара ззырымҳәо уоума сышә зшьапы хызгарц
иаҿу?! Уӡ, усымбааит уаҳа! – идәықәылҵаз ашә шааиуаз, апҟаҩҳәа
иансҿас, ацыԥхь ҩасҿыддит – сԥышә иқәкыз сыбзиабара ажәақәа
нықәбан, аҭӡамц снадҳалеит.
Уиаахыс аӡәгьы бзиа дсымбацт, дызбарангьы сыҟам!

АЛАШӘА ДЫӠХӘУП
Уаха ашьтәақәа ршьуан, уаҵәы ныҳәан... Адгьыл кәым­
пыл ацәа иалҵыз, зыԥсы ҭоугьы иҭамгьы зегьы-зегь абри
аныҳәа рҽазыҟарҵон: ашьтәа зызҿаҳәазгьы, агәыла-хәы
иазԥшызгьы, ахчбаба зыхчнызгьы, аҳаҭгәын ахаҳә хьшәашәа
зхы ықәызгьы, ихыз аҟәарҭгьы, аҳәызба зыхәда иаҵакыз
арбаӷьгьы, аеҵәақәа иреиҽырбоз аԥса шкәакәагьы, зхы
апашра асал алагылаз ашә-ҵлагьы.
Алақәа? Алақәаҵәкьагьы ауаа реишра иаҟәыҵуеит ҩымшхымш шыбжьоу – ауаҩы дгәыбзыӷхеит, агәыбзыӷра мыч дууп,
уи ацәгьара аҵкьыс абзиара шеиӷьу еиликаауа дҟанаҵоит
ҳәа иԥхьаӡаны. Иара ацгәы гызмал аҵыхәагьы ԥшандагаҵас
еиҵнахуеит, ашьауардынқәа рыгага ашҭа иқәсны ицоит, аԥшәма-ԥҳәыс гәхашҭ илызгәааны агәахы ԥыжәжәо,
абгахәыҷы сахалан, акәытҵара ашә анаркуеит, акәтаӷьгьы
кәымпылуа аигәылацәа ирыбжьоуп.
Абас ауп ишыҟоу хьачхәама. Уи анцәагьы иус алам, алаҳ­
гьы итәым, аныхагьы иацрымҟьеит, ажьира мсааит хәагьы
иқәуам – ауаҩы иргәыбзыӷра иамшуп! Нагӡара рықәзааит
ауаҩ ­­дшыԥсыхра игәалазыршәо аныҳәақәа зегьы!..
Шьаабгьы ихыза мҩаниҵан, ауапа-хәылда акалҭ еиԥш ихиаала-хиаало ииарҭа инылаиеит, иаргьы ҟамаҵас дцаӷьцаӷьуа
даагәылшәан, азхаз даақәгылеит. Мап, Шьааб есшар ас даԥыло
џьышәымшьааит: еиқәбаа ихчну ихчы аарла ихы ҩаҟәганы,
ибааҩқәа аҟәҟәа-аҿҿаҳәа ишеилаԥыҵәҵәо раԥхьа ииарҭа
даалатәоит.
– О, бара!
Аҩны ууаӡа игылоуп.
– Сыгәнаҳа шәышҟа имнеиааит! – нас да иаҵәала иԥаны
иҟоу ишьапқәа қыџьқыџьуа акраамҭа аимаа цырҟьаԥкәа
ирышьҭоуп. Ииарҭа дшылатәоу, ибӷа мырхәаӡакәа дҩахоит
иеиқәа, иргәаҩаны илаихаирԥоит иблузгьы.
– Сухашҭма, уанаџьалбеит, цәгьарас иузызухьазеи! –
деиҩыхәа-еиҩхәо ашә ахь иҿынеихоит.
Иахьа?! Уаха ашьтәақәа ршьуеит, уаҵәы ныҳәоуп. Зегьы
аҩны иҟалоит: иԥшәма лықәлацәа, иҷкәын иҩызцәа.

375

Асы еимагыланы алеира иаҿуп. Ажәҩан агәаҩара
иҭахә­маруа, атәарагьы рҭахымкәа, рышьҭахьҟагьы агьежьышьа иақәымшәо иааиуаз асы цырақәа, Шьааб данырба, иԥаҵа иҩалапапеит, иблахәыцқәеи иџьымшьқәеи
иҩырхьынԥашалеит. Алеи-ԥси рыбжьара, дара зхылҵыз иара
иакәушәа дааҟарҵеит.
Бзиа ирҵәу асахҭан еиԥш акәын ишьҭалахьаз асы
аҿыжбжьы шгоз. Араҟа иҟамызт аду, ахәыҷы – зегь зымчу анапала иасыз ашьаршьаф ҟәашәӡа Адгьыл агәы иқәыршәын.
«Абас акәхап зегь иаҳзыԥшу адунеигьы шыҟоу, – дназхәы­
цит Шьааб, – асы цырақәа реиԥш аԥсқәа неицыла-неицыло...
еиҳа ыҟамкәа, еиҵа ыҟамкәа... утәы ыҟамкәа, стәы ыҟамкәа...
Адгьыл аҵа хҟьоуп... Сеиҭалагахт,– ихы гәыбӷан аиҭан, ашыҩҳәа
инапы леиҟьеит уи, ашьхаҵә реиԥш ихы-иҿы иҭаҵәаҵәаз асы
цырақәагьы ҿыбӷьыжәаа илҭалеит. – Уаха ашьтәақәа ршьуеит,
уаҵәы ныҳәоуп!.. Зегьы аҩны ҳҟалоит – лара лықәлацәа, иара
иҩызцәа. Сара арахь сҭыкка ҳаԥсцәа срылоуп.» – «Ҳаԥсцәа»
ахьиҳәоз дҩеилнашьааит Шьааб. Ԥыҭракгьы ицәгьоугьы ибзиоугьы акы дзазымхәыцуа даашьақәнаҟьеит.
Раԥхьа икәытҵара ашә ааиртит Шьааб. Дкарыжьрацы
аԥсык ауп иаарыгхаз ихы иавԥрааны илҭалаз акәытқәа. Урҭ
аҳауа иахьынӡалазгьы иахьӡаны акырынтә имҵасит, иантәагьы
ишьҭас-шьҭасуа ԥыҭк инаскьеит, аха асы цырақәа арыц еиԥш
икьакьамызт, иԥхамызт. Иџьаршьеит акәытқәа: рыбла кәымпыл
еиқәаҵәақәа иахьынӡазалшоз иааскьон, еиқәжьа иказыжьыз
аԥсабара иналԥшит, нас аԥсаатә-мҩас реиԥш ашҭа хҟьаны
асы иаалатәеит. Шьааб уажәеиԥш дазымхәыцит акәымзар
икәытқәа ауишьҭуамызт – ирылшагәышьозеи урҭ, ари амч
дуӡӡа аҿаԥхьа?!
Асы гәхьааргозу, дара-дара гәхьааибагозу аилкаара уа­
даҩын, аха иааҟәымҵӡакәа еибарҟаауан Шьааб ирахәгьы.
«Сара сыда даҽаӡәы аграпара аниҵап ҳәа уҟоу», – иныга кны уахь иҿынеихеит уи. Еицаҟьа-еицаҟьаӡа, иӷарԥшарӷарԥшарӡа, амаҵурҭаҿынтә акәытҵарахь, акәытҵараҿынтә
аборахь инаган Шьааб ишьҭақәа.
Ибора ашәқәа рыҩбагьы ҟьакьаӡа иааиртын, икәытқәа
изыруз изырур ҳәа дшәазар акәхап, аганахьшәа даагылеит
376

Шьааб. Азныказ еихьынԥаша-еиҵынԥаша ашә иаалеибагәеит
ирахә. Аха урҭ, иацы акәтаӷьцәа иаагәылҵызшәа еиԥхьытта
асы ицәымлеит: рыхқәа ашә иаакылдырҳәҳәан, иара усгьы
ихыцәаак-хыхьшәашәааӡа иҟаз рԥышә еиқәаҵәақәа ажәҩан
иҩаҵаркит. Асы еимагыланы ишлеиц илеиуан. Ацырақәа
рҽеикәарҳә арахә рԥынҵа ҭшшарақәа ирҭалон, Шьааб ижә­
ҩахыр ачынқәа ықәырҵон, арахь, илшаны ианиҵаз аграпара
заҵәгьы иҟаӡамызшәа аныхра иаҿын.
Аныга ихшәылаз ашәах анхбала, акәтрыхьшь аблақәа
реиԥш иҩежь-ҩежьӡа иҟаз ахәшақәа аацәырҵит.
«Уабазгои уара, ныгеи-хәарҭеи ирыгымхаша,– иблақәа разразӡа ахш дылхыԥшылеит Шьааб. – Ҳҿы иҭамӡо ҳаумырҳәан,
аха иҭәуп, иҭәы, – раԥхьа уи акәакь аҿы ихшьыз ахәарҭақәа
дҩарыҵаԥшит – урҭ рыҵа иалапаны, ипашә-пашәӡа иааԥшуан
ашьашьалқәа. Нас – ахәблы иаҵакнаҳаз акәыцҳа ашҟа,
ашәхақәа: рцәа иҭаҟаца, ацәаҩежь рықәырҭәаны, кьысԥыс рымаӡамкәа. – Ҳцәыкәбарқәа леилаҭәо ҳаиланхозар
исыбаргәузеи! Аӡәы ахш сҳәарын, егьи ашә сҳәарын... Ианысхыр ирыцҳасшьоит – сыбжарак рыдӡылахьеит, исымхьар –
игәнаҳауп, рыхш кархәхәо агәарабжьара исызбжьаҵом, иеиусыжьыр – аҳәарақәа ахш исцәашьуеит... Арахь ҳцәыкәбарқәа
леилаҭәо ҳаидтәаландаз сукәмыхшози. Ҳаԥсаҟьаны амардақәа
ҳарҿаԥсоуп, аҳәашақәа ҳарҭаԥсоуп... Џьоукгьы рашҭа аҳәақәа
ӷәыруа иқәуп, рыҩнқәа ракәзар, ажә-цәымзкқәа ркылҩруа
игылоуп, дара ақалақь ахь ицан, ҳчеиқәаҵәа злаҳарцәаакыша
ахш ҳазрымхуазар ҳәа иҩуа амашьынақәа ирышьҭоуп. –
Ахраӡага иахәлаҵәоит, иазылбаадом Шьааб ихш. Илеиуеит ик­
наҳаны, аҳәызба наҵшьны иааихысҵәҵәанда ааугәахә­ратәа,
иӡсауеит акәтрыхьшь бла ҩежь цәаҟьақәагьы. – Дкылаӡит
асасгьы, уахгьы-ҽынгьы ҳазмырцәоз асасгьы. Уажәы мызкала зны аӡәы агәашә даадгылоит. Сгәырӷьоит сара, сгәырӷьоит
иаҳцәыԥсхьоу зегьы гыланы иааины агәашә иаалагылазшәа. –
Иажәа «иаҳцәыԥсхьоу» дырҩегьых дҩеилнашьааит Шьааб. –
Уахь сҿынасхоит, «уаха дсышьҭрым» ҳәа сыгәгьы иааҭаскуеит.
Аха иара?! «Шьааб, абааԥсы, сыццакуеит, ӡык ааршланы...» –
иҳәоит. Иукыу умпыҵыҩрыр, ауаа ирбоит, ма урыцҳаршьоит,
377

ма иуацәҳауеит, аха угәы иҭоу умпыҵыҩрыр избода?.. Уеизгьы-уеизгьы сара стәы ҟасҵоит – саб имыршлацызт, саргьы
исзыршлом – аҳәызба наӷыршьы-наӷыршьны иааԥысҟоит
акамбашь хырҵәы... Урҭ асасцәа рҟнытә сара бзиарас издыруа
акзаҵәык ауп – изумыршлази ҳәа аӡәгьы игәы сызнымхацт.
Сара сразны ирыдызгалоит, даргьы иргәарԥхаҵәҟьаны ирфоит. Нас «уҿы хаара агымхааит», – иҳәоит уи. Сыццакгәышьоит
акәымзар ҳәагьы нациҵоит. Исзеилкаауам, иабаццакуеи,
мшәан, абарҭ ауаа? Изышьҭоузеи иҿҟьаса?! Акыҭа, ақалақь,
адәыӷба, амшын, аҳаирплан...»
Шьааб абас, хәыцрак дшалоу, ихыбжа-ҿыбжаӡа иааныжьны даҽакахьы дниасуа, ихш аҭыԥ иқәиҵеит, иҩнкәа еилиргеит,
амца аахәиҵишьшьаан, ишапшапуа ахәа илаԥсаз аџь-кәицқәа
џьара иааидкыланы ахы еиҭанеиҿеикит. Икахәхәа зҿыҩазхаз
алҩа, раԥхьа аҭамҳа иҩалачын, ацара аҭахымкәа акраамҭа
иалатәан, нас, ашшеи ажьҵааи рыфҩы аманы, амза-ҭәы еиԥш
иуаркалеиуа илбааԥшуаз ашәхақәа рахь аҿыҩанахеит.
Шьааб илҩаҵә аԥхьа лҩаҵәк ҩынхыбк иҩалшәшәаны
аӡәгьы имбацызт, иара ажәҩан ахаҭагьы иаздыруамызт.
Уажә­гьы, амҩасҩы дзырхагашаз афҩы ссирқәа аманы ахыб
иҩкылсын, атамашәҭқәа реиԥш еибархәмаруа илеиуаз
асы цырақәа нахәлаҟәшәо, ашьҭа тҳәахаа иалган, ажәҩан
гәакьахь аҿыҩанахеит. Шьааб дыццакны дышдәылҵызгьы ил­
ҩаҵә дзахьымӡеит – уи Аҳ ибахә акьышәкьышәра иамариашаны иҩаскьахьан. Иҿанауаз асшәыб дахәаҽуа дҟалаанӡа
даҵаԥшуан:
«Сыԥсы ҭанаҵы иҩасышьҭлоит, дад, нас уара унапы
иануп, – игәы ахаҿы иааилагьежьыз алаӷырӡ анахьгьыарахьгьы икшеит, аха изаҟаразаалак акала инимырԥшит
Шьааб. – Аҵлаҳәысҭажә! – ихы днақә-цәҟьеит уи. – Имаац
зегьы ҭахама, нас, егьаҩы егьа-џьара ибжьаханы иҟоуп, –
иԥшәма лыԥсы ахьынӡаҭаз илеиҳәоз ажәақәа еиҭеиҳәеит
уи. – Сгәы сҽанӡамкәа сыштәоу агәараҳәа ашә даахыҵыр,
быԥхашьеит баргьы. – Ашацаҳәа аҩныҟа иҿынеихеит. –
Уаха ашьтәақәа ршьуеит, уаҵәы ныҳәоуп... Ҽаанбзиала
инеиша!.. Нас имаац зегьы ҭахама, мшәан? Агәараҳәа ашә
378

даахыҵыр быԥхашьеит», – Шьааб амаҵурҭа дааҩнагьежьааҩнагьежьит, азныказ дтәарцгьы иҽыназикын, аха дзымтәеит.
Деиҭандәылҵын, ашәҵымхыр иавагылаз аҩымсаг аашьҭыхны,
даҽа грапара ҿыцк алдо иҿынеихеит.
Зыҷкәын заҵәы ишизыԥшыз ацәашьеиԥш икьаҭаз Шьасиа джын ашҭа инацәыхарамкәа, ҳазцәымӷыу дзеилаҳаша
ахәыԥшӡа аҟны.
«Уаха ашьтәақәа ршьуеит, уаҵәы ныҳәоуп, аха ларгьы
дрыцҳауп... Егьаҩы егьаџьара игҿаханы иҟоуп, абааԥсы, ааит,
абааԥсы, бҽырӷәӷәа, – сааҟәмҵӡакәа саҿымзи. Аԥшра! Амҩа
аԥшра лызхымгеит, лгәы аҵӷа ҿнаҵәеит, лара мыжда, – ибжьгьы мӡаӡакәа ихы дацәажәон Шьааб». – Аԥҳәыс дыԥҳәысуп,
афырџьан ашьапы даҩызоуп, ҳара амахҽқәа даҳҩызам... Амала, даҽа шықәсы заҵәык илзычҳазҭгьы – уаӷоу имцахә ӡыла
идырцәааит, – ихала ацәажәара даҿын Шьааб. Ишыжәдыруа,
ҳара ҳҿы зхала ицәажәо ауаҩы усгьы хагас дрыԥхьаӡоит. Уи
азаҵәреи ауаҩыдареи ишырхылҵыз, уԥсыԥ лаганы иҩоумгар
ухәаҽны ушыԥсуа аӡәгьы дазхәыцӡом. Ус ахәыԥшӡа ашьапы даадгылеит Шьааб. Раԥхьа ихы ҩышьҭыхны дҩаҵаԥшит:
«уаӷоу-саӷоу дзеилаҳаша, аха сеидру, аԥсы ԥшӡагьы дҟамлои...
Аҳәыҳә-мҩас шааиуаз, акәаҷаб аблақәа реиԥш ирԥшӡаӡа­
ны рымҵәыжәҩақәа аарҟьан, ахәы иқәгылаз аԥсаҵлақәа
иаарылатәеит. Ари гәеиҭеит Шьаабгьы. – Ус ауп, – иҳәеит
иара, – абрагьцәагьы ақьашанақәа ирҭаианы ицәон – зыԥсы
ҭоу зегь еижьроуп... Уаӷеимшхара, ҳашьхақәа рышәара асы
леиргьы, Адгьыл ақәыԥшылара шыҟоу иаанхозаап»! Шьааб уи амарда аҿаԥҟаны иаҿаҟаҵаз амардуан ҩашьарак ҳәа
амаӡамкәа, еихыԥа-еиҵыԥо иаҿагыланы иҩаган. Ԥшьшьала
дҩаҿалеит.
Аԥсцәаҳа ауаа аԥсыжырҭақәа рзалхуа, амрагыларахьтә
амраҭашәарахь данцоз иҟаиҵаз ируакхап аригьы. Иламыс даԥшны рацәаӡакгьы иҳареимкит ари ахәы, аҽкәа
ықәурхәмарратәгьы еиҵимхит. Иара ус, икәшамыкәша ишьҭаз
анышә инап дуқәа ирыбжьакны иҩеизиҳәҳәан, акәакәар еиԥш
ахгьы инапсыргәыҵа аақәишьит. Уи акәхеит, абиԥарак даҽа
џьоукы рыԥсыжырҭа иадымԥшыло иааҟеиҵеит. Ашьҭахь араҟа
х-ԥсак аӡәы еиҭеиҳаит, хҩык рхыԥхьаӡара анынаӡа акәхап.
379

«Быццакцәагәышьеит, бара мыжда, быццакцәа, – Шьааб
раԥхьа даалаган, изнапык ала ибӷахы еиларӷәӷәа икны, егьи
инапала иҩмсаг мҩанҵо, иԥшәма лнышәынҭра ыкәиԥссааит. –
Анышәынҭра арҿыцра ҵасым рҳәоит, аха акрамазар сара исымазааит», – нас дааиасын ахаҿы даатәеит. Иԥсы иашьҭаланы
илаԥш аҳаҭгәын аҵаҿынӡагьы илаӡеит: дшылзыразу ҳәаны
данаалхыҵуаз дшибаз... Амашагьы, ажыга аҭыԥқәа анпыҟҟала,
ицырцыруа иҿыцәааны, ӡы-цәыкәбарк ҭумбаауа есымша
«ишибац» иҟан. Иԥсы ааивигеит Шьааб, нас ихы дҩахан, илаԥш
егьырҭ анышәынҭрақәа ргәы иаақәишьит: иан, иаб, иашьеиҳаб,
ианду, иабду... Иҵегь аҭыԥқәа нханы иҟан, арахь иара аӡәк
иакәын – аԥсцәаҳагьы иаҳасабтәқәа анеиқәымшәогьы
ыҟазаап.
«Уаха ашьтәақәа ршьуеит, уаҵә ныҳәоуп... Аҷкәын изгьы иҵасым» – илаԥш аузмыжьуаз анышәынҭрақәа иаар­
ҟәикәкәаан, ҵаҟа ишьҭаз иқыҭа дналаԥшит: иахьатәи амши
иқытеи уамашәаӡа еинаалон, еиқәнаган, ихеибартәаауан.
Аҳәылы-ҳәылыҳәа, имццакӡакәа, ибахҵәаӡа, асԥычкаҵәҟьа
уацәшәаны иузеихьымшьыртә илеиуан асы, нас – алҩақәа,
алҩакәа, алҩақәа! Еихьымӡа-еиԥымӡо (дасу имца ахы шеи­
ҿеикыз еиԥш) иҩеиуеит ачага-чыс иагәылсны, фҩы ссирс,
фҩы гәырҭәыгас иҟоу зегьы рыманы... Рыԥсаҭа кыдырҵап
амаалықьцәа, Адгьыл иаҵашьыцны инҵәап егьырҭ апланетақәа
рҿы икаԥсоу ауаа. Шьааб игәы ҟәандаӡа иааҟалеит. Избан
акәзар, ауаҩы амцеи алҩеи роуп дызхылҵыз, насгьы иӡныз,
иԥхныз, алҩа ҩазмышьҭыз аҩны қьаԥҭоуп ҳәа иԥхьаӡоит.
Иҟам абри ақыҭаҿы шҭакы Шьааб уажәы «дызҭашылаз»:
«Уаа, ҽаангьы-цахәгьы!»
«Уаа, ҽаанбзиала инеиша!»
«Уаа, абас сӡышӡа сзыршлаз, суҳәоит!..»
«Уа, уҷкәын заҵәы иаарласны убла дабо!»
«Улеи аҩныҟа, Шьааб, умааижьҭеи иҵӡозеи!»
«Ҳаи, шаҟа исҭахыузеи, аха сыццакуеит».
«Нас, ушгылоу акәзаргьы...»
«Шәааха!»
«Уа, зхьышьыргәҵа сакәхшоу, суҳәоит!..»
380

Шьааб абас алеи-ԥси рыла ҽаанбзиала ҳәа раҳәаны «даарылсит» иқыҭа зегьы. Ус ауп уи уажә даазқәылаз ишыҟаиҵо.
Ибоит, дақәшаҳаҭхар, ихахьы иааигар итахгәышьам акәымзар
– аԥсҭазаара аӡырҩаш ду иашҭа ианаадгыла, ҩ-ҟәҵәакны
аҽшашаз, аҳаса зҿықәнажьлаз ари адгьыл ашҟа амҩахыҵра
аӡәгьы ишиҭахым.
«Бара мыжда, – дырҩегьых иԥшәма лҳаҭгәын ахь
даахынҳәит Шьааб, – быццакцәеит. Уаха агәараҳәа ашә
даахыҵыр, сан дабаҟоу иҳәар, ишԥаиасҳәои?! – ихы
ҩышьҭихын, иашҭахь длаԥшит – илҩаҵә кахәхәа, ҿааихак
ҟазымҵоз ажәҩан иалаланы ишцац ицон. Ари игәы ԥхаӡа
иааҟанаҵеит. – Бара мыжда, – ихы аархибааит Шьасиеи иареи
еицыҟарҵаз: акәаскьа, амаҵурҭа, аца, абора, – сара зегь збоит,
зегьы срылачоит».
Шьааб, «зегьы збоит» аниҳәа, аҳаҷаҳәа иааигәалашәеит, анкьа зны Шьасиа абри аҭыԥ аҿыҵәҟьа дтәаны, рашҭа дықәԥшуа
илҳәаз ажәақәа.
Уи ианеиднагалаз аламҭалазоуп. Аԥсҭазаара иахәлаччо,
аԥсра иахыччо иҟан. Иҷкәынцәан, рқьаф кыдын. Ишар иа­
ныхә­лоз рбаӡомызт, ихәларгьы – ианшоз. Шьасиа лыхцәы
дашьаҳауан, Шьааб ишьеи ихши еилаҭәон. Ауаҩы абас,
аԥсҭазаара аӷәра инапы инахаршәны, аҟамчгьы неидыркызшәа
игәы иабо даныҟоу аамҭазы, уажәраанӡа изгәамҭацыз, абрахь
џьара иласкьагаӡаны иҵәахыз гәыбылрак, разрак, гәацахацарак изцәырҵуеит, уажәазы зеиҳа имчу, хыхь дықәгыланы
дызхәаԥшуа ауаҩы џьара бзиарак изыҟаиҵар иҭаххоит... Уи
акәым, гәыԥшаарашәа ианисуагьы ҟалоит.
Икыдшәома, анаџьалбеит, анырҳәоз шьыбжьык лгәазы,
Шьаабгьы Шьасиагьы абрахь ихалазаап, анышәынҭра
жәытәқәа ргәы чалаак аақәыршьырц. Уаҟа ижыз, Шьасиа
лакәым, иара Шьааб ихаҭагьы аԥхыӡ еиԥш акәын рхәынганқәа
шигәалашәоз. Иабдуцәа рабдуцәа, иандуцәа рандуцәа...
«Рыцҳараа», – дыҽхарҵәыуон Шьасиа, лӡамҩақәа
ҭҵәраауа.
«Еҳ, арҭ ршьапы иқәгыланы исымандаз», – анцәа дир­
гәаауан Шьаабгьы.
381

Аҵыҭәа зқәылахьаз ахаҳә иаҵәақәа анаадырԥшы, рыԥсы
ааиҭаркрацы, абыржәы Шьасиа дахьжу аҭыԥ аҿыҵәҟьа ашьац
иаалатәеит.
«Абра сжы», – лҳәеит Шьасиа усҟан, анахьгьы иҟамкәа,
арахьгьы иҟамкәа.
«Быззымдыруа бзырҿылозеи, быздыруа ара ҳшыҟоу», –
Шьааб ирԥшқаӡаны инапсыргәыҵа Шьасиа лыхцәы илахьишьит.
«Ус ҟаумҵан, анҭ ҳарбоит». «Ҳарбаргьы ҳаиҭарҳәом, ҳара
ҳтәқәа роуп».
«Аиаша, аиаша, – акгьы иалаҳәаӡамыз ԥагьа лаӷырӡқәакгьы
ԥшьшьала рҿаархеит, – абраҵәҟьа сжы, ҳашҭа снықәԥшуа, зегьы-зегьы шәызҿқәоу, иҟашәҵақәо збо... Ани аҩбатәи хаас
данҭажәгалогьы ашәа шәыцысҳәоит. Ашәа сзымҳәо џьушьозар,
оо радедаа», – акеҩ ааҭлыргеит усҟан Шьасиа.
Шьааб иԥшәма дааигәыҵеиҳәҳәан, лыҿгьы инапы
наԥыреикит. Лара амаалықьцәа лхьыӡсаны илепуан, иара
ишьеи-ихши ахәараҳәа еилашуан.
«Ус ҟаумҵан, анҭ ҳарбоит».
«Ҳара ҳтәқәа роуп, ҳаиҭарҳәарым...»
«Нас? – иԥшәма даныржуаз аҽнеиԥш иҽырхацаныдаагылеит Шьааб. – Акрыббаӡо быҟоума? аԥсуа игәрҩақәа
злахиҩо алаф ахь дниасит Шьааб. Ишыббо, асы ҳазлеит,
ҳалҩаҵә шҩеиц иҩеиуеит... «Сара саныҟам амла уагоит»
бҳәалоп, быԥши, иахьа ҳарахә, ҳкәытқәа рыԥхьаӡара иаҳа
имариоуп – асы шкәакәоуп, дара еиқәаҵәақәоуп. Ҳахраӡага
акәзар ахш ахәлачит, ашәхақәа ҳанбалбаарго ҳәа иԥшуп...
Изҿасҵода? – алаӷырӡ дахәаҽуа иалагеит. – Бара мыжда,
иабазгои, иззысҭахыда, – илафгьы, иҽырхаҵарагьы иаразнак алаӷырӡ инӡаакәкәалеит. Нас, ихы ҩышьҭихын, днаԥшыааԥшит: анышәынҭрақәа, анышәынҭрақәа, урҭ ирыдибало адунеи – зхы быжьшәаӡа абаҳча алаӡара икажьу аҳаԥшьажә еиԥш
иҭацәккараӡа. – Иббараҳа саргьы исымбааит», – иҟәандаӡа
иӡамҩа инахьыжжит, аха акы шиӷьычуаз дақәыркызшәа,
ашацаҳәа
инапазқәала
иааирыцқьеит,
сыхәмаруеит
ихашәымҵан иҳәашашәа, иаби иани рҳаҭгәынқәа днарзыԥшит,
382

урҭ шьҭан ираҳаҭӡа, еидҟәыҟәла, ирзеиԥшыз ашьаршьаф
шкәакәа рықәыршәны. Шьааб даарыҵашьыцит.
Аҵыхәтәантәи аамҭазы Шьааб имч зқәымхоз ахаҵара
иацәтәымыз аусқәа ихы иадибало далагеит. Зегьы раԥхьаӡагьы
абарҭ алаӷырӡқәа – ԥаса урҭ рхы ахьааҵырхыз инҭаԥсы
ицозҭгьы, уажәы иӡамҩа иахьыжжы, иуапцәа хылԥа аҵӷа еиԥш
ихәдаҿы илеины наҟ-ааҟ еиԥылаанӡа ианизгәамҭогьы ыҟоуп.
Иара убас агәхашҭрагьы ҵигеит Шьааб: ихылԥа шихеиҵаз
ихашҭны аҩны лаирҳәы-ааирҳәуеит...
Аӡыхь ыҵхәраа, ахьхьа-хьхьаҳәа, ашьанҵа
шкәакәа
хәыҷқәа анацәа- иахаргьежьуа иҩеиуеит. Иҩеилааит! Уи ауп
аус злоу. Инхықәтәаланы, акәапеи ныхшьыло иҭызто ауаҩы
ииҭахыу иара ааҟәымҵӡакәа иҩеилар ауп. Егьыс, абри аӡыхь
мчыс иаҵоу, изыцрыҵуа уҳәа иара иус алаӡам. Аха, аӡыхь
ашьанҵа хьанҭа акәым, иреиҵаӡоу аԥслымӡ цыраҵәҟьа анацәа
иазахамыргьежьуа, амца зҵырхыз ахьурӡы аиԥш, аиқәтәара
ианалагалак ауп уи ҭызто ауаҩы ихы дасны ианикуа, дҿажәк­
ны дыԥсыр ҳәа дшәаны аӡыхь зырхәмаруаз амчқәа реилкаара
данашьҭало.
Шьаабгьы аӡреи, аԥсреи, азаҵәреи имч рықәхонаҵ аӡыхь
ҭызтоз диҩызан – арҭқәа раҵкьыс саиааиуа сҟказҵаз амчқәа
рхы абаҵырхуеи ҳәа ахаангьы дазымхәыцӡацызт. Уажәы
илаӷырӡҵәҟьагьы иҳәатәы ханамҵо, иҿы ахш шҭоу иҿаҵа
ҩеиго даналага ауп ианидырыз – аӡыхь ҭабазар, изыхҟьаз
аӡиас ахьышьҭра ахьаԥсахыз шакәу, алгьы алҩа ҿало иалагазар, иазыԥҵәаз ашықәсқәа рхыԥхьаӡара амаҷхара ишабзоуроу. Ус ауп ишыҟоу – ҳамч хонаҵы ҳазҵоу ааҵәа иҭоузеи ҳәа
ҳазхәыцӡом.
Ауаҩы алаҳәа дақәлахаргьы, уаҩытәыҩса изыԥшым
илахьынҵахаргьы,
зегь
акоуп
ихәыҷра
даԥсахуам,
инцәыҵагыла-аацәыҵагыло дахьцалакгьы ишьҭоуп. Асы
ҩамгыла абеиҭахыз Шьааб иеиԥш иҟаз ауаҩызаҵә? Аха иахьа ашьыжь иара иаԥхьа ихәыҷра ыԥаны адрымҳәа асы
иҩылаԥалеит. «Наныкьара, наныкьара, иаҟәымҵуандаз,
иаҟәымҵуандаз!» – иаҳауан ажәашықәсақәа ирылыхәхәа
иааиуаз бжьыкгьы. Аха уажәы иааицәымыӷхеит уи асы
383

иҟанаҵаз аниба: иахьа ашьыжь имаҵурҭа, ибора, икәытҵара,
инышәынҭрақәа ирыбжьигаз аграпара ахәынгагьы ыҟамызт.
«Ушьҭамҭа аҳәҳәага хыршьылааит», – иааигәалашәеит
ргәыла ауаҩ мцура Хыгә ишәишьа. Ицәа дыҩҭӡыӡааит. Ахьҭа
иақәиҵар иҭаххан, лабак нхәыҵаиршьшьын, аџь ԥырӷы шапшапқәа игәы нарымҵеикит. Аҭамҳа иацрыҵәҵәаны илеиуаз
ашша цәыкәбарқәа амца дырцәарц иаҿын. Урҭ ирхылҵуаз
афҩы хаа ауп Шьааб акы снацҳанда иҳәо дҟазҵаз.
Уи аҽны амш уаҳа ҿааихак ҟанамҵеит. Агәаҩ-агәаҩҳәа
алақәа рышьҭыбжь зҭаҩҩуаз аԥсабарагьы, ахәылԥазрахь
инеиуа ианалага, ахамы шкәакәа ацәыхьанҭахазаап, иналакаалакны изқәыршәшәо, акыр асшәыб ҿӷәыхаа иланашьҭит.
Маҷкгьы иахыкәкәан, имлеицкәа ажәҩан акалт иаҵажьыз
аԥҭа-сыԥсақәа ана-ара иааиҿыҟьҟьеит, амрагьы аакылҷҷан,
аԥҭақәа реиҳа иҳаракны ишкыду, шықәсык ирымбаргьы ишшәарҭам дырдыруа, ашәахәа хьшәашәақәа ана-ара
инкаԥсеит. Ахәларахь инеицыԥхьаӡа ақыҭа иаҳа иҿыхон:
– О, ҽаанбзиала!
– О, еибашьра ҟамло, ԥхӡымзар шьа камҭәо! Ауаа ирҳәози
иҟарҵози маҷк аҟара ишеиҿагылозгьы амаҵурҭакәа раԥхьа
ашьа ҟәандаӡа асы инылашуа Акәац агьама арбзиахаразы аҷкәын иааигоз акәзҭха асы ҟаԥшьы инылаиршьшьуан.
Рымҵәыжәҩақәа аҩада ихьарҽны, рҩыҵрақәа ҩежь-ҩежьӡа
иааԥшуа лыкәтқәы лыманы даарыдгылон аԥшәма ԥҳәысгьы.
– О, ауаҩы, абџьар малс имԥхьаӡо!..
– Иаҳҿаҵахәу иалҵыз шьамзар шьак Адгьыл иқәымҭәо!
Амш алаԥш-ҿаԥшы шамаз илбааит амаалықьцәагьы.
Нанҳәа-хәымпалқәа реиԥш рымҵәыжәҩақәа ҿыгса-ҿыԥсаӡа
еилагьежьуан урҭ – аҭаца илықәрыԥсо ахышәҭ-мышәҭ еимазкуа ахәыҷқәа рхаҭаҵәҟьа: имҵырԥаауеит аныҳәаԥхьыӡқәа,
ихыжжны икаҭәо агәырӷьа ауаа ирыбжьало абзиабара. Нас
ихаууала, аси аԥҭа црышқәеи идыргәаҩаз ажәҩан иалаланы
ицоит – ажәҩангьы иацәмаҷзаап аныҳәақәа рзы аԥсабара
ицәырнаго аҟазшьа чыдақәа.
Шьаабгьы аныҳәа даԥылон.
384

Ишҵасмыз, аԥсцәа рхәы наганы абза ихәы навоуҵар
шҵасмыз, хыхь иқәтәоу игәы шыннархоз шидыруазгьы, даалаган хы-рбаӷьк ишьит. Ҩба еиҿыршәшәа агәаблаа иланиҵан,
аџьықәреи иԥсаҟьошәа ажәҩан ахь ихалаҵаны ахәараҳәа
иланыжьло, џьыкаҵәаҵәала ичаԥеит. Егьи арбаӷь даҽа
лахьынҵак азиӡбеит Шьааб, ҽаанбзиала ҳәа ашә ихыҵуа
џьоукы рҭахракәа инрықәыршәаны. Уи маҷк ианааихажә,
аҩызцәа иаарылихып, аҵәы алырҟьаны, аԥырӷы хәҵышьшьаа
инахеикит.
Акәтыжьгьы ссируп, аилаџьгьы анацәахы иакәшоит, аха акы
еиԥшымызт Шьааб зырхиара даҿыз истол иқәыз ахәышҭаарачашә: ацәа иҭамӡазар акәхап, ана-ара иҷалан, икылсыз ашә
ӡны, аҳәынҵәра ҟаԥшьқәа реиԥш, зегьынџьара иақәԥсан,
егьырҭ афҩқәа зегьы акәакь икҿацаланы ирыдгылан.
Еихәылжжаауан амца. Ақыдқәа рыхәдақәа рыкәашәаны
уажәы-уажәы илеиуан. Усҟан амцабз архышьна еиқәаҵәа
инахьынҳалон, аҟармаш еиԥшгьы иакәҵәиашо ахәыблы ихалон. Агәыр каршәзар ишьҭухуа амаҵурҭа лашарала ианааҭәлак,
иҟьаҟьаӡа иаарту ашә идәылҽҽаны адәы иаақәлон. Усҟан
Шьааб егьа ус дырҿызаргьы дааҟәыҵны агәашә ахь днаԥшуан:
«Уаа, бзиала шәаабеит!.. Ҳаи, сышԥашәыргәырӷьеи!..» Ирмазеины имаз ажәақәа аҳәыҳәкәа реиԥш иԥыр-ԥыруа иааины иԥышә иаақәтәон, амҩа ишаԥшыз икарахахьаз иблақәа
нҭылашаауан. Аха уаҳа умԥсит.
«Шьааб угәашә сыҩны ашә аҵкьысгьы еиӷьны иҟаҵоуп, аха
иҿыжцыԥхьаӡа дак улнашьаауеит акәымзар», – иҳәеит уажәы
ааигәа Шьааб игәашә илсны ицоз уаҩ ԥагьак.
«Уи заҳауа дзеиԥшроу еиԥш», – иааркьаҿны аҭак ҟаиҵеит
Шьаабгьы.
Аиашаз, Шьааб инапы ахьы аԥссон. Агәашә мҿыжуа аҟаҵа­
ра акәым, иҭаххар зыбжьы мыргаӡакәа аеҵәа кыдзыршәо
абџьар аҵхаара ҭихуан. Рқыҭа аналҵгьы зыҩны иҩнамда Шьааб иҟаҵамҭа ашыц мҳаҵәқәа: апҟа мҩасқәа реиԥш рыхәдақәа
ҭҳәаа, иумпыҵԥрааны аҳауа иналалан угәахәратә. Аҽырбара
икны иаго аҭыԥҳаи акрымфаразы зҭаацәа ргәы кыдызххьоу
ахәыҷи рзы цәгьалаҵәҟьа иманшәалоуп урҭ ашыц мхаҵә­­қәа
385

– аҭыԥҳа лҿы еихымхӡакәа илыдтәалоу реиҳагьы лҿанаҵоит,
ахәыҷгьы амҳаҵә «таата» деигәрӷьаны, има ачанах данылоит.
Иара убасгьы, егьа рхыҵыргьы, аҵла икақәхаз ашәишәи-гәыма
еиԥш аӡәгьы имбацызт Шьааб инапкымҭа амҵәышәқәа...
Ирҳәоит Шьааб иҟаиҵаз адарчқәа аԥсыӡқәагьы ирдыруан, ишызҭымҵуаз шырдыруазгьы еишьҭагыланы ахәиҵәҳәа
иҭалон ҳәа. Ашәа-ӡыӡара иарҟәышыз аԥсыӡқәа кәыцҳажәк
иҭаԥсыр аҵкыс хьтәы кәыбак аҿы ршьа хьшәашәа рылабар
иаҳа еиӷьны ирԥхьаӡозар акәхарын.
Урҭ зегьы, аԥсабара иахылҵны, аамҭа иамшькәа ақьаад
аҿынӡа инаӡаз ацәаҳәақәа ирҩызоуп – рышьҭамҭа аанхоит
шәҟәы ианымӡало зынӡало ауаҩы игәаҿы.
Шьааб уажәы аишәа-цәымза иахагьежьуа ахьчԥаԥыр
заҵәы даҩызаха амаҵурҭа иҩншаауа амца дадубалоит.
Акҿаҩра дынкҿасуеит, истол днахаххуеит, иӡара нҭарс наҟ-ааҟ
икны акыраамҭа дықәԥшуеит... Дырҩегьых акҿаҩрахьы, нас
– аҩцарахьы. Агәашә днылаххуеит – агәашә абжьы гоу имгоу издыруам... Ах шаҟа иҭахыузеи уи амҩасҩы ихы адақәа
алаԥызҵәҵәоз агәашә абжьы хаа гар:
«Уаа, бзиала шәаабеит, ҽаанбзиала, дад, Шьааб
дшәыкәхшоуп!»
«Уаа, ҽаангьы-цахәгьы игәырӷьаҵәа инеиша!»
«Уаа, уҷкәын заҵәы иаарласны абас зашәа уашҭа дҭалаша!»
«Ҳаи, шаҟа сшәыргәырӷьази, ҳаи, шаҟа сшәыргәырӷьази!»
Мап, мап макьана аӡәгьы дыҟам. Аҭарчеи шкәакәа
ақәыршәны иԥшуп агәашәгьы: баша сҿарҵама, санбаадыртуеи, исуалԥшьоу ҟасҵо санбалагои?
Шьааб дырҩегьых истол деиҭаахагылеит. Иаргәҵысҭа
инацәа адыргыланы дхәыц-хәыцуа акыраамҭа дықәԥшуеит:
«Сыздыруам, аӡәы акы иҭахыуп, даҽаӡәы даҽакы. Ихыстит
суалырқәа: аиқәаҵәа, ашкәакәа, акаҷыҷ... Аныҳәамшха аҵаара
ҵасым – иаҳҟәыблаауп. Нас, сазыразуп, ан лкыкахшашәа...
Си, – ашә ахь днеихеит уи, – иҟалоит агәашә абжьы газаргьы, уажәы аԥсабара ацәхьа иаҩызоуп, цәаакыра амҵәаӡом,
– амаҵурҭа абарҵа иаҵагылаз аџьтә гәашьа иҽнадиҵан,
агәыӷра аимхәыцқәа ԥсы-ԥсы изхԥсалаз ибла карақәа
386

неиқәиԥсеит. Азныказ зегьы изеиԥшны дааҟалеит Шьааб –
игәашәгьы, инышәынҭрақәагьы, илҩаҵәгьы, шьыжьы аахыс
ирхиауа истолгьы налаҵаны. Урҭ рцымхәрас – аҭынчра...
Лывараҿы. Ашҭа иеицықәԥшуа. Иблақәа ԥшьшьала иаахитын,
уахь дҩаԥшит – аиашаз, аҭынчра џьаракыр иҟазар уаҟа иҟан...
Еиҭанеиқәиԥсеит.
Абри
аамҭазы
аҵықь-аҵықьҳәа
еиқәырццакны
ахысбыжьқәа геит, Шьааб имаҵурҭа иахагылаз ал иахьыҩраны
иҿӷәыхаа ашәыбгьы лҭалеит. Ахьшәҭ ҳәа даалҵит иаргьы.
– Ҽаанбзиала, дадраа! – дыҳәҳәеит ишилшоз. Нас аҩны
длыҩнаххын, абҩыш иарганы, аҽа еиԥш зыхәда ҭарҳа икнаҳаз
аџьынџь ԥилҭа аакнихын, ажәҩан агәы иарбаны иоуишьҭит.
Уи акәхеит, ахысбыжьқәеи, алашбыжьқәеи, аныҳәа-ԥхьыӡ­
қәеи еибарбылгьо ақыҭа иаалалеит. Рхаԥыц ҟәашқәа аарԥшны
иччошәа убон зхы хырҳәҳәаны илбааԥшуаз ашьхақәа. Адгьыл ҵысыр, ажәҩангьы ианыԥшуеит – ихыжьлаз аԥҭа
жәпаҳаҳарақәа ана-ара иааиҟәышьшьа-ааиҟәышьшьан, рыбла ԥшьыркцақәа цам-цамуа иаацәыҵԥшит аеҵәақәагьы. Ахыс­
быжьқәа еиқәтәомызт, асшәыб кыдхәаша илеиуан, аҵлақәа
ихьыԥсааӡа ирхьынҳалаз рымҵәыжәҩақәа ҩеиҵыхны рҽаа­
дыриашон... Ахы усгьы ихыдоуп – аеҵәақәа рҿгьы акы алшаша џьышьа икәлаауа амҩа иқәын.
Шьааб ишәақь ахы иҩыҵра иҩыҵаргыланы, агәашь иҽна­
диҵеит. Иаразнак ихыш-хыҵәаны иара ишҟа рҿаархеит
агәалашәарақәа. Аха уахазы гәалашәара заҵәыкгьы еибгакы иара иҿынӡа изааӡомызт: аҵықь, – игон ахысбыжь, уи
агәалашәара зхьынҳалаз арахәыц ҿҵәаны асы инылаҳауан.
Даҽакы аҿаанахон, дырҩегьых аҵықь... Шьааб азныказ
амца ҩеихҟьеит. Ишәақьгьы иаԥхьаҟа даахеит. Ибла ишабо индырҵәоит зда гәыӷырҭа имам иҩызцәа гәакьацәа.
Аҵықь, аҵықь: аҳәыҳә мҩасқәа реиԥш рыгәқәа аҩада ирханы, ршьапқәа еҵәа-еҵәаӡа иаԥхьа асы илаԥсоуп диазар
ицшьҭоу, какал икуазар ицызкуа, аигәышә иҟьозар аҵәаҳә
зкыу игәалашәарақәа.
«Шәанаџьалбеит, иара усгьы сзаҵәуп, сзыдҿарҳәало акгьы сымамкәа адәы сықәшәырхома? – дыҳәҳәарц аԥсык
387

ауп игыу... аха иаразнак аҳаҷа лаихәлашәеит, макьаназ
еивҵарыԥхаа иҵаз ихаԥыцқәа ибз илақәирӷәӷәеит: «сзаҵәуп»,
«сзыдҿарҳәало», – саҭоумҵан, ухьышьаргәыҵа сакәыхшоуп...
Аа, уаха агәараҳәа ашә даахыҵыр сыԥхамшьеи, быԥхамшьеи
баргьы, – аԥсыжрахь дҩаԥшит. Уаҟа ҭынчран, Шьасиа аԥсра
данахыччоз акы лҳәеит акәымзар, улбааԥшны акы убо, уӡраны,
акы уаҳауа иауҟахыу. – Уаха ашьтәақәа ршьуеит, уаҵәы
ныҳәоуп, уа ҽаанбзиала инеиша! Шьааб дамкамшьҭӡакәа
амаҵурҭа длыҩнаххит, иқьуа ааиҩы изԥшны игылаз истол
даавагьежьит, чанахқәакгьы неиҭныԥсахла-ааиҭныԥсахланы
инықәиргылент, нас, – ее, ахшыҩца, – илахь дасрацы инапы аҿыҩаирхан, аха иҽааникылеит, уи идыруан алахь асра
шҵасмыз, – иааиуеит, аха иабасыртәо. Асаара?! Ршьапқәа
еиҿаԥсаны – ҭтырқәаҵас?! Арымӡгьы аццышә ықәыҩҩы
излақәуртәарызеи, ашықәс еиҩшаразы», – дыҩдәылҟьеит
Шьааб.
Иибаз ааицәымыӷхеит, ацәымӷхара акәым, амш дазгәаангьы
ажәҩан дҩаҵаԥшит. Еиҭааигәалашәеит ргәыла Хыгә ишәишьа:
«Умҭа-шьҭа аҳәҳәага хыршьылааит». Ааи, уи акраанагозар,
Шьааб иахьантәарак дцо-даауа икәаскьахь иалидаз аграпарагьы еимарҩызаа ишьҭан. Цасҳәаҵәҟьа, ишьҭеи-ишьҭеи еихаргыло, акәаскьа амаҵурҭа ишацәыхарамызгьы, асы даханы
ашҭа агәҭаҿынӡа дцеит. Нас дааҳәны дылхыԥшылеит, ихы
ҩышьҭихын, илҩаҵә дҩазыԥшит: ишьҭақәа ҭҳәа иашҭа агәы
ианын, илҩаҵәгьы кахәхәа ахалара ишаҿыц иаҿын. Икәаскьа
еиқәыхьшәашәа иахьгылаз игәы иаарыцҳанашьеит Шьааб.
«Ауаџьаҟгьы амца ҭасҵоит, – игәы иааҭеикын, уахь
иҿынеихеит. – Иудыруеи уаха инаҳалаԥхьар зҭахыу аӡәы
дымҩахыҵыргьы. Инаҳалаԥхьар. Уи сымҳәо анцәа сҟоумҵан».
Акәаскьа азал аҿы алашара анааиркы, зегь раԥхьа Шьасиеи
иареи рылаԥшқәа ҩеигәыдхахалеит. Зкалҭ рахәыц ҟаԥшьыла
иқәҵаз шымпыхьшьык лахьхьынӡа илеиуа иахаршәны, аҭӡамц
аҿы икыдын уи лпатреҭ.
«Уара мыжда, ублақәа караханы ушԥаҟоу».
«Усшәа сыббеит... Бара енагь скараханы, сымлашьуа,
сыхьҭакуа акәын сшыббоз», – Шьааб Шьасиа уахатәиала уаҳа
388

дылмацәажәарц, длыхәамԥшрацы ӡбаны, иҟәардәқәа кны даарыхеит.
«Уаха ашьтәақәа шәшьуеит, уаҵә ныҳәоуп?»
«Ааи, ашьтәа сшьыр изҿасҵодаз... Х-арбаӷьк... Акака».
«Хԥа?!»
«Ааи, хԥа», – иахылҳәаауа еиликаарц иҭахыушәа, ихы
шьҭыхны апатреҭ дааҵаԥшит Шьааб.
«Хԥа?!» – еиҭалҳәеит Шьасиа уажәы аарла иуаҳартә,
лқьышә ԥшӡақәа рынаӡара ааҵысны, иара ицәылҵәахуа
зрыцҳашьара маӡаӡак гаганы лхы-лҿы инаҿысызшәагьы ибеит Шьааб. Игәы нкыдхьҭшьаан, иҩыҵреикхьаз иҟәардә ларгыланы днықәтәеит.
«Уаха агәарахәа ашә даахыҵыр быԥхашьеит», – иҳәеит уи
азныказ, еиликаарц ииҭахызи иара дшыҟази амалахазгьы ирнымаало.
«Уара мыжда, ублақәа караханы ушԥаҟоу!..»
«Амҩа саԥшыми, аа, уажәы-ушьҭан, сара исҳәо анцәа
исыциҳәозар».
«Ҳы! – аҵыхәтәантәи аамҭазы Шьааб иԥшәма лхы-лҿы ианихло азрыцҳашьара-маӡа дырҩегьых инықәлазшәа ибеит, –
уара мыжда, ауаҩы ихаҭа, абзиара мацара дазыԥшуп, аха иара
ацәгьагьы абзиагьы шизԥшу узымдырӡои?!»
«Нас, бара излабҳәо ала, уззыԥшу акәӡам аус злоу –
иузыԥшу ауп?»
«Ҳы, – дагьаақәԥсычҳазшәа игәы иабеит Шьааб иԥшәма, –
иуҭахы-иуҭахым ус акәгәышьоуп».
Абри аамышьҭахь уи ишьа илабаны акыраамҭа Шьасиа
лпатреҭ дахәаԥшуа дтәан, нас:
«Бҟәышхо балагеит, – иҳәеит уи маҷкгьы игәы нырханы.
– Уаха агәараҳәа ашә даахыҵыр быԥхашьап, – дҩаҵҟьан
иҟәардәқәа ааидиҳәҳәалеит. – Егьаҩы егьаџьара ибжьаханы
иҟоуп... Нас, цәгьарас изызухьеи сара анцәа?.. Ҳасҭаршынгьы
ус зҿы иҭам зҟаҟо уаҩӡам. «Снеиуеит, шәысԥыл» ҳәа Чалмаз
Дауҭ иҷкәын иааишьҭыз ашәҟәы ихалаҵәҟьа даԥхьазаап»...
– Шьааб ибжьы мӡаӡакәа дышцәажәоз акәаскьеи амаҵурҭеи
дрыбжьысит.
389

Акгьы агәхьаа икӡамшәа иҽыҟаҵаны, илбааигаз аҟәардәқәа
астол иакәаӷӷаа иргылеит, акәтыжьи ажьҵааи рҭыԥқәа
еиҭниԥсахлеит, аҩыжәга аҵәцақәа ықәхны, ачаиҵәыцақәа
ааганы иқәиргылеит, урҭ рҟнытә хԥа аиқәаҵәа рҭеиҭәеит,
даҽа хԥа – ашкәакәа, ҩынтәҟагьы иныҵакшәа дшәышәит,
аха уахынла ашәышәра шҵасмыз игәалашәаны аҟаԥыҳәа
дааҟәыҵит, аҵыхәтәаны аҵәыцак аақәихын дныҳәаны ижәит...
Аха уаҳа умԥсит – иԥырҵуамызт Шьасиа лпатреҭ, ауахәамаҿы
икыду анцәа исахьа еиԥш дахьцалакгьы ихәаԥшуан:
«Уара мыжда, уззыԥшу акәу џьушьома иҟоу – иузыԥшу ауп».
Илҳәо ихы иқәикуеит Шьааб, аха изхымго, деилазго лхылҿы иқәу уи азрыцҳашьара-маӡа ауп. Иауеи, Шьасиа Шьааб
дызрыцҳалшьара? Лара лакәӡами арыцҳашьатә? Шьҭа ахаан лыҷкәын ибла дҭаԥшраны дыҟоума? Ашәгьы-гәашәгьы
еинҟьаны ашҭа данҭало, уа баба дукәыхшааит ҳәа знапқәа
рџаџаӡа иԥыло иара иакәу, лара лакәу?! Нас, иауеи Шьасиа Шьааб дызрыцҳалшьара? Арыцҳашьара рыцҳашьароуп,
аха егьи амаӡа закәи? Ибоит уажә даазқәылаз акы лыԥсы
иаҵаҵаны ишылҵәахуа... Нас, ибзиоуп, зыԥсы ҭоу иеиҳа иԥсу
идыруа ианбаҟалаз?!
Исасцәа ирҭшәар ҳәа дшәозшәа, астол аҵкар даадтәалан,
аҩышкәакәагьы аҵәыцак ижәит, акгьы иҿы инҭаиршәит. Деилшша, ихы игәы ақәыбзиаӡа дааҟанаҵеит уи анцәа ичысхә.
Убасҟан ауп ианиаҳаз агәашә абжьы:
– Ҳаи, ҳаи, ара сыҟами! – ахьшәҭ ҳәа дыҩдәылҟьеит.
Ахысбыжьқәа еиқәтәахьан азы уамашәаҵәҟьа иҭынчран.
Иҟалап агәашә абжьы газаргьы, иҟалап имгаӡазаргьы... Шьааб
деиҵаӷәӷәа ишьҭахьҟа даагьежьит.
«Уаха ҽаанбзиала ҳәа аӡәы дымҩахыҵуазҭгьы, макьаназ иахырԥаӡамеи, мшәан», – игәы еиҭааирӷәӷәеит уи. Нас
ашацаҳәа акәаскьахь дхалеит. Ичҳаны ихы шьҭымхӡакәа
иус дшаҿызгьы, амра ашәахәақәа реиԥш, хыхьтә илеины
иқәыԥхон Шьасиа лыблақәа. Акка-ккаҳәа ишәышәуа, иҩаны
иҟаз аџь мҿқәа рхы ааихәлакыхагьы иадымраӡеит, аԥырқьҳәа
амцабз аҿыҩанахеит. Ахынтәыршыра уатка иахылҵуазшәа
акәын уи амцабз ииаҵәа-еишьылӡа ишыҟаз. Раԥхьа ауаџьаҟ
390

иҭылашааит, нас енагь ахьа-мҿы афҩы хааӡа изҩназ азал
ҿыхаӡа иааҟалеит. Аха Шьааб ичхаит, ичҳаҵәҟьеит уаха;
иԥшәма лпатреҭ уаҳа дахәамԥшӡакәа амца еиқәҵаны
дындәылҵит. Изеицәааӡарызеи, алажә еиԥш ицрыхон, игәы
ҭыблааны ицон, Шьасиа лҿаԥхьа иныҟәимгацыз намысдарак
ныҟәигазшәа игәы иабон. Аха «дахьирхәыргьы» иҭахын: иауеи уажә даазқәылаз дрыцҳашьаны дихәаԥшуа дзалагаз? Иаанагои лхы-лҿы иаақәымҵӡакәа иқәу амаӡа цәыҵагызмал?..
Агәараҳәа ашә даахыҵыр дыԥхамшьеи уи аԥҳәыс? Егьаҩы
егьаџьара икыдхаланы иҟоуп... Асҭаршынгьы ус зҿы иҭам
зҟаҟо уаҩӡам...
«Еҳ, зхьышьаргәыҵа сакәыхшаша, иуҭаххар иулымшо
иҟоузеи!» – Шьааб илаԥш кыдырхаланы ажәҩан даҵаԥшуан
– иара ԥҭацк хыршәламкәа икеикеиуа еилганы иҟан, арашәаҩ
бзиа дызҵысыз амхгьы угәаланаршәон: аеҵәақәа аӷан, аха
рыԥсы рыланы ибаӷьа-баӷьаӡа икыдын, уамашәаҵәҟьагьы
ицқьан рхы-рҿқәа. Ажәҩан ахьтә иааԥшуаз зегьы рҵааблақәа
ҭыџьџьаауан: амза, аеҵәақәа... рҵааблақәа ҭыџьџьаауан
ашьхақәа, аҩнқәа, аира иаҿыз ашьашьалқәа, ибыбкхьаз асы.
Шьааб иалигаз аграпарақәа шьҭа ишәарҭамыз. Руакы даныланы ашҭа агәҭаҿынӡа днаскьан, икәаскьа ахыб днықәԥ­
шит – игәы ԥхаӡа еиҭааҟалеит – аарла акәын ажәҩан ишадубалоз иҵаӷа-қынқашаӡа иҩеиуаз алҩа хаа. Уи зны-зынла
абгарымҵқәа реиԥш кәицқәакгьы налубаауан.
«Ауаҩаӡеи амҿаӡеи», – иааигәалашәеит Шьааб иаб
иажәақәа. – Алҩа ахылҩруа арахь ԥхара унамҭаӡо… Ари абжьы мыргаӡакәа ацәашьеиԥш аххаҳәа ибылуеит, ҩнык азна
аԥхарагьы ннажьуеит... Еиқәызааит, уаха зхы нықәызҵар
зҭахыу аӡәы даамҩахыҵыргьы, – имаҵурҭахь даахынҳәит. –
Ԥаса ҳара ҳхаан ашьыжь акәын ҳҽеибаркны, ҩнаҭацыԥхьаӡа
ҳанкыдгыланы ҽаанбзиала ҳәо ҳҿанынаҳхоз. Уажәы аамҭа
акала иҟалеит, аҿар гылеит, дара ртәала аныҳәа иаԥылоит...
Уаханатә иалагеит. Ҽаангьы-цахәгьы инеиша! Ҵыԥхгьы
исывымсит, иааины аухаҵәҟьа исыдныҳәаланы ицеит. Ҳара
ҳхаан аццакра захьӡыз абаҟаз, – Шьааб шьҭа иқәла-зықәлоу
иҩызак дидтәаланы диацәажәозшәа акәын ихы дшацәажәоз.
391

Иажәагьы дацклаԥшуан, иабалакгьы иҳәомызт, ихәахәоу џьа­
ра ажәак иҿҟьаны дҟаларгьы, ихы гәыбӷан аиҭон, аҭамзаара
шьҭеиҵон. – Итәаны Нарҭаа ртәы ишалацәажәо, иахьшаз
рбаӡомызт. Рбысҭақәа кынҩалон, рымсҭхәагақәа алаԥҵәҵәон.
Амцажәлазы агәылара ҳаныршьҭлак, ҩба-хԥа лаҳа
еимырҟьаны, аҽқәа адәы иахганы, кырпыжәҭракгьы ҳнапы
ааҭшьны аҩныҟа ҳгьыжьуан, аха шәабаҟаз, шәынзырхазеи
ҳәа аӡәгьы дҳақәцәҟьаӡомызт... Дабаццакуаз – ииҭахыз зегьы аҩны иман, рацәаӡакгьы ауиҭахыхыз: иҟәыд, ибысҭа, ихшхырҵәы, икәац, ирыжәтә... Амаҭәа ашҟагьы – дызланҭыҵуа
акы изкнаҳазар – дбеиан, аҩны – ишәызаалак ауан. Уажәы
ауаҩы аеш даҩызоуп – аҳа дшықәу дыԥаны аҵәахьы дцоит, иҭахыуп аҳагьы, аҵәагьы, атамагьы... Гәыбӷансгьы,
иуҭои ауаҩы? Ус аҭахызар акәхап... Ҳабдуцәа рабдуцәа...
ршьаргәацәқәа амца иаблуа ианалагалак ишынаскьара
рыздырӡомызт, имбылрацы ажәуац ршьышьны иахьыршьуан ҳәа иалацәажәо саҳахьеит. Уи сара схаан исымбеит, усҟан
унаскьар шауаз рдыруа аҿынӡа иҟәышхахьазаарын. Сара
схаангьы аԥсыцәгьара иалагахьан; саб, уаҟәыҵ, уабиԥара
уахымԥан шиҳәоз ауми аԥсуа мца саҭәамшьакәа акәаскьа
абри ауаџьаҟ шасҭаз. Ҳҳамамгьы сшәаҳан, унапы узҟьар
ахьхьаҳәа аӡы узылазышьҭуаз напырӡәӡәагак ааганы инхысшьит... Анапырӡәӡәага аныс­ҳәа, уи аӡы ҭоу, мшәан? –
деиҭаҩаҵҟьеит Шьааб,– Ееит, иҭыкәкәаӡама... ҽаанбзиала
ҳәа еицырхашь­шьы ашҭа иааҭалар, ани скамбашь иахоу
аҟәарҟәар еиԥш исыманы сырԥылозма, мшәан?! – днадыххылан инапы ҩаҵеикшеит, анапырӡәӡәага аҵа икылҳәҳәоз
аҵәымӷ хьанҭыџьӡа иҟан – ус анакәха, ибеиоуп, аӡгьы
аҽырҳәа аҿыланахеит. – Си, –зҽыҩеиҵызҳыз илымҳақәа
ихгьы аадырнааит, – агәашә абжьы геит! – дыҩдәылҟьан,
игәахәара
ашҭа
ахышәара-ҵышәара
иадамхаргьы
инеиҵихырц ӡбаны, дышиашаз, ихы шьҭацаланы агәашә
аҿынӡа дцеит. Агәашә иахьатәиала аӡәгьы даламкьысӡацызт,
еиқәыхьшәашәа асы илагылан. Шьааб ишимчыз дахан,
асы ԥхьаҳәҳәа иахьынӡацоз икеицеит, даханы иааигеит. –
Ееит, анаџьалбеит, уажә саазқәылаз реиҳа иаҭахыу сцәагхо
392

сышԥалагеи! Уажәы, агәгәаҳәа џьоукы аадгылар, ара уаҩы
дахӡам ҳәа инадҵны имцози... Уаргьы уӷәапӡа анамӡара
сҳәарын, аха, – еиҭааигәалашәеит Шьааб алыцәҳа ирыцны ицаз иԥина ҵыхәакьаҿ. – Адгьыл уаҟәыҳәҳәаӡом, арахь
амыхьтә уӷраланы ушԥаҟалеи! Ашҭа уакыр, агәашә абжьы
ҳашьҭалозма».
Шьааб шьҭа иаабац ацәажәара еизада азыҳәа аӡәгьы
диҭахӡамызт, ихшыҩгьы заманаӡа иҭышәынтәаланы аҳәоу
шьахәқәа ҟанаҵон, ажәа ҟәышқәагьы ахьхьа-хьхьаҳәа иааиуан, гәалашәаралагьы аӡә ишьҭахь даагыломызт. Амала, агәра
игеит алаф иазыӡрыҩуа данамоу, аччабжь иаланы ианумаҳа,
раԥхьа ҿызҭыз акәукәу еиԥш инкаԥсы ишцо. Убри аҟнытә Шьааб ихала даныҟоу ицәажәара иара ус лафк ницәалашәаргьы
аҟаԥыҳәа иаахьеиршшон, ашьалашьын нахьшьы-аахьшьны
егьырҭ иузеҩымдыраауа иааҟеиҵон.
Адәахьы аҷҷа-ҷҷаҳәа аҵаара иаҿын, ашьашьал-џьын­
џьыхәақәа ҵхызҳа ирызҳауан, аныҳәаԥхьыӡқәагьы макьаназ
ахәшҭаарақәа ирыҽҳәымҵӡацызт... Абдуцәа иааҟәымцӡакәа
рҵакыра рныҳәон, аҵакыра зегьы еиларыгӡон: рлымҳақәа
кыдҵаны иӡрыҩуан, игәырӷьон, раҵәцақәа еинырҟьон,
ахәышҭаара-чашәгьы дырхьшәашәомызт.
Аҵх, еҵәала иқәҵаз ахамы шкәакәа иаҵаҽырбо, ибара­
қьаҭӡа иқәҳа ацара иаҿын. Ихышәашәеит Шьааб истол иқәыз
зегьы неибеиԥшны: ахәышҭаара-чашә иақәԥсаз аҳәынҵәра
ҟаԥшьқәа ԥштәыдахо иалагеит, аилаџь злаҟаиҵаз ашәҵәыԥсы еилалан, шьҭа аилаџь абаҟоу, иашәхахеит, иканӡеит
џьыкаҵәаҵәала ичаԥаз акәтыжь иақәԥсаз ахәысхәа иаҵәа.
Амала, ажьи ԥсыцәгьа уаԥшҵәыла еизыҳәҳәа икәа
изҭеимԥсарызеи еихәылшаауаз арацәа рцатәы. Аҵәаԥаҵәаԥҳәа аҭамҳа иацыршәшәаны илеиуеит ашша цәыкәбар
хәашьқәа. Азныказы арацәақәа рӡамҩа ҩкылшәытаауеит,
амцабз хәыҷкәа еишьыл-еишьылӡа ана-ара иҩаҵҟьоит. Имлашьуа дзырхаго, иҭәу ацәа дазыркуа фҩык ала иааҭәуеит
амаҵурҭа. Аиашами, Шьаабгьы шьҭа ацәа ааины иааидгылеит:
ахыџьгәагәын иалахәмаруа ацгәыԥшқа еиԥш иазымгәаӷьуа
инаимцкласуеит, иаргьы ирхианы иргылаз истол днеихыр­
393

хәоит, ашырҳәа даалҟьаны ихы ҩышьҭихуеит, аишәа-чара
дшахатәаз ихьызшәагьы иԥхьаӡаны днаԥшы-ааԥшуеит, саҭа­
шәымҵан иҳәарц аԥсык ауп игыу.
Ирҳәоит, иԥшу имш иаҟароу мшы адунеи аҿы иҟаӡам ҳәа.
Усгьы акәзааит. Аха, зегь акоуп, иԥшугьы, иԥшымгьы рыгәҭакы
иахьнагӡоит аамҭа. Шьасиа «илҳәан» еиԥш џьоукы ззыԥшу
рзаанагоит, егьырҭ – ирзыԥшу. Уахагьы, иаҳҳәап, Шьааб иҵхыи
ани зҵакыра зныҳәоз иҵхыи еиҟарам... Аҽҳәа ихы ҽҳәасрацы
аԥсык ауп иааигхаз. Ишыҟаиҵалац еиԥш дҩаҵҟьарц
иҽааирмазеин, аха, изакәызеи, Маџь игәанала дкәашон ҳәа,
схам-чамуа сызҿу игәахәзар акәхап, ԥшьшьала дҩагылеит.
Аҵааԥша зхыслаз аӡиа еиԥш игәы рмаҷ-рмаҷуа акы нахысын,
царҭажәла амамкәа ихы аарыцҳаишьеит.
«Сҵәыуап снатәаны, – игәы иааҭеикит Шьааб, – зегьы
раԥхьаӡагьы исҵәыуап аԥсцәаҳа ихашҭны, аӡәгьы иҭахӡамкәа
аҵәҩан иахарԥоу аҟәџьалажә еиԥш адәы иқәхаз схы, нас
бара – акгьы зымбаӡаз бара рыцҳа... Сашьазаҵә, сан, саб, санду, сабду... Мшәан, сара саҟара ҵәыуатә дызмада. Ҳаи, аф уст,
иумуӡахт рҳәап ҳәа уҟоу сыбжьы заҳауа. Урҭгьы исыцырҳәап»
– дтәарц иҽыназикын, аха ишьамхқәа хамҟәалеит Шьааб. Нас
агаз хьычԥаԥыр еиԥш имаҵурҭа дааҩнагьежьит, амҩа риҭеит
игәаҿы еилагьыжьуаз алаӷырӡқәагьы. Аха:
«Си! – дџыџӡа даагылеит, – ирҳәоит! – иҳәеит уи
илымҳақәа нкыдиҵан, – иалагеит!» – дындәылҟьеит.
Ааи, дымҩашьеит Шьааб – ҟаитан еиқәаҵәала ихырҷаз
аҵх шкәакәа иалхәхәа иааҩуан ашәа. Шьааб игәҭасыз амч
убри аҟара иӷәӷәан, даанымгылаӡакәа агәашә аҿынӡа дагаргьы алшон, аха абарҵа дахымсит. Уа иҽааникылан, иҩыза
гәакьа игәашьа иҽнадиҵеит. Ашәа ааҩуан амрагыларахь ала,
уи имаҵурҭа аҿы ахьхаз аганахьала.
«Иалагеит!.. Уажәшьҭа уаха ҳдырцәараны иҟаӡам, ҿашәагәӡа зауша!»
Ҳдырцәараны иҟаӡам аниҳәа, ржәытә маҵурҭа ду
ашәқәа ԥшьшьала иаатын, дныҩнаԥшит Шьааб: иан ԥҳәыс
аҳкәажәын, лышьҭахь аареиархашәа акәакь дыкҿагыланы
ашыла лхәуеит. Иаби иашьеи мышцәгьак ыҟазар акәхарын,
394

издәылымҵызт, цәак шьҭагәаны арҟацара иаҿуп, абыцаҵәқәа
акакала рҽеицырхуеит, еиҵыҵуеит ацәагьы. Уажәраанӡа акы
амацара аҽылаҳәаны ишгәараз, уажәы хԥагьы ишырҭахыу
иҭаӡоит... Ашә даахыҵуеит Шьааб. Иҟамчы еиҩырҿаны икыуп,
икәымжәы акалҭқәа имаҟа ишавихрызгьы ихашҭит: амаҵурҭа
иамкыз алашара, кылаарас иҟаз зегьы иркылҽҽаны, раԥхьа
аҩцараҿы инеит – анцәа ирыжәтә ацԥхьқәа ауалырқәа
ирҭыԥаны аҳауаҿы еиқәшәеит, нас уи алашара аҽҭраҿынӡа
илаӡеит – икьыркьырит аҽқәа, агаҿа иалаго, ашьха инҵәо дәы
иаҵәак инықәԥшызшәа. Абарҭқәа зегьы абас ишыҟалазгьы
лхы аԥшны-лымҵаӡеит Шьасиа, ихы аԥшнимҵаӡеит Шьаабгьы,
изыркьыркьырзеи аҽқәа ҳәагьы дымҵааит аб... Агара гылоуп,
зчыхәқәа шьҭассы иҟоу шьал шәҭԥштәалак ахаршәны. Дгароуп ахәыҷы, ахаҵарԥыс – уажәы Шьааб зымҩа даԥшу, иблақәа
зырааԥсаз... ԥшьшьала иакуеит амаҵурҭа жәҩангәашәԥхьара
ашәқәа, избан акәзар, Шьааб абарҵа дыҵагыланы ашәа
дазыӡырҩуеит.
Аарлоуп ашәабжьы шааӡо. Ақыҭагьы хәыҷык акәым, аха
дара «ҿашәа-гәӡа заушагьы» инаскьаӡаны еиҭалагахзаап...
Ҵыԥхгьы уаҟа ауп ахы ахьыркыз. Аҵхгьы абри аҟара инеихьан. Асы шьҭамызт, аха еихагыла-еихагылан иааиуаз ашәақәа
реиԥшьырҭа, инацәкьара џьаџьақәа рыла ишьышьуашәа
акәын ишеиҩидыраауаз Шьааб.
«Уажәы излалагаз арбану? – илымҳақәа есааира
еиҵыҵуан, ршьапы иқәгыланы иӡырҩуан урҭ ирықәԥсаз
ахәыцшла ӷарԥшарқәа. – Ҳы, радедала иалагеит... Ее, дад
дшәыкәхшааит, шәҟәышҭгьы, шәҟәыш!.. Радеда цәҩаншьапуп,
радеда мцажәлоуп! Ее, абас сзаҵәны снызмыжьша суҳәоит,
лҩаҵәк ҩеиуаны иахьыубо ҩанаҭа-цыԥхьаӡа абри ашәа
мҩахыугаларц».
Инымҵәо ашәагьы ыҟамзаап – Шьааб дныҳәонаҵ радеда
ааиқәтәан, идыркыз иԥаҭхь икылкәкәаны ицазшәа, азныказы
иҟаиҵара изымдыруа даанхеит иаргьы.
«Ҳы, – ианиҟьар ишҵасмыз идыруан азы иара ус ихы
агәашьа инадирӷәӷәалеит Шьааб, – уҭацәӡеит, уҭацәӡа...
Инкыдгыло имаауеи... Ҽаанбзиалагьы, аҵәцагьы, ашәагьы
еилазгӡахьада...»
395

Амала, изсицәааӡарызеи, аҭахразы иҭахгәышьан Шьааб
уи ашәа, радеда, иааԥымҵәаӡакәа ишырҳәо, аҟәҟәаҳәа иалахысуа, апыҟҟаҳәа аҽышьҭыбжьқәа алҩуа, арҩаш шәахшқәа
ирырганы, аҵх еиқәара иагәылганы, урҭгьы ирыгымзааит, аха
џьаргьы имҩахымгакәа ишиашоу иашҭа иҭаргалар.
«Аха иабаҟоу ашәа ааҿахҵәеитеи?! Ихараӡаны инхеитеи?! – иҿаҵа иҿыҵшәаны икашәазшәа иблақәа ҟьалаӡа адәы
днықәԥшит уи. – Мап, мап, – енагь еиԥш иара уажәгьы урҭ
агәҩбарақәа иаразнак инеиԥырицеит. – Ашәа зҳәо даныҟала,
ашәагьы ҟалоит», – амаҵурҭахь даагьежьит, имҩа иқәу рхәы
дырҩегьых днахылаԥшрацы.
Ҩыџьа анеицәажәо «уи ануҳәа исгәаланаршәеит» ҳәа
аҩбатәи даҽа гәалашәарак, даҽа ажәабжьк дышналаго еиԥш
акәын Шьааб ихы данацәажәоз ииҳәози игәалашәози акака рхылҵуа, урҭ рышьҭа дхыланы иҿынеихо дшааиуаз. Нас
аццәажәаҩ дыззиҭахи: акыр шықәса раахыс иимбац ауаа
«уа, асасцәа уҭоуп» ҳәа ашҭа иааҭалозар, ицәԥсхьоу гыланы
игәкы-ҵәыкуа амарда иаҿаланы рҿылархозар, дара ахҭысқәа
ракәзар, иҿыцҳаҳараӡа иааины иаԥхьа иаагылозар... Ихигахьоу иԥсҭазаараҿы ашкәакәа аиҳа аиқәаҵәа еиҳагәышьоуп,
насгьы ушьҭа урҭ игәалазыршәаша аццәажәаҩ диҭахӡам, аха
рыцҳарас иҟалаз уаҵәтәи амш акәхеит. Уи аҭак ахьырзыҟамҵо
акәхап Шьааб игәылацәа, иҩызцәа, иҭынхацәа ихьаԥшкәаԥшуа иашҭа иавсны ацара изалагаз, ибла ааԥсақәа
рзырхымгозар акәхап ихымԥшылаӡакәа аԥсшәа зиарҳәо...
Лара Шьасиагьы маӡала деиҵаҭәы даақәгылеит уажәы:
«Уара мыжда, уззыԥшу акәу џьушьома иҟоу, иузыԥшу ауп».
«Нас, исзыԥшу лдыруазар изылымҳәои? Иаанагои ари
уажәы даазқәылаз иҵылгаз аԥышәырчча-цәыҵагызмал?
Ианбыкәу ибзоу иеиҳа иԥсыз идыруа ианыҟалахьаз?
Нас, усгьы акәзааит... Саргьы схаҵоуп, – иҿы иҩанххылаз
нагӡаны изымҳәазаргьы, азныказ иҽааирхаҵеит Шьааб, –
сҽыкнасҳарым», – иххәыцра иаҟәыҵхьаз илаӷырӡқәа астол
инықәкәыкәарц аԥсык ауп иаарыгхаз, изнапык ргәаҩаны
илақәа инарыҵеикит, ацәыкәбар ҟәандақәа дҩеилыршьаан,
ашацаҳәагьы ашә ахь иҿынеихеит.
396

Даҽа ашәак иалагахьан. Еихашәаны иҟаз Шьааб илымҳа­
кәагьы аҷараҳәа иааихшәан, раԥхьа уи ашәа игәы ԥхаӡа
иааҟанаҵеит, нас ишьа иналалан, деилшьаа-еилшьаауа
ихаҟынтә ишьапаҿынӡа иааихьӡеит:
«Агәараҳәа ашә даахыҵыр быԥхашьеит... Аа, Сасран
игәаҩа иҭысны Ҳаҿарахә ихалахьеит. Уажәшьҭа ҩџьара роуп
ҽаанбзиала ҳәарҭас иахьрымоу. «Радеда» рҳәеит аԥхьа.
Уажәы? Аа, «Ар рашәа».
«Шәнеибац, шәнеибац, аԥсуаа рыҷкәынцәа»... – Ааит,
дад дшәыкәыхшааит, дад ззысҳәо сара сзоуп! – ибжьы
дамеигӡаӡакәа, дагьацәыԥхамшьакәа ҿааиҭит Шьааб.
«Аԥсны азыҳәа ашьа казҭәаз, аԥсуаа рыҷкәынцәа»... Иааиуан ашәа: ацәқәырԥа ахы икәтәоу аҷныш шкәакәа еиԥш,
зны инҭагьалон, нас иҩышьҭыҵуан, аха ианылаҟәуазгьы, ианхалозгьы азеиԥшны ицқьан. Амала, ианакәзаалак абри ашәа
азныказы ауаҩы дзакәу изымдыруа дҟанаҵоит – дхаҵангьы
– дхаҵамкәа, дыԥҳәысынгьы – дыԥҳәысымкәа, дамырҵәыуар
амуа, дҵәыуаргьы ихыччо. Аха уи азныказ – амрагылара
цәыҵлашазар амра шгыло ауҩашьахуа.
«Аа, дад шәхахәыс дҟалааит, дад ззысҳәо сара сзоуп!» –
асгьы еиҭеиҳәахт Шьааб, аха дырҩегьых игәы маҷхо, иҵаӷахо
аҿынанахан, иара иҳәалоит еиԥш, «ацигар бӷьыц иаҟарахеит».
Еиқәыцәашь иаԥхьа ишьҭаз аси аҵхи ныҵабан, иккаӡа даҽа
дунеик днықәыԥшит.
Усҟан амра иааҟәымҵӡакәа иахьеихсуаз азы акәхап, илеиз аԥҽыхақәа ана-ара икажьын, уи ашықәсазтәи ааԥын ацәа
иалҵыз абыӷьгьы иарбанзаалак агәра ганы лакарс ихыуҵартә
иҟалахьан. Иԥсылмыткуан амшын, уи еижьаз ашьха ӡиасқәа
рхаԥыц ашәақәа рхаҩаны ишьҭан. Усҟан, абарҭ ӡыда-ҟәара
аԥшаҳәақәа ирываланы, Адгьыл агәы иқәҷыҷыз ашьац ршьапы иаҵаххуа инеиуан зызхара ԥхыӡ зымбацыз, ари адунеи
аҿы иҟаҵәҟьоугьы макьаназ цқьа еилырганы иззымдыруаз
аҷкәынцәа, абри рабацәа рашәагьы рҳәон:
«Шәнеибац, шәнеибац»...
Уаҟа дрылан Шьааби Шьасиеи рыҷкәын заҵәгьы. Днаскьаргар имузт, дара зегь реиҳа изқәиҭыз ахәыԥшӡахь ихаланы изыԥшуан.
397

«Уара, иҩызцәа дрылагыланы дызбеижьҭеи иаҳа сшәо
салагеит», – лҳәеит Шьасиа усҟан, лыҷкәын лылаԥш дыҵ­
мыршәаӡакәа.
«Иауеи?» – дҵааит Шьааб иҽырхаҵаны.
«Дҩыззӡа дахьынӡарылҳәҳәо умбои».
«Хҷаҭла сбааӡар, саргьы убас сҟалон».
«Уара мыжда, уаҟа аҽыҵәахра анаҭахыугьы ыҟазар
акәхап?»
«Ҳазшаз инапы иануп!.. Аиаҭым икәакәаргьы мцада иӡуеит,
рҳәоит», – иԥшәма илықәкшәа дааҟәымҵӡакәа иара ихаҭа
игәы арӷәӷәара даҿын Шьааб.
Уи аахыс икыдшәшәаны икаԥсахьоу аеҵәақәа рцымхәра
ииуазҭгьы, ажәҩан аихаӡа иахәахәахьоу аҳәсҭа еиԥш ишәытаӡа
ишьҭазаарын, Адгьылгьы заҵәӡа, агәы ԥшаа-ԥшаауа уи аҳәсҭа
ихызаарын. Аха икыдшәшәаз аеҵәақәа рцымхәра аиҳагьы иит,
ӡы-мҩаск ҭабазаргьы, ҩ-ӡымҩаск ԥышәла адгьыл цәаӷәаны
амшын иазкылсит, ауаҩы ииҭахыу зегьы ауаҩ иауҟаиҵахуа –
аӡә тышак еимеиԥсазар, даҽаӡә аҿыц ижит... Амра ашәахәа
зҭамԥхо тыша лашәы ыҟам, рҳәоит, аха изҭамԥхаӡакәа иаанхазгьы џьара иҟалеит..!
«Имҩахыҵт, – иҳәеит Шьааб даалҟьан, – рашәагьы
уахь имҩахыргеит. Инкыдгыло имаауеи... Ҽаанбзиалагьы,
аҵәцагьы, ашәагьы еилазгӡахьада. Шьқьаҭ иҭоуп, ҿашәа-гәӡа
зауыша!.. Сара саҵкьыс дабанӡеиҵоу убригьы, аха ихшаз,
ирыхшаз, урҭ ирыхшаз!.. Сара сзаҵәны сызшаз ицәимшьааит!
Нас «алашәа дыӡхәуп» ззырҳәоз сара сакәзар сыздыруам, – игәы аҵаӷахара иналагеит, аха аҭалоу-хәшәы еиԥш
иԥсы иаҵаҵа иҵәахны имаз иажәа гәырӷәӷәагақәа: «Аиаҭым
икәакәар мцада иӡуеит», «Анцәа дызҭамԥшуа тыша-лашә
ыҟам» рҭыԥ ӷәӷәацаӡа еиҭааныркылан, иԥсгьы ааи-выргеит. – Ауаџьаҟ ҳнадтәалар ҳҭахыуп, насгьы уаха абра
ҳахысуам, рҳәар, – Шьааб иааигәалашәеит икәаскьа азал аҿы
еиҿаижьыз аџь ҟәырӷьатәқәа, атрымҳәагьы асы дҩылаԥа­
леит. – Аҵәыцақәакгьы ржәуеит, иҷкәынцәами, ршьагьы шуеит, аха, егьа умҳәан, ауаҩы дмахҽым, дааԥсоит... Иҟалоит рхы
нықәырҵар рҭаххаргьы, ҿашәа-гәӡа зауша: ее, хәҩык-фҩык
398

арԥарцәа, иҟалап еиҳазаргьы, ҵыԥх ааҩык ыҟан... Раԥхьа
сыстол иакәшаны иаатәап (исылшоз агсмыжьт, ҳазшаз ибоит), ирҭахызар ҵаҟа, ирҭахызар хыхь, иҩызцәа, иқәлацәа
рами... Иаргьы абас ҽаанбзиала ҳәа иҩызцәа дрылагыланы ҩынтәҟа дынҭыҵхьан, ашьҭахь ишәҭахыу, ишәҭахыму ҳәа
иззыҳмазҵаауаз мцурак ҳазкашәеит акәымзар». – Изнапык
ибла иаԥыракны, аҭӡамц ахь дымԥшӡакәа ауп Шьааб азал
дшыҩналаз. Дааргәыдрыҳәҳәалеит агәыӷракәа раҟара ихааз: аԥхара, афҩқәа, аҭынчра. Инапы ҿыблааны ишцозгьы,
ичҳаны ауаџьаҟ аҿынӡа днаӡеит. Иагьџьеишьеит Шьааб зхы
еиҿаиргылаз аџь қыдхсақәа рыблышьа. Аиашоуми, ихы идыруа
дҟалазар аахыс зхы еиҿеикыз мцакы абас ибылуа имбацызт:
адәахьы уахьрыхәаԥшуа кьыс-ԥыс рымаӡамызт урҭ ақдыхсақәа, арахь, алҩа зыбжьышәшәоз рцәа еиҟәышьшьарақәа
гәаҩа-гәаҩаӡа иҟалахьан, ирыцрыхоз амцаԥшьгьы маҷ-маҷ
аиқәтәара иаҿын.
«Уара мыжда, – арыцҳара ахьыкәкәо ауада иааҩныҩит
Шьасиа лыбжьы. Дааҭрысит Шьааб. Ааи, игаҵәҟьеит Шьасиа лыбжьы, лынарцә-мҩа данықәлоз аминуҭаз игаз лыбжьы ахаҭаҵәҟьа, – уҩны узаԥылозеи, уахьыҟоу имааир ҳәа
ушәома?!.»
Шьааб, иԥшәма лыбжьы цқьаӡа ишиаҳазгьы, инапы иблақәа
ирԥыримхит. Иҭахымызт уахаҵәҟьа, уаха аныҳәа еҩшара
аухацәҟьа, уаха адунеи зегьы ныҳәаԥхьыӡла ианҭәу игәыӷра
аӡәы далакьысыр, иара Шьасиа лхаҭагьы лакәзааит.
«Ухы нықәҵаны уԥсы ушьар!..»
«Аҷкәынцәа сырзыԥшуп!» – нас абриҵәҟьагьы агәра
лымгаӡои игәахәзар акәхап, инацәкьарақәа дрыбжьыԥшны
апатреҭ дҩаҵаԥшит: арыцҳашьара, агәынамӡара, нас амаӡақәа,
амаӡақәа...
«Си! – илымҳақәа-ааҳәны ишьҭахьҟа иԥшуа инҿалеит
уи,
еиӷрыблаа-еиӷрыблаа
еилагылаз
ақыд-хсақәагьы
неилахәашан, оҳ, гәышьа рҳәозшәа, уаҟа иааиқәтәеит. – Аа,
иааит!.. Агәашә рзаарттәыми, мшәан», – абарҵа дҩыҵаххит.
Аҷкәынцәа-ҽаанбзиалаҳәаҩцәа амҩаду шкәакәа ианыланы иааиуан, даҽа ашәакгьы инеимхда-ааимхдо аҳәара иаҿын:
399

«Саан, сан, сара сыргоитеи, санаа...»
«Ааит, дад дшәыкәхшааит, дад ззысҳәо сара сзоуп!» – ибжьы раҳауазар ираҳартә ҿиҭит уи.
«Уаан, уан, уара ургоит, аха уан илымада,
уанаа?»
«Ааи, дад шәхахәыс дҟалааит!.. Ажәытә, аҿатә акы
ншәыжьрацы шәгәы иҭам! – аддыҳәа амардуан длаҿалеит. –
«Радеда» ада ашәа ауҟахым, ашәа ашәоуп!» игәашә днадххылан, аси аҵааи ԥхьаҳәҳәа, ауаа ракәым, ауардынгьы ҭоугалартә
иааиртит.
«Саан, сан...»
«Изаангылеи, мшәан?!»
«Уаан, уан ишԥалури, уанаа?»
Шьааб ихаҟынтә-ишьапаҿынӡа аԥхӡы леихьшит нас
аҵаара далагеит. Иԥсы шҭоу, нарцәыҟа дшыҟам, исас-гәашә
дшылагылоу цқьа агәра игарц иҭахыушәа раԥхьа дызлажәыз
иқыҭа дналаԥшит, нас, ихы ҩышьҭихын, иахчынгылаз ашьха шкәакәақәа дҩарыҵаԥшит, аҵыхәтәаны – ажәҩан иаҵәа:
аеҵәақәа аӷан, аха рыԥсы рылан, ибаӷьа-баӷьаӡа икыдын...
Агәашә аартын ашәа наскьон.
1980

АШЬХЫЦ
Манча изы абри аизара аҵыхәтәантәи аизара ауп ҳәа
акәын ишалацәажәоз:
«Ааи, ааи, егьарҳәозаргьы аумцыхыу – игәы-илахь
«еиқәын» зегь зымчу, аха уи иҿы акгьы злымшаз аӡәы –
акәты ашьыга ашьапхыц иҵнахуеит: абжьы зегьы ирҭахыушәа
агәы иарбаны, иааҟәымҵӡакәа икар-каруа, армарахьгьы
арӷьарахьгьы анышә еиқәыԥсо абӷьаҭра ианаҟәымҵӡалакь –
изгаша-изшьыша ыҵнахуеит...»
Арольқәа ршахьан. Аҷкәын илахьынҵагьы рыӡбахьан, иҭыԥ
аҿы иҳартәарыда ҳәа усҟанҵәҟьа инеимҵарымкзаргьы, аус
знапаҿы иҟаҵәҟьаз иҟалашаз дырдыруан, урҭ рҵыхәакцәа
400

зегьы рԥышәқәа хьӡык-хьӡык ықәкын, дара ахьыӡқәа­гьы
– иналганы амахә-ҩа зҽаақәызкыз ахьыжь ахаҭаҵәҟьа –
ишнықәԥраарыз иԥшын.
– Аҩызцәа, – иҳәеит адерижиор хада иҽеиҵарӷәӷәа, ибзгьы аҟәаҟәа ԥҵәаны, илаишьҭыз илацәақәа ауаскьаԥ аиԥш
иблақәа ирԥыракнаҳаны, – иамуит... иамугәышьеит!..
– Ҳаихеит, ҳаигәеит!..
– Иҽышькыл кны дҽыжәҳҵеит!
– Иҽыхәда ҳаҵагыланы дҽыжәҳхит!
Иабахәа, сҿы шәҭамԥалар ҟамлаӡои ҳәа аанарго, арахь
иԥсы шрылоугьы изымҵәахуа идгылаҩцәа даарылаԥшит
Ахада. Амца зҵихыз аҟьатҟьатгьы ипат-мат-патматуа иааиқә­
тәашәа ауит, аха урҭ алакҭақәа ирҭажьыз амымиқәара иаҳәон
знымзар-зны идыды-мацәысны иеиҭашалагоз... Ақәоу? Уи ихы
иқәикып Манча – алакыҵақәа зеиԥшраз ала акырцх бааԥсы
акәын изтәыз.
– Имуит, имуҵәҟьеит,– иуасакьаԥ-блацәақәа еиҭалаишь­
ҭит Ахада, иаахыӷьӷьаашәагьы хыхь-хыхьла даақәыԥсыч­
ҳаит, – ҳара ҳакәа дҭартәаны дҳаман, иара даханы ахәа
ҳзижуан!..
– Нан-шьыр хҳәон!
– Баба-баба ҳәа ҳидгылан!
– Иара амшә аиԥш ҳнапқәа рҿыҟаҟаара даҿын! Ахада ахԥатәи Ихаҭыԥуаҩ, Ахада аҩбатәи Ихаҭыԥуаҩ иҳәоу
ааиҿиԥаан, асаранџь бзиа аиԥш игәылҭәаа иааҟаиҵеит.
Ижәҩахырқәа руакы ҭирԥан, ахәы ԥшқа зықәҳәҳәы
иҟаз илымҳа ҟаԥшь аҿынӡа иҩеигеит Ахада. Нас, итәаз уи
ижәҩахыр заҵәы амацара идрымбалар ҳәа дшәазар акәхап
– егьигьы ҩаылирззеит, ирбжьаҟәыҟәыз ихы ааиркаткатеит.
Амала, уамашәаӡа ихаан, иԥшӡан ажьаӡа зхыҳәҳәыла иҟаз
Ахантәаҩы иблақәа.
«Шәара шәшеибгоу!» – игәкы-ҵәыкуан урҭ, аха маӡа-маӡа.
«Уаҳхызымбааша ҳиҳәоит!» – аҭак ҟарҵон ҵаҟа иҵатәаз
рыблақәагьы.
Аиашоуми, урыҵашьыцны унҵәап, унҵәа. Иеидгылоуп,
аха ишԥа – аӡы цәыкәбар рбыжьшәараны иҟоума, ҳаӷеиҭа
ашьхақәа бганы рҿаархар, урҭ ргәышԥы инадҳәашала ицоит.
401

Жәаха ҽнак Адгьыл аҟараҵәҟьа ихьанҭаз, Амза аҟара
ихьшәашәаз ԥҳал дук амаа кны иахьааидтәалаз-рыхқәа ааиларкын, иеицҿакынгьы ирыӡбеит иара анцәа ихаҭа абрахь
ркабинет ашҟа даарԥхьарацы. Нас днартәаны абасгьы-абасгьы иарҳәарц:
«Дад, анцәа, уара ҳара анцәаҳәа уаадыруа ҳааҟалазар
аахыс цәгьарамзар бзиарак ҳзыумхәыцӡацт, зыԥсы ҭоугьы
иҭамгьы иуҭахыу ҳзууеит, иуҭахыу ҳалоугӡоит. Ҳара аҭакс –
ухьышьаргәыҵа ҳакәыхшоуп ҳәа ҳматанеиуа ҳумҵагылоуп.
Аха ҳара абри уаазԥҳьаз ҳаӡәыкны ушьҭа ҳачҳара хыҵит,
иахәҭангьы иаҳԥхьаӡоит: уаҟьаичаҟьанк ҳаламҵакәа, ухы
дырны ԥшьшьала наҟ унаскьарц, анцәара зылшо иахьа
имаҷҩымкәа игыланы иҟоуп...»
Урҭ ирыӡбеит – иҟарҵеит ауп! Уажәы, надаада рыхәда
икылахаз
Манча
даакылыршәаны,
баҩҵас
алақәа
дшынрымҵадыршәлакь, анцәа ихаҭа напы иларкуеит:
«Аиаша захьӡу аиааира згаз амц ауп – шәхаҵкышәыԥсаҵкы ицаша сара анцәа ҳәа!» – идырҳәоит, нас иара
ауаа изалырхыз иҭыԥ ахь даҽаӡәы ддәықәырҵоит. Амч рымоуп, дад, амч – Манча иаамышьҭахь напы зларкырц ргәы иззҭоу
ириҭаз амч!,.
Амҵ... Мап, аӡ каԥар ашьҭыбжь акеҩ-акеҩ ҳәа ауада
иҩнҩратәы иҭынчроуп.
Амала, ауадаҿы аҳауа есааира ижәпахоит – ублақәа
аџьыкацеиԥш иҟаҵаны уалаԥшӡар, уи иҭырҭыруашәагьы иубоит, наҟ напыла инаԥхьаҳәҳәаны сындәылҵындаз уҳәогьы
уааҟалоит.
Абри аҳауа хьанҭа азхымго иалагазар акәхап уи ашьхыц мыжда: зны аласа-хыџьгәагәын еиқәаҵәа ацраҳәоушәа
ашьҭыԥ хәхәаӡа аҳауа ианҵаны, игыланы ицәажәо Ахадеи
аҭуани еимнадоит, нас уи идгылаҩцәа рлымҳақәа ҿнаҵәарц
ӡбаны ҵаҟаҟа илыбаауеит... Рхы ахәа ҭалазшәа аԥырԥырҳәа
ирҟьоит арҭгьы, анҭгьы, егьыргьы. Манча заҵәык иауп иҭынчу:
«Уара бзиак иақәшәаша!» – дазԥшуеит ашьхыц.
Ахаҵара уадаҩуп, иааԥхьоугьы, иаазԥхьазгьы зегьы-зегьы
уажәы изызхәыцуа акоуп ҳәа аҳәара:
402

«Уаангыл, Манча, ушьҭа уԥсы абоугои!» – абас ихәыцуеит
џьоукы.
«Еҳ, уанаџьалбеит ҳазшаз, Манча иҩызцәа амаалықьцәеи
абарҭ рҩызцәа аџьнышцәеи еицумшар зумузеи!»
«Шәаангыли, Манча иахьатәи имш даҽа ԥыҭҩыкгьы
шәыхшыҩ хәхәаӡа иаанагап!»
«Аԥша
ахьынтәасуа
аадыруандаз
ҳаԥрақәа
ҳмырманшәалози!»
Абас ахәыцрақәеи агәыҩбарақәеи амаца аиԥш иеилаԥсоуп,
аха иааг.
– Рхаҵкы ҳцеит, – иажәа неигӡон Ахада, – ҳколлектив ашьа
алзырҩаауаз, иаҳкуа-иаҳшьҭуа, иаауа-иаҳҳәо ҳақәымшәо
ҳақәырханы ҳазмаз деилыркааит. Ихаҵкы-иԥсаҵкы, урҭ ауаа
иашақәа рхаҭарнак иахьа абра дҳалатәоуп, ибла абзиа абааит,
илымҳа абзиа аҳааит...
– Даазышьҭызгьы иаргьы изықәгылоу адгьыл!..
– Изхарада, дад, Манча, азҩа лоуҵан аҿкы ааурыхит!
– Ҳалалс иуоуааит, иааурыхыз уара иутәуп, аӡәгьы уахибаауам!
– Шәаангыл, уара, иабахәа иҟалази, ажәа шәаҳамҭар
ҳәа шәшәома, – ҳаи шаҟа ихаази, ҳаи шаҟа иԥшӡази
ажьаӡа зхыҳәҳәыла иҟаз Ахада иблақәа! Урҭ аидарҟәаҟәа
зымҵадыргылаз ацгәы аблақәа реиԥш иԥсеи-ԥсеиуа,
иашәа ихәыцуаз инарыдххыланы, рнапқәа ыргьежьуа
иаагәыдыркылоит, даҽа џьоукгьы гәырҵас инарылакьакьаны,
ашырҳәа инарԥырҟьоит.
Амала, ажьаӡа зҿыкәыршоу, омашәаӡа иԥшӡоу урҭ
аблақәа рзы Манча дыҟаӡам: данҩналоз иара ус џьар изқәа
инкыдҳәазалеит:
«Уаангыл, абарҭ урҭаӡо уҟасымҵозар исыҵадыргылаз
аҟәардә хьымӡӷыла исыҵырхааит!» – ицырцыруа ишьаз
имагә-хәыҵәҩагақәа дларыхәаԥшит Ахада.
Манча инырит Ахада иблақәа – урҭ амаҭ ацәаҟара
ихьшәашәан, ахәац аиԥшгьы ддырны илеихысын, зыԥштәы
зыхҟьаны, зеихыԥхьарагьы ҳәынҵәала ижәагәаны иҟаз
адашьма иналаӡ ицеит, уаҳагьы ихнымҳәит.
403

Манча иаҳауеит Ахада иркьыкьӡаны ииҳәо иашәа,
ицзырӷызуа рбыжьқәа. Ааԥын хьчԥаԥырқәа реиԥш иԥшқарахԥшқарахӡа, ираз-разӡа лаԥшқәакгьы ааидххылалоит уи,
аха ишәаны иаразнакгьы инаиԥырҟьоит. Нас урҭ алаԥш
шәаргәындақәа ибыр-быруа ишнеиуа, раԥхьа Ахаҭарнак
иаԥхьа акәапа-сапаҳәа рҽынкарԥсоит, аҵыхәтәаны – Ахада.
Аҟәдыжәла аиԥш иеильԥраа иеилаԥсоуп: ахәцрақәа, агәԥжәарақәа, аламыс, ауасара... Абри ауада хәҷ-ӡа
аҿыҵәҟьагьы аԥсҭазаара ӷроуп. Уи қәабханы ахәа-раҳәа иеилашуа аҿаанахар, исҭоубоуп, егьырҭ-егьырҭ ракәм, иара ахапа ҳамҳәои дара ицзырӷзқәо рхаҭақәа-ҵәҟьагьы ртәанқәа
шеиламгыло – џьоукы аты аблақәа реиԥш исаежь-саежьӡа,
аҽнымш иацәшәаны ишәа-ӡыӡо, егьырҭ ашә хызфало ацырӡы
бааԥсы аиԥш иҵам-ҵамуа ақәаб иааххалоит.
Ахада дҭанагалаӡеит. Зегьы ахьырцәиҳәо ргәы ԥнажәоит
идгылаҩцәагьы.
«Ах аԥсра еицҳақәшәахгьы!» – ирныԥшыр ҳәа ишәоит
згәы ҵкапуагьы.
«Уара алахьыцәгьа, – Манча дазыԥшуеит аԥенџьыр асаркьа зҽадызшьыло ашьхыц еиқәаҵәа кәымпыл хәыҷы, – илашоу зегьы дунеиу зџьушьозеи?! Уареи сареи ҳаиԥш иҟоу
ахлаҳәадақәа ирымбо аԥынгылақәа рыла уи иеҩкаа-еҩкааны
ишыҟаиҵахьоу узымдырӡои ауаҩы?!»
– Ауаҩы дуаҩызар дызлоу иҟарҵо рыцҟаҵароуп, – ихатәы
философиа нап налеикит Ахадагьы.
– Нан-шьыр ҳҳәеит!..
– Баба-баба ҳҳәеит!
– Ҳнапқәа хиҳаҳаахьан, мшәан, ҳнапқәа, акырҳагызма!
– Зхаҵкы-зыԥсаҵкы ҳцаша абра дҳалатәоуп!
– Дзықәгылоу адгьыл!..
«Иааҳарҳаҵәҟьеит иаха, – дхәыцуеит уи Ахаҭарнак. –
Шаҟагьы иԥхьакырҭоузеи... Убра ҳаԥхьа иқәтәаны иҟрымҿрымуа ашәа зҳәоз ардәына еиқәаҵәа хаԥыц ҩежь акы
анамҳәа иара анцәа ихаҭагьы акридырраны дыҟоума!..
Рацәа иарԥарцәоуп агьааурқәа!.. Насгьы ишԥеидгыло, пату
шԥеиқәырҵо... Сара сызлоу ракәымзар уздыршам».
404

«Ах аԥсра еицҳақәшәахгьы!..»
«Ҳгәы иҭоу ҳҿы иамырҳәакәа ҳаԥсҳашьра шәышԥаҿу!»
«Шәеиқәԥала, шәеиқәԥала ишәаиааиуа сыцәаӷь иауп».
«Уара сыбзамыҟә хәыҷы, – ашьхыц игәахы азԥыжәжәоит
Манча, – уҽадушьылома? Наҟ уаҟәыҵыр, намыс змоу аӡәы
зны ишԥааимыртри, усҟан ундәылԥрааны ашьацма аиԥш
укәкәаӡа аҳауа уналамлари... Зегьы ԥсык-ԥсык рауп иҳаиҭаз:
арҭгьы, саргьы, уаргьы... Сыбзамыҟә хәыҷы!.. – Аха ашьхыц аагылом, зны амҵәыжәҩа ԥшқарахқәа хаххаӡа асаркьа
аҽақәырбаӷьаны ҩахьхьынӡа ицоит, аҩада уаҳа царҭа аиаимулакь, амаҳмыз еиқәаҵәақәа аҩыҵра иҵақшо, иҳәырҳәыруа
иҭаланы ҵаҟа илбаауеит, аҵкар иаваланы иакәшоит, иафҩуеит,
хыла иагәҭасуеит, аха уаҳа умԥсит – ауаҩы уи ҟаиҵеит,
иҟаиҵаҵәҟьеит! Ашьхыц иҟоу абоит, ианыруеит, аха иазхаҵом,
иханаҵаргьы агәраҵәҟьа агар аҭахым илашоу зегьы шдунеим... – Сыбзамыҟә хәыҷы, издыруеит араҟа аҟауа шмаҷу... Аха
уҽааиқәки зны!»
Манча ииҳәоз аҳазшәа ашьхыц зназы аҽааиқәнакит: иҟалап
изақәԥоз асаркьа хьшәашәа иаркаразар, ма ауаҩы иихәыцыз
абри адунеи еижьага агәы ахшәазар... амҵәыжәҩақәа
еикәаԥсаны алацәақәа хнаҩазаргьы ауеит, иара Манча
изгәамҭеит акәымзар, ҵыԥх иԥсыз амҵ-гәыма аиԥш аԥенџьыр
аҵкар аҽнаванаршәит. Акыргьы ичҳаны аҽааннакылеит, аха
иажьашаз, амч зықәхашаз акгьы ҟамлеит. Убасҟан Манча ибла
иабеит ашьауардынқәа рҵас: ашьхыц аҭуан аҩаӡараӡа ихалан, амҵәыжәҩақәа еикәанаԥсеит, нас ахыкәалаа аиԥш ицан
изқәышаҳаҭымхаз, иазхымгаз адунеи еижьага иасит.
– Ҳаи алахьыцәгьа! – дааҵҟьеит ишьхынԥсыланы итәаз
Манча.
Адыд рысызшәа ауп ишеилаӡыӡыз фырхаҵагьы,
шәыргәындагьы зегьы. Манча аԥенџьыр днадххылан,
згәышҵа ҩарханы, ихәаԥалаӡа асаркьа хьшәашәеи амҿ ԥхеи
рцәа-ржьы ахьеидыз аҵкараҿыҵәҟьа иаваршәыз ашьхыц
аашьҭихын инапсыргәыҵа инықәиҵеит. Иҟаларын уи ашьхыц
амҵәыжәҩақәа ԥыххааса иеилазар, ашьа аҿыхьхьа иҩеиуазар,
хыхьчагасгьы, хныҟәгагасгьы иамаз аԥышә хжәаны иавазар,
405

аха Манча, Амзаҿа ажәла зҟьо анхаҩы дибарҭазар аҳа урҭгьы
ибарҭамызт. Амала, инырит ашьхыц агәеисыбжьы:
– Аԥсы ҭоуп! – иҳәеит уи дгәырӷьаҵәа.
– Иарбан?! – иԥсы ааивиган, дҵааит Ахада.
– Ашьхыц!.. Имчыдоуп, азҿыҭуам ҳәа алҩа зҿарчны зхәы
зцәаҳфало! Аа, аԥсы ҭоуп, агәы еисуеит!.| Аԥсҭазаара еижьага зынӡагьы иазымшьит! – ашьхыц агәеисыбжь цқьа иаҳарц
азакәхап илацәақәагьы неиқәиԥсеит Манча.
– Деилагеит, шәанаџьалбеит, деилагеит! – ибз иҟырҟҷыда
иҭашәаны ҿааиҭит Ахада, аӡ аиԥшгьы аӡәгьы дахьазԥшӡамыз
аган ашҟа дыԥеит. Атрым-срым ҳәа иԥеит: арҭгьы, егьырҭгьы,
анҭгьы.
Манча ибла анаахит аӡәгьы дыҟамызт, Адгьыл уаҩытәыҩса
дықәыршәым, аԥсҭазаара ахы ҿыц абржәоуп ианакуа
уҳәартәгьы иҭынчран. Ашьхыцгьы ҩеины игәыбжьынацәа
ахы иқәтәан. Иманы ԥшьшьала дындәылҵит. Ажәҩақәа
ҩышьҭнахын, ашьапқәа лыҵанарбаӷьеит:
– Уца, уԥры, – иҳәеит Манча, – амала, уара сыбзамыҟә
хәыҷы, адунеи еҩкаа-еҩкааны ишыҟоу ухоумыршҭлан!

ДЫЗУСҬАДАЗ ШЬАҬАЖӘ?
Аус аауан ишаауцыз: – «Шьыжьбзиақәа!» – армарахьгьы, арӷьарахьгьы, убӷа акәырҵыкь аламзар – ԥхьаҟагьы; нас
ашьыжьтәи аԥошьҭа; ашәыга еиқәаҵәа афҩы зхышәшәо ага­зеҭ­
қәа; ақәыџьма аиԥш аҳәынҵәа зцырԥсса агәарабжьарақәа ирыбжьоу ауҳәансҳәанқәа; кьаадқәак, уара уда даҽаӡә изыҟамҵо
иеиларша-еиларҵәины иҟоу напынҵарак; амҳәырқәа – игьежьу, иҟьаҟьоу, иԥшьыркцоу – узырмыԥхьауазаргьы абызшәақәа
рганахьала мҳәырра рыгымкәа; акаҳуа – маҿак ахҷат
еиқәаҵәа зхшәылоу, ишаанагара иҟоу, зыбла аӡы хыҵәало
– досу дзықәтәоу аҟәардә ишанаалаша, аԥхын мшы иаҟароу
аԥсшьара-сааҭ... Иеилкаауп: аусура мшы афбатәи ахәҭазы
аҟәардәқәа иаҳа икьакьахоит, аҭаҭын ахара хҭоукуеит,
алаԥшқәа идырчыхәчыхәуа аҭыԥҳа леиԥш, ателефонқәа
406

шьҭырԥаны ацара иалагоит, акабинетқәа реиҿцаара еиӷь­
хоит, ажәакала, иуцҭаркыз ацгәы злахәмаруа ахыџьгәагәын
иану арахәыц зегьы аныҵны, ахцәхәыц аиԥш иқақаӡа уаԥхьа
адашьма ианҩықәҳалакь, амшын аҵа иҭаԥсоу ахаҳәқәаҵәҟьа
хоугаларатәы ирҵаулаӡаны уқәыԥсычҳауеит, уаҳа иузԥшу
аишәа-чарагьы иккаӡа унықәԥшуеит.
Ауаҩы исааҭқәа рыԥсра дахгәаҟаауеит, имшқәа рҭахара
дахыццакуеит, имза – ишьапы зҭашыз галошушәа иԥхьаӡоит
– ишьихаанӡа иԥсы иӷраӡом, ашықәс ҿыцгьы ныҳәас иҟоу зегь
реиҳа иԥсы алоуп – иахҭниҵаз аиҳа аҭнихызшәа игәы иабоит... Акалендар абӷьыцқәа ҩежьхоит, ишәаны иқыџьқыџьуеит,
иҿышәшәоит,
иеилауаҭыруеит,
адгьыл
инықәиауеит,
рҽааиҵырхуеит... Ауаҩы?!.
Ари аҽынгьы сара сымшқәа акы ҭахеит – аԥсҭазаара
иалҵит, уи сара акы иеиԥшымкәа сеигәырӷьеит, убри азоуп
амшын аҵа иҭаԥсаз ахаҳәқәаҵәҟьа хазгаларатәы иҵаулаӡаны
сзықәыԥсычҳазгьы.
– Уаха угәы акырҭоума, Хьрыԥс, насгьы иарбан ресторану ҳахьуртәо? – сҵааит сара, аҽнынтәарак исыргәаҟуаз
сқьаадқәа ааидкыланы, сыстол амгәа инҭасҵан, сҽыриашаны
санаатәа.
Хьрыԥс сықәҿимҭит: ицламҳәа гәымжьаҵә иҩнапыкгьы
аҵыргәаны, аԥсыӡ иазымҵасрацы зҽырмазеины амшын
ихтәалоу абакәа аиԥш иԥынҵа ҵәрыԥсаӡа истол дықәԥшуа
дтәан.
– Агьама бзиа змоу ауаа ирҳәо саҳахьеит, аҭоубар аиҳа
ажьҵаа хыжәлас иаҳа иеиӷьуп ҳәа...
Уигьы ақәҿимҭит Хьрыԥс.
– Уажәааигәа аҩҿыц ссир ҭрыжьит, – агаз-хьчԥаԥыр аиԥш
сиԥырҵуамызт саргьы, – «Аҵыс-хшы» ҳәа, угәы ахы ҿызкааша
хьӡыкгьы арҭеит, дара ҽашәа-гәӡа змаушагьы.
Иԥсы шҭаз, насгьы исҳәоз ахәынганқәакгьы шиаҳауаз
аҟара алаздырратәы ибла ахәыцқәа ҩынтәҟа иааԥаџь-ԥаџьит
Хьрыԥс.
– Ани уԥараҭра мыжда аган иаджьакцалаз аҟаԥшьқәа
жәабаҟа угәаӷьуазар акәхап уаха?..
407

– Ҟазауҭ, иуҳәогьы саҳауеит, аха сара аказы суазҵаар
сҭахын, – иҳәан, нарцәыҟа дахьыҟаз исзааигаз ажәабжьқәа
сзеиҭеиҳәар иҭахыушәа иблақәа ҭыгга даасыхәаԥшит Хьрыԥс.
Усҟан ауп сара сҩыза иблақәа аӡиа Риҵа ишеиԥшыз,
ангәасҭаз.
– Зныкыр уазхәыцхьоу, уара абри аҽнымш бзиа избои, аҵх
лашәы бзиа избои хыԥхьаӡарала иреиҳахарыдашь ҳәа?
Хьрыԥс дзакәу здыруан азы, уажәы атәыҩақәа аҭынхаха,
ахгьы аԥыр-ԥыр ҳәа иҟьо иааганы саԥхьа иргылаз азҵаара
џьасымшьаӡеит: уи иблақәа ҵаакәкәала духәаԥшуа дантәоу
– ишьҭахь уеиарханы, ҳара ҳера ҟалаанӡа ирцәԥсыз рыуацәа,
рҭынхацәа дрызхәыцуеит; уи имҳәыр даҿаҭәҳәауа ирцәаакрац
данаҿу – тәымбызшәала ицәажәо анбанқәа рырҿыхара
акәӡам игәы иҭоу – ахцәхәыц аиԥш иеилаԥаны аҳауа иалоу
ажәытәӡатәи аҳәоуқәа еилыргашьас ирысҭарызеи ҳә ауп
дзызхәыцуа...
Хьрыԥс иахьа дызбазма, аха сааҟәымҵӡакәа дџьасшьон:
зны аеҵәа аҟара дхараны, ибла аҷыцқәа ҵаакәкәала
дылбааԥшны дсыхәаԥшуан, даҽазныхгьы дыҿшәаны, нҵәара
зықәӡам ажәҩан еишьыл днахәлапҟа днеит, иҽнимкылоз
алахьыцәгьа шуҳәо – ӡхьамԥшла ихы-иҿы ӡәӡәаны, ӡаӡала
иҽыкәабаны дыцқьаӡа дааины уаԥхьа даагылон. Уара акартош ахә ишацлаз угәы иаланы, ма аплақьқәа раамҭа ахьцаз
уеигәырӷьаны уанцәажәо, иара иаалырҟьаны: Египеттәи
апирамидақәа злеибаркыу закәхарызеишь? Ма Маикоптәи
ахаҳә зҩыз аԥсуа ирҵаҩы ижәлазеишь? – ҳәа дуазҵаауан.
Иара дџьасшьон, аха сара сџьеишьаӡомызт Хьрыԥс – аамҭа
сахьатәыз, ауаа реиҳараҩӡак шыҟоу сахьыҟаз азы дышԥсыхра
идыруеит ҳәа сиԥхьаӡон, акартоши аилақьқәеи ракәым, ауатка
зҭоу ԥатлыкак ацәымҳа ахаҵаны ишысҿакыу ибаргьы исанаижьуан.
Иара уажәгьы аԥсыжәи амгәажәи рашҭа сахьҭагьежьуаз
азы изаҟаразаалак гәыбӷанк сымҭаӡакәа ауп, сара сакәым
аҵхгьы, амшгьы зшаз, иагьырхылаԥшуа анцәаҵәҟьагьы зҭак
изыҟамҵашаз азҵаара зсиҭазгьы.
408

– Сышԥазымхәыцыц, уара бзиа збаша, азхәыцра акәым,
хыԥхьаӡарала иреиҳаугьы зымдыруеи, – сҩыза Хьрыԥс афилософиа ашҟа даниас нахыс уаха акаҳуа еиқәаҵәаҿы ҳшынхоз
здырын, сгәы хьыдшьшьы сҩагылеит.
– Нас иреиҳада? – иқәиргылеит зҭак дазԥшымз азҵаара.
– Ҳәарас иаҭахыузеи – аҵх лашәы бзиа избо, –
изакәызаалак ак ҳәатәымзи...
– Ҳы, аҵх лашәы! – иҳәеит сҩыза, нас адырҩегьх ицламҳәа
иҩнапыкгьы аҵыргәаны, иԥынҵа астол иқәкны дхәыцуа
деиҭанатәеит.
«Аҵх лашәы!» – сҳәеит саргьы гәаныла, схы-сҿы иқәыз аресторан уаҩы иԥшра нықәсцан, ихәыцуа аӡәы иԥшра аасыҭаны.
Сыздыруам сара, усҟан апарпанта аиԥш сҩыза ихшыбаҩ
иалаҵәиуаз урҭ аҩажәак ахьизцәырҵыз игәалазыршәаз, аха
сара саԥхьа дааганы даадыргылеит ҳгәыла Шьаҭажә – адыд
хы маҭҵас изықәҵәиашаны зцәа-зжьы зыхнаблаахьоу аџьхҩаа аиԥш дцәыггара-махәажә-шьахәажәӡа...
Шьаҭажә ахаангьы дымччацызт, лафк злоу ажәакгьы
иҿшәаны аӡәы имаҳацызт. Ауаа алаф ҳәаны, ркьатеиах
ԥҵәаны ианыччо, иара Шьаҭажә, шлацк зларшәымз иџьымшьуапцәа жәпақәа ԥшьшьала илашьҭны, ибла рацәаххыра
ҵашәшәалақәа рылеиҵәахуан. Уиакәым, иччо урыцымччакәа,
иара усцқьаӡа уихәаԥшыр, иџьымшьқәа ракәым, изгәамԥхара
акы збаз алым аиԥш илымҳа хәымбиҭәқәа лхьыдышьшьуан,
иԥынҵа гәыргәыл дугьы зынӡа аҽарҵәаҳәуан.
Амала, аҵх лашәы, ауаҩшьра, амҩакра, арҳәра уҳәа сиужетс измоу ажәабжьк анаацәыругалак, ҳгәыла Шьаҭажә
иџьымшь-уапцәақәа ԥшьшьала ашьҭыҵра иалагауан, илымҳа
хәымбитәқәа кьацәхон, иаҳауазгьы азмырхакәа, уи ажәабжь
изхараҵәҟьа дафҩырц иҭахыушәа, иԥынҵа ашьапқәа
неиҵнахаа-неиҵнахаауа, ахәыҷқәа мышгагас иҟарҵаз адажә
аҟараҵәҟьа аҽарчуан.
Иара ихаҭагьы ажәабжьҳәара иԥсеиԥшҵәҟьа бзиа
ибон: хаха-хымш дыртәаны иурҳәозар, имгәа аҟәырҷ
бжьы уаҳауамызт, ибзгьы аӡмах иаларшоу асып-ҽыҭ аиԥш
ишыцәаакыц ицәаакын. Амала, уи иажәабжьқәа зегьы хымԥада
409

абас акәын ишалагоз: «Убла аҵәы нҭакшаны иааҭырхуазар
иумбо илашьцан», «Аҵх лашәы иналҷҷеит ашәақь амцаԥшь»,
«Аҵх лашәы рҽалак итәаны иԥшуан», «Ишәасҳәап, аҵх лашәы
иаланаҵаз аԥҳәысеиба лажәабжь».
«Аҵх лашәы, аҵх лашәы, аҵх лашәы!..»
Абриазоуп сҩыза Хьрыԥс изҵаара дзысгәаланаршәаз
ҳгәыла Шьаҭажә, изысгәалашәаз уи уахык ҳазлаирԥшыз
ажәабжь.
Уиаахыс акрааҵуеит – Хьрыԥс иахьатәи изҵаара
исгәаланамыршәаргьы ҟалон уи ахҭыс аха... зшьаԥхыцкәа
ҟаԥшьу, зымҵәыжәҩақәа иаҵәоу, зԥышә ҩежьу џьанаҭ-ҵыс
акәалыкәаҷаҳәа ишәаҳәо схылԥа ианҭатәаз, адунеи иқәу
аҭыԥҳацәа зегьы, ауахәамаҿы зсахьа кыду аԥшьацәа реиԥш
сахьгылазаалак исыхәлаԥшуашәа сгәы ианабоз аамҭа
иатәымзҭгьы... Сара усҟан аинститут аҭаларазы ҩынтә Москва сцаны саахьан, ашьҭахь хынтә ӡӷаб-ԥсшьаҩык лҵыхәала
Мурмансктәи аеропорт аҟны стәахьан, аԥсыӡкцәа рсасааирҭа
«Акәыла» аҟны сыԥхьаны, хынтә сышьҭыԥраахьан. Ажәакала,
аҽычараз аиԥш сышьҭақәа ҭҳәаа адунеи агәы ианысҵахьан,
аҵыхәтәаны аԥышәарақәа ахьҭитәымыз, бзиабара дукгьы
ахьаҭахымз – ашәҟәыҩраҿы сҽааныскылеит.
– Уан рыцҳа! – ашә аҿыжбжьы иаалҩит сан лыбжьыхаа.
Аха сгәы ҩарханы, сыблақәа, аҭуан иаҵаргьыжьуа
сахьышьҭаз сагьымҵысит:
Базымҵаан, сыхаара, базымҵаан,
Ажәала базымҵаан: «Суҭаху?»
Сгәаҵа бҭаланы беимымдан,
Сгәы иҭоу схы-сҿы ишану!..
– Избоит акы уҭаршәны ушамоу, аха аҷаԥшьацәа
уаарылатәа. Шьаҭажә ахәларцәа, аа, уажәы-уашьҭан иԥсы
шынеихыҵра...
– Сан, сбыҳәоит бысԥырхагамхан, акы аидкылара саҿуп,
схы иҭыбӷьыжәаар ҳәа сшәоит,– сҳәеит сара, сыблақәа ус аҭуан
наҵарҷабны ишыскыз, сԥышәқәа аарла иаасырқәацқәацан.
410

– Иеидкыл, уан дукәыхшоуп, иеидкыл! – агарашәа аиԥш
ихааӡа иеиҭагахт сан лыбжьы. Аха усҟан ашә аҿыжбжь ацымызт – ркышьас иалҭаз здырхуада, ихы иҭыбӷьыжәааргьы
ауада иҩнахап, иабеицәцари лҳәозшәа, инкыдырӷәӷәаланы
днадҵит.
Чрыг Шьаҭажә ҳлаҩс аҭаҳараҿы дынхон. Ҵыс мҩаск
иацыршәаз ҵәасса-гәаӷьк дагәылҵызшәа, жәлала дзаҵәын,
хаҭалагьы неиҭаҳәара имамызт. Сара ажәа ушар шауаз,
ажәақәа зегьы хырҭәагак иааҭышәшәазшәа ишыҟам еилыскаауа саналага нахыс, ҳгәыла Шьаҭажә ихьӡ, раԥхьа иакьысру,
иакьымсру азымдыруа, зхы ырнааны ажьыргәыц иахәаԥшуа
амлаӷәыр аиԥш сахәаԥшуан. Нас ҽнак зны изгәаӷьит, сагьналакьысит. Адырҩаҽны – ахәҭақәа неимыҭхаа-ааимыҭхааны
снарыбжьаԥшит. Адырхаҽны – аҟәдырԥаҩ лҟәыд цырақәа
реиԥш ишаны хан-ханы инықәсҵеит – иагьызбеит уи
ажәа аҿахәы шаҳәоз, ихьӡызтәызгьы башамала хьарԥшгас
ишихьӡимтәыз. Сара стәала акы иеиԥшымкәа сгәы изынхеит,
абри дыӡҟны дкьаасуа агара дангараз шацәаҵас иҽыкаҵаны,
иԥаҵақәа хьаша-ԥаша днеиха-гыланы, ахьӡ гәкажьга, ахьӡ
шьаҭарӡга изҭаз ауаҩы. Аха исымчзи – Амшын Еиқәа зҳәаз
ианиҳәозгьы иара изы шкәакәара аламзар акәхарын...
Алегьендақәа, алакәқәа, амифқәа... Аҽы ԥсны иахьҭажьу
архагьы уиаҟара алаҳәақәа ахаабыцуам Чрыг Шьаҭажә
абрахь дызлааз амҩеи, даазгаз амзызи, уажә дахьҭанхо
аҭахареи шаҟа рхаԥыруа аҟара. Џьоукы, Шьаҭажә иабдуцәа
рабду (амц уҳәарц уаналага, аиаша аҵкьыс угәбылра адзароуп ҳәа изԥхьаӡо ихьӡгьы иаҿамхаӡакәа ирҳәауеит)
аџьнышцәа ран длыҿцаауан, ақәыџьмагьы дақәтәан, диасны
дахьцоз хәба-фба шықәса ани-ҵшеи еибааӡо иҟаиҵомызт,
аҵыхәтәаны ауааи зцәа ԥиҽыз аџьнышцәа раби, абржәы
Шьаҭажә дахьынхо аҭыԥаҿыҵәҟьа амҩа ааизыркын,
иқәыџьма иҵыршьааит, иаргьы адгьыл ацәа иалҵыз аӡәы
дшицәымшәо алааирԥшрацы абри аҭыԥ нхарҭа ҭыԥс иалихит, рҳәоит. Даҽа џьоукых – уи анцәа иаҳәшьеиҵбы
дахьлалацәҟәыз азы иарма бла ҭихит, ӡызлан лыбзиабарагьы
изирҵысит, абри агыгшәыгқәа ртәар­ҭаҿы дааганы дынирхеит
411

ҳәа иалацәажәоит. Иашоуп, уара уҭоурых ахәа ақәыҳәҳәаны
иуҵәахыр – иалаԥсоу акәицқәа ԥшааны умца ахы аӡәгьы
иузеиҿеикӡом, иеиҿеикӡаргьы иара-инапы алаирԥхарц
иеиҿеикуеит: Шьаҭажә иҭоурых иашьҭадаз – аԥсабара ахы
зхаргыланы анапы зымнахыз ауаа изаԥырҵаз акәын ицәгьа,
ибзиа имаӡаз. Амала, ақәыџьма ақәтәареи анцәа иаҳәшьа
лалацәҟәреи уҳәа ртәы сыздыруам, аха аҵыхәтәаны сыхшыҩ
иҵегьгьы иазцо иалагеит Чрыг Шьаҭажә абрахь иаанагара ус
лашьцак ишацырҟьоу аҟара...
Амра амшын аӡаалара иахьаҿыз, ашоура иҭаршәны иамоу
аҭыԥҳа лхы-лҿы аиԥш иеикәаԥхо иааԥшуан. Игәашәҭахьоу
сыздыруам, амра аԥсымҭазы амза омашәаҵәҟьа иеиԥшхоит
– ажьи ирыҭәа ибжьакны амца иааҽҳәигаз агәыргәыл аиԥш
ишапшапуа, игьежьыхәҵәаӡа, уиакәым, иара амза аиԥш
сахьақәак анушәагьы убо уалагоит.
Амра абас иҟан, аԥсаа рыҽхықәымҵа ишәаҳәон, аԥша укәа
иҭаланы, уцәа-ужьы зегьы шьышьны, наҟ-ааҟ умаӷрақәа иркылсны ицон, сара Чрыг Шьаҭажә инышәтә ҩны зыдҟаҵалаз
абахә санаақәгыла. Анаҟә хыгагаа иеиԥшха агәаҩа иҭалахьаз
алашьцара иналзбааит, зшьамхқәа зыцламҳәа иаҵыргәа
адырԥара икыдтәалоу аҭаҳмада ааԥса иеиԥш зхыб ҷышәӡа
иааԥшуаз Шьаҭажә иҩны заҵәы, нас ҩ-шьапык ззырханы,
аҵысҭра аиԥш абахә иадҟаҵалаз ица, иашҭа гәашәра азызуаз
ибоура, ижәгәара уҳәа иԥсы злаҭакьакьаз зегьы.
Машак сынҭаԥшызшәагьы сгәы иабан, сцәа сынҭрыхьҭ­
шьааит. Нас ахаҳә ссақәа сшьапы иаҵакәымпылуа, аҩар згәы
кыднаӷьӷьаахьаз амҩахәасҭа саныланы сҿыласхеит.
Шьаҭажә лакәк, ма ажәабжь лахҿыхк анаацәыругалак,
ишыҟаиҵалацыз аиԥш, анҭ иуапцәа-цьымшьқәа зынӡагьы
илашьҭны, аԥсыԥ ҩазҵачы-ҩазҵачуа ачаи-ршыга ахҩа аиԥш
иԥышәқәа ҩеимшәаны, ашәии ааиҿго дышьҭан санынҩнашыла.
Игыд-мыдӡа, иеилашьшьы, акәаҷаб алашара иналзбааз аҷаԥшьацәа ԥыҭҩык ҩасхаҵгылақәеит, ԥыҭҩыкгьы ус
иҩыҵыззақәеит.
Шәтәа, шәтәа ҳәа аанарго снапы насҟьан, саргьы снеины
кәакьк сыҽнасҭеит.
412

Аԥсра мыжда абла хьшәашәа сахьҭаԥшыз акәу, иара ус
Шьаҭажә дрыцҳасшьоу сыздыруам, азныказы: сыгәкы-ԥсыкуа,
иааснумшьаларатәы ахәхәа-хәхәаҳәагьы саақәыԥсычҳаит:
– Иҟоузеи, дышԥаҟаӡоу? – сҳәан, сыбжьы лыҵакӡаны,
сывараҿы итәаз Маҭбеи сназҵааит, дшыҟоу сара исымбошәа.
– Аныҳәаҩ ишиҳәара! – иҳәеит Маҭбеп, сыбжьы абаҟоу,
ибжьы абаҟоу, дҩаҵаҳәҳәаны. – Абар ушьҭа уахыки-ҽнаки раахыс уахь дцаны дыҟоуп – арахьи, уахьи иреиӷьу еилыскаауеит ҳәа даҿуп. Ҳара иубогьы ҳидынҵәалеит.
Саргьы анцәа сицәымӷыуп акәымзар, ишьапы анхырҵәоз
«сшьацәкьарақәа грак рымгааит, абааԥсы!» – ҳәа аҳақьым
иазҳәоз Маҭбеи аилага иаума сзызҵаауаз.
Уаҳа исылшои, ижьы исырцап сгәахәны, сара исымариашаз иуаҭәа ҩҭызбыӷҷаан, иҩхԥсааз снацәақәагьы аасҿаскит.
Иара, аԥсра шымшгароу – ари адунеи уаара нзыжьуагьы,
иззынижьуагьы еиԥшны ишырхырго агәра злаҳиргашаз
даҽакы дазхәыцуазар акәхарын – ибла гызмалқәа, Шьаҭажә
дахьышьҭаз иҩеихыкны, аҽабаа аиԥш звакьыцқәа зылҳәҳәо
ишьыхыз аҭӡамц иадкыланы икын, иԥышәқәагьы ачча икны
иагон.
– Саб, уа саб, – иӷәыӷәӡа ишьапаҿы итәаз иԥҳа заҵәы
Фелдышь дҩагылап ихахьы лҿаалхеит, – арахь убла аахти,
уааҳалаԥши!
Ааигәа акьыр зкыдыршьылаз аҭӡамц инадызбаалеит арахь
ала акәаҷаб алашара зыдԥхалоз Фелдышь лхы-лҿы.
«Анцәа срыцҳашьа, шаҟа лаб диеиԥшузеи! – ааснаҭеит
сгәы: аҵла ишықәтәаз изызҳаз акәты ашԥы аиԥш лԥынца
агәы ырхәаны, дцәыггара-махәажә-шьахәажәӡа, аҭуан хыла
иҵылԥссаауа.– Мшәан, уажәраанӡа Шьаҭажә дылԥырагылазма,
асҵәҟьа дышиеиԥшыз шԥасзыгәамҭацыз?!».
– Саргьы срыцҳами, арҭ итәоугьы раҳаҭыр убаргьы ҟамлои!
– днеин ихы иаҵаз ачабра ҟьаҟьа аҵхны иааиҿылшьит.
Ԥшәшә! – иҳәеит Шьаҭажә, иԥҳа лажәақәа рҭакс.
Уи далгеит, аха ҳара ҳҽызхаҳшьаагәышьауеи ргәахәзар
акәхап аҷаԥшьацәа, аимҟьара иақәыршәаны рҟәардәқәа
аадырҿыжмыжит.
413

– Еи, уара ахлаҳәада! – лхәеит иара иқәлаҵәҟьаз
ҭакәажәык дахьтәаз, – уҷкәынра ззымдыруа уажәра ҳаҭырс
изалагәышьоузеи.
– Ееҳ, сабиц, Шьаҭажә абахәаԥшьҵәҟьа акы дарҟәуп
хәа иҟадаз! – хрыжь-хрыжь даақәыԥсычҳаит ҳҳаблаҿтәи
ҭаҳмадакгьы.
– Шьаҭажә бзиа! – адырҩегьх акеҩ ааҳалиргахт Маҭбеи,
– иуасҳәарызеи, усгьы иууам, уцагәышьауеит, аха уахьцо арҭ иухьҵәуогьы угар, уара уззымшу џьанаҭ агәашә
иҭармыжьларгьы, амҩахь угәы аадмырҿыхалари.
Кәиҭ-чиҭ, ашәч иалатәоу ардәынақәа реиԥш иззымчҳаз
џьоукгьы ацәылашәшәара иналаччеит.
– Иеихакы, анцәа иишәиша! – уажәшьҭа егьи ишьапы
сыԥшаан, ижьы ицартә иҩҭызбыӷҷааит.
Иԥҳа илаҳаны цҭәык алылхыр ҳәа сшәон акәымзар, егьырҭ
изаҳауаз аӡәыр Маҭбеи илаф дазгәаауа дыҟахызма. Амала,
егьа умҳәан – абгьы дабуп, ахшарагьы дыхшароуп: азныказы Фелдышь лгәы ҩаԥаны лыхәламшәа ишҩаҵаххыз лхы-лҿы
иааныԥшит, аха Маҭбеи акы иалҳәар, итәаз аӡәгьы ишланаимшьоз лдырын, инахылгеит, даақьыпшәыпит, лԥынҵа гәырхәа
даҵаланы иҩҵылԥссааит, лыблақәа усгьы амалаҷырра
иларшәу акамыршшаҭра иаҩызан – цәаакырак рҭубаауамызт.
Адырҩегьх иааҭынчрахеит.
– Ԥшәшә! – уажәы-уажәы уи аҭынчра ааилеигон ачымазаҩ.
Шьаҭажә ихылҵуаз аҵыхәтәантәи аԥсыԥ акәзу, иара ус
уи акәаҷаб агәы уаҳа иалымшозу сыздыруам, аха икыџькыџьуан, иԥаҟь-ԥаҟьуан, абар-абар, асԥычка цәаакы ахы аиԥш
инҿыцәаап угәахәрын акәаҷаб иҩахылҵуаз амцабз.
«Абас акәхап уажәы Шьаҭажә игәгьы шыҟоу, – сназхәыцит
сара, иҳаҭ-ҳаҭоз амцабз ԥсыда сахәаԥшуа. – Аџьал иаиааиуа мчы ыҟамзаап! Мап анакәха, нас иарбан ари аџьцәыггара
дуӡӡа ыҵышьшьы илаганы адгьыл иқәзыриаз?!».
Аиашазы, иара абри аухада ахаангьы, ҳгәыла Шьаҭажә
дыхәхәаӡа дианы дсымбацызт – иара ус шәшьырак аҿгьы.
Асқьала иаджәылаз анегыр-хамал иеиԥш, ианагь инапы ау
дуқәа ҵаҟа илашьҭны, бӷарҵахьы ақәԥара иҽазирмазеизшәа
414

дгылан. Уи изнапык ала, насгьы зныкада ихамгалаӡакәа, аџьҵәҩан адгьыл илаларшьшьы игон, ихабааны икамҳауазар
аҵхра уаҩытәыҩса дахәшәымкәагьы иаанижьуан; шә-ԥҳалк
зҭыҵша аиаҳәа злыҵуа ашә-ҟьантаз хҵәаны, уи нызкылаша
аӷба-шаха ибӷа иаакәыршаны, ахра ҭакнаҳақәа ирҿганы, илбааигон; абшьтәа абаҩқәа алыршәшәаны ахьхьаҳәа аишәа
илықәиԥсон... Аха уажәы?!.
– Ԥшәшә! – хрыжь-хрыжь аҭынчра ишалҩыц иалҩуеит
Шьаҭажә иԥсыԥ аҭҟьабжьы.
Иҩышьҭыԥоит, иаақыџь-қыџьуеит акәаҷаб абыз ҟаԥшь
хәыҷгьы.
– Ҭынхак, гәылак иаҳасабала акы наиоуҳәарц уҭахызар,
уԥхамшьан, Тҳазауҭ, – Маҭбеи ихы аасыдикылан дсазҵааит.
– Ҟаи, џьаушьҭ, иарбан иасҳәараны иҟоу?! – иҵаашьа
ааџьасшьеит, иҟазшьа схаршҭны.
– Ауаҩы аҳалал иуҭозар – маҷк, ахәынганқәак шиаҳауа,
наҟ абыжәра уаҟәыҵ ҳәа дҩықәтәаны иуеиҳәарҳәагьы
ушацәшәо, унеихагыланы иуҭозароуп... Уажәы ламыс змоу
аӡәыр ҳаҟазар, уиаҿы ҳааины ҳҭагылоуп, угәы иаанагон, уара?
– деиҭасазҵаахт.
– Уидызцалазеи, мышрак иақәшәаша, наҟ аԥсыха иумҭои!
– схы илымҳа инадкыланы сиҳәеит гәҭыӷьӷьаала.
– Ҳабыџь, уабаҟоу, мшәан, акы умҳәо, ас мацара ауасақәа
реиԥш ҳаилашьшьы ҳабанӡеилатәазаауа, – уажәраанӡа
Шьаҭажә дыгәхьааганы збызҷыда зыхәлашәоз аҭахмада ишҟа
дааиасит Маҭбеи.
Аҷаԥшьацәа зегьы Маҭбеии сареи ҳахьтәаз акәакь ахь
иеиҭаахьаԥшит.
– Исҳәагәышьозеи, дад, Маҭбеи! – ҭаҳмада быжь
хәахәачахәак инахьхьи акәакь иаагҿыҩит.
– Ҳабыџьхесит, иуҳәо шԥаҟам, абжьааԥны ажәа ауаара
аӡәгьы иуҭаӡомеи... алакә, иахьатәи ауҳәансҳәан, иҟамлацианымлац – амцҳәара иахьа иубама... Угәы каҳаӡеитеи?
Шьаҭажә ихы нықәиҵазар дҩагылап, дабацап зугәахәуа, нас
иаргьы ажәабжьҳәара бзиа ишибо умдыруеи.
– Сара исҳәашаз, сызқәиҭыз ҳәаны салгахьеит, дад,
уажәшьҭа шәара ишәҳәала – иақәиҭу, зҳәатәы нымҵәац
415

шәара шәоуп, – агәаара, агәкаҳара, аҽԥныҳәа, агәаҽанҵара
иаауҭахыу зегьы рнубаалон аҭаҳмада иажәақәа.
– Ҳапрафесҭыр! –ибла цәыҵагызмалқәа алашьцара
иалҷҷаауа адырҩегьх сара сышҟа даахьаҳәит Маҭбеи, –
ҳчымазаҩ зныкҟьарала силгари, зныкҟьарала иԥсы ҭасҵари
иреиӷьоушьои? Амала, гызмал бызшәак аҵамгалакәа,
иаауҭахыу мӡаӡакәа исаҳәа.
– Иулшозар иԥсы ҭаҵа, уанаџьалбеит, Шьаҭажә рыцҳа
игәаӷс искраны иҟоузеи?! – саргьы ауаа рыԥсреи рыӡреи
анцәа Маҭбеи инапы ианиҵазшәаҵәҟьа сааӷьаҵәы-ӷьаҵәит.
– Шәицәнымхауазар, нас ушьҭа шәыԥшла! – иҳәеит
Маҭбеи, ашацәа ибжьы ихаҵаны, нас иган днахьысызшәа
иун, ипротез ацаԥха ҩаҿиршәеит, ухаԥыц иазымчҳаратәгьы
ирҿыжуа Шьаҭажә дахьышьҭаз ашҟагьы иҿынеихеит. – Иууеи, Шьаҭажә, иаҳҳәеит ҳәа уахьцаз зынӡагьы уаанхаӡеитеи,
– аҩеихахагьы ламраӡакәа Фелдышь дзықәтәаз аҟәардә
аалыҵихын, аҳақьымра иҽазкуа иаԥхьа днатәеит. – Арахь
убла аахтны уааҳалаԥшыр, мчыбжьык аахыс жәларак ҳабла
тыкәкәаа ҳаухатәоуп... Насгьы умбои, Ҳабыџьи Хымжәажәи
еимырхха икны ҳахьрыдтәалоу – Шьаҭажә иаԥхьа ҳгыламкәа
ихала дкәацә-кәацәуа даҳшьҭуам, рҳәеит...
«Ари зынӡагьы дилгарц иақәикит убауоу, – иааҭаскит сгәы,
– игәаӷс имоузеи, икыдынҵәалаз Маҭбеи?!»
Аччара зызнымкылоз – иԥхаршьагәышьон, аха иаргамахауан, иаҳа аԥышәа змаз – рыҩнуҵҟақәа иеилашуан – иччон
Шьаҭажәи уи иԥҳазаҵәы Фелдышьи рыда зегьы. Шьаҭажә
ихы-иҿаҿы иара усгьы џьара дак аақәацомызт, уиакәым
ашәытара иаҳагьы иҩеиҿысызшәа збеит. Ихаҿы иқәгылаз
ақәаҷаб иҭааӡан, уаҳа налымшахуа, аԥсы ахац иаркны, аарлааарла иааҳаҭҳаҭеит.
– Уӡрҩла, Шьаҭажә! – дҩеиҿаҟааит ачымазаҩ. –
Шәӡрҩла иара шәаргьы, шәҟәышхозар шәымбари, – ҳаргьы
ихы ааҳақәикит Маҭбеи. – Уцыгә-ԥсы гәаӷьны идәылганы
иузкамыршәуа аҵх бааԥсын: аурҭ асуан, ақәабаа-сабаа
еибаҟьон, иааҟәымҵӡакәа идыдуан, аха џьара бырфын
рахәыцк иаҟараз мацәыс хәасҭа хәыҷыкгьы ажәҩан инаҵашәо
416

иубомызт – адгьыл бжьрабжьҵәа ижу амаша иҭаргыланы
анышә ақәырԥсазшәа иҭхаџьны иҟан, – Маҭбеи инапы наганы Шьаҭажә игәы инықәиҵеит, иблакәа ааихмырсьԥьӡакәа,
зны – ачымазаса ихы-иҿы даҿаԥшуан, даҽазныхгьы – зыԥсы
ахац иаркны, инбжьаӡуа, иаацәырҵуа иқәгылаз акәаҷаб.
– Инеиуан хҩык абрагьцәа бџьарла еиқәных, рхы-рҿқәа
хҭырԥеиқәаҵәала иҭаҳәҳәаны, руапа хәылдақәа ирхьыӡсоз
аӡы ашхәақәа арӡсаратәы.
Амҵ акәым, ацыц ԥшқарах ԥыруазар, ашьҭыбжь уаҳаратәы
ауадаҿы иҭынчрахеит – ачымазаҩ ҳахьихәо егьыҟам, аха
ҳәҳәабжьык ҳаиланарҩынтаанӡа ажәабжьк ҳаздәылгар – егьа
ҷаԥшьара ҳаԥхьаҟа иҳазԥшуп ҳгәахәзар акәхап...
Иҟалап сыблақәа сыржьазар, иҟалап срымжьаӡазаргьы:
Шьаҭажә ихы-иҿы иаҿаԥсны иаҿаршәыз ауарбажә агага
ааҳәыцы-мыцызшәа збеит, инақәацазшәагьы збеит. Ибзиоуп,
уаҟа сыбла сажьазааит, ауаҩы иҭахыҵәҟьоу инапаҿы ианиауа
аиҳа ииҭахыз илаԥш ианыҵашәо еиҳауп – лаԥшҵашәароуп
иубаз ҳәагьы сзырҳәааит, аха акәаҷабгьы сажьарызу?! Иашоуп, Шьаҭажә иԥсы нхар сҭахыуп: дхаҭазаҵәуп, насгьы изҭахыда
згәылара ақьаԥҭажә? Згәы нкыдԥшыла-аакыдԥшыло, амҩасцәа
ирхьынԥашало иҟоу анышәынҭрақәа? Уахынла урыцәшәаны
хара-хара урывсуа, ҽынла унарывалацыԥхьаӡа: узҳахәаԥшуеи,
насгьы узҳацәшәагәышьауеи, аамҭала зны абыржәы уара
ушыҟоу аиԥш ҳаҟан ҳаргьы хәа уарҳоо. Шьаҭажә деиқәхар,
сгәлара ақьаԥҭажәи анышәынҭрақәеи ҟамлар ахьысҭахыу азы
лаԥшҵашәарак аҳасабала избазааит уи. Аха акәаҷаб?! Маҭбеи:
«аҵх еиқәаҵәа», «амш бааԥсы», «абџьар», «амцаԥшь» абарҭ
ибжьы рықәырӷәӷәаны иҳәацыԥхьаӡа уи абыз ҟаԥшь хәыҷы
ҭрысуан, афҭил есааира иааскьаны агаз ишӡаалоз убартә
аҽеиҵнахуан, ааигәа-сигәа итәаз агәакьацәа рхы-рҿқәа иаҳаиаҳа ихнатуан.
– Ауаа зегьы шыцәоу дыцәан, ииҭахыз, аха дызхьымӡацыз
аԥхыӡқәа дрылахәхәа дрылан, – иажәа неигӡон Маҭбеи, –
уаха зыԥсҭазаара аӡӷа ҿҵәаны, икакәкәа амаша аҵа иазцараны иҟаз ауаҩгьы.
Уажәшьҭа аӡәы исымеикыргьы ԥхашьаран – ишызбоз,
сшахәаԥшхаҭоз Шьаҭажә илахь аҿы дак ааҭрыс-ҭрысит,
417

акәаҷаб абызгьы ҩеиха-ҩеихан, иқәыԥсычҳазшәагьы саҳаит.
Сара сымацара сакәзар акы уҳәап:
– Изакәи, уара, ари?! – иԥсы еивахо дҵааит, зыԥсыԥ аԥхара
сыхәда иҭашәшәо сышьҭахь итәаз иҷкәын.
Аԥслы збаз аӡача аиԥш ҟәардәк ааӷьаҵәы-ӷьаҵәит,
иеизааигәаз агәқәа еихәамԥшӡакәа иеизҵаауан, ацәҳара
зҽазаазырмазеиз Фелдышьгьы аҟәардә лыҵагылоу џьышьа
есааира анышә-дашьмахьы алеира даҿын.
– Ҳаи, шаҟа иҵхы ссирыз, шаҟа иҵхы гәыҿкаагаз убазшәа
уҟандаз, Шьаҭажә! – амца аҵаирццеиааӡон Маҭбеи, – урҭ
афырхацәа, урҭ Аԥсцәаҳа ихьырԥар ирызшаз аҵых.
Ихаршаланы аҭуан иаҵаԥшуаз Шьаҭажә ицламҳәа
аақәац-қәацеит, ажәабжь ԥсҭаҵага, ажәабжь ԥсҭаҵага зҳәоз
ажәабжьҳәаҩы ихы-иҿгьы ԥаса аиҳа акәаҷаб алашара иаахнатит.
– Ари ауха мацара ауакхыу урҭ асеиԥш иҟоу аҵх еиқәаҵәа
анырзылԥхахьаз иагьараан акәа рыҽҭадыршәхьан. Абри аухагьа аҵх ҽнымшны иҟарҵеит!..
Шьаҭажә илымҳа хумбитәқәа ашьҭыҵра иалагеит. Аа, абар,
уажәраанӡа Маҭбеи ихагара инарҟаҵоит, зыҭра иҭамгыло ибз
инарҳәоит – инарҳәалааит, ҳаргьы иаҳцәалаӡуеит, усгьы аҵх
ԥаҳҽроуп ҳәа ихәаԥшуаз, изыӡрҩуаз, уажәы иааилауаҭырит,
иҩеихазгьы дубап.
– Арҵәаа-арҵәаа ҳәа аҵх лашәы иналҩит изхабгаз аԥҳәыс
лыҳәҳәабжь! – Маҭбеи игәарԥхаҵәҟьаны днеиуан.
Аҟаԥшьра зқәылахьаз ачымазаҩ иқьышәқәа аақәацқәацеит, нас ани иуапцәа-џьымшьқәагьы ԥшьшьаала ихагәҭахь
рҿыҩархеит.
– Абрагьцәа фырхацәа аҵх лашәы иааигәыҵанаҳәҳәан,
иаҵәахит!..
Иблақәа хааӡа иаахитит Шьаҭажә.
Аҵх лашәы агәы ианырҵаз ахәрақәагьы ҩеимашьшьы ицеит!..
– Урҭ зусҭаз уаҳа аӡәгьы изымдырӡо иаанымхеи?! – дҵааит
ҳгәыла Шьаҭажә, иаабацыз, иҳаҳацыз абжьы хааӡа.

АХҚӘА

Ароман
Ааԥын афҩы

3

Ажәабжьқәа
Изыцәшәозеи ажьақәа
Аҳҭынра дамазароуп аҳкәажә
Сла сцәыӡгәышьеит
Аҵла баша игылан рымҳәааит
Аҵх лашәы
Аиқәырхара
Аҭесԥыҳә еиқәаҵәа
Аԥсыԥ уаара
Аӡәгьы бзиа дсымбацт, дызбарангьы сыҟам
Алашә дыӡхәуп
Ашьхыц
Дызусҭадаз Шьаҭажә?

272
286
295
306
309
315
348
356
367
375
400
406

Алықьса Камыгә-иԥа Џьениа

ИҨЫМҬАҚӘА РЕИЗГА
Хә-томкны
Ахԥатәи атом
Ароман
Ажәабжьқәа

Алексей Камугович Джениа

СОБРАНИЕ СОЧИНЕНИЙ
В пяти томах
Том третий
Роман
Рассказы
На абхазском языке

Аредактор Марина Тәанба
Акорректор Ирма Џьениа
Асахьаҭыхҩы Руслан Габлиа
Компиутерла еиқәлыршәеит Асҭанда Аџьынџьал

Аформат 84х108 1/32..
Иҟаҵә. акь. бӷь. 13,25. Инықә. акь. бӷь. 22.
Аҿаҵаԥҟа №


