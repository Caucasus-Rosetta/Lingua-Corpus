
«Аҵара лашароуп, аҵарадара лашьцароуп! Ахшыҩ аԥшәымоуп, аҵара
сасуп. Ахшыҩи аҵареи еибыҭазар, нас имаҭәахәуп!» Абас еиԥш иҟоу
ажәаԥҟақәа рыла иҩуп Д. Гәлиа иажәеинраалақәа руак. Уи ибзианы идыруан
аҵара ауаҩы алашьцара далганы алашарахь дышцәырнагоз, Аҳәынҭқарра
ашьақәыргыларазы аҵарадыррада ԥхьаҟа цашьа шамамыз. Д. Гәлиа
даныҩеидас инаркны ихы-иԥсы зегьы аԥсуа жәлар рхатәы бызшәала аҩышьа,
аԥхьашьа рҵаразы акыр аџьа ибеит. Араҟа иаагоу астатиақәа рҟны иҳәоуп
ашколқәа раартра ԥынгылақәас ирымаз, иаатызгьы рҭагылазаашьа зеиԥшраз,
убри инамаданы, ргәы камыжькәа арҵаҩцәа, ахәыҷқәа ранацәа, рабацәа
иҟарҵаша ҳәа далацәажәоит. Школқәак рҭагылазаашьа атәы ахьиҳәо саргьы
исгәаланаршәеит аибашьра ашьҭахь ҳашкол аҭагылазаашьа зеиԥшраз.
Иахьеиԥш исгәалашәоит Д. Гәлиа ироман «Камаҷыҷ» ҳанахысуаз аурок
ацашьа.
Ашкол абаҳамахыз, аусҳәарҭа ахыбра ҳаҩнатәан, ҳарҵаҩцәа уалафа-хәыда рҿаԥхьа ишьҭаз рҭакԥхықәра нарыгӡон. Ҳзыҩнатәаз ауада, асаркьа
зҭасамыз ҳԥенџьыр злашәаҳаз асалафан иазнымкылоз аԥша хьшәашәаӡа
ҳааимнадон. Уа иҟаз ахьшәашәара азымхошәа, аҽнытәи амш цәгьа
ҳзыҩнатәаз ахыбра иазнымкылаз ақәа аҭуан аҟны ашьҭа анҵаны аҵәкап-аҵәкап ҳәа адашьмаҟны еизахьаз аӡҭаҩа инацлон. Уи иахылҵуаз ашьҭыбжь
Камаҷыҷ иаалырԥшыз ачҳареи афырхаҵареи абри аӡыцәыкәбар ашьҭыбжь
алыҩуан...
Абас мацара ҳанацәеи ҳарҵаҩцәеи еицхырааны ҳқыҭаҿы ҳашкол ашә
амыркӡакәа, акыр шықәса ҳҵара еиԥмырҟьаӡакәа, рымч зықәхоз ҳагдмырхеит.
Иахьагьы иҟазар акәхап еиуеиԥшым апроблемақәа, школқәак ирыгу
рацәазар ҟалап, аха егьа ус акәзаргьы иахьатәи ҳашколқәа рҭагылазаашьа
абанӡеигьу! Аха иҳамоума ҳара убысҟан еиԥш ҭакԥхықәрала зус иазнеиуа
арҵаҩцәа, егьа уадаҩра рԥынгылазаргьы аҵара згәы азыҳәо аҵаҩцәа? Агәра
згоит ишҳамоу! Иҟақәоуп, шьоукы-шьоукы ргәы иҭоу агәаӷь зырҵәыӷьара
уадаҩу. Сгәы иаанагоит рыгәаӷьра ҿыхап ҳәа, ҳхатәы бызшәа абзиабара
аҿар рылааӡараҟны руалԥшьа нарыгӡоит ҳәа, рнапы злаку аус ҳаҭырла
иазнеиуеит ҳәа. Зхы-зыԥсы, зыуаажәлари зыԥсадгьыли ирызку ауаа Анцәа
Ҳазшаз иҳагумырхан!
Ҽаанбзиала шәнеиааит раԥхьаӡа акәны аҵарахьы зшьаҿа еихызгаз
ахәыҷқәа, аҵарадырра аларҵәаразы ашколқәа рышә аартны ахәыҷқәа
ирԥыло арҵаҩцәа! Зегьы шәзыҳәан иманшәалахааит ҳазҭалаз аҵарашықәс!
Убри азоуп, акыр шықәса раԥхьа, абра еиҭаҳкьыԥхьуа астатиақәа равтор
Аԥсны жәлар рпоет Д. И. Гәлиа ҳажәлар аҵара рымазарц азы «ажәла»
зкеиԥсаз, иагьзаҳԥылаз!..
Урыстәылан ареволиуциа аныҟала, амилаҭқәа ахақәиҭра роуит,
рыҩнуҵҟатәи рхатә усқәа рбара, рырҽеира, ршьақәыргылара дара
ақәиҭхеит анырҳәа (ахаратә милаҭқәа уажә ҳарҟәаҵп), ааигәа-сигәа иҟоу
амилаҭқәа ақырҭцәа, аерманцәа, абырзенцәа зегьы, зда уаҩы дхәарҭам,
уаҩы иаԥхьаҟа дызгауа аҵара шакәу дырны, раԥхьаӡа рклассқәа ибзианы
излашьақәдыргылаша аҳасаб иашьҭалт. Абырзенцәеи аерманцәеи
аҳәынҭқарра иалҵны ршколқәа реиӷьтәразы цхыраара роуам, аха ԥаса еиҳа
хараӡа уажәы еиӷьны ишьақәдыргылт.
Арҵаҩцәа ирызхаша аҟара ауалафахәы рызԥырҵәеит, ртәарҭа,
ргыларҭа еиӷьыртәит, хәыҷқәала-ҵаҩцәала рышколқәа дырҭәын, аџьџьаҳәа
иадырԥхьоит.
Ҳара ас зыҟаҳамҵози, ҳгәылацәа амилаҭқәа ҳзырҿымԥшуазеи ҳәа уҳәар
џьоукы аҭакыс: «Аҵара змоу роуп ҳзырӡ, ҳаилазга убри аҟнытә аҵара аӡәы
деилаҳаны дашьҭаларатәы иҟаӡам», ҳәа уарҳәоит. Абри зҳәауа маҷуп, аха
рацәаҩык абри агәра дхадырҵар ҟалоит. Ари еиԥш ажәа зҳәауа даара
иацәҩашьоит. Да, убарҭ рахьтә аӡәы иҳәааитишь, ҵара змам милаҭк ахақәиҭра
рыманы, ахатә ҳәынҭқарра зманы иҟоу? Изыҟалом... Амилаҭ егьа имаҷзаргьы,
аҵара бзиа змоу ауаа имаҷымкәа ирылазар – урҭ ахақәиҭразгьы ирыхәоит,
ҳәынҭқаррас ирыԥхьаӡартә рхы ҟарҵоит. Абасоуп абарҭ амилаҭ хәыҷқәа
Бельгиа, Черногориа, Сербиа... аҳәынҭқарра шроу.
Убри аҟнытә ҳаргьы аԥсацәа ҳаԥхьаҟа ҳнеихаразы, ахақәиҭра ҳаманы
ҳҟаларацы ҳҭахызар, аус дуқәа зегьы раԥхьаӡа ихаргалароуп ашкол ус.
Арҵаҩцәа руалафахәы аҳәынҭқарра аҟнытә ироуеит, аха ари аамҭа
хьанҭа азы уи рзымхозар ҳара џьыбаҭыхла ҳрыцхраароуп, амҿи амцеи
рыгҳмырхароуп, ашкол иазбзиахаша аҷкәынцәа зегьы ашколахь
инаҳашьҭлароуп, ҵара имҭакәа хәыҷык дынҳмыжьроуп, иазырԥхьогьы ируалуп
рус иацәымаашьаразы. Дарбан рҵаҩызаалак, ажәлар гәыкала аҵара
иашьҭоушәа ибар, иаргьы гәыкала иус дадгылоит.
Ари амза 18 рзы аԥсацәа р-Совет аусҳәарҭа иқәтәоит. Даараӡа ҳақәгәыӷуеит
уи Асовет аусқәа зегьы раԥхьаӡа абри ҳашколқәа иаҳа еиӷьны излаҟалаша
аус шьҭырхып ҳәа; акы, – абри, ҩба – абри аус иашьҭагылоуп ақыҭақәа
рҿы аҳақьымцәа, афершалцәа ҟаларазы, хԥа – амҩақәа рырҽеира.
Абарҭ ах-уск ҳ-Аԥсны ирласны излаҟалаша аус еиҵаҳхароуп, иҳалшауалагьы
ҳацхраалароуп.
Аԥсны ашколқәа шыҟоу ҳәа аҳәара уалагар, изаҳауа атәымуаҩ, ҳара
ҳахьгьы еицәоуп иҳәоит. Аха Аԥсны ашколқәа шыҟоу еиԥш џьара иҟоуп ҳәа
сыҟам... Аԥсны, қыҭак аҿы акласс аҭуан амамкәа, аӷәқәа, асқамқәа ирықәҵаны
ирыдтәаланы иаԥхьоит.
Даҽаџьарахгьы аӷәыҵәҟьагьы рмоузт, асаара адашьмаҿы ршьапқәа
рышьклаԥса итәаны рқьаад хәыҷқәа ршьамхы иқәҵаны ҳаԥхьоит ҳәа
иаҿуп.
Аҳәынҭқарра амч арҭ ақыҭақәа рҿы изаамӡазааргьы, ақыҭа ирыхьзеи?
Ақыҭа рыхшыҩ азымцазаргьы, арҵаҩы ихьзеи? Ҳара рыцҳарас иҳамоу уи
ауп, џьара-џьара ақыҭан ажәларгьы дук иашьҭазаҩым аҵара, арҵаҩцәа џьоукгьы,
абарҭ ақыҭақәа рзы, дук ӷәӷәала иркым рус... Ма арҵаҩы дыӷәӷәазар,
ма ақыҭа цқьа рыла хтызар, ари еиԥш аиҭаҳәатә зыҟаломызт џьаргьы...
Ауаҩы имхы дҭаланы, излаилшауала ицәаӷәа еиҭацәаӷәа, илаҵаны, ичалтны
ианыҟаиҵалакь, мчыбжьык, ҩымчыбжьа рышьҭахь аџьықәреи ааны, аӷьара
иаҵәаӡа данықәыԥшлакь, иџьабаа ихашҭуеит, игәы ҭгәырӷьаауа, ишьамхы
иҵԥыруа иҩныҟа дцоит. Абри иаҩызоуп ауаҩы аџьабаа здибалауа аусқәа
згьы. 1891 ш. рзы напы зласкыз аус – (убри ашықәсан К. Маҷавариани
дсыцхырааны аԥсуа анбан ҟасҵеит) ицәаӷәа-еиҭацәаӷәа иласҵаз, ажәла
икасыԥсаз, ари Услари Бартоломеи исырҭаз ажәла, закә жәлаз уара идыр, абар
убриижьҭеи 30-ҟа шықәса ҵуеит, абри уажәоуп аарлаҳәа аӷьара иаҵәаӡа,
ача ықәыҳәҳәы иаауа ианызбо. Ари сара сзы гәырӷьа усуп. Ари ззысҳәауа
аԥсышәала аҩра, аԥхьара ауп. Ҵара хәҷык змаз аԥсацәа аԥсуаа «патриотцәа»,
аԥсшәеи, аԥсуареи, Аԥсынреи мыӡындаз згәахәуа зегьы уажәы аԥсышәала
ирыҩуа, иаԥхьауа, агазеҭ иашьҭаны иахьыҟалаз оуп.
С. Ҷанба аԥсуа газеҭ аныҟала нахыс мчыбжьык ала, ма мызкала зны статиак
агазеҭ аҿы ианимиҩуаз ыҟамызт, уаҩы игәы иахәаратәы иҟаиҵеит бзиа
ишьақәыргыланы пиесак «Амҳаџьыр» ҳәа хьӡыс иаҭаны, ихы иҭҳәааны, игәы
иҭҳәааны. Уажәы С. Ҷанба даҽа пиесак напы аиркит  ҳәа хьӡыс
иаҭаны, урыс бызшәала, артәашьақәа сара саӡәыкны даара сгәы иахәеит, (макьана
инагӡам), убригь «Амҳаџьыр» еиԥш аԥсышәала иаҳзыҟаиҵар даара иус
бзиоуп. Сахьынаԥш-ааԥшуа уажәтәи аҿарақәа ӡәыршы, Аҟәатәи асеминариа
иалгази, иҭақәоуи уҳәа,  иалгази уҳәа уажәы ҳаазқәылаз
агазеҭ аҿы бзиа аус руеит. Анцәа иҳәозар шьҭа аԥсшәа мыӡыр ҟалап. Саргьы
абри акәын сзышьҭаз. Сџьабаа амала имыӡит.
Абар аҵара аамҭа ааит, аха аԥсуа школқәа рҿы џьара-џьара арҵаҩцәа
рҭыԥ аҿы иҟаӡам, ианнеиуагьы анцәа идырп. Даҽаџьарах арҵаҩцәа азин
шәымам ҳәа авбақәа рыҭаны иҟарҵан, аус гәык ала рнапы рзамыркуа иҟоуп.
Сара абри зыҩуа сгәаныла иаԥсыуоу арҵаҩы ҳара аԥсацәа шаҟа аҵаразы
ҳгәаҟуа идырроуп, ианаамҭоу аӡәы иабжьеимгакәа ихала аус дахагылароуп,
гәыкалагьы аҷкәынцәа идирҵалароуп. Ари азин змам ҳәа изҿу аԥсуа
рҵаҩы иҭыԥ аҿы дыԥсахымкәа дгылазароуп, азин змоу аԥсуа рҵаҩы днеины
диԥсахаанӡа. Азин змамкәа аҵара змоу аԥсацәа џьоукы азин змоу раҵкьыс
еиӷьқәоу рацәоуп, урҭ азин шәымам ҳәа иалцаны азин змоу дыҟамкәа,
ашколқәа рышә аркра сара саӡәыкны иамҩамкәа избоит, аус иазеицәоуп.
Ажәытәӡа ҩ-нызқь шықәса рнаҩс (Христос диаанӡа) аҵара бзиа еиԥшҵәҟьа
ҳаҭыр ақәын, хныҟәгага бзиас ирыԥхьаӡауан анапҟазара. Изларҳәауала,
аԥацәа змоу ауаҩы иԥацәа напҟазара димырҵар, данажәлакь иԥацәа
сныҟәыжәгароуп ҳәа изрыдҵомызт, дара рхала иргәаԥханы дныҟәрымгар.
Анапҟазара дирҵар, усҟантәи закәанла, ирҭахы-ирҭахым дныҟәыргар акәын.
Убри аҟнытә зегьы анапҟазара рдыруан... Христосгьы ауасҭара идыруан,
апостол Лука аевангелие зҩыз ашәрақәа (амалиарра идыруан).
Убас ҩ-нызқь, х-нызқь шықәса рнаҩс абри еиԥшқәа азакәан ыҟазҭгьы,
уажәы иамҩами, аҵара пату анақәла, аԥа дызмоу аҵара ииҭаразы, ма
уеизгьы-уеизгьы ианамуӡа напҟазарак иирҵаразы. Убрыгь егьыгь зԥа
измырҵаз, ииашаны уи иԥа дзиҭахыу аӷьычразоуп, ацәгьаразоуп, иҟалап
иаб дихьымӡакәа ицәгьара дақәӡыр, дмыӡкәа дынхаргьы, сара сгәанала, кры
еилицауа даналагалакь, иаб иара игирхаз ацынхәра аԥа иаб игирхар. Убри
аҟынтә абацәа зегьы ируалуп рԥацәа аҵара рырҭаразы, ианамуӡа уеизгьы
напҟазарак ддырҵаразы...
Аԥсны ареволиуциа ҟалаанӡа гәыбжьанытә школас иҟаз Аҟәатәи  акәын аҷкәынцәа рзы. Уа изҵауаз абеиацәа уҳәа, ҭауади
аамысҭеи уҳәа рыҷкәынцәа ракәын. Анхацәа рыҷкәынцәа уа ирызҭаҵомызт,
ахарџь изаҵагылауамызт. Убас даҽаџьара аҵарақәа рахьгьы аԥсацәа рахьтә
дырҩегьых ҭауади аамсҭеи ракәын зыҷкәын иҭаҵара зылшауаз. Убри аҟнытә
интеллигенциас иҟаз ҭауади аамысҭеи ракәын, ҵоуп урҭ рхыԥхьаӡара маҷын,
аха дырҩегьых урҭ ракәын иҟаз. Ииашоуп иахьа уажәраанӡагьы ҵара имамзаргьы аҭауад-аамысҭа интеллигентыс дрыԥхьаӡоит, ҵара змам анхацәа. Урҭ
аԥхьагылара шрымоу кыр инаскьар ҟаларын Аҟәатәи асеминариа анхацәа
ирхьымӡар. Ари аҩышықәсак абри асеминиариа аҟнытә аҵара роуны
иалгеит 15-ҩык раҟара, сынтәагьы иалгар ҟалап хәҩык раҟара. Убас уажәы
агәабжьанытә ҵара зманы асеминариа иабзоураны 20-ҩык анхацәа ирылагылт, ҳәара аҭахым, аԥыжәара шьҭа анхацәа иргеит ԥаса иҟақәази дареи
инеилаҵаны. Абри асеминариа ишнеиуа изнеир жәабаҟа шықәса ииашаны
Аԥсны иазхаша аинтеллигенциа анхацәа рыҟнытә Аԥсны иҟалашт, асеминариа
иалгои, урҭ рахьтә аиҳабыра аҵарахьы ицақәои рыла. Асеминариа
иалгауа зегьы аԥсышәала аԥхьареи аҩреи даара ибзианы ирдыруеит, абарҭ
ирылшоит аԥсшәа амырӡра. Абри асеминариа ишнеиуа изнеир, жәабаҟа
шықәса еиҭасҳәоит ҳаԥсацәа змырӡша, ҳ-Аԥсны еиқәзырхаша ауаа ҳнаҭоит.
Убри аҟынтә зегьы иаҳуалуп абри асеминариа щацхрааларазы... есышықәса
абра иҭалаша аҷкәынцәа азыҟаҳҵаразы... Аҷкәынцәа рабацәагьы ируалуп,
ирылшауала рыҷкәынцәа ахьҭеи амлеи изламкша аҳасаб ныҟәыргаларазы,
казенла ироуа иазымԥшкәа, наҟ-наҟ дук мырҵыкәа, Аԥсны ахадарареи,
ашьақәыргылареи убарҭ рыҷкәынцәа рнапаҿы ишыҟалауа дырны.
Аԥсынтәыла аҩреи аԥхьареи иалагеижьҭеи 35-36 шықәса роуп иҵуа. Абри
аамҭазы 60-ҟа шәҟәы ҭыҵт акьыԥхь раарханы, аԥсышәала, абри ахыԥхьаӡара
иарбоу аиҳарак уажәы аакьыскьа ауп ианҭыҵ, а-Совет мчы аныҟала ашьҭахь.
Уажәы ари аамҭазы аԥсуа ҷкәынцәа аҵара змоу рхыԥхьаӡара анырацәаха
апартиа, аиҳабыра уҳәа рзини рыцхыраареи рыла амилаҭ хәыҷқәа зегьы
рлитература аиҵыхра, арҭбаара ианашьҭала, аԥсацәагьы, ишыжәыдыруа
еиԥш, рлитература азырҳара ӷәӷәала напы адыркит.
1925 шықәса рзы изакәанны ишьҭырхит аиҳабыра, аԥсшәа Аԥсны ақырҭ
бызшәеи аурыс бызшәеи раҟара амч аманы. Ари еиԥш азакәан аԥсацәа
ҵара змоу зегьы рыхшыҩ азнархоит рлитературазы, ԥаса еиҳа рыбызшәазы
аусура шыруалыз, егьырҭ амилаҭ хәыҷқәа реиԥш даргьы имаашьакәа абри
аус ианаалашаз шныҟәыргашаз.
Убри аамҭазы (1925 ш.) Аԥсны аиҳабыра ирыӡбит аԥсшәа еиҳа мчы
аманы амҩаду иқәларазы, убри азы мҩақәҵагаси алитература иаҵанакуои,
аԥсшәа ҽеины ашьақәыргыларази ицәажәарҭас, шьақәыргыларҭас иҟаларазы
ихыртит «Аԥсшәеи аԥсуа литературеи р-Академиа». Уажәы хыхь ишысҳәаз
еиԥш, абраҟа Аԥсны ацентр аҿы, Аҟәа иҟоу аҵара змоу аԥсацәа рҽеидкыланы
рҩымҭақәа, рлитература ҩымҭақәа ирыхәаԥшуеит, еилдыргоит, идырҽеиуеит,
изықәнагауа акьыԥхь аарханы иҭрыжьуеит ишәҟәны уҳәа, агазеҭ ала уҳәа.
Шәарҭ зегь шәеиԥш, схаҭагьы изныкымкәа срықәшәахьеит амашьына-рныҟәцаҩцәа ԥагьақәа, хатә қьафла аццакра иахыҳәҳәаны аӡәгьы, мамзаргьы
акгьы зымбаҵәҟьо. Уимоу, иахьааҭгылатәу, насгьы, ианааҭгылатәу, иара
иззааҭгылатәугьы убрахь иналаҵаны, аҳәара зцәыуадаҩу ауаа.
Ишеилышәкаауа еиԥш, урҭ ракәӡам сара сыззыразу.
Хаҭала сыззааҭгыларц исҭаху ҳдунеи ауаҩы иибарц ахәҭоу зегьы збарҭоу,
иахьааҭгылатәу здыруа, ианааҭгылатәугьы зцәа иалашәо, иззааҭгылатәу
«Алыԥшаах» збаз арҿиаҩы, аԥхыӡи алабҿабеи еиҿыбаауа, иахьеи уахеи
рыццакра иаҵоу, уаҵәгьы иалҵшәахаша ирзааҭгыло – ҳаԥсҭазаара арныҟәцаҩ
иоуп.
Аԥсҭазаара ахаҭа «лыԥшаахзар», ҳаԥсы злеиваҳго иаракәзар, иҟалап, уи
зныруа арҿиаҩы дзеиуоу ыҟамзаргьы – дзаҵәызаргьы...
Апоет агәра ҳиргеит, имҳәа-мырза, «Алыԥшаахра» зылшо алыԥшаах
шиакәу!..
Ирацәахар ҟалома «Алыԥшаах» агәылаԥшра зылшо, уи иақәшәо, азин
змоу, изцәыхьанҭам. Аха, убри аамҭазгьы, аԥсҟы зку идагьы, амашьына
ныҟәырцалоит амҩаҿы ана-ара ианыԥсалоу хаҳәқәакгьы, зны иихьоуи
иираны иҟоуи «шныҟәибацо» еиԥш...
Изакәызаалакгьы арныҟәцара уадаҩӡам. Иуадаҩу иныҟәуцо иахьахәҭам,
насгьы ишахәҭам ахы анархалак аргьежьроуп, арыӷьарахь ақәырҵәиаароуп.
Аха арҿиаҩы ҟазарала ҳныҟәицоит, ус анакәха – ҳҳәаақәиҵоит. Ус анакәха,
уи иҳәоит:
«...Аха сымазар, сгылан акраамҭа сырзыԥшларын асахьақәа, саԥхьа
иаатуа, аха, ара анаԥшты иҭыԥым, ара дарбанзаалак дынцәоуп -зегьы
рҿиаҩцәоуп...
Уаха рымам, анаԥшты, уара уаамҭа уаҵәоуп!..»
Арҭ ацәаҳәақәеи сареи ҳанеиҿцәажәоз исазҵаауан, – уабанӡақәшаҳаҭу
улахьынҵа?
Исыздыруам, сҳәеит сара.
Иарбану иузымдыруа, улахьынҵа акәу, уи уахьынӡақәшаҳаҭу акәу?..
Убринахыс ажәакгьы сымҳәац, уинахыс схы сацәажәоит уажәгьы... Апоет
ицәаҳәақәа ирыбзоураны иеилыскааит акы: дара рызҵаареи сара сҭаки
рыбжьара иҟоуп аамҭак, – ахәыцра захьӡу. Имаҷӡоуп уи аамҭа, иласӡоуп,
аха ахеиԥш уцаҳә-цаҳәуа уҟанаҵоит, уеимнадоит. Ииашоуп, зегьы
иеиԥшны, иеиҟараны ирзыҟам уи, (ус иҟазтгьы, ауаатәыҩса ҳаԥсҭазаара
акырӡа иманшәалахон, мамзаргьы еиҳагьы иуадаҩхон), избанзар шәаргьы
шәиқәымшәахьеи хыхь зыӡбахә сымоу, амашьына аццакра иарԥагьахаз
арныҟәцаҩ...
Ахәыцра аамҭа еснагь иҟоуп зҳәогьы дубап, аха ихадоу – узырхәыцуа...
Ҿырԥштәыс иаҳҳәозар, ҩызак ихәыҷқәа ран диазҵааит: аԥсҭазаараҿы
реиҳа бзиа иубо дызусҭада? – ҳәа. Уи лгәы иаанагон акы, лгәы иаанагон уи
ак азы даҽакгьы, иара убас егьырҭгьы, аха иара имҳәаӡеит акгьы. Избанзар,
ихәыцра аамҭа-кьаҿ инамҭеит, ахеиԥш дцаҳәцаҳәуа дҟалеит, избанзар уи
ихәыҷқәа ран лгәы иаанагоз идыруан. Ҿимҭызаргьы, аҩыза иҳәарц иҭахын
Сан. Азҵаара ықәзыргылаз «сыхшара» иҳәоз џьылшьон, аха мап. Иагьа
ус акәзаргьы, ианалыжьит. Избанзар, ларгьы данын лхәыҷқәа рзы, даргьы
хшаран лара лзы. Аха, арҭ аҩыџьа рыбзиабара акәӡам уажә аус злоу... Ихадоу,
аҩыџьагьы рыхьӡқәа ҳзымдыруазаргьы, ианынхоз, ишынхоз ҳәа дыррак
ҳамамзаргьы, иаҳҭыху, иаҳҭахым, рҿырԥштәала иахьа ҳныҟәырцоит. Уажәшьҭа
ари аҿырԥштәы ҳмаҳацшәа ҳзыҟаҵаӡом, ҳазымхәыцуашәа ҟаҳҵаргьы
иаҳхашҭӡом. Избанзар, ҳара даҳҩызахеит зегь ҳаиԥш ахәыцра ашәымҭак
зхы иазырхәаз ауаҩы. Уиала дҳаҟароуп, аха иҟоуп ҳара ҳахьиеиҳаугьы – ҳара
ҳзы макьана иҟалар ҟалоит даҽа хәыцра аамҭакгьы, иҟанаҵ «Алыԥшаах»
иагәылоу ацәаҳәақәа:
«...Иԥсит ари амш шәышықәса ахыҵны... Схынҳәуеит усҟан аеҵәақәа
срыцны...
Исныҟәазеи! Аха, шәымшьыцын, – сызҵагылаз сзымдырӡо, шәышықәса
аеҵәақәа срыцын...»
Иахьа инагӡаны иҳадҳамкылаӡац «Алыԥшаах». Уи џьашьатәӡам, избанзар
ҳазыҟаҵаӡам ҳдунеи иатәу арҿиаҩы ҳарныҟәцаразы иоуа аҵаҳәарақәа
ҿырԥштәык аҳасабала рыхәаԥшра... Иҟалап, уи аҿы иаҳԥырхагоу иаҳбац,
иҳаҳац ашьыцра акәзар. Иҟалап, ҳшәара иалҵшәазар. Уи ажәа – «Алыԥшаах»
анҳаҳауа ҳгәы иаанагозар иаҳзымҳәо, иҳалымшо акәушәа... Аха, иуадаҩума
ахрашәа аҳәара, ахра иалху изы?.. Насгьы, изҳалҳаршарызеи иҳахәҭам
«Алыԥшаах» зжьара ауа мчушәа ахәаԥшра?..
Иахьанӡа «Алыԥшаах» хароушәа ҟаҳҵалон. Аӡбахә змаҳацгьы ирдыруазароуп
уи шыҟоу, ирзымдыруа иашахаҭак ианашьҭоу зда ԥсыхәа ыҟам
агәыӷра ишаҳәо еиԥш.
Ҳарҿиаҩы ааигәа иҳәанеиԥш, «ажәа аинраалара инаҷыданы, аус
аинраалара иаамҭазар ҟалап». Аха, уи аҳаракыра – ажәа ахаҭагьы аинраалара
сылшеит зҳәада?.. Аус аинраалара аҟынӡа анеира зылшо ажәа-наӡа
агәылаԥшра насыԥс изауз роуп. Урҭ мрагылара инаркны, мраҭашәаранӡа
мраныҟәара зылаԥш аху, есааира мраҭашәара мрагыларазтәуа алыԥшаахқәа
роуп. Иаҳҳәап:
Сара сзы ианҭашәо, ҽаӡә изы игылоит – амра иақәым ҭашәара...
Амреи сареи ҳаимҩалацәоуп – ҳаицуп, сыҟанаҵ сара.
Убас сгәы исанаҳәоит... Убас сҟалеит, – сыԥсҭазаара аханатә инаркны
«Алыԥшаах» здыруазшәа, амашьына арныҟәцаҩ даҽа дунеик аҿгьы
сихаанхоит ҳәа сгәы ишаанамгоз еиԥш. Убри аамҭазгьы, еилыскаауеит,
макьана инагӡаны иаҳзымдыруа ҳхы ҳаиааир шакәу, иаҳҭахугьы ҳхеиԥш
ҳаиааир шахәҭоу. Усҟаноуп «Алыԥшаах» ахықәкы анагӡара аналшо... Уи
анарха зегьы ҳзы иҵегьы иангәырӷьахәхо. Избанзар, ҳарҿиаҩы иагьа
даҳзааигәазаргьы, убриҟара даҳцәыхаразаргьы, уи аӡәгьы акгьы ҳадигалаӡом
иара дахьыҟаӡам!..
Амреи сареи ҳаигәылацәоуп –
Ҳаимҩалацәоуп.
Мраҭашәарахь ҳхы хоуп.
Амреи сареи ҳаиқәлацәоуп,
Ҳҿарацәоуп,
Ҳҩыџьагь ҳхы-ҳҿы лашоуп.
Есҽны исыхьӡаны исаԥысуеит,
Аха сгәааӡом,
Сара сеиԥш ҽаӡә дшазыԥшугьы
Гәаакӡан.
Сара сзы ианҭашәо,
Ҽаӡә изы игылоит –
Амра иақәым ҭашәара...
Амреи сареи ҳаимҩалацәоуп –
Ҳаицуп, сыҟанаҵ сара.
Жәаф шықәса ҳхыҵуеит
уареи сареи, амшын...
Ҳақәыԥшуеит хыхь-хыхьла
адунеи, џьашьауа.
Цәаныррак ҳазцәырҵуеит,
иҿыцу ҳа ҳзын –
Аԥшӡара ҳазхьыхәуа,
арахь ҳгәы ҭыԥсаауа...
Исҭахуп иахьысырц
снапқәа амца зыцроу
Хцәы ссирк ашьшьыҳәа,
аха, ишьҭыҵуам дара,
Иуҭахуп унахьысырц аԥслымӡ –
зынӡа иааигәаӡоуп,
Аха, уцәқәырԥқәа хынҳәуеит,
инеины мҩабжара...
Жәаа шыцәса ҳхыҵуеит
уареи сареи, амшын...
Лакҩакрада
ҳцәаныррақәа
ҳнаргоит ҳашьҭԥаа,
Ҳагәаӷьра ахыц иҭыҵуеит,
ашә ааԥнаҽын,
Адунеигь ҳҩыза гәакьоуп шьҭа,
нас ишԥа!
Абар, аԥслымӡ узеиԥхыӡуаз
инахьысуеит уцәқәырԥақәа,
Иагьналабоит наӡаӡа уа инхарц.
Ҭыԥҳак лыхцәы ссир
иабылуеит снапқәа,
Акы заҵәык ауп сзыҳәо –
Сынасыԥ сзынхарц...
Ҩажәи жәаба шықәса ҳхыҵуеит
уареи сареи, амшын...
Иҳазцәырцуеит усҟан
иҿыцу ҟазшьак:
Ҳгәы иҭаҳкыз ҳазхәыцуеит,
иҳаӡбуеит ҳхаҟын,
Иаԥсоу, иаԥсаму ҳәа усҟак!
Насоуп ианышьҭухуа
уара уцәқәырԥақәа,
Насоуп ианышьҭысхуа
сара снапқәа...
Шәышықәса ҳхыҵуеит
уареи сареи, амшын...
Аԥхарра ирылоу рылҵуеит
снапқәа зынӡа,
Уара мчы ҿыцк узцәырҵуеит,
Аԥсылмӡра лашаӡа
Ишузыԥшыц иузыԥшуп.
...еиҭа жәаф шықәса урҭоуп,
Умҩанызаҩ жәаф шықәса ихыҵуеит
Шәымҩа хароуп...
Ҭагалан –
Ахьтәы шькылқәа ирынгылан
Иааз ажьҭаара аамҭа –
Арҿиара аамҭа.
Аха сымазар,
сгылан акраамҭа
Сырзыԥшларын асахьақәа,
саԥхьа иаатуа,
Аха, ара анаԥшҩы иҭыԥым,
Ара дарбанзаалак дынцәоуп –
Зегьы рҿиаҩцәоуп...
Уаха рымам, анаԥшҩы,
Уара уаамҭа уаҵәоуп!..
Иҿырхырц ажьымжәақәа,
Амра иазааигәахоит анапқәа...
Закә разроузеи
ублақәа ирхызар акәу,
Ажьымжәақәа угәра ргарцаз!
Рылахь еиқәны акәым,
рыблақәа рхаччо,
Хыхь амра ныжьны,
Ҵаҟа адгьылахь илбаарцаз!
Алашара аҭыԥан иалырхырц
илашьцоу аҳаԥшьа,
Нас рҽаларӡҩарц
Уара ушьа,
Сара сшьа...
ҭагалантәи амш хәашьқәа руак исцәалашәаз
иахьа исгәалашәаз
аҵх сымпыҵҵәраан ицеит ахьтәы ԥсыӡеиԥш
аԥхыӡеиԥш
акы сақәыргәыӷны иныҵабеит сныжьны
схи сареи ҳаизныжьны
сахьақәак сзыннажьит ҳәаа змамыз
мыцхә еилкаамыз
сыбла ианаахгылалак сшьа еилазыршуа
нас иԥсуа
закә насыԥузеи ҭагалантәи ақәеиԥш бгәыԥҵәаган
бҟамлакәан
сныжьны бахьцаз – аҵх баазгаз
бацны бахьцаз...
Иԥсит ари амш шәышықәса ахыҵны,
Аеҵәақәа аҵагылан, ашьхақәа ирхыҵны,
Инеимда-ааимдо инаргоит.
Иабарго?
Иабарго?
Аӡәгьы шәхымлароуп аеҵәақәа рышьҭа,
Аԥсыжра ҟалоит шәышықәса рышьҭахь.
Шәааԥшыроуп уаанӡа,
Жәҩантәыла иалган
Иааргаанӡа...
Иԥсит ари амш шәышықәса ахыҵны...
Схынҳәуеит усҟан аеҵәақәа срыцны...
Исныҟәазеи!
Аха, шәымшьыцын, –
Сызҵагылаз сзымдырӡо,
Шәышықәса аеҵәақәа срыцын...
...аԥсҭазаара ансыдыргала
лашарамзи – сыбла хкит,
сагьыҩнаҵәааит ишсылшоз ала, –
сшәазар акәхап:
абри зегьы – схалоу?!
избан ихала! –
ишәазар акәхап, мап ркит:
ицәгьам иҭыԥ ирбазар заа,
ахаан ахыҵра игәамԥхо иҳәаа...
санииз исыцииз, ирацәасшьоз,
иансымарк даара иџьасшьеит:
адунеи аԥысҵеит са сиирала,
ус анакәха, дара ирзалои?..
исҳәаз сҳәеит,
искыз скит:
адунеи ацысҵеит са сиирала,
исыздыруам шәара ишәзалоу...
аԥсцәаҳа данаасхагыла –
лашьцарами –
сыбла хҩоит...
адунеи, иаԥысҵаз са сиирала,
шәаргьы ишәтәызар, ишышәҳәо ала,
шәахызбаауам шәыхәҭа ишәзалоу...
адунеи, иаԥысҵаз са сиирала,
ашә асыркуазар са сыԥсрала,
аганахь шәнымхои,
убри сгәырҩоит...
Ашәҭыц ашьхыц иахыԥсаауан,
Ашьхыц ацха иӡааԥсылон...
Цәыӡ змамыз зегьы ԥшаауан,
Еиԥырҵырц иҟаз зегьы еиԥылон...
Адунеи еиқәымшәа са саҭан,
Сыԥсы ҭызхуаз сыԥсы рылан...
Ԥхни-ӡни анеилаӡҩаз аамҭан,
Амши аҵхи срыбжьагылан...
Ашәҭыц ашьхыц иахыԥсааит,
Ашьхыц ацха иӡааԥсылеит...
Цәыӡ змамыз рцәыӡ рыԥшааит,
Еиԥырҵхьоу шьоукы еидгылоуп
Адгьыл агьежьра ианаҟәыҵ,
Зҭыԥ иқәҟьаз рҭыԥ ылырхт...
Аӡыхь хәашьит, ҿыцны иирц,
Амреи амзеи амш ашә илахт...
Ашәҭыц, ашьхыц иахыԥсааз
Реиҳа икьаҿу амҩа ианыршәлоуп...
Ашьхыц, зхала зыԥсы зфаз,
Реиҳа ихаау ацха ихыршәлоуп...
Иҟоуп ус амшқәа –
Саныҟам...
Усҟан,
Шәымҩахыҵыргьы аҩныҟа:
«Дыҟам»
«Дабаҟоу?»
«Анцәа идырып дахьныҟәо...»
Иҟоуп ус амшқәа –
Саныҟам...
«Дхынҳәырц дыҟоу?»
«...даднамкылар дахьыҟоу...» –
Иҟоуп издыруагь
Сахьыҟоу саныҟам, –
Асеиԥш аҟәышра –
Бзамыҟәроуп ҳәа сыҟоуп...
Иҟоуп ус амшқәа –
Саныҟам...
Усҟан:
Сыдгьылуп,
Шәзынгыло,
Шәзықәныҟәо;
Усҟан:
Сымҵәыжәҩоуп
Шәызлахало ҵәҩанҵәыҟа;
Усҟан:
Сымҩахәасҭоуп –
Шәызлахынҳәуа аҩныҟа...
Сыҟам –
Шәа шәыҟоуп...
Сыҟазшәагь шәыҟам...
Иҟоуп ус амшқәа –
Саныҟам...
Анбанқәа рҭыԥқәа ааԥсахзар, «Аԥсуа» «Ауаԥс» ҳәа уаԥхьоит...
«Ирон фандыр» аԥсшәахь «Ауаԥс ԥхьарца» ҳәа еиҭазгеит. Ҳажәларқәа
лахьынҵала ишеиԥшу еиԥш, гәҭыхаҳәагас, гәырҩахҽыгас, ишьҭырхыз
амузыкарҳәагақәа афандыри аԥхьарцеи еиҿартәышьала, бжьгашьалагь
еиԥшымзар ауазма!
«Ауаԥс ԥхьарца» аԥсышәала еиҭаганы иҭсыжьит 1984 шықәса рзы,
К. Хьеҭагуров диижьҭеи 125 шықәса аҵра инақәршәаны. Уи аҭыжьра,
аибашьра аламҭалазтәи Аԥсны ауаажәларра-политикатә ҭагылазаашьа
хьанҭеи, нас аибашьреи ирыхҟьаны алитературатә ԥсҭазаара ианыԥшыртә
изыҟамлеит. Ииасыз 30 шықәса рыла ҳажәларқәа агәаҟра дуқәа рхыргеит,
аԥсреи абзареи ирыбжьагыланы аԥсҭазаара иазыхынҳәит. Иӡрыжәхеит,
иӷәӷәахеит ҳаешьара.
Иахьа, ԥсра зқәым ауаԥс поет Косҭа Хьеҭагуров диижьҭеи 155 шықәса
анҵуа «Ауаԥс ԥхьарца» аԥсшәахь аиҭага сеиҭахәаԥшны, хәҭақәак зынӡа
ҿыцны еиҭаганы аҭыжьра иахәҭаны исыԥхьаӡеит. Аԥсуа ԥхьаҩы асҟак
изааигәоу ажәлар рҭоурых, рыгәҭыха, ргәырҩа, ргәырӷьара ирхылҵыз
аҩымҭақәа инапаҿы ианыҟала, игәаҵанӡа ишнеиуа агәра згоит.
Уажәазы ажурнал аԥхьаҩцәа ирыдызгалоит сеиҭагамҭақәа рыхәҭак.
Суҳәоит саҭоумҵарц, – сашәа
Лақмарны иуаҳазар ҟалап.
Ахаан зылаӷырӡ камшәац,
Игәырӷьахәу иашәа иҳәалап.
Знык, сыԥсадгьыл аҿаԥхьа
Исылшар суал ашәара,
Игәырӷьодаз усҟан са саԥхьагь,
Сашәагь наҩрын хара.
Издыруеит, шәеибарҵәыуо, иахәҭоуп ҳәа,
Шәшахагыло шәааины сҳаҭгәын,
Издыруеит, «џьанаҭ иҭыԥ хиоуп!» – ҳәа
Ажәа ԥшӡақәак шышәҳәо са сзын.
Издыруеит, уасак ахәда шхышәҵәо,
Шәычгарым, нас аҵасқәа нагӡо!
Араҟы  еибгазар, шәгәы сҭымҵәо
Сшынхаз шәнамырҳәар ҟалаӡом.
Мышкоуп, нас сахагьы шәоурым,
Мышкоуп – егьа шәҳәозаргь са сзын.
Уинахыс уаҳа сышәгәалашәыршәома,
Иахьыҟоугьы шәхашҭып сҳаҭгәын!
Угара арҵысра шԥамариоу...
Амза ашәахәа уалаиоуп, –
Ухаҵахарц иузҳала!
А-лол-лаи!
Уара иузкуп сашәагьы...
Мышкы зны усыхьӡахыргьы!..
Кыр ухьшазар џьара –
Уан, сара!..
Ҳаԥсҭазаара – ҵхуп имшаӡо,
Уабгьы уаҳа илшаӡом,
Дҵыкәкәагәышьоит хәыҷ-хәыҷы...
Уцә, схәыҷы!..
Нас мышкызны уздухозар,
Уаб иеиԥш убӷа урхәозаргь,
Анҵыра уоуааит, иузҳала!
А-лол-лаи!
Иуӡахып удухар ажәцәеимаа,
Ачҳара шԥацәгьоу, ахьҭа ма,
Уӷра хәашак анҭам...
Уцәа шьҭа!..
Амҿы уаҵа, еидарала,
Удухар ҳашҭа уҭалалап,
Иуасҳәап усҟан изакәу
Ан лгәы!
Иуасҳәап: уахымсын ахаангьы
Удгьыл гәакьа аҳәаагьы,
Еснагь уи гәыкала ибала!..
А-лол-лаи!..
Сеиқәшәоуп зегь рыла: сажәцәеимаа, слабашьа,
Аҵла-ҵаа махәлых аӡарҵәи сымӷоуп маҟас,
Исшәуп ахамы ԥжәаха, еиӷьу са сашьҭам...
«Абзеираз!» – ҳәа набаҳәан сымҩа снықәлауеит нас.
Акрааҵуан базыԥшижьҭеи наҟ саныбԥырҵра,
Игәасымҭо сыҟамызт са сылаԥш бшацәшәоз!
Бгәы ҭнарӡыӡон бҿаԥхьа са сцәырҵра,
Гәынқьран бгәы иҭыҩны са сҟынӡа иааӡоз.
Абзеираз! Иахьарнахыс ҳаҟам ҳаиԥыларц,
Са сҟынтәи, харантәи базымԥшын акгьы,
Агәра бгап уаҵәы, сыбла бышхымԥшылац,
Уаҵәашьҭахь, сыбхашҭып зынӡа схаҭагьы...
Издыруада, инаур зны бҿаԥхьа иаагылар,
Зхала иныгәынсуа адунеи амҩақәа ирну,
Беиԥхыӡыр здыруада, бахьышьҭоу уахынла,
Амҩаҿ аӡәы ихала аԥсхыхра дшаҿу.
Аха бымшәароуп, уи еиԥш аԥхыӡцәгьа
Насыԥуп ба бзыҳәан, гәырҩам изызҳәо.
Ихахьы инеиган аӡәы бара быцәгьа,
Бхаҵкы дцарцоуп, ихы ихашҭны дзыҳәо.
Иаасыԥхьарц сашьҭоуп ҳразҟы"Шәеиқәымшәазар"дара мҩанызас,
Убри сыцзар «сманшәалан» сақәшәон сҵыхәтәа.
Исҭахуп гәнаҳада адунеи ба банызарц.
Абзеираз! Абзеираз! Агәырҩа бҽаҭан бымтәан!..

Анышь ҟасҵан
Са снапала,
Аӡы ихысҵеит
Инаганы.
Сацәшәо сыҟам
Џьара акала,
Амшын схыларгьы
Сақәтәаны.
Ицоит амшын
Ихыхәхәала,
Хара иааныжьны
Агаҿа.
Ак агхаргьы,
Са снапала
Иҟасҵоит,
Издыруеит уи
Амаӡа.
Акьанџьақәа амшын
Ихылан иӡсоит.
Урҭ рырныҟәашьа
Сашьеиҳаб исирҵоит.
Знык исызҵар,
Иҟасцо жәбарын.
Сымшәакәа амшынгәы
Схылан сцарын.
Амшын нырцә иҟоу
Сашьцәа рахь сцалап.
Избо, исаҳауа
Араҟа исҳәалап.
Макьана схәыҷуп,
Аха сдухар, исызҳар,
Даара исҭахуп
Уи сылшартә сҟалар.
Амырхәага
Хааӡа иԥхоит.
Ашьыжь уцәар
Уԥшӡахоит.
Уцә, соуԥшәыл,
Шьҭа иахәҭоуп.
Уцәарҭа бымбылӡа
Иҟаҵоуп.
Унапқәа
Уваԥсаны уиа.
Ушьапқәа еиҵыхны
Уԥсы шьа.
Улақәа ақаруеиԥш
Иҭыԥхаауа,
Еиқәыԥса ацәа
Анаауа.
Уԥышә хәыҷқәа
Ԥахәӡа еиқәҵа.
Сара ишуасҳәо
Иҟаҵа.
Убахҵәаӡа уҟоуп,
Мла уакӡом.
Уцә, уаҳа
Усырҵысӡом.
Ааԥынмахә хахаӡа,
Апытҟәырқәа птит.
Ашәҭ аблақәа шашаӡа,
Агәыԥшқа аанартит.
Абаҳча унҭалар
Афҩы хаа гоит.
Анаҟа-араҟа
Аԥсаатә шәаҳәоит.
Еигәырӷьоит ааԥынра
Лахҿыхӡа иахьааз.
Абас еиԥш ишәҭышха
Рыла иахьабаз.
Избан акәзар,
Аӡынра ргәы ԥнаҵәахьан.
Аҵаа иаргәаҟхьан,
Аԥсра иацәынхахьан.
Амза, амза, ҳалашара,
Угыл, цәыкьа уаҳхаԥха!
Уахынла уда ҳаҩны-ҳгәара
Изылашом ҳамӡырха.
Аҽыуаҩгьы алашьцара
Дыҵган, алашара ирба.
Арахә ылахар аккара
Еибга-еизҩыда еиқәырха!
Уаҳхылаԥшла,
Иҳазгәакьоу амза,
Ухы уамеигӡан,
Улашала!
Убзиара ҳара
Иаҳхашҭуам, амза,
Ушкаҷҷо убыс
Укаҷҷала!
Ашьыбжьышьҭахь
Адәаҿы
Ахәыҷқәа ахәмарра
Хҭаркит.
Џьоукы «џьит» ҟарҵеит,
Џьоукы кәашеит,
Џьоукгьы
Ампыл еимаркит.
Нас илатәан
Иааикәшаны,
Ирҳәеит
Дасу ирҵаз.
Ажәеинраалақәа
Рыбжьы ҭганы,
Зегьы иаҳгәаԥхеит
Ишырҳәаз.
(Ацирк аҟны)
Аҽқәа гылан икәадырны,
Аҟамчы аниҟьа,
Еибадырны
Идәықәлеит иҩны,
Еивагылан.
Аӡәгьы дрықәтәам,
Рыӷәра икӡам.
Аха уи дара
Усс иркӡам.
Аҟамчы аниҟьа
Аҩынтә раан,
(Ус идирҵахьан
Ҭемыр заа),
Иаақәгьежьын,
Уашьҭахьтәыла
Зегь леижәылеит
Ҽыҳәҵәыла.
Аԥсыуаҵас
Аԥсшәа аҳәашьа,
Ус ишубогьы
Имариаӡам.
Аха знык
Уанақәшәа аҳәашьа,
Иухоумыршҭын,
Уи ԥхашьараӡам.
Шьыжьбзиа! –
Уҳәоит ашьыжь,
Амра хәлаанӡа
Такәы.
Мшыбзиа!
Уҳәоит убысҟан,
Амра анықәу
Шьыбжьагәы.
Хәыҷы-хәыҷла
Илеиуа, илеиуа
Амра
Аӡаалара ианаҿу,
Ианумба
Амра аиуа,
Хәылбзиа!
Ауп иҳәатәу.
Амаахыр сыҟәшәоит,
Скаҵкәыр жәбоит,
Абар, исырҭәуеит
Азна.
Аха аҩныҟа
Иназгар сшәоит,
Саҳәшьа дҿыхахьазар?
Лара дырцәан
Ауп сышцаз,
Сцаӡом ҳәа
Лаҳәан.
Амаахыр лбар
Акаҵкәыр иҭаз,
Сыгәра лгаӡом
Уаҳа.
Лара макьана
Дхәыҷӡоуп,
Абнахь дабазцо.
Схаҭагьы
Макьана схәыҷуп,
Нас
Лара дабазго?
Иасымша дуасҭоит
Сгәыла Ҷыжь.
Абар, иҟаиҵаз
Акәырҷыжь.
Избо зегьы
Иргәаԥхоит.
Ианырҭаху
Ауаара иргоит.
Иалааргоит амҿы,
Аԥҳә, аҭәа.
Ирҭаххар, иааны
Иргоит еиҭа.
Акәырҷыжь
Иаҵакуп абат.
Уи иааӡеит,
Ибжьеит Шабаҭ.
Аԥсҭазаара – ари иаанагаӡом ауаҩы аҳауа
лаигаҩеигоит мацара ҳәа. Аԥсҭазаара иаанаго
қәԥароуп. Ақәра рацәа нызҵызгьы иакәӡам
аԥсҭазаара змаз. Аԥсҭазаараҵәҟьа змаз,
иахьынӡауаз уи аԥсҭазаара аилкаара зылшаз
иоуп.
Алӡынрак асышәыб еиқәҵааха, ихьанҭыџьӡа зыбӷа ырхәаны иамаз
аԥсабара ааԥынразы аҽеиҵыхра шацәыуадаҩу еиԥш, шықәсыла Шабаҭ
иқәыӷәӷәоз агәырҩа-хьаақәа зынӡа дыдреиџьын, алҵрагьы ицәыуадаҩхан,
иқәра инаԥынҵаны ихаԥаз ажәра ашәшьыра иҽааҵеикит. Иҽааҵимкыргьы
дабацарыз. Аҩа икын ицәыԥҵәеит, аӡа икын, аҽыртарны ианԥҟьа, дырҩегьых
иааны иара иакәхеит изаахазгьы.
Ус иҳәеит ҳәагьы, хшарала Анцәа ишиҳәара дыҟоуп, иԥа, иҩҭыԥҳацәа.
Макьана дара рыла илахь аԥхӡы маацт, аб иаҭәам амзар, дырхыҽхәозар
даархыҽхәартә иҟоуп дара. Аиҳабацәа рхатәымҩақәа ылырххьеит. Аиҵыбӡа,
иара иҳәашьа, ахьшәахыхра, аныда дааӡатәны инапы даанхалеит. Аԥсабара
иара атәы ҟанаҵозаап, ларгьы деиқәҩысҭааха, лаб ихәда дахаршәуп,
дыхгәарԥхаҩуп, иакәымҟаҵарак иабзоураны дахьурхәыр уҭахызаргьы, убз
ухәлалыршәуеит, унапқәа увалыжьуеит.
Аџьма имԥсыша амаҵә азылаҟәуеит.
Аиаҭым икәакәар былуам.
Ауаҩ ихәшә иааҵраҿы ишыҟоугьы аԥшаара ицәыуадаҩуп.
Аԥсуа жәлар рҟәышажәақәа еснагь Шабаҭ илахьынҵамҩа хырхарҭа
рбагақәаны ишангылоугьы, урҭ ириааиуама уҳәаратәы, агәкажьга аамҭақәа
рыԥҭа еиқәаҵәақәа урҭ арбагақәа ихырҩарц иаҿуп. Зны-зынла аԥҭа
еиқәаҵәақәа иаарылԥхало ашәалҟьамрагьы игәы иҽаннаҵалоит, ашәахәа
ҭаақәа игәы ишынҭаԥхалогьы.
Деимактәхеит Шабаҭ.
Дрыбжьахеит ажьаҳәеи аԥсынгьерии.
Ӡрыжәра игым, аха иӡрыжәцәоу аихаршы аԥҽра иаҳа иазымариоуп, аихаӡа
аасҭа. Итарыз аихаӡа уриашар ауеит, аха иԥҽыз аџыр ԥҽит, еиԥушьыргьы,
ублаҿы имааиуа, ашәахсҭа ажьакца ианҭнафаалакь еиҭаԥымҽыр ауам.
Аԥсҭазаара ахатә философиа.
Филисофиатә дунеихәаԥшрала уи ишахәаԥшлатәугьы, Шабаҭ идикылоит
ишыҟаҵәҟьоу. Амаҷ игәы арҟәандоит, амаҷ дагьашьуеит. Ишԥеиури, ус Анцәа
дишазар.
Хәҵышаамҭақәак изыҟамлацкәа Шабаҭ. Ишԥеизыҟамлац. Урҭ иагьмаҷӡам.
Аха ичычацәеит аԥсра. Даақәнахӡеит – аԥсра.
Аԥсра – аидарақәа зегь раасҭа ихьанҭоу аидара.
Аԥсра – наунагӡатәи дунеи ԥшӡакахь ацара акәушәа ахжьара.
Аԥсра – аҳәаақәа зегьы рынҵәамҭаҿы ҿымҭрала изԥыло.
Издыруада, иара аԥсрагьы зеилкаара ауаатәыҩса иаҳцәыуадаҩу
ԥсҭазааразар? Аԥстәарҭа дгьылаҿ иҟаҵәҟьазар ҳара хжьагас, гәынкылагас
иҳамоу, ҳаблақәа ирымбац, аџьанаҭ ԥсҭазаара? Ус акәны иҟандаз! Уи аџьанаҭ
ԥсҭазаара иалаԥшны иаахьада? Днеины игылахьада аҵаҳәарҭеи амцҳәарҭеи
рҳәааҿы? Урҭ реиԥшьырҭа акәзар ҳара иахьатәи ҳаԥсҭазаарагьы?
Аԥхьа иҟамзи ажәа. Уи ажәа иахылымҵи ашәа, абзиабара, агәбылра, иара
аԥсҭазаара ахаҭагьы.
Ажәа – ахаҭара аазырԥшуа ашьҭыбжьқәа рқырбыҷ. Зыԥсы ҭоу, ахаангьы
ԥсра-ӡра зқәым. Ажәа ауп иԥсеиқәырхагаха ашьа иалалны адақәа
ирҭаныҟәо, агәеисра еиқәызмыртәо.
Адунеи иқәу ауаатәыҩса зегьы ажәа рзеиԥшуп. Еиҭакшьагьы амаӡам.
Аха урҭ ауаатәыҩса ашьҭыбжьқәа реизга – ажәа раҳауеит дасу дара ртәала,
убри азоуп азеиԥш бызшәа хатәы бызшәақәаны аҽзашо.
Ахатәы бызшәа. Ахатәы ԥсҭазаара. Абаа еицамк иаҩызоу ахатәы ҩны,
ахатәы мца, ахатәы лҩа. Урҭ ирыгәҭылсоуп ахатәы чамҩахә. Абрантә ауп
иахьалагаз, Шабаҭ иҟырҟы зырхәыхәыз, иан лкыкахш раԥхьатәи ичамҩахә
иаланы иԥсҭазаара хацзыркыз ичамҩахә, даниуаз ауха ашацәа изылырхыз
илахьынҵамҩа раԥхьатәи амҩахәасҭақәа.
Шабаҭи Маринеи рыԥсҭазаара анеиларҵоз амш аҽнынӡа дааирц азы,
ахаҵа мыжда, заҟа еинҟьа-еныԥара мҩа дырнысзеи. Дхымжәакәа дааит уи
амш аҽнынӡа. Уи амш инаркны иԥсҭазаара аҽаԥсахит. Даҽауаҩхеит Шабаҭ.
Игәы зыхшәахьаз аԥсҭазаара даҽа блақәак рыла дахәаԥшит. Уи иара игәы
ишаанагоз еиԥш иашамзаарын. Ашара иацзаарын ахаарагьы. Уи ахаара
игәырԥсаҳәагаха даҿлырхәеит, ахаацәа зхьыкәкәо ицоз, иԥшәмаԥҳәыс,
Марина. Шабаҭ иџьеишьон иԥҳәысхшаз аԥҳәыс лҟазшьа ҷыдарақәа. Урҭ
иара изы исаԥыџьхеит, имардуанхеит, ижәҩанлашахеит. Раамҭа иаҵаҽырбо,
мчыла илахь иадҷаблахьаз акаҷырақәа, маӡа-аргама рҽырымҵәахыр ада
уаҳа ԥсыхәа рмоуит. Шабаҭ иааҵраҿы иҟаз, ԥсеиқәырхага хәшәхеит Марина
иара иахь лымҩахыҵра, иԥсҭазаара иалалгалаз лшьаҿақәа. Аамҭа
кьаҿла урҭ ашьаҿақәа убриаҟара ирацәахеит, рыԥхьаӡара Шабаҭ иакәым,
аматематик бзиагьы илшарым. Уажәшьҭа инхаз Шабаҭ изаҵәреи, урҭ анасыԥ
аамҭа лашақәеи реилаӡҩара аамҭа ауп.
Маҷк игәы ааирҟәандарц, маҷк иԥсы игарц азы Маринеи иареи
еицырхыргаз, анасыԥ лаша зцыз аԥсҭазаара азхәыцра иҽеиҭарц
иҽанааизигалакь, иҿаԥхьа иаацәырҵыхуеит аԥсра. Аԥсра – дылзыгәдуха,
харантәи лшьаҿашьҭыбжьқәа рыла иидыруаз, зыблаҭаԥшра иара изы
ижәҩангәашәԥхьараз Марина хаа димызхыз... Аԥсра... Агәалашәарақәа
зегьы ириааиуа, аԥсра... Аԥсра анаҩс уаҳа Шабаҭ ихдырраҿы имааиуа
даҽа хәыцрақәак.
Ауаатәыҩса ҳҟазшьақәа абас ауп ишыҟоу:
ари адунеи аҿы ҳара иаанаҳкыло аҭыԥ ахаангьы
еилкаашьа ҳамаӡам, уи ҳзырдырша цәгьарак
ҳақәшәаанӡа. Ҳзықәшәахьоу абзиарақәагьы
ҳаздырӡом, инҳампыҵыԥшша ицаанӡа.
Ааԥынреи аԥхынреи макьаназы рыбзқәа шеивҵарымҵацызгьы,
шәшьырак уааҵанацалартә амра цахахьан, апытҟәырқәа рытҟәацбыжьқәа
ашәаиаҵәан аԥсабара иаҟәнылахьан.
Иахьа Аҟәатәи адәыӷба вокзал аҿы, ҽыхәышәтәра Москваҟа ицоз Марина
днаскьаргарц аперрон иқәгыланы, адәыӷба «Аҟәа-Москва» ааира иазыԥшын
Шабаҭи Анушкеи назлаз ԥыҭҩык аҭахцәа. Зԥа гәхьаазгаз аин еиԥш абжьы ду
ахацала иаарыдгылараны иҟаз адәыӷба ццакуамызт, иахьа зынӡа имааргьы
Шабаҭ иаҳа еиӷьишьон. Уа иҭалараны иҟаз Марина наӡаӡа димнахрашәа
игәы инаҭон. Уи еицәаны ибон лымацара заҵәык амҩа хара дахьықәлоз,
аха авагон амҩаԥгаҩ длықәгәыӷуан, «лыхәҭаагьы» лиҭахьан. Знык Москва
дызнеигәышьар, уа илԥылоз, илывагылоз, илыцхраауаз ыҟагәышьан.
Ихаҭа длыцны дымцагәышьоз, ахәышәтәырҭа аҟны дышьҭаҵаны, излаилшоз
ала аҳақьымцәагьы днарацәажәаны дмаарыз, аха зан дназхыҵны
дцоз, лабгьы уи дналыцлар, ҳаӷеиҭа, џьара аангылара зҭахымыз, изымуаз,
хышықәса зхыҵуаз Анушка дгәыӷьны дыԥсыр алшон. Уи лҟазшьақәа Маринеи
Шабаҭи раҟара издыруадаз. Иҟалалакгьы ҟалааит ҳәа Шабаҭ амҩа
дықәларц далагаргьы Марина ма илуазма.
Иааит адәыӷбагьы. Иазыԥшны игылаз ауаа хыма-ԥсыма уи аҭаларахь
еихеит. Шабаҭгьы, Марина лсумкақәа реиҳа ихьанҭаз акы аашьҭыхны уахь
дынҭалеит. Лыблеҭ иахьианаҳәоз акупе ԥшааны, ишьҭаланы иааиуаз Ферики
иареи ааицхыраан, Марина дырманшәаланы лҭыԥаҿы днадыртәеит. Нас,
еиҭагьы амҩаԥгаҩԥҳәыс лгәылҽанҵаны, аперрон ахь игылаз рышҟа длалбааит.
Ҿымҭӡакәа, арахь зыблақәа лаӷырӡыла иҭәыз Анушка дҩышьҭыхны
дааигәыдикылеит.
Иԥшны игылан адәыӷба авокзал иаадҵаанӡа.
Ус ашьшьыҳәа, рызхара еибабарц аҭахызшәа, адәыӷба мыццакӡо Москваҟа
ахы рханы аҿынанахеит. Рыла дахьынӡабоз рнапқәа Марина илзырҟьон,
ларгьы иаартыз ахышә лхы ҭырҳәҳәаны лнапы рзылҟьон, Анушкаа ҳәа лыбжьы
адәыӷба абарбалбыжьқәа ирылыҩуан.
Убри аҽны инеидыҵит, бжьымзы дуӡӡа еибамбараны иҟаз, анатстәи реибабарагьы
зынӡа еимгеимцараз Маринеи, Шабаҭи, Анушкеи.
Убри аҽны, зхала ҽыхәышәтәра амҩа иқәлаз Марина, бжьымз рашьҭахь
Аԥсныҟа, лыҩныҟа даагатәхеит илыҵагыланы...
Марина Москва дышнеиз еиԥш адырра ҟалҵаанӡа, Шабаҭ иара ихаҭа
иоуп издыруа аҵхқәеи амшқәеи шихигаз. Аҭел иааҭыҩраны иҟаз, «сеибганы
сааит!» ҳәа ажәак заҟа игәырҭынчгаз, заҟагьы иԥсҿыхгаз.
Дҭацаны, раԥхьаӡа акәны иҩны данааҩналоз убриаҟара дылмеигәырӷьазар
ҟалап Шабаҭ, Москвантәи Марина лыбжьы аниаҳа заҟа длеигәырӷьаз
аҟара.
Бышԥаҟоу, бышԥанеии, бара абзиара збаша?
Сааит изулакгьы, сыԥсы сыманы, – ахаангьы гәкажьрак знымԥшыцыз
Марина лыбжьы ааигәамԥхеит Шабаҭ, аха амҩа дшарааԥсаз даназхәыц,
маҷк игәы ааиқәиҳәалеит.
Уаҟа ибԥылама? Бдырманшәалама?
Араҟа шьҭа хылаԥшра сыгхаӡом, Шабаҭ. Шәара шәоуп шьҭа хәыцырҭас
исымоу. Сышуқәгәыӷуагьы, ахәыҷы дузымбар ҳәа ашәара сыкны сагоит.
Ҳара баҳцәымшәан Марина. Ҳара иаҳурхьуеи, ҳаҩны ҳаҟоуп. Бара боуп
ҳаргьы хәыцырҭас иҳамоу. Аха Анцәа дҳацхраагәышьар, лассы бҽыхәышәтәны
баҳзаап. Нас ҳаицымзаауеи. Смаҭхаргьы, сдаӷьхаргьы ахәыҷы абара лыгсырхом,
бара бгәабзиара Анцәа иҳаиҭааит.
Илҳәои Анушка?
Илҳәахуеи, макьана дызлоу аԥхыӡ лхаҭагьы илыздырӡом.
Шабаҭ, суҳәоит, анапы лыгумырхан. Абыржәык иаасашәраӡа. Асҵәҟьа
сышԥаԥсри, абыржәык исаӡар, нас сара сгәы ишаҭаху дсааӡоит.
Дбааӡоит, дбааӡоит. Быԥҳа бара дышԥабмааӡои, бара быдагьы ԥсыхәас
илымоузеи. Уажәшьҭа бзызхәыцлаша бгәабзиара ашьақәыргылара ауп.
Алымҩанак сзызхәыцуаз удыруоу, Шабаҭ? Аҟәа, адәыӷба аперрон
ианнадҵ, уара Анушка лнапы кны амашьынахь уцон. Лара дхысхысуа, дувагыланы
дахьнеиуаз, уажәы-уажә сара сахь дхьаԥшуан. Уа сара избаз
асахьақәа ахаангьы сыблақәа ирхыҵраны иҟоума.
Усҟан уи лгәы хәыҷы лыхьзаргьы, аҩныҟа банаауа заҟа дгәырӷьаҵәа
дыбԥыло бымбахуеи. Уажәнатә сара уи сыблақәа ирыхгылоуп.
Анцәа иуциҳәааит!..
Шабаҭ усҟантәи иажәақәа Анцәа ицимҳәаӡеит. Аганахь дцәыҵатәан аҩсҭаа
гызмал дихыччон, изқәа дкыдыччалон, ҵәымӷ жьакцакгьы игәы алаҵара
даҿын. Аҩсҭаа даҩысҭаамзи, абарҭ зегьы ҟаиҵон Шабаҭ имырдырӡакәа,
амзаҿа агылареиԥш, гәыӷрақәак днархьырԥшуа.
Иахьа-уаҵәы, иахьа-уаҵәы ҳәа дышгәыӷуаз, дшыԥшыз бжьымзы нҭыкәкәа
ицеит. Бжьымзы аламгәа шәынтә дҭалеит, дҭысит. Бжьымзы рыла Маринагьы
шәынтә дыԥсит, дыбзахеит. Лгәабзиара уаҳа изышьақәымгылеит. Лашьеи
лаҳәшьеи Москваҟа амҩа ишықәыз иқәын. Иара хьаас димаӡамызшәа,
аҩны дтәан, Анушка хәыҷы дҿаҳәаны длыман. Шьаҿак дааиԥыршәомызт.
Ашьыжь дышҵәыуоз ахәыҷбаҳчахь дигон. Ахәылбыҽха дааигарц даннеилак,
сан даама ҳәа инымҵәаӡоз лызҵаарала ахы наигәыдылҵон. Урҭқәа рыхгара
иаҳа изымариан, уажәшьҭаҵәҟьа зычҳара илымшоз, уаха дыӡәӡәа-дыҳәҳәа
данышьҭеиҵоз, уажәшьҭа дыцәоуп ҳәа агәаанагара анааиауаз аамҭаз,
даалҟьан, лиарҭа даақәтәон, саб, сан даауама ҳәа лызҵаарала даҽа хык игәы
инҭалыршәхуан. Абас мацара бжьымз. Бжьымз – зеиҭаҳәара уаҩы илымшо,
аби аԥҳаи рыԥсҭазаара хьанҭа. Урҭ зегьы аԥхыӡ бааԥсы еиԥш наҟ
инаихаимыршҭуазеи Шабаҭ, аха бжьымз рышьҭахь Марина хаа дизыхынҳәит,
лыԥсахәага лыманы. Зегьы акоуп уи лгәабзиара ашьақәгылара дақәгәыӷуан,
игәра игон Анцәа, иашьапкрагьы дарааԥсомызт...
Анцәа ду! Иубоума счымазара зеиԥшроу?
Уара иумдыруеи, уҿаԥхьа заҟа сымчыдоу
агәнаҳарақәагьы шсымоу, сахьуаҩытәыҩсоу
азыҳәан. Усыцхраа, саазқәуршәалакь зегьы
рзы аџьшьара усҭартә амч соуратәы. Анцәа ду!
Абри счымазара, уара уҿаԥхьа исымоу сыгхақәа
рыриашара иазҳәазааит. Анцәа ду! Сара исымчуи,
унапаҵаҟа сыҟоуп, уара сумаҵауҩп,
исыхәҭазар,счымазара салга.Сара ахаангьы
идырны цәгьарак ҟасымҵацызт.
Анцәа ду! Ислахьынҵоутәуазаалак зегьы рзы
иҭабуп ҳәа уасҳәоит.
Марина Москва ахәышәтәырҭаҿы данышьҭаз
иҟалҵоз анҵамҭақәа рҟнытә.
Ашареи ахәлареи еимаркуаз амш акырынтә даԥылахьан, инаскьеигахьан
Шабаҭ. Уи иацрышәшәоз агәырӷьарақәа Шабаҭ дыргәыбзыӷуа
иааиҿахәмарны инеиԥырҵуан, ацәгьарақәа – ԥышәарҭатә дәеиужьны
дҟарҵарц рҭахызшәа, рҽырқьақьаны, игәыхьха иашҭа иааҭатәон. Ас шықәсык
акәымхеит, ҩышықәсагьы.
Арҭ амшқәа рзы акәзар, изыхҟьаз ихаҭагьы изымдырӡо, ҩнуҵҟатәи
гәҭынчымрақәак ацгәы ашьапхыцқәа реиԥш иааҟәымҵӡакәа игәы рыӷьӷьон.
Иҵуҵууа ҳәҳәабжьҵас иааҟәымҵӡакәа акы илымҳақәа ирҭытуан. Аибашьраан
уиаҟара инмырцыз шәарак ааицрымҵӡо ишьҭан.
Иахьагьы ашара дацгыланы дызԥылаз ашьыжь акәзар уаанӡатәиқәа
иреицәамзар иреиӷьмызт. Имаҭәақәаҵәҟьа рышәҵаха илдыршомызт,
атыжәты инапқәа реиԥш иҵысуаз инапқәагьы.
«Анаџьалбеит, закә цәалашәароузеи ариабжьарак сызмырҭынчуа. Даҽа
рыцҳарак сзыԥшыхзар... Шьҭаҵәҟьа уаҳа иаасылшаӡом... Тати ак лмыхьааит.
Аха зегьы реиҳа ихьанҭаз аамҭақәа ҳархымси. Ҵоуп, уи лгәабзиара
макьана иуашәшәыроуп, аха аԥсра аблақәа акырынтә дырхыԥшыланы
дырԥырымҵхьеи. Уажәшьҭа, Анцәа иҳәар, лассы лшьапқәа дрықәгылароуп.
Лара лхаҭагьы гәкаҳарак лныԥшӡом. Ишлылшо аԥсҭазаара амахәҭак
дахьынҳаланы илкуп. Уи аумаӡа аанагоит. Дацәцароуп. Дацәцароуп,
уажәшьҭаҵәҟьа уи лчымазара». – Шабаҭ хәыцра шәкы акәкәыҳәа ишицрыхоз
иҽааилаҳәаны Тати дахьышьҭаз ауадахь днеит. Уи Москвантә
дшыхынҳәыҵәҟьаз, лара лзы хазҷыдала ауада лзылхны иҟан. Лгәабзиара
шьақәгылаанӡа ауаа рацәа дырцәыхьчатәын, ихҟьоу чымазара маҷӡакҵәҟьа
иаразнак илыдҷаблон, лыԥсҭазаара ашәарҭа иҭанаргылон. Аԥхьатәи
амшқәа рзы Шабаҭ ари даараӡа игәнигон. Ҽынла уи лааигәара усгьы-усгьы
аӡә дҟалон, аха уаха шаанӡа лыблақәа ҭраа, лхалазаҵәык ҽа-уадак аҿы
дахьышьҭаз, аха лгәабзиара ашьақәыргылара зегьы ирыцкны дахәаԥшуан.
Насгьы уи уа ауадаҿы ишлыцимыршозгьы, уахык ԥшьынтә-хәынтә дгыланы
лшьақәыӷәӷәара ишәон, илзылтааз ахәшәқәа лиҭон. Абас мацара, мызкы
аҩнуҵҟала, хаҵеи ԥҳәыси аҵх лашә шеимдырххоз акараҳәа иаадыршон.
Ашарагьы карауараха аԥсабара ианаақәлалакь даргьы рмыцәареи
рааԥсареи аарханаршҭуан. Раԥхьа ишьҭан мышкы аԥсҭазаара. Мышкы
аԥсҭазаара – ԥсҭазаарак иаҩсуаз.
Мышқәак раԥхьа, рыԥҳа хәыҷы даныцәа, ишыҟаиҵалац еиԥш, акраамҭа
уи длацәажәо лаԥхьа дтәан. Лхьаақәа лхазыршҭышаз, илахҿыху ажәабжьқәак
лзеиҭеиҳәон. Ларгьы, лыбла хаақәа, иӡыҭхьаз лхаҿы аԥшӡара дмырӡырц,
иагәылԥхаауан. Уажәы-уажәы ччаԥшькгьы налҿықәлалон.
Шабаҭ, – лҳәан, ларӷьа напы ахыза иаацәыҵырҳәҳәаны инапы
инақәылкит.
Акрыбҭахызма, Тати? – Шабаҭ џьара акы сызлыхәозар ҳәа иблақәа ҭраа
дналҿаԥшит.
Уцаны ушьҭала. Уаха жәантә угыланы уааиуеит. Уца, уцәа. Уԥсшьа. Мамзар
зынӡа укаҳауеит. Ушцәышхаз умбаӡои?
Сара акгьы сыхьӡом, Тати. Сара аиха салхуп.
Ус акәу џьушьоит. Аихагьы хоит. Уца, уԥсшьа.
Даҽа ԥыҭраамҭак саабыдтәалоит, Тати. Ацәара сахьӡоит. Аҵх имшаӡо,
макьана иабаҟоу.
Нас, макьана ацәа уамкуазар, исҭаху удыруама? Сыбаҩқәа хаххала
сахьыҟоу азы усцәымшәозар, ушеилаҳәоу, минуҭқәак ирыдамхаргьы унасываиа.
Заҟа ҵуазеи уԥхарра доуҳамчха иаасыкәымшеижьҭеи.
Мап, Тати. Сара сшәоит.
Абас иахьсыгу азы усыцәшәоума? Усыцшьҭал ҳәа уасымҳәаӡеит, уаасываиа
ҳәоуп иуасҳәаз.
Иахьбыгу акәӡам сара сзыцәшәо. Сара сшыбзыҟоу иахьанӡа ибзеилымкаауа
быҟам, аха сцәамаҭәеи сареи иага иҽеим маҭәашьар ҳақәуп. Сшәоит
бгәабзиара саԥырхагахар ҳәа. Ара хазы бзышьҭоу, иҷыдоу ацқьара бҭахуп
азоуп. Анцәа ду имчала, лассы бшьапқәа брықәгылап. Нас ҳаӡӷаб хәыҷы
даҳгәыҵаршәны уадак аҿы ҳаицыҟазаап. Ҳаԥсҭазаара ҳалагәырӷьалап.
Шабаҭ...
Сара сцеит шьҭалара. – Шабаҭ дҩагылан, Тати лахь уаҳа дхьамԥшӡакәа,
рышьҭаларҭа ауадахь иҿынеихеит. Ауада ашәхымс данынхыҵуаз дааҭгылеит.
Иҭахын Тати дналыхәаԥшны, цәамҭахаа бзиа налзеиӷьшьаны дцар, аха идыруан
уажәы Тати лылаԥш дшангылаз, деиҭаналыхәаԥшыр игәы тҟәацыргьы
ҟаларын. Ишьаз ашьамҭлаҳәқәа ицәыхьанҭазшәа, аарла-аарла ишьапқәа
еихго, лӡамҩақәа ҭҵәраауа Анушка дахьыцәаз ауада дныҩнашылеит...
«Анаџьалбеит, анаџьалбеит. Сара иахьызбоз, алашара мырцәакәа уаха
шьҭалараҳәа зҽеилызымхыцыз аԥҳәыс, илгәазырԥхазеи, минуҭк иадамхаргьы
сналываиарц аҭаххара. Илҳәаз насыгӡар еиӷьызҭгьы. Усгьы
лаԥхьа стәан. Сҽааиҵыхны сналываиар... Сылцәымшәои. Сылцәымшәои».
Шабаҭ ихәыцрақәа ддыргәаҭеиуан. Еиӷьуи еицәоуи еилзыргода, аҟазаареи
аҟамзаареи ауаҩы данрыбжьагылоу. Аха агәыӷра харами. Агәыӷра ами
уаҵәтәи амшахь ухьазырԥшуа...
Шьыжьбзиа, Тати. Иаха бышԥацәаз? – Иаха ҳәа дзышьҭаз аамҭа
иалагӡаны ԥшьынтә-хәынтә дахьышьҭоу дааины дибахьан. Лшьақәыӷәӷәара
ишәахьан. Аха мшеи. Иахьатәи амшшарагьы еибганы иаԥымлеи.
Сшубац. Аҵх заҟа иауузеи. Ишар ихәлом, ихәлар ишом.
Зегьы маншәаланы иҟалоит, Тати. Бара ибызгәаҭом амзар, Москвантә
быҩныҟа бхынҳәызари уажәи еиҿурԥшыр, заҟа беиӷьхахьоу бдыруоу.
Ус шакәу саргьы исныруеит. Иаха уара урыцҳашьаны усмырҿыхаӡеит.
Ҩынтә схала сгыланы, алаба сҽанҵаны, ауада аҩнуҵҟа сныҟәеит. Иугәаламшәои,
жәацы, сымшира аҽны, санхәеи уареи аԥацхаҿы афатәҟаҵара
шәанаҿыз схала саннеиз. Ушсацәҳазгьы сгәалашәоит.
Сабабмацәҳауаз, аасықәҿыбҭыр ҟамлоз. Бкаҳар ишԥаҟаҳҵоз. Иагьа
сбацәҳаргьы хьааума, бара аиӷьхара бшаҿу анаабо.
Шабаҭ ибеит Тати лыблақәа ирхыз агәыӷрақәа заҟа ицқьаз, заҟагьы
игәышьҭыхгаз. Нас, лмаршәа кны диргылеит. Абанаҿы днаганы лҿы
лирӡәӡәеит. Ларгьы акраамҭа асаркьа дадгылан, лыхҳәара лҽадырхало.
Сышԥеицаки уҳәарауазеи. Исыцлацәозшәа анызбалакь, исыгсырхароуп
ҳәа анаасҿыҵҟьалалакгьы уара угәамҵуан, аҳкәажә блеиԥшуп, ибыгхар
ҟалаӡом ҳәа. Ма уара уаҳаҭыр азы анкьатәи сцәеи-сжьи ҿаҵакгьы сызнымхеитеи,
Тати ллафажәақәа Шабаҭ игәы аадырҟәандеит.
Ибхыбгахьоу ала багьбзиацәоуп. Бымшәан, уи анкьатәи ҳәа бызҿу
аамҭагьы ааихра иҟоуп. Сара сзы бара бшаҳкәажәыц баҳкәажәуп. Шабаҭ
иаҳкәажә дажәуам, дҿахом. Иаҳкәажә дышицу иажәра иҭеигалароуп.
Уи сыздырцәом, аха...
Ибмырххан, уи анасыԥмҩа бықәхысаа ауп бшану...
Хаҵеи ԥҳәыси еизгәдуха, алаф еибыҳәо, рнапқәа еибаркны акрыфарҭахь
инеит.
Иахьа заҟа сааҭ рзы сугои ахәышәтәырҭахь? – дҵааит Тати, шьыжьхьафара
ашьҭахь, ахәшәқәа лыржәны, лиарҭаҟны даннышьҭеиҵа ашьҭахь.
Асааҭ ҩба рзы ҳәа ҳалымҳәеи аҳақьым.
Аиеи, мшәан. Аусура уҽрымхны, уҽагмырхакәа уаа.
Тати лҷаҷақәа аусура иахьаҟәыҵыз иахҟьаны, мышкы бжьых мышкы
ахәышәтәырҭаҟны дганы лшьа драӡон. Уажәшьҭа лыԥсы ахьынӡаҭоу ари аус
ныҟәгатәын. Ихьанҭагәышьан аԥҳәыс лзы, аха мышктәи аԥсҭазаарагьы акыр
иаԥсан. Насгьы, уи илзаԥшьхаз ачымазарақәа ҟалеит амзар, уи лчымазара
аҩыза змоу ауаа аусурагьы иныҟәоит, иӷьараӡа рҭаацәа ирылоуп, рықәрагьы
наскьаргоит.
Аԥсҭазаара дахьынҳалан Тати.
Уи лыԥсеиқәырхага ацаԥха рыбзиабара акәны иԥхьаӡон Шабаҭ.
Знызаҵәык иадамхаргьы длықәгәамҵны, ма гәаныла акәзаргьы, иразҟы азы
дмашшыцызт. Убриаҟара амч ӷәӷәа аман Тати лахь имаз абзиабара. Аԥхьатәи
амшқәа рзы, длыҵагыланы амашьына данҭаиртәози, длыҵагыланы данҭигози,
акәырҷыжь дақәыртәаны ашьараӡарҭахь даннеигози, ианеибагаз амшқәа
раан длываҽырбо данлывагылаз аасҭагьы длеигәырӷьон. Длеигәырӷьон,
аԥсра аблақәа изныкымкәа дырхыԥшыланы аԥсҭазаарахь дахьыхынҳәыз,
Тати гәыраз, Тати ахаа лымаҵура ахьиаҭәашьахаз, уаҵәтәи амшахь амҩа
дахьлыцаныз. Иԥхеишьон акәымзар, иааиԥылалакь иреиҳәар иҭахын, Тати,
иан лаамышьҭахь адунеи ишаны иқәырҵахьоу аҳәсақәа зегьы дышреиӷьу.
Уи иара дшитәу. Иара иԥсҭазаара шлакәу. Ԥсыс дшихоу.
Аха ариаҟара ацәажәарагьы абаҭахыз. Инеиҿаԥшлак ихаҿы ала еилырымкаауазеи
абарҭқәа зегьы. Иблақәа мацара ирымҳәози шьҭыбжьыла
изымҳәоз зегьы.
Шабаҭ ижәҩа кны дышивагылаз ашьараӡарҭа ауада инадгылеит. Ашә
аавҵрааны аҳақьым ихы налирбеит. Рацәак аамҭа мгаӡакәа амедиаҳәшьцәа
ҩыџьа аадәылҵын, хыхь илшәыз лырԥхага цәамаҭәа аалшәыхны инаирҭан,
лара атнуҵҟа днытнаргалеит. Иара усгьы уахь аҩналара азин имамызт.
Аҩныҟа сугарц уанаауа ҵәацырак сзаага, апроцедура ашьҭахь амла
сакуеит, – лҳәеит Тати, ауадахь данытнаргылоз, даахьаԥшын.
Шабаҭ ихааӡа лара дналҿаччеит аҭакс.
Уажәшьҭа ԥшь-сааҭк ухы уақәиҭуп, – лҳәеит урҭ руаӡәк. Арҭ ажәақәа
Шабаҭ дрышьцылахьан. Заҟа аамҭа ихы дақәиҭугьы идыруан, аха аҳақьымцәа
Тати дкапанны, дықәырианы, ашьараӡага аппаратқәа лхадыргылаанӡа
аҩныҟа дцаӡомызт. Дара аҳақьымцәагьы, ухы уақәиҭуп ҳәа аԥхьанатә
ишырҳәалозгьы, Шабаҭ аҩналарҭа аҟны дыԥшны дыштәаз рдыруан аҟнытә,
аппарат аусура иалагеит ҳәа рхы аадәылырҳәҳәаны иарҳәон. Нас акәын игәы
рҭынчны аҩныҟа данцоз. Уажәгьы дазыԥшын уи аамҭа.
Аппарат аусура иалагеит, зегь маншәалоуп, – лҳәеит медиаҳәшьак, ашә
аавҵрааны.
Шабаҭ Тати лполта аарҽны ижәҩа инхишьын, имашьына ахьгылаз ахь
длалбааит.
Дышиашоу аусура дымцакәа, нас исхашҭыр ҟалоит ҳәа, аҩны даакыдгылан,
ҵәацырак аваза иаанихын, Тати лполта аџьыба инҭеиҵеит. Уажәшьҭа
игәы ҭынчын.
Аусурахь дааит иаатәуп ҳәа акәымзар, акы инапы акуамызт, акгьы игәы
ахымызт. Шьыжьаахыс иӷрыхоз агәшәара-гәҭыхьҭшьаара еиҭа аҽарҿыцхит.
Инапы злеикра изымдыруа, раԥхьа акәны ари акабинет ашә аартны
дныҩналазшәа, аҭыӡқәа дыркыдԥшыло дтәан. Изеилкаауамызт иахьак абас
дзыргәаҟуаз. Мчыла иҽааизиган, еиқәырчаҟәа иаԥхьа иқәыз ақьаадқәа
инапы нарылаикуан еиԥш, аҭел аҵәҵәабжьы аагеит. Иасыз дызбоит ҳәа
ителефон днанԥшылазар, аа, Тати. Дааҭрысит. Ахәышәтәырҭа аҟнытәи Тати
анҿылҭуаз, лыпроцедурақәа данрылгалак ашьҭахь акәын. Убри аҟнытә, уи
лҭел абжьы иаҳаанӡа, игәы рҭынчны иусқәа дырҿын.
Акыр баргәамҵма, Тати? – ибжьы ҵысҵысуа дналзҵааит.
Уласны уааи, ахәышәтәырҭахь... – Лыбжьы абра иааҿахҵәеит.
Шабаҭ ашьараӡарҭатә ашә данаалагыла ауп, ацәа даалҵызшәа, дшаази,
дызлаази игәаламшәаӡо данааҟала. Тати дааигазар, иара ара дыҟазшәа игәы
иааинаҭеит. Аха нас иҽааиԥсахын, иҽааирӷәӷәеит.
Ашьараӡарҭа ашә аавҵрааны ихы ныҩнеикын, Тати дызқәиаз ацәардаӷәы
ашҟа днаԥшит. Уи ҭацәын. Лара леиԥш зшьа драӡоз даҽа хҩык аппаратқәа
рхагылан, аҳақьымцәа рхабарк ҳәа ыҟамызт.
Дзызҵаара дизымдыруа, дуалуашо ашә даалахеит.
Узыргәамҵуазеи, аҩыза? – ибжьы ааиргеит, иаамҭа ааир ашьараӡарҭахь
инеираны иҟаз ахаҵа, дахьтәаз дагьымгылакәа.
Сыԥшәмаԥҳәыс сааҭк аԥхьа абра дныжьны сцан, лхабар збом, – иҳәеит
аҭакс Шабаҭ, иҿы акуа.
Ани аԥҳәыс, акәырҷыжь ианыриаланы идәылыргаз лакәзар?
деиҭаҵааит ахаҵа.
Ишԥа, идәылыргаз?.. Дабаргеи?..
Абнахь, ареанимациахь. Уи идәылыргаз дызлазбаз ала шьҭа
дыԥсхьеит.
Ахы сгәыдуҵеит, уанаџьалбеит... Дышԥаԥсхьоу?..
Иҟаз ауп иуасҳәо. Деиқәаҵәахахьан.
Шабаҭ деиханы ареанимациа аҟәша аҩналарҭа ашә днадххылеит. Иаркын.
Иҭаҷкәымқәа рыла ишилшоз ашә асра далагеит.
Арахь аҩналара ҟалаӡом, иузымдырӡои, ахаҵа? Абарҭ ауаа сеиларгоит,
уара, – аӷьеҩ ааихлыргеит Шабаҭ, ашә аавҵрааны инкыдзыжьлаз, ахалаҭ
шкәакәа зшәыз ӡӷабк.
Шабаҭ еиҭа ашә асра далагеит.
Амилициа срыԥхьоу, ма ашә уадҵны уцоу, ахеилага? – лыбжьы ааҩхт
уи аӡӷаб, аҩнуҵҟахьтә.
Анцәа бимшаӡеи, бара? Ашә сзаарт. Сыԥшәмаԥҳәыс дхәарҭамкәа ара
дышьҭоуп.
Уара уҳақьымума? Уи дызбаша аҳақьымцәа уа иҟоуп.
Анцәа бишазар...
Иаасыртӡом...
Сбыҳәоит...
Аӡӷаб уаҳа лыбжьгьы имаҳаит. Ашәгьы изаалмыртӡеит.
Ихы зниҟьара изымдыруа, ииашаҵәҟьаны ахагацәа дреиԥшха ашә дшылагьежьуаз,
уахьынтә Тати лҳақьым даадәылҵит.
Лыԥсы ҭоума, аҳақьым, бхацкы? Лыԥсы ҭоума?
Хыхьтәи уцәамаҭәа ушәыхны абраҟа иныжь. Уаала усышьҭаланы, – лҳәан,
еиҭах ареанимациа аҟәшахьы дныҩналеит аҳақьым.
Шабаҭ иаарццакны дналыхьӡеит.
Ларгьы ҿылҭуамызт, иаргьы ҿиҭуамызт.
Уадак ашә аартны иныҩналеит.
Аа, Тати хазына, деиҵыхәхәа цәардӷәык дықәуп, аппаратс иҟоу зегьы
лхагылоуп. Лыҩнуҵҟа аласаҵҟьага ҭагылоушәа, уаацәшәартә лгәышԥы
шьҭыҵуан, илбаауан.
Ачымазаҩ илзынхаз аминуҭқәа роуп. Ара улыдтәалазар ҟалоит.
Даҳзеиқәмырхеит. Атромба аҿшәаны лгәы иҭашәеит. – Аҳақьым абарҭ
ажәақәа лҳәан дындәылҵит. Дуаҩымзи. Агәы лызҭамзи. Шабаҭ ибеит
лылагәқәа лаӷырӡыла ишҭәыз.
Тати. С-Тати ԥшӡа. Сынбыжьырцу? Избан, Тати, избан? Уаҳа ибзымчҳаӡеи,
Тати? Бааԥсацәама? Тати, ажәак саҳәи, Тати. Аҵәа сзаага ҳәа сабымҳәази,
иаазгеит. Амашьына иҭоуп. Ибҭахызар ибызхазгалап. Тати, ажәак бҳәарауеи.
Аҳақьым дааҩналахт. Иубартә иҟан, хара дымцаӡакәа, ашә дшылагылаз,
Тати илхагылаз аппаратқәеи лареи дшырхылаԥшуаз.
Акыр ҳацәбыгхазар, ҳаҭабымҵан. Анцәа ибоит, иааҳалшоз зегьы
шыҟаҳҵаз. – Аҳақьым Тати дналхагылан, лыхцәы ааиԥхьылышьшьаан,
илҿакыз аппарат аалҿылхит.
Ишԥа?..
Ус акәгәышьоуп. Уҽырӷәӷәа.
Деиқәыԥшӡаха, деиҵыхәхәа дықәын Тати.
Дхаҳәха, дҳашҳатәараха дылхагылан Шабаҭ.
Аппаратқәа реизгара даҿын аҳақьым.
«Узыԥшуи, шьҭа аҩныҟа ҳцоит.» – Тати лыбжьы игәы иаақәыҩҩит
Шабаҭ.
«Ҳамцои, ҳамцои...» – Иҿы анзымцәажәа, игәы абжьы ааргеит Шабаҭ.
Анна, схәыҷы хазына. Бан быгәхьаалгеит,
уаҳа лылшом. Аҳауа аҟара бсызхаӡом.
Ианбааиуеи ҳаибабара амш. Уи, ахәшәқәа
зегьы раасҭа ишхәарҭахо здыруеит. Сыԥшӡа,
соуԥашәыл, сбырфын цаха. Аԥсҭазаареи
сареи ҳаимаздо сыхьтәы рахәыц.
Анна, бан дбыкәыхшоуп. Сыхазына, сканфеҭ.
Ԥхыӡла скалҭ бантәаланы бызбеит, Сыԥхыӡ
хәарҭаӡам, аха бареи сареи ҳаибабоит. Ирласны.
Сара убас исҭахуп. Баргьы саргьы ҳамч акраҵанакуеит.
Марина Москва ахәышәтәырҭаҿы данышьҭаз
иҟалҵоз анҵамҭақәа рҟнытә.
Иахьа сабшоуп. Ишыҟаиҵалац еиԥш, ашамҭазтәи аԥсаа рашәабжь
иара иаԥхьа аӡәы иаҳар дырҟаҭәоушәа, ашара дацҿыханы дгылеит Шабаҭ.
Ажәжәаҳәа иҽааилаҳәаны, ивараҿы ацгәы хәыҷы еиԥш ахырхыр лыхга ицәаз
иӡӷаб хәыҷы лхыза рҽеины иналықәиҵан, ашьҭаларҭа ауада даадәылҵит.
Иҭаҭынҟаҵа ааиҿеикын, уахгьы-ҽынгьы афымцалашара зыҩнаҷҷоз
асасааирҭа дныҩналеит. Лыԥсы анаалхыҵ амш аҽны инаркны ирхианы
игылаз астол иқәгылан Тати лфотосахьақәа ҩба. Акы аҭӡаҿы икнаҳан. Урҭ
иара изы иԥсҭазааран. Драцәажәон. Аҽԥныҳәа ширымҭоз идыруан аҟнытә,
ицәхыҵлоз илаӷырӡқәагьы мчыла иблагәқәа ирҭеибылуамызт. Иареи лареи
рхала еизныжьын.
Шьыжьбзиа, Тати! (Иԥшәмаԥҳәыс, ԥсаҭалаша, лхәыҷыхьӡ ала лҭаацәеи
лҭахыреи ус илыԥхьон, ларгьы бзиа илбон аҟнытә, Шабаҭи лареи анеиднагыла
амш инаркны иаргьы ус длыԥхьон).
«Узыргәаҟуазеи, иаҳа ацәа аныхаау, уҽаашьҭоукыр, уԥсы умшьари...»
абарҭ роуп, лишәа ахьеину астол иқәгылоу лпатреҭқәа рҟнытә уи иаҳаз.
Иҟасҵарызеи, сызмыцәозар. Саргьы исҭахым џьыбшьоу ацәара, аха
амцәара схарахан, сааԥсарақәа раасҭа уи амцәара сшьапқәа срықәнарҟьарц
иаҿуп.
«Издыргәышьоит, Шабаҭ. Уааԥсацәеит. Уеидара хьанҭацәахеит. Саргьы
узҵасҵаз маҷым, аха аԥсҭазаара даҽакала сақәгәыӷуан.»
Заҟантә ибасҳәахьеи, Тати, срыцҳабымшьалан ҳәа. Сара ус ислахьынҵоуп.
Баргьы ус иблахьынҵан. Ауаты иагьа иҽихьчаргьы илахьынҵамта
днаныҵны џьаргьы дзымҩахыҵӡом. Алахьынҵамҩа – аиреи аԥсреи раамҭа
иахҵәахоуп, иашәагазагоуп.
«Алахьынҵа... алахьынҵа...»
Ус зыбҳәеи, Тати. Бара иахьҭынчроу, џьанаҭ ҭыԥ аҟны быҟоуп, аратәи
аҟыбаӡыбаратә ԥсҭазаара балҵын, быԥсы бшьеит ҳәа сыҟоупеи.
«Аҟыбаӡыба алҵра уахымццакын, уи знапы иану уара уакәӡам...»
Издыруеит, Тати... Ҟаҳ, ацәажәара сханагаланы сышԥагылоу. Уажәыҵәҟьа
сҿы ӡык нақәҭәаны сааиуеит. Нас акаҳуа сыршуеит. Ҳнеидтәаланы иаажәып.
Ҭаҭынҵәыкгьы сбыцахап.
«Ҭаҭынҵәык сбыцахап. Уажәыгьы иухамшҭӡаци арҭ ажәақәа?»
Шьыжьхьа аума, шьыбжьхьа аума, уаххьа аума, есымша Шабаҭ Тати
лаԥхьа ажәжәаҳәа акрыфара далгон. Нас инапы ааӡәӡәаны, дааины еиҭа
дналыдтәалон. Уажәшьҭа ҭаҭынҵәык сбыцахоит иҳәон. Дашьцылаанӡа,
аԥхьақәа Тати арҭ ажәақәа уамашәа илбон, сара акрыфара саҿуп, иара
дысзымԥшӡакәа крыфаны дгылоит, уигьы азмырхакәа, аҭаҭын сахоушәа,
ҭаҭынҵәык сбыцахоит ахьиҳәоз. Аха нас дашьцылеит. Дашьцылеит мацара
аума, иаҳагьы бзиа илбо далагеит. Избанзар, Шабаҭ апақ-апақҳәа аҭаҭынлҩа
аушьҭуа, ихаҿы лашаӡа, бзиабарала иԥҳәыс дахьлыҳәаԥшуаз иҵлымдыраарц
азы аҭаҭынлҩала ихаҿы ахьиҵәахлоз ларгьы илгәаԥхон.
Шабаҭ аҿыӡәӡәарҭахь дцеит. Уаҟа рацәак иҽыҩнамырхакәа, афатәҟаҵарҭа
дыҩналеит. Саани мҳаҵәи рыхәархәарбжьы илаҳа-лаҳауа иаарылҟьеит,
ихааӡа, игәырҭәыгаха, акаҳуа афҩы.
Аа, Тати. Ари бара, ари сара. Ахаа-мыхаақәа усгьы ара иқәгылоуп. – Шабаҭ
ҩ-ҟәрышькак каҳуала ирҭәны астол иаақәиргылан, иаргьы аҟәардә дааханы
днадтәалеит.
Шабаҭ икаҳуа ижәуанаҵы даҽа ҩ-ҵәык аҭаҭын дрыхеит.
Уаҳа ҿылҭӡомызт Тати,
Иаргьы уажәазы иазирхеит. Даланагалацәар, ишихьлац еиԥш, илаӷырӡқәа
ицәхыҵуан. Идыруан, аҽԥныҳәа шилымҭозгьы, урҭ Тати бзиа илбаӡомызт.
Лара иӡӷаб хәыҷгьы иагьарааны игәыԥшаарақәа дрықәылкхьан. Иагьараан,
саб узырҵәуеи, ублақәа ухьуама ҳәа диазҵаахьан. Илоуҳәои, ԥшьышықәса
зхыҵуа ахәыҷы. Ааи, исыхьуеит ҳәа налаҭеикуан. Аха ларгьы, даҩысҭааха, иухьуазар
агәыр уласҵап лҳәон. Нас дцаны ҵәыцак азна аӡы изаалгалон, ахәшә
ыжәи ублақәа бзиахоит ҳәа. Аҵәца аалымхны аӡы ижәаанӡа дицрыҵӡомызт,
маӡа, фатәы хаак лыцәӡаны ифоушәа, диҵаԥшуа дгылан.
Шабаҭ иқаҳуа ыжәны дтагылеит. Ахәыҟаҵарҭахь дыҩналаанӡа, даҽа
знык Анушка дахьышьҭаз дныҩнашылан, ахыза лықәылхызар гәеиҭеит. Лара,
аҩсҭаа хәыҷ лакәзар, уахынла лыцәа шҭынчугьы, лшьап хәыҷқәа ырԥаҭ-ԥаҭуа, уаха шәынтә ахыза лықәылхуеит, шьҭа уаҳа, лаб ида дзықәгәыӷуа
уаҩ дышлызнымхаз, ацәа далахар, ицәлыгхо шырацәахоз илырдырырц
лҭахызшәа.
Зегьы шьцылароуп. Иниакәкәа ицаз ари аԥхынразгьы ахыза абалықәҵатәыз,
аха Шабаҭ лассы-лассы дааԥшны ихәыҷы лцәа-лжьы ааиԥхьишьшьаауан.
Лыԥсыԥ ашьҭыбжь дазыӡырҩуан. Нас ихашәшәала иҟоу лԥынҵа хәыҷы
днагәӡны ацәа иҽнеиҭахуан. Абас мацара, рҽынеиԥшьуа, еибакәеибаха
аԥсҭазаара иагәыларшәуп ан лыхаара закәу шьҭа ахаангьы издырраны
дыҟам Анушкеи, ахаҵа изы анасыԥҵәҟьа закәу днахьырԥшны, шьҭа иузхоуп
ҳәа акәаԥ ззыргылахаз Шабаҭи.
Шабаҭ Тати иареи анеицәажәа ашьҭахь деиҭанеихит аҿыӡәӡәарҭахь. Асаркьа
днанԥшылеит. Уаанӡа дызҵаҽырбалоз, уажәшьҭа рацәак игәы зхымыз
ихаҿсахьа днахәаԥшит, иԥаҵақәа еинылахьазар гәеиҭарц. Анкьа еиԥш
акәымкәа, мышкы бжьых мышкы иӡамҩақәа шисалозгьы, аҵыхәтәантәи
аамҭазы зынӡа уи аус дацәаашьо далагеит. Иӡамҩақәа инапы нархьишьын,
иахьа ус аусура сцар азхоит, сызҳәаз саукалыжьхуа ҳәа гәаныла
ихы даацәажәан, дызцәаашьоз аус ихы ахьацәигаз гәаныла деигәырӷьо
аҿыӡәӡәарҭа дааҩныҵит. Нас, иацы аахыс еизигахьаз иԥҳа лымаҭәақәеи
иара имаҭәақәеи наганы амаҭәаӡәӡәага инҭеиҵан, алымҳақәа аарҵәины,
иаиҭаз адҵа шынанагӡоз изырдыруаз алашарқәа анакы, игәы рҭынчны
ахәыҟаҵарҭахь днеит.
Тати дахьынӡаҟаз амаҭәаӡәӡәареи ахәыҟаҵареи ракәым, архьшәашәага
иҭаз афатәқәа издыруамызт. Лымч зықәхоз лара илыӡбон, лымч зқәымхоз
лхаҵа дадылгалон.
Иацы ашьыжь Анушка ашьаҳариа қашь лҿеиҵеит. Иахьа абрынџь қашь
лҿеиҵарц иӡбеит. Аӡы зҭеиҭәаз ачуан хәыҷы агаз плита инақәиргылан,
абрынџь рыцқәа зҭаԥсаз ахьаԥшьа ааиртын, иазхап ҳәа гәаныла иахихыз
арыцқәа астол инықәиҵан аԥшра далагеит. Уи ахьынӡеиԥшуаз, аамҭа кьаҿк
иалагӡаны, заҟа хҭыс ихаҿы иааизеи. Иааигәалшәеит, Тати иареи ҿыц ианеиднагалаз
амшқәа. Ианеиднагалаз аниҳәах, заҟа длыргәаҟзеи Тати, иара
диԥҳәысхаанӡа. Ҭынч иареи лареи ааиқәшәаны еицәажәартә аҭагылазаашьа
ааилымҭеит. Еснагь лара џьара дыццакуан, ма дыццакуазшәа ҟалҵон, ауаа
рыбз цәыха-цәыфара дацәшәозу, ма имыцхәны илыхьчоз аԥҳәызба лыламыс
ҷыда ҭәыцқәак лцәалашәар ҳәа дацәшәозу, изыхлырҟьозаалакгьы,
иааинырслаз аиқәшәарақәа азлырхон. Шабаҭ иҭахын акраамҭа уи лааигәара
аҟазаара, бзиабарала ихыхәхәо иҭәыз игәы иҭыҵуаз ашәахәақәа дрынкыланы,
алаԥшқәа дырцәыхьчо, изхара длываҽырбар. Аха уи аҩыза анасыԥ цас
дахылбаар лҭахызшәа, лылаԥш хаа еимгеимцарак амца еиԥш инеицрарсны
днеиԥырҵуан.
Уамашәа уаҩы ибартә ауп ишыҟалаз Татии Шабаҭи реибадыррагьы.
Маи жәба. Ашьыжь. Аџьынџьтәылатә еибашьра Ду аан игаз аиааира
изаамҭанытәу амшныҳәа азгәаҭара мҩаԥысуан. Амш бзиоуп. Ааԥынреи
аԥхынреи еимаркуаз амш аԥхынрахь ахы кыднаҵахьан. Иԥхарроуп. Ажәлар
иреиӷьу рцәамаҭәа иагәылԥхаауа еиханы ицоит Идырым асолдаҭ ибаҟа
ашҟа. Иахьагы уаҟа еизоит есааира зхыԥхьаӡара агхара иаҿу абыргцәа-аветеранцәа, ргәышԥқәа ҳамҭала иҩычаны. Урҭ рықәрақәа шыриааихьоугьы
уамакала иԥшӡақәоуп, ашьанҵа иаҩызаны иубоит.
Шабаҭ иахьа аҩны аҩныҵра игәы ишҭамызгьы, урҭ абыргцәа-аветеранцәа
рахь имаз агәбылра дыԥнартлеит. Иҭаххеит даҽа зныкгьы урҭ еизаны
иахьыҟало днарылаԥшырц. Дназдгылалак аиааира мшы рыднаҳәало рнапқәа
рымихырц.
Ахацклаԥшразы агәаҳәарақәа шицәыӡхьазгьы, маҷк иҽааиҿкаашәа
дындәылҵит. Макьана аамҭа ыҟан. Дышиашаз аизарҭахь дымцакәа,
ааигәа дызнымлацыз «Аҭынчра апроспект» инаниршәлеит, иҩызцәақәак
даарықәшәаргьы цәгьа имбо.
Шабаҭ! – иварахь ала иқәҿызҭыз Инна лыбжьы дынхьанарԥшит.
Даагәырӷьеит. Иннеи иареи еиҩызцәан. Аиҩызара анаҩсгьы, Инна поетк,
журналистк лаҳасабала Анцәа дамеигӡакәа илылеиҵаз абаҩхатәрақәа ирыцын
ауаҩы иахь илымаз абзиабареи адоуҳамч беиареи.
Анцәа биныҳәааит, ббара сышԥеигәырӷьеи! – Шабаҭ ихааӡа Инна
аԥсшәа налеиҳәеит.
Абаҟахьы уцозар акәхап?
Аиеи, ус сгәы иҭакны ауп аҩны сышдәылҵыз. Макьана аамҭа ҳамоуп.
Каҳуак еицаажәыр, Инна? Ибдыруандаз сҩызцәа шәшыгәхьаазго. Аԥсҭазаара
убриаҟара саркаран, маҷ-маҷ зегьы сцәыӡра иаҿушәа збо салагеит.
Ибзиоуп. Мап ахысҳәаауам. Акыс уара уахь цәажәатәык сымоужьҭеи
акырҵуеит, ҳзеиқәымшәеит умҳәозар, – иубартә иҟан Иннагьы Шабаҭ ибара
дшеигәырӷьаз.
Еицны Кәыџаа ркаҳуажәырҭа ҳәа изышьҭоу акаҳуажәырҭа иныҵалеит.
Реицәажәара аӡәгьы даԥырхагамхартә иҭацәыз, акәакьҭахьшәа игылаз столк
рыҽнадыркылеит.
Шабаҭ, абас умацара уабанӡаҟазаауеи? Аԥҳәыс иаҳа илзымариоуп,
аха ахаҵа имала аҟазаара дара ицәыцәгьоуп. Иумдыруеи ахацәа заҟа
шәхымхәацәоу. Абыржәы зҵаарак усҭоит, ииашаны аҭак суҭароуп. – Ҿаалҭит
Инна, акаҳуаршҩы лааирагьы дазымԥшӡакәа.
Иахьа ҳаибамбеит Инна. Сара ахаангьы мыцла, инамҩатәны ҳәа
сымцәажәацт.
Уи сымдыруеи. Убри азоуп суқәгәыӷны абри азҵаара зусҭогьы. Шабаҭ,
узлыҵыз уԥшәмаԥҳәыси уареи аинышәара шәгәы иҭаӡами?
Ҳаинышәарц аума ҳзеилыҵыз?
Сара сыхәмарӡом Шабаҭ.
Саргьы сыхәмарӡом Инна. Ҳаилыҵижьҭеи заҟа шықәса ҵуа бдыруеит.
Сыԥсҭазаареи слахьынҵамҩеи капангас иҟоу зегьы ирныргыланы искапанхьеит.
Уи аԥҳәыси сареи ахаангьы изеицынхо ҳакәӡам.
Лара дахьынӡаздыруа дыԥҳәыс бзиоуп.
Дыцәгьоуп зҳәада Инна. Уи сара саасҭагьы деиӷьуп. Схәыҷқәа дрануп,
аха... Аха лареи сареи изеилибамкаауа уаауп. Ҟазшьала зынӡаскгьы
ҳааибуам. Ибасымҳәои, ларгьы саргьы ҳҟазшьеиқәымшәарақәа ирхырҟьаны
ҳаиҿагыларақәа ҳхәыҷқәа ирхарахараны изыҟоузеи? Убри аҟнытә хазы-хазы ҳаҟазаара иаҳа еиӷьны сахәаԥшуеит. Ҳара ҳаисны, ҳзеиҿамԥшуа
ҳаицрымҵӡеит. Ҳхәыҷқәа рааӡараҿы ҳанеизҵаауа рацәоуп, ажәакала,
ҳҭаацәараӡам, ҳаамҭазтәи абызшәала иуҳәозар, ҳаиҩызцәоуп.
Сара излеилыскааз ала, лареи уареи шәеицынхара азҵаараҿы акәаԥ
ргылоуп.
Инна, сара аҭаацәаратә ԥсҭазаара абас сахәаԥшуеит: еицынхозар
еибачҳаны еицынхааит, еилыҵзар – еилыҵааит. Ианамуа ҳәа акы ыҟами.
Усҟан заҟа ирласны амҩа иқәҵахо аҭаацәа реилазаара иазеиӷьуп.
Аиеи, аха ахәыҷқәа?
Ахәыҷқәа рааӡара ҳаицалахәуп, аиҳарак лара лыхәда ишықәугьы.
Ус ибзиами ианамухгьы. Шабаҭ, даҽа зҵаарак, угәы иалымсуазар?
Бара сызҭаху уаҩуп, сгәы сзырхьша ак бҳәаргьы сбызгәааӡом. Избанзар,
бхаҭа бгәы цқьоуп. Аиашеи ацқьареи ныҟәыбгоит.
Шабаҭ, инхарҟьацәаны узчычоу арыжәтә маҷк иузынкылару?
Ибазҳәада арыжәтә сачычоуп ҳәа?!
Сеидроу, усшәа ацәажәарақәа цоит.
Урҭ ахьынтәаауа бдыруама?
Уҩызцәақәакгьы ус анырҳәало ыҟоуп.
Ауаҩы дзықәшәаз арыцҳарақәа дызрылымҵыкәа дазыргарц зҭаху
иуԥимшьуа акгьы ыҟам. Уи аус аҟны агәыҳарамра амчра ахьагаз, диашьоума,
дтызоума, дықәлоума, дҭынхоума, уаҩ деилнахӡом. Ихадароу, хыхь аԥшырҭа
иқәтәоу, Ҳазшаз иоуп. Уи иоуп еилзырго амци аҵабырги, дасу иқәнагагьы
дақәзыршәо. Ибымдыруеи Грибоедов иажәақәагьы: «Ақәыӡбаҩцәа
зусҭақәада?».
Урҭқәа сымдыруеи, аха абызқәа рыҭра рҭаргылара цәгьахеит. Акы
ахьырҳәо акы ыҟазар?
Убарҭ зыбыз шҳамқәа срықәызкыз ауаа иагәылаԥшхьоума сыԥсҭазаара?
Ижәны схы сырԥхашьо, ауаа сырԥхашьо џьаракыр сырбахьоума? Амҩан
џьара сашьны скажьны сышьҭырххьоума? Зныкыр исыҵагыланы аҩныҟа
сааргахьоума? Сара саԥсуа хаҵоуп. Ачеиџьыка пату сзақәуп. Ианыжәтәугьы
изжәуеит, сашьны скаҳабӷало акәымкәа.
Ахаангьы ижәны сусраҿы сымнеицт. Уимоу, сқьаф ҟаҵаны схылда-ӡылдо
ақалақь саламлацт. Изжәӡаргьы, сыҩныҟа сеихоит, ауаа рыблақәа сырхымгыларц
азы.
Уи азҵаарагьы еилҳаргеит. Уажәшьҭа ҭынч усзыӡырҩлеи. Аԥхьатәи
уԥҳәыс уаҳа улнымшәарц ӡбаны иумазар, ԥҳәызба бзиаки уареи
шәеибасырдыруеит.
Сара шьҭа сызгәаԥхо аӡәыр дҟалоума?
Дҟалоит.  Дҟалоит.  Амала заанаҵ угәуҽанысҵоит. Уи аԥҳәызба лареи
сареи ҳаиҩызцәоуп. Уи иаабац аҳәсахәыҷқәа дызлареиԥшым рацәоуп. Ламысла
дбеиуоуп. Лгәаҭа зегьы ауаҩы ибзиабарала иҭәуп. Иԥшқарахуп, асрагьы
зынӡа имариоуп. Аха уара анкьатәи у-Шабаҭра агәра згоит. Даназааҳга
аԥсҭазаара улҭоит, ишырҳәо еиԥш, унлырхоит. Настәи зегьы рзы аус злоу
уара уоуп.
Данбасбырдыруеи уи аԥҳәызба?
Иахьаҵәҟьа. Иахьаҵәҟьа шәеиқәшәартә иҟасҵоит...
Аҵара злырҵо астудентцәа аԥсшьара ҳәа аԥхын ианоурышьҭ,
Шабаҭ зынӡаскгьы Тати лыхабар ицәыӡӡеит. Лаҳәшьа лыҟны дахьынхоз
идыргәышьоит, аха уахь анеира изыгәаӷьуамызт. Арахь, еихырааӡалазшәа
лыгәхьаагара аҩыџьбара еиԥш илсхьан, аҽхыцәгьеиԥш иара ихала
иааҿеиклоз аӷәра ааимпыҵнаԥаарцгьы акгьы агмызт.
Ҽнак, ихы иқәыжь, ақалақь далаланы дышнеиуаз Тати дналхьыԥшит.
Иаарццакны дналыхьӡазар, ахаан иимбацыз хәыҷык лнапы данкны днеиуан.
Аԥсшәа налеиҳәеит. Ларгьы ариабжьарак лара илхырҟьаны ихигахьаз
«агәаҟрақәа» лырԥсасирц лҭахызшәа ихааӡа дааиҿаччеит.
Сара шьҭа уаҳа исылшом, – иҳәеит, Тати гәыбӷанк лиҭар иҭахызшәа,
ибжьы ианыԥшуа.
Иарбан иулымшауа? – Ларгьы дгызмалӡа дцәыҵыԥшшәа днаихәаԥшит.
Марина! Зынӡа схы еилаганы ахәышәтәырҭахь сбышьҭырц ақәбымкызар,
ҳаиқәшәароуп, сыззыԥшу ажәақәак ансабымҳәагьы, сыздыруам...
Амҵарсра угәы иҭазар?
Бахымччацәани. Сҽыхәа кәадырны ишгылоугьы бхабмыршҭлан.
Абаҭаа Беслан еиԥш, фырхаҵаҵас?
Сара сбылуеит, бара бысхыччоит.
Ахыччара Анцәа исҟәырхуп. Уи сҟазшьа аҷыдарақәа рымԥахьгы
иҟаӡам.
Ҳанбеиқәшәои, нас, Марина?
Уаҵәы инаркны ԥсшьара ҳәа сцоит, Амзараҟа. Уажәшьҭаҵәҟьа
сыхәмарӡом. Сшаахынҳәлак иҟало аабап, ҳабаццакуеи.
Иарбан ԥсшьарҭа ҩну бахьыҟало?
Уа сара схатәы уадақәа сымоуп.
Бҭыӡҭыԥ сабҳәар?
Усышьҭаланы унеирцу?
Уамашәагьы ибымбан.
Аԥҳәызба дзыԥшаарц зҭаху ахаҵа лҭыӡҭыԥ дзазҵаауеи, дахьыҟазаалакгьы
димԥшаауеи. Уажәшьҭа абзиаразы, аԥсшьарахьтә схынҳәаанӡа.
Тати уаҳа ажәакгьы Шабаҭ илмырҳәаӡеит. Днаидҟьан, зымахцә ианкны
илкыз ахәыҷы дырхысхысуа дахьнеиуаз дналхьыԥшит ауп.
Хымш ичҳаит Шабаҭ. Аԥшьымш рзы длықәланы дцеит Амзараҟа.
Алымҩанык дзызхәыцуаз, Тати Амзаратәи лҭыӡҭыԥ дазҵааны ихы
ахьирԥхашьаз акәын. Аха ииҳәашаз иҳәахьан, ларгьы лаф ажәак еиԥш
иԥхьаӡаны илхалыршҭхьазар акәхарын. Ианамуӡах, ус шакәу ала Шабаҭ
ихы агәра аиргарц иҭахын.
Амзара дахьнеиз, раԥхьа дымҩахыҵит аамҭала уи уаҟа аус ахьылуаз
ашкол ахь. Раԥхьа иибаз рҵаҩык илеиҳәеит Тати иареи ашкол еицҭазшәа,
иаргьы акраамҭа ара дыҟамкәа, Урыстәылантәи даазшәа, Амзара данақәшәа
ларгьы дибарц иҭахызшәа.
Дзацәажәоз арҵаҩы, уаҩ гәыҭбаак лакәхарын, лгәы иалсит иахьа аиҩызцәа
еиқәшәартә аҭагылазаашьа ахьзыҟамлаз. Илҳәеит, аибашьра ашьҭахь уи
усура ҳәа Аҟәаҟа дшиасыз, лхабаргьы ааигәа ишылымбацыз. Убасҟан Шабаҭ
ихшыҩ ааимшәан, уажә ԥхынроуп, издыруада аратәи луадақәа рҿы дыҟазар,
лҭыӡҭыԥ ахьыҟоу лдыруазар днақәлырԥшырц азы дналыдӷьаҵәыӷьаҵәит.
Аа, абни, жәбаны еихагылоу аҩны, актәи аҩналарҭа, афбатәи аихагыла,
ҳәа днарԥшны илырбеит ларгьы.
Алашә ииҭаху ҩ-блакы. Шабаҭ деихеит аԥҳәыс илырбаз аҩнахьы. Дхаланы
ашә днас-насит, аха аӡәгьы иааимыртӡеит. Дналбаан, иахьа аҩныҟа
дымхынҳәыр дабацари ҳәа аҩны азааигәара шәшьырак иҽныҵеикит.
Амра шьыбжьагәы ҩнамшаӡацызт, лчыҭҵкы ласы дагәылԥхаауа, архәара
данаавҵуаз Тати. Шабаҭ, зан дыгәхьааганы иҟаз ахәыҷы иан дшылԥыларыз,
иаарццакны дналԥылеит.
Абас сыԥшаара марианы аума сҭыӡҭыԥ узазҵаауаз? – Тати дыччо
лнапы наилҭеит.
Сгаӡаразы даара сахьхәны сыҟоуп, уажәшьҭа ибхаршҭ, сбыҳәоит, – Шабаҭ
асаркьа данԥшыломызт, аха идыруан ихаҿы амца ықәхәмаруа ишықәыз.
Ари еиҳау гаӡара ҳмыхьааит. Сануԥшаах, ухал сыҩныҟа. Уԥсы
ааиҭоукып. – Тати Шабаҭ днаиаԥызаны лҿыналхеит.
Шабаҭ иҭахымызт акраамҭа Тати луада иҽыҩнаирхар. Уи лҟазшьақәа
злеидырхьаз ала, зымаҵ луаз ахпатуақәҵареи ацқьареи рдоуҳамч шәытарак
иара ила иалалар ҳәа дацәшәон. Арахь уи лҟынтәи дыззыԥшыз ажәақәак
аалҿшәар, нас аӡхьамԥш ааигозшәа, аӡә ила дхымԥшыло дԥыррын.
Уи иԥырра аамҭагьы ӡбахеит уи аҽны.
Уи аҽны иӡбахеит Шабаҭ анаҩстәи иразҟы лашеи иразҟыдареи.
Уи аҽны амш лашеи аҵх лашьҵеи рҳәаҿы днаганы даргылахьан
илахьынҵа...
Ақашь аҟаҵара дахьӡаанӡа, Аннушка лымаҭәақәа еилаџьгәаны, лызнапыкала
икны егьи лнапала лыблақәа рҟәыҷуа, рышьҭаларҭа даадәылҵит. Уи
дшыналҿаԥшыз, дызлаз ихәыцрақәа рҽахьырҵәахлац, рҽааизганы игәаҵа
инҭатәеит...
Ауаа амшымхәла ззырҳәоз ахаангьы дақәшәаны имбацызт Шабаҭ. Уи
ихы ааидыруазар амш ицәмаҷын. Есымша акы даҿызар акәын. Дызлагаз аус
наигӡаанӡа, иуалҳәацәа ишәхымс илатәазшәа, гәҭынчрак имамызт. Иахьагьы
инымҵәаӡоз аҩны усқәа дшырҿыз, аӡарақәа ирыцу ахьча хәыҷ иеиԥш иԥҳа
хәыҷы дышлышьҭаз, амра жәҩангәы иныхшәан, мраҭашәарҭахь инҭагьалеит.
Уажәшьҭа, ес-сабшала иаирклоз ацәымза иадигалоз афатәқәа рырхиара
далагар акәын.
Еҳ, бара мыжда, – ихала ихы дацәажәон афатәҟаҵарҭа дахьыҩназ.
Ианбыкәыз ачуан сааҭаҳауа афатәҟаҵара саналагахьаз. Сан усгьы
срыцҳашьаны акгьы слырҟаҵомызт, аха ма, баргьы, џьоукы-џьоукы ахацәа
рыҳәсақәа ишыҟарҵало еиԥш, бҽыркьаҳәны, аҩнусқәа саарыдыбыбхьалозҭгьы,
иаҳа самышьцылоз. Баргьы сан блеиԥшхеит, зегь рыла. Сбыцхраарц
ԥҳәыс уск снадгылар, ахаҵа иаҭәам, аӡәы уибаргьы ԥхашьароуп ҳәа
исаҽԥныҳәаны саҟәыбхуан. Сара сусқәа рҿы бара еснагь бсыдгылан...
Саб, узацәажәода? – Адәахьы ихәмаруаз Анушка хәыҷы деиқәзажәӡа
дааҩнаххит.
Бан лоуми сзацәажәо, – Шабаҭ иԥҳа хәыҷы лхы ааишьышьит.
Сан саргьы бзиа дызбоит.
Бзиа дышԥабымбои, бан лоуми.
Саб, лара дымԥси. Ҳара ҳҟны дыҟаӡам, аха ажәҩан аҟнытә ҳлымбои?
Аиеи, Анушка. Ибасымҳәахьеи. Бан ара дҳацӡам, аха уи ажәҩан аҿы
дыҟоуп. Даҳхылаԥшуеит. Иаауа-иаҳҳәо зегь лбоит. Блеишәа аныбзиоу
лара дгәырӷьоит. Блеишәа аныцәгьоу лара дгәаауеит, ҳара ҳахь ааира
лҭаххаӡом.
Сара уаҳа слеишәа сырцәгьаӡом.
Ус заҟантә исабҳәахьеи, Анушка?
Сара схәыҷыми!
Быбз хәыҷӡам, бхаҭа бызлахәыҷи?
Сыбзгьы хәыҷуп. Сара схәыҷын азами сан данԥсызгьы сызшәаз.
Уи бызлыцәшәазеи усҟан. Уи бан лами, бзиа блымбои?
Сара слыцәшәеит. Уара уоуп уи зхароугьы.
Аиеи Анушка. Сара уаҳа бсыршәаӡом.
Анушка арҭ ажәақәа шәынтә илаҳахьан, лаб дааиҿаччан, хьычԥаԥырҵас
аҩны дындәылԥрааит.
«Закә гаӡароузеи усҟан иҟасҵаз», – игәы инҭиҳәааит Шабаҭ. Уи шыҟалазгьы
ус ауп: Тати лыԥсҭазаара даналҵ ауха Анушка агәылара дыргеит. Уантә
уацәақәак рахь. Адырҩаҽны ашьыжь еизаз ауа-аҭахы Шабаҭ иабжьыргеит,
аԥсы аҩны дахьынӡакҿоу Анушка аҩныҟа даарымгарц, аԥсы длыцәшәар
шалшо. Аха Шабаҭ урҭ ражәақәа игәамԥхакәа, иахьынӡауаз иаарԥсыҽшәа
ус реиҳәеит: – Иаҳҳәаргьы-иааӡаргьы, аԥсы дахьынӡакҿоу ауп акәымзар,
нас доусы шәыҩныҟақәа рахь шәцоит. Ҵоуп, ҳкеибажьӡом, аха аӡәы иҭаацәа
ныжьны ҽаӡәы игәы ҟаиҵарц дааны дызидымтәалаӡацт ахаангьы. Ари, ԥсаҭа
бзиа, мызла ахәшәтәырҭа дахьынӡашьҭаз, «Сан даауама? Сан даауама?» ҳәа
лызҵаарақәа сгәы ҭыршьаахьан. Еиҭахгьы, «Сан дабаҟоу? Сан дабаҟоу?»
ҳәа лызҵаарақәа еиҭаалырҿыцхт. Убри аасҭа, ҿыҭны, аҩныҟа дааргартә
сзыҟашәҵеи. Уи дхәыҷуп, аха дҟәышуп. Длартәаны лан дшыԥсыз, уаҳа лыԥсы
ҭаланы ҳара ҳахь дшымаауа ласҳәоит. Аиаша хәыҷгьы-дугьы ирнаалоит,
рхатәы алкаагьы днарҟаҵоит.
Ажәакала, дааргеит Анушка аҩныҟа. Аҽныгьы ԥсҵәуаран. Царан, ааран.
Анушка иҟалаз лзеилкаауамызт. Арахь, лан дзықәиалоз, асасааирҭаҿы игылаз
адиуан аҟны дылбаӡом, уи лхаҭыԥан, ақәыршә ақәыршәны акы ықәуп.
Илымбац ауаа ааиуеит, ицоит. Зегьы аҵәуара иаҿуп. Ларгьы уаҳа иҟалаз
ҳәа акы лзеилымкаауа, абгаҵыхәеиԥш, дааидымшәаӡо лаб дишьҭан. Ауха,
еиҭагьы ауа-аҭынха рыҩныҟақәа ицеит. Иааизынхеит Шабаҭ, иан, Анушка,
Тати лыԥсыбаҩ еиқәыхьшәашәа.
Ашьыжь усгьы зегьы раԥхьа дҿыхон Анушка. Уи данҿыха Шабаҭ дгылахьан.
Каҳуак иршын, днаҿыхәо аҭаҭынлҩа ихарччыла Тати лыԥсыбаҩ
дадтәалан. Ахәыҷы дшибаз дҩагыланы дааилеиҳәан, дааганы дахьтәаз
днаиваиртәан, илеиҳәеит иҟаз шыҟаҵәҟьаз. Нас дҩагылан, Тати илҿаршәыз
ачабра аалҿихит, Анушка лан дшыԥсыҵәҟьаз лирдырырц. Анушка
лан дылҿамԥшыкәа, дындәылҟьан, ланду дахьышьҭаз ауадахь дцеит.
Убасҟан ауп Шабаҭ даназхәыц, Анушка илеиҳәаз анаҩс, иҟаиҵаз зегьы
шмыцхәыз. Аха игәы маҷӡак иааиқәызҳәалаз, дшәазаргьы, Анушка лан
дылҿамԥшӡеит, лшәара ашәара ацымлаӡеит. Ус шакәугьы, уи аахыс лаб
заҟантә иаҽԥнылҳәалахьоузеи усҟантәи ахҭыс.
Сабшала Шабаҭ ианхәыԥҳаи иԥҳаиҳаби имацара ицәымза даназынырмыжьуаз
рацәан, аха ауаҩы иара иҭаацәа, ихатә усқәа ныжьны заҟантә дудгыларызеи.
Аԥсы аҩны дахьынӡакҿоу ауп ҳәа, нас зегьы рыҩныҟақәа ицоит,
иаадԥшылалоит ҳәарада, аха згәырҩеи злахьынҵадареи иаархаанхо аҩнаҭа
иазынхаз роуп. Аԥсҭазаараҿы ус иаԥуп. Шабаҭ ус шакәу имдыруеи, аӡәгьы
дизыԥшӡам. Дрыцҳашьаны, сицхраап ҳәа иаамҩахыҵло диеигәырӷьоит,
рахәҭиаак изааигазшәа ииура-ииҳәара дақәымшәо дааидхалоит.
Еҳ, бара мыжда, иаасбырҵақәазеи, иаасбырҟаҵозеи, – ихала ихы
дацәажәо афатәҟаҵарҭа дахьыҩназ ахьтә ихы ырнааны дынкылԥшын, Тати
лфотосахьақәа днарыхәаԥшыхт.
«Ахәыҷы дабаҟоу, Шабаҭ?»
Адәахьы дыхәмаруеит, Тати, былцәымшәан.
«Сышԥалцәымшәои, Шабаҭ, аџьма даҩызоупеи».
Аџьма хыҭҟьоуп, аха аҽыхьчашьагьы иақәшәоит, Тати.
«Даарагьы улықәгәыӷцәоит, Шабаҭ.»
Ахәыҷы ихылаԥшреи иааӡареи аума аҵанакуеит ҳәарада, Тати, аха
Анцәагьы дуцхраар ауп. Мамзар ауаҩы рыцҳа илшараны иҟоузеи.
«Аиеи, аха...».
Ҳара ҳхәыҷы дшысабиз дыхҳәацәеит. Илымҳәара иудыруазеи. Зны
слырччоит. Даҽазныхгьы агәԥжәарақәа сыдлыргоит. Ааԥынразы акәын.
Агәылптра иалагаз амалинақәа рҿаҳәара саҿын. Аҿаҳәагақәа сыркуа
исыцыз Анушка, иаалырҟьаны, «Еснагь быччалар сҭахуп, сан. Сан, сыхаара,
сан. Зегьы бреиӷьуп, сан.» ҳәа ашәак ааҭлырҟьеит. Сара ари аҩыза
ашәа лҳәоны исмаҳаӡацызт. Ахәыҷбаҳчаҿ иддырҵазар акәхап. Сара
сахьылзыӡырҩыз сылаӷырӡқәа сырхәаҽуан. Заҟа учҳари. Исаҳәи, Тати,
сыҽсырӷәӷәартә еиԥш, ариаҟара амч абаазгари. Исызҭода сара ариаҟара
амч... Сара зегьы-зегьы срыҵгәоз џьысшьон, аха Анушка дысиааиуа далагеит.
Бара Москва бахьынӡаҟаз, мышкы шәынтә абас азҵаара сылҭон: «Саб,
сан даауама? Сара сан дысҭахуп. Саб. сан дааҵәҟьоума, ма уа дыҟазааӡоу?»
ҳәа. Дааҟәымҵӡакәа еиҭалҳәалоз арҭ азҵаарақәа сычҳарын, аха лысабира
иақәнамгаӡоз, агәхьаагаратә гәырҩа зхаԥаз лхаҿсахьа иагәылԥхоз лыбла
хәыҷқәа лаӷырӡыла иҭәны иахьсыхәаԥшуаз сеиларбылуан. Акыс, ирхызбаалон
ахааназы ирхымҵуа хәрақәак рышьҭақәа шрынхалоз. Ацәшәа сыман, аха
сгәыӷрақәа маҷк сгәы аадырԥсаҳәон. Аӡҟы илцәыхьанҭаӡаны лгәы хәыҷы
иҭаҳаз, лара цқьа зеилкаара лылымшоз агәырҩа бгәабзиарала иҭыбгап ҳәа
сгәыӷуан. Аха сара сгәыӷра Ҳазшаз дадымгылагәышьеит.
Ааи, ааи, Тати. Бара ҳанынбыжь ашьҭахь уи лызҵаарақәа дшырҟәаҵызгьы,
исзыҟалҵеит иаҳа еицәаз даҽакгьы. Уахгьы-ҽынгьы «саб, саб» лымшуп.
Аиҳарак, ашьыжь данҿыхалакь: «Саб, уааины сеилаҳәеи» ҳәа сызҿылҭуеит.
Ахәыҷы иаҳа дыззаигәоу, есымшагьы лажәа иалоу «сан» ами. «Сан» «саб»
ахь иахьиалгаз сшьара саақәнаҟьаӡеит.
Снеилап ус. Ҳазшаз амч ахьынӡасиҭо збап. Уаанӡа злахьынҵа агәра ганы
аԥсра хьаас измамыз, уажәы уи сацәшәо салагеит. Салагеит избанзар, бара
блымаӡам, саргьы сылцәыӡыр илыԥсыхәои ҳхәыҷы рыцҳа. Ҵоуп, драаӡап
Анцәа иԥшуа ауа-аҭахы, аха заб иҩны иамааӡаз ахәыҷы диаҭымуп. Аиаҭым
длашәахоит. Алашә еснагь дыӡхәуп.
«Дырҩегьых агәырԥшаарақәа урылагахт».
Ииашаҵәҟьаны Шабаҭ дшаланагалацәаз ихаҭагьы ибеит. Иабаазгари ҳәа
дызҿыз мыч ҷыдак ааизцәырҵын, маҷк иҽааизигеит. Ицәажәара ииаигар
акәын даҽа хырхарҭак ахь.
Тати, ибгәалашәо, ҳанеибага ашьҭахь, ҳаҩныҟа ҳәа банымҩахызгаз амш?
«Хашҭшьас исымоузеи, ахаҵа замана, улаӷырӡқәа ҭыҩруа, аҵәуара уаналагаз...»
Сара усҟан сгәы зырԥшааз иахьанӡагьы ибасымҳәаӡацт.
«Саргьы урыцҳашьаны убри амш инаркны иахьанӡагьы сумазҵааӡацт.
Амала сгәы зызҩоз, узыҩназ ауада арыцҳацәа ахьыкәкәа иахьыҟаз азы
ауп ҳәа акәын. Сара уи уамашәа изымбаӡеит. Аибашьра ашьҭахь, аԥсуаа
аӡәырҩы рыҩнқәеи руадақәеи еилаԥыххаан, иԥызҽыз урҭ ауаа ртәқәа
нызымкылаз, уара ушынхоз еиԥш инхоз рацәаҩын аҟнытә сара сзы
иҿыцаартырамызт».
Усҟантәи сылаӷырӡқәа зызҳәаз быԥсы ахьынӡаҭаз исызбамҳәеит, аха
иахьа ибасҳәоит. Бареи сареи ҳанеибага, саб иҩнахьы бымҩахызгеит,
ишыбдыруа. Уантәи ҳцеит Амзараҟа, бара буадақәа рышҟа. Уа ҳахьынӡаҟаз
хәыцырҭас исымаз Аҟәаҟа ҳахынҳәра амш акәын. Сзыҩназ суада
зеиԥшраз усгьы иббеит. Уи еицәаны исыԥхьаӡон аҩны бахьназгоз аӡәгьы
дахьаҳԥымлоз.
Ибгәаламшәои, ашә ҳаннадгыла уа бааныскылеит. Сныҩналан, чанахк
аадәылганы, баӷрагыланы иԥыбҽыртә ҟасҵеит. Убри анԥыбҽ ауп
сылаӷырӡқәа анаазгьы.
«Ҳанасыԥ шынагӡамхоз уцәа ианырхьазма?»
Усҟан Анцәа ҿыҭны исеиҳәаргьы, мҩабжара быԥсҭазаара
ҿахҵәоит ҳәа сыҟазма.
«Схаҭа сахьааугаз уахьхәызар?»
Еҳ, бара мыжда. Бара, зеиԥш адунеиаҿы уаҳа ԥҳәыс дмиуа...
Бара, Шабаҭ иалагамҭа ҿыци инҵәамҭеи...
Бара, ҳхәыҷқәа рдоуҳамш, раамҭаԥхьацага...
Бара, алагамҭеи анҵәамҭеи рыбжьара иԥымҵәаӡо ахьтәы даҷ...
Бара, аламысқәа рыламыс...
Бара, ацқьара ахраӡага...
Бара, аӡхьамԥш, зырхәашьра гәнаҳара дуӡӡоу...
Бара, аџьанаҭ гәашә ахьтәыцаԥха...
Ах, бара. бара. бара...
«Ус акәу џьушьоит. Убарҭ рҩызцәа аҳәсақәа ыҟоуп ари адунеиҿы, ргәаҭара,
реилкаара есымша ахацәа ишәылшом акәымзар.»
Ус акәхап.
«Ус ауп, сыхаара. Ус ауп. Сара сыда дыҟамшәа баша ухы умжьан.»
Бара быда дыҟаҵәҟьаӡам.
«Арҭ ажәақәа шәынтә, зқьынтә исоуҳәахьеит. Гәыкала ишуҳәоз здыруан
аҟнытә сгәы хдырҷомызт амзар, баша иҳәоу ажәақәазҭгьы ашьақар чымазара
ахь скылыргахьазаарын.»
Бара бысхыччоит, Тати.
«Мап, сухыччаӡом, Шабаҭ. Узҿыз уажәа нагӡеи. Иубоума, снауԥыҩлан,
умҩахысҟьеит.»
Изхысҳәаауаз, ачанах ԥҽны суада хәыҷы баныныҩнала сгәы зырԥшааз
убри ауп, астол ҭацәӡа, аҭыӡқәа еиқәыхьшәашәа, хаарак рыҵаӡамкәа
иҿаҳа-дагәаӡа... Сани саби ирхылҵыз иаҳәшьак дсымазҭгьы, уи аҽны убас
даҳԥыларын... убас дыбԥыларын... аҭакәажәцәа реиԥш лнапы ыргьежьуа.
Анаҩс, бара бҟазшьақәа злаҟаз ала, анык шәеицлыхшазшәа шәаргьы бзиа
шәеибабарын...
«Аеҳәшьадара акәзаапеи улаӷырӡқәа аазгаз, сара иахьа уажәраанӡа урҭ
улаӷырӡқәа сгәы иҭаԥсан, уажәшьҭа сыԥсы суршьеит. Иахьанӡагьы сара
исхырҟьаны улаӷырӡқәа ааз џьысшьон, шәышықәса нызҵыша, уара.»
Саргьы сгаӡаӡа, усҟан ибасҳәар иауаз. Асҵәҟьа гәалас иҟабҵоит ҳәа
сыҟамызт.
«Уажәшьҭа ҳаилибамкааи.»
Уи сара иабасыхәо. Бгәы бсырхьхьеитеи.
«Агәыхьқәа зегьы еиԥшӡам, Шабаҭ.»
Аха сара... – Шабаҭ Тати дахьынӡалацәажәоз икнеиҳаз ихьурӡы
ахәараҳәа аилашра иалагахьан. Авараҿы ажәра иаҿыз акәты иахыҟьҟьаны
икаҭәоз атәан агаз плита архәашахьан.
Ахьурӡы ашыла налеиԥсан, ирласны аилырхра далагеит, егьаумҳәан,
ахьурӡы еилашцәеит, иацкламԥшызар, ампыр рацәахон. Ҵоуп, Шабаҭ ииуаз
абысҭа ҭаца бысҭамызт, аха иаргьы напыԥшқа марҵеимзт.
Ашыла иазыԥшны еилаҭәоз ахьурӡы иззыԥшыз ашыла анаиу, иаразнак
аҟьатҟьатра иалагеит. Уажәшьҭа уи ахьынӡаҟьатҟьатуаз, ижәхьаз акәты ачуан
аҭыгара дахьӡеит. Уи ааиҿыршәшәаны џьыкҵәаҵәала аилыршәшәара акәын
изынхаз, аха инапқәа аблыртә ицацәан.Тати лыԥсы анҭаз, асасцәа анырзааиуаз,
лбысҭа ауреи, лыкәты жәны, еиҿыхны, аилыршәшәареи, знык аишәа
реицықәыргылареи лыллыршон. Шабаҭ ихаҭагьы аԥсҭазаара инарҵахьаз
шмаҷымызгьы, зегьы акоуп афатәҟаҵарҭаҿы Тати лыласра ааигәара анеира
акәым, днахьыԥшыртә еиԥшгьы дзымнаӡацт.
Шабаҭ, асабшазтәи иԥшәмаԥҳәыс леишәа аргылара даҿын. Анушка
лакәзар. «сара, сара» ҳәа ачанахқәа имхны акакла иганы астол иқәлыргылон.
Иара итәала шьҭа аишәастол хиазшәа аниба, иреиӷьыз лымаҭәаак зҭаз ачамадан
ааиртын, урҭ амаҭәақәа ирхаз ампахьшьы шкәакәа ааганы астол иадгылаз
аҟәардә абӷакыдҵарҭа инхишьит. Нас, «быԥсаҭа еснагь илашалааит» иҳәан,
ацәашьҭра ауахәаматә цәашьы нахыркьакьаны амца наиркит.
«Сара, сара, сара», – ари ацәашьгьы Анушка иалыркыр лҭахын, арахь
дагьшәон. Ааигәа уи аларкырц дшаҿыз аҵәыџьмца лнапы хәыҷы абылхьан.
Ацәашьы ҭааӡа иаркын.
Афатәқәа рхылҩаԥсылҩа уи ацәашьыбла иакәҵәиашо аҭуанахь ихалон.
Шабаҭ иҭахуп еиҭагьы Тати дналацәажәар, аха макьана заацәоуп ҳәа
иԥхьаӡеит. Иахьантәарак дыздынҵәалаха еиқәиршәоз афатәқәа аԥхаԥсы
ахьынӡарымоу Тати илфоушәа ихы агәра аиргахьан.
Саб, сан лыԥсра сара исхароуп, – лҳәеит Анушка, дамышьцылахьази,
лчырҭынчны адиуанаҿы лаб дахьиватәаз, аҭынчра ааилалган.
Шабаҭ иаҳаз уамашәа ибаны, дыззыԥшӡамыз арҭ рҩыза ажәа ҟасақәа
ирхиҳәаара изымдыруа, иԥҳа дналҿаԥшит.
Ларгьы уаҳа ҿылҭуамызт.
Шабаҭгьы ихаҿы ихшыҩ анааи длызҵааит.
Избан, бан лыԥсра бара изыбхароу, Анушка?
Сан дычмазаҩны абра данышьҭаз, быԥсыр ҟалаӡом ҳәа ласҳәазҭгьы
дыԥсӡомызт. – Анушка илҳәаз агәра гаҵәҟьаны, лабгьы ишьақәирӷәӷәарц
лҭахызшәа, дызҵаарашәкха днаиҿаԥшит.
Мамоу, Аннушка. Лара ус дыԥсраны дыҟан. Ус лара иллахьынҵан.
Алахьынҵа закәи, саб?
Алахьынҵа?.. Уи ауаҩы даныршо ицыршо ԥсҭазааратә мҩоуп.
Аԥсҭазаара закәи, саб?
Аԥсҭазаара? Иахьа бареи сареи абра ҳазҿу аус – абригьы ԥсҭазаароуп.
Иахьа ара ҳазҿи, саб?
Иахьа ара ҳазҿуи? Ацәашьы аҳмарки... Шьҭа баангылеи Анушка. Бан
ҭынч акрыфаха лаҳҭапи. – Шабаҭ уажәтәи рцәажәара абра инимкылазҭгьы,
Анушка лызҵаарақәа рҭакқәа рыҟаҵара дшаҿу, далаԥсны дкаҳар ауан.
Сара адәахьы хәмарра сцоит, саб, – лҳәеит Анушка, лхәыҷра агәҿыӷь
аиааизшәа анылба.
Бца, амала бааԥсрак ҟабымҵааит.
Мамоу, саб. Саргьы ана аԥслымӡраҿы афатәқәа ҟасҵалоит.
Аиеи, сыхазына. Ацәашьы ансырцәалакь ашьҭахь заҟа афатә еиҿкааны
иҟабҵаз гәасҭоит.
Уи ауми нас исҳәо. Иумбари заҟа иԥшӡаны иҟасҵо. – Анушка дыҩны
асасааирҭа дныҩҟьеит.
Иҭааӡа иакыз ацәашьы нацәхарҟәарак инахысхьан. Шабаҭ иаҳахьан,
аԥсеишәа иазкны иарку ацәашьы нацәхарҟәарак аҟара ианыблы нахыс
иурцәаргьы ҟалоит ҳәа, аха усгьы рацәак заура думыз ауахәама цәашьы
ашьаҭа аҟынӡа иблаанӡа Шабаҭ ирцәаӡомызт. Дабаццакуаз, ацәашьы абылра
иахьынӡаҿыз Татигьы астол дахатәазшәа агәра игар иҭахын, иахьеиԥш иареи
лареи рымацара еизынханы ианыҟоу изхарагьы длацәажәон.
Тати, ибгәалашәо, – аҭынчра ааилеигеит Шабаҭ, уажәшьҭа Тати «акрыфара»
далгеит ҳәа агәаанагара аниоу, – ҭагалара аамҭа ааира заҟа
беигәырӷьалоз.
«Исгәаламшәакәа, аԥсабара аамҭақәа зегьы иреиӷьысшьо аамҭа иарами.»
Абыӷьқәа хҩежьаахо иалагеит. Амла, макьана ишԥхарац иԥхароуп.
«Ааԥын ԥшӡоуп иара атәала. Аԥсабара ацәа иаҵәара аҟәнылоит. Ашәҭқәа
ԥшшәы хкыла иаҩычоит. Урҭ зегьы аира, аҿара, аԥсҭазаара ҽыцбарах
азгәышьра иаамҭоуп».
Тати, ибымдыруеи сара заҟа ааԥынра бзиа избалоз. Уажәшьҭа сара
ааԥынреи аӡынреи бзиа избаӡом.
«Избан Шабаҭ? Сара сахьынӡауцыз ааԥынра уацышәҭуазшәа збон.
Аӡынра ааирагьы ушахыццакуаз здыруан. Ашәарыцара уԥсы аҿҳәаран.
Аӡынра зегьы ушәақьи уареи шәааицрымшәо шәеицын...».
Ааԥынра шьҭа бзиа избаӡом. Избанзар, уи аналагамҭаз ҳауаажәлар зегьы
реиԥш саргьы дсымнахит макьаназы ԥсахшьа змам ҳҵеи лаша, раԥхьатәи
ҳа ҳ-Хада Владислав Арӡынба. Аӡынра акәзар – гәымбылџьбарала бара.
«Владислав Арӡынба. Уара умацара уоума. Уи иԥсӡы ансаҳа, адунеи
зегьы ԥсызшәа, аԥсҭазаара зегьы нҵәазшәа, сара сымацара хгарҭа сымамкәа
сықәхазшәа ауп схы шызбоз. Уи ауха ҭаацәаныла ҳанааилатәа заҟа лаӷырӡы
каҳҭәазеи уареи сареи».
Уажәы исгәалашәаз бдыруоу Тати. Владислав иԥсыжра аҽны, ашьыжь,
аԥсыбаҩ зҭаз аҭоубыҭ Аԥсны ахы-аҵыхәа ауаажәларра зегьы ҳнапы
иқәыргыланы, «Аҭынчра апроспект» ала ҳшаауаз, ҳанхарҭа иахчнысуаз амҩаду
ахь санынаԥш, избеит ҩышықәса зхыҵуаз ҳхәыҷы дыбгәыдырӷәӷәала, аҭҭаҭҭаҳәа
былаӷырӡқәа бҿыкьасо бышгылаз. Еимгеимцарак снабыхәаԥшит
ауп. Сызҵаланы снеиуаз агәырҩа-хьаа хьанҭа ласхар ҳәа ишәозшәа, урҭ
ибҿыкьасоз алаӷырӡқәа итса хьанҭаха сгәы иақәҭәон. Иацраз амца иаҳагьы
еибанаркуан.
«Уи иҩыза аҵеи шьҭа аԥсуаа дҳазҭода?».
Уи иҩыза аҵеи даҽа знык иира ҟамлар еиӷьзар?
«Усзеилкаауам Шабаҭ?»
Сара стәала абас сазхәыцуеит. Владислав иеиԥш иҟоу аҵеи Анцәа
данаҳзишо, ҳаԥсадгьыл реиҳа ашәарҭа ианҭагылоу, аиқәырхара анаҭаху
ауп. Усҟан ҳхылаԥшҩы ду диҭахуп зыгәра иго, ҳажәлар рлахьынҵа знапы
ианиҵо, уи идоуҳа ацқьара змырхәашьуа ауаҩы.
«Ажәакала, ҳаԥсадгьыл шьҭа уаҳа шәарҭарак иҭамгыло, наунагӡа ишәҭыкакаҷуа
иҟазарц уҭахуп.».
Аиеи Тати, аиеи. Ҳҿааӡагақәа ҭынчнхарала ирыхшалароуп, ирааӡалароуп
анаҩстәи абиԥара ҿааӡагақәа.
«Нас, уара уҳәашьала, уажәшьҭа уаргьы бзиа иубо уалагеит сыԥсы
зыҽҳәараз ҭагалан. Ҭагалан. Ҿык-бзык иазҳәом, шәыгак иазҭыхуам
ҭагалантәи абыӷьқәа рыԥсымҭазы иаархәо аԥшшәқәа. Уара уазхәыци.
Иааит раамҭа. Аԥсра аблақәа ирхыԥшыло рымахәқәа ишырҿоугьы, урҭ
рыԥсра иаԥылоит рыԥшӡарала ауаа рыблақәа хкуа. Аҵыхәтәан, рымахәқәа
ианаарымшәаҵәҟьогьы, адгьылахь, наӡаӡатәи рдунеи ахь ицоит, аԥша
иаҿахәмаруа, уаҳа ирымбараны иҟоу ажәҩан, амра, аҳауа, аԥсаа, аԥсабара
зегьы наӡаӡа абзиараз ҳәа нараҳәаны, ирзыԥҵәаз аҽҳәара маҷшьаны
иҟыуҵәыуа акәымкәа. Ауаагьы убас ауп. Дасу изыԥҵәоуп иара иҽҳәара.
Иаамҭа анааилак, иаргьы абыӷьқәа реиԥш иԥсҭазааратә ҵла днамшәоит.
Уи уиаҟара ихьааӡам. Ихьаау, дзымшәаз амахә алҩаау, ма ҽааны еиҭабзахоу,
абыӷь ҿыцқәеи ашәҭ ҿыцқәеи аҿалоу ауп. Ибзоу амахәҭа нзыжьыз абӷьы
аԥсра ԥсраӡам.»
Бара бызҿу абыӷьқәа ирзыԥҵәаз аҽҳәара алагарҭеи алгарҭеи
еиԥырымшьи. Аха, бара?..
«Саргьы салагарҭеи салгарҭеи рыҿҳәара ҩынҩажәижәаха шықәса ирыбжьанакит.
Сара сзыҿшәаз амахәҭа бзоуп. Уи, сыхазына, Анушка лами. Уи лоуп
сара сыхьӡҳәарагьы...»
Саб! – Анушка ауада дааҩнаххит. – Саб, ацәашьы макьана иаҳмырцәаӡои?
Сара снапала исырцәар сҭахуп.
Баанҿаси, сыӡӷаб. Даҽа маҷк агуп. Ашьаҭа аҟынӡа иблааит.
Бзиоуп, нас. Саргьы ара судтәалазаауеит. – Днеины лаб днаиватәеит.
Аби аԥҳаи уажәыҵәҟьа ҿымҭрак рҽылаҳәаны, аҭӡы икыдыз Тати лфотосахьа
иахәаԥшуа итәан.
Иҭааӡа иакын ацәашьы...
Ауаа, дара рыблақәа рыла збара
рылшо еиҳаны, ахаангьы даҽа
ԥсҭазаарак абара рылшаӡом...
Уаха ашықәс ҿыц ҳаԥылоит, Тати.
Уаха ҩышықәсоуп бара быда ашықәс ҿыц саԥылоижьҭеи, Тати.
Ишԥацәгьоу, зегь реиҳа иузааигәоу, арахь хара иуцәынаскьаз ауаҩы
«Ҽаанбзиала бнеиааит!» ҳәа лаҳәара ацымхәрас, лгәалашәара лаша аҿаԥхьа
узцәыԥхашьо улаӷырӡқәа аҭҭа-ҭҭаҳәа угәы инҭаԥсо, гәаныла уанлацәажәо.
Аха уи разҟхап, Тати.
Иахьа ашьыжь, ашара дацгыланы, лылаӷырӡқәа лҿаҳәҳәы ҳаҩны
дааҩналеит, шҭакаҿы иҳацынхо, ҳгәыла аҭакәажә Мариа. Аныҳәаха илыҵалаз
ҳзеилымкаауа, сани сареи ҳазҵаарашәкха ҳнылԥылеит.
Ассир збеит, ашарԥазы, ассир, – лҳәеит, лӡамҩақәа ирҿаланы илеиуаз
лылаӷырӡқәа лчабрала илҿарбо.
Иббазеи, абааԥсы, бзиарак ианиаша, – саргьы шьҭа сыҽсызнымкыло снеихьан.
Ассир збеит, аха сышәшьы, ԥхыӡзу лабҿабазу аилкаара сцәыуадаҩхеит амзар.
Уиазгьы?.. – Саргьы саалҟәамҵит.
Ацәа салҵхьазшәа ауп ишыздыруа. Сԥенџьыр аӡә днас-насит. Схы
ҩышьҭыхны уахь снаԥшызар, аа, с-Тати дылагылоуп. Слеигәырӷьеит уамашәа.
Арахь быҩнал, уажәыҵәҟьа сҩагыланы ашә бзаасыртуеит сҳәан, лара, мап уа
бышьҭаз, ажәақәак баҳәаны сцарц сҭахын лҳәеит. Аха сара исымукәа сҩагылан
ашә лзаасыртит, иагьа зургьы, лара дыҩнамлеит сыҩныҟа. Дыгәхьааганы
сыҟамзи, дгәыдыскыларц салаган, лнапқәа лаԥхьаҟа иааиҵылхын, лааигәара
сналмышьҭит. «Сыззааиз абри ауп», – лҳәеит лара, днаскьаны даагылан.
«Сара избон, издыруеит Шабаҭ сара сзы иааҟаиҵоз зегьы. Уи илшоз хаҵак
иламшацзар ҟалап. Сгәы иладууп. Сгәи-сыԥси ирҭынчит. Данҿыхалак, бнеины,
зегьы рзы иҭабуп ҳәа сызиаҳәа. Исызиаҳәа абарҭ-абарҭ ауаагьы маҷк
сышрызгәаау, сара урҭ даҽакала срықәгәыӷуан ҳәа. Сара сцеит, уаҳагьы
схынҳәӡом» ҳәагьы нацылҵеит.
Сара слыҳәеит, даамыццакырц, шәсырҿыхарцгьы шысҭахыз, аха лара
илымуит. Нас днасыдҵын, шәыҩны шыҟаз лҿаалхеит. Саргьы днаскьазгарц
хара-хара сналышьҭалеит. Сышлыхәаԥшуаз, Шабаҭ умашьына днадгылан,
акраамҭа лнапы ахьылшьуан, нас днагәӡит. Уи днадҵын, шәыҩны аҩналарҭа
ашә днадгылан иааиԥхьашьшьааны, уигьы днагәӡит. Уантә дналбаан, ашҭа
аҭаларҭа агәашә аартны дынҭыҵын дааҭгылеит. Сара сахь даахьаԥшны, лнапы
аасзылҟьан, ҩынтә-хынтә агәашә днагәӡны, уаҳа дахьца-дахьаа ҳәа акгьы
сымбо сылаԥш дныҵаӡит...
Абас ауп, Тати иахьатәи сымш ашьапы шакыз. Ҵыԥхтәи ашықәс ҿыц
аԥыламҭаз, сеибаха сынбыжьит. Сынтәатәи аан акәзар, Мариа лажәақәа рыла,
уаҳа арахь схынҳәӡом ҳәа ҳәаны, бареи сареи гәаҟрала еибаҳҭаз ҳанхареи
ҳашҭеи бнарҭыҵит... Иабасҭаху сара б-ҭабуп. Сара исҭахыз бара бакәын...
Иааҟасҵозгьы зегьы гәыкала, бзиабарала иҟасҵон. Зегьы ҿҳәарак-ҿҳәарак
рымазар акәхап... Аха хьаала иҭәу агәы иаԥсыхәои?...
Иахьатәи амшаз, згәы алаҟоу, зхы алаҟоу ауаа, ҽаанбзиала инеилаша,
ашықәс ҿыц аԥылара рҽазыҟарҵоит. Саргьы, ауаа иҟарҵо ҳәа, аџьармыкьахь
сцан, фатәқәак аахәаны иаазгеит, иааинырсланы сани сареи зыҟаҵара
ҳалшаша. Ахәыҷы дрыцҳасшьоит. Аԥсаӡгьы лызсыргылеит.
Ҳгәылацәа хазынақәа, рхатә усқәа ирылагаанӡа иааҳадҵаалеит. Сара
уаҳа акагьы ҟасымҵаргьы, уахатәи аишәачаразы иаҳзааргаз ҳазхоит. Дааины,
дҳадныҳәаланы дцеит баҳәшьагьы.
Зегьы рыҩныҟақәа иццакуеит. Ишԥа нас, ашықәс ҿыц иаԥымлои,
ҽаанбзиала инеилаша! Сара ауаҩы изы срыцҳахеит ҳәа, дара ҭаацәала
ахьыџьџьаҳәа еицыми, еигымхаша. Срыцҳарақәа заҟантә исыцеиҩыршарызеи,
урҭ ҵыхәаԥҵәара рмоузар дара ирхарагәышьоузеи.
Иахьатәи амшымхәла шысхызгаз сара соуп издыруа. Изуа-исҳәо
сақәымшәо сшыгәаҭеиуаз, амшгьы ахәларахь инеихеит. Анушка аҿырҳасра
далагозшәа анызба, дысцәыцәоит ҟасҵан, абана ахьҭа ахьыҩназ аҟнытә,
хаҭала лара илызкыз алагьан ду ӡырԥхала ирҭәны иааганы ауаџьаҟ иадсыргылан,
дыскәабеит. Лара усгьы дыԥшӡами, дышкәакәами. Даныскәаба,
дыҭҟәашәаа, анцәахша лсахьа аалхәеит. Ибдыруандаз заҟа дызҳаз. Лара
дхәыҷуп аҟнытә дысцәыԥхашьаӡом, сара сылцәыԥхашьартә дҭыԥҳахазшәа
збоит. Иагьа сылцәыԥхашьаргьы, снапы лыгхар дышԥаҟалои. Ишаасылшо,
инамцхәынгьы уи сылзыхандеиуеит. Лан быҟамзаара лынсырԥшырц сҭахӡам,
аха лара еснагь быхьӡ лқьышәқәа ирықәкуп. Лара лтәала, лара илгәамԥхо
ак ҟасҵар, сан ас ҟалҵаӡомызт ҳәа исаҽԥнылҳәоит. Сара саалҿаччоит,
аха сыччара сылаӷырӡқәа ианырхәаҽлак, лара лҟынӡа изынаӡаӡом. Лара
дыззыԥшу сҭакажәа анылмаҳалак, илҳәац еиҭалҳәоит. Сара уи иаҳагьы
сашьуеит. Заҟантә сыԥсхьоузеи, иараби, ацгәы аԥсы схазар акәхап. Амала,
убри лакәмызҭгьы, сыздыруам сшыҟалашаз. Лара усгьы сыхәда дахьынҳалоуп,
дсыцымкәа шьаҿакгьы сналышьҭуам. Асҵәҟьа бзиабашьа убахьоу. Аха ус
сҳәеит ҳәа, сара сыда уаҳа илымада. Бара беиԥш сылцәыԥсыр ҳәа дшәозар
акәхап.
Асааҭ жәаба инархысхьеит. Анушка дыцәоуп. Сани сареи ҳаимала-еиҿала
иаауз абысҭа анаҳҵан, акрыфара ҳәа ҳтәеит. Избоит ҳҩыџьагьы ҳҿаҵақәа
ҳҿыҵа ишыҵабылгьо, албаадара шаҳцәуадаҩу.
Х-ҵәыцак аҩы зжәит. Исҭахын сҽасыршьыр, схьаақәа маҷк иаасхашҭыр,
аха умала заҟа ужәуеи. Аҵхеиҩшара, ашықәс ҿыц аԥылара сазыԥшӡам,
аха сшәоит, ҽаанбзиала шәнеиааит ҳәа аӡә даамҩахыҵыр, сара сҭаҳәахаа
сыцәазар, ԥхашьарахап.
Сан аишәа еиллыргеит. Ауаџьаҟ дадтәаланы ателевизор дахәаԥшуеит.
Сара, бжьыда сбацәажәо акомпиутер саҿатәоуп, абри сгәаҟажәеиҭаҳәара
ҭакьыԥхьуа.
Абас ауп, Тати.
Сара сцәажәара нымҵәаӡеит.
Агәаҟ дажәаҳәаҩуп. Уи игәаҟажәагьы ауаа рзы ишгәыԥҵәагоу здыруеит,
сара урҭ ргәы ырԥшаауа сышрыламгьы. Сыҟоуп, слахьынҵамҩа схыблаа-ҿыблаа сшанугьы.
Уаха Ашықәс ҿыц иаԥылоит ҳауаажәлар.
Ҽаанбзиала инеилааит!
Бара. Бара, ишԥабасҳәари, Тати?
Бара быда уахагьы Ашықәс ҿыц даԥылоит б-Шабаҭ...
Ҿыц еибырҭеит рыжәҩахырқәа, –
Аԥсни Урыстәылеи еишьцәоуп!
Алаҳәажәқәа иаҳхаҟыруаз –
Рыҳәашгашра аҵыхәа пҵәоуп!..
Ҳнапы агҳажьуам ҳәа Апсынтәыла,
Аурыс Ҳәынҭқар ҿыц иҳәеит.
Дызлацхраашагьы хкы-хкыла
Ҳа ҳҳәынҭқар ҿыц иирбеит...
Ҳтәыла азхазҵаз Урыстәыла дуӡӡа –
Ахаангь ажәа шьҭахь иагом.
Шьала иаагоу ҳхьыпшымра ҳцәыӡӡом,
Уи азын лаҩакра ҟалаӡом!
Аха иага дыбзиазаргь агәыла,
Амцхә иргәамҵрагь пхашьароуп.
Ҳаҩныҵҟатә усқәа еиҿкаарыла
Рҭып рықәҵара ҳа иҳахәҭоуп!
Аҭыӡшәа зыҩналаз ҳныха-баашқәа –
Ирдәылҳцароуп аҭыӡшәа!
Зегь хынҳәыроуп абзиара ашҟа,
Еихымҟьа-еипымҟьо рҳәоу, рбызшәа!
Ҳдоуҳа шнаӡаӡоу агәра ҳгароуп,
Еилаҳкаароуп изыпсоу.
Ишьугьы дшьымкәа ихы ипхьаӡароуп,
Ипсы ҭалароуп ипсхьоу!..
Оума ахыҵуеит ҳа ҳҳәынҭқарра, –
Апсҳа Леуан ду зшьапы икыз! –
Иахьа уажәраанӡагь ҳзырмақаруа,
Атәымуаа ирымоу џьашьахәыс!
Пату рзақәуп ҳа Ҳхьыпшымра,
Уи азхарҵеижьҭеи акырҵуеит.
Илашалааит ҳәа шәа шәымра,
Урыстәыла аӡыхьқәагь ирҳәауеит!
Ҳпыза инеира Москва аргәырӷьеит,
Егьырҭ реиԥшҵәҟьа изыԥшын!..
Кремль аҿаԥхьа иаргьы дхырхәеит,
Мыцхә доуҳалагь дҳаракын!
Уа диԥылт Анцәа Ихьӡырҳәага, –
Урыстәыла дуӡӡа Апатриарх. –
Ҳдин иамоурцаз ԥырхагак,
Ажәҩан дрыцқьоиташәшьы инах!..
Аԥсылманрагь ҳа иҳацәтәымӡам,
Ҳашьцәа издызкылаз жәпаҩуп.
Аха аиаша еибаҳҳәозар еицәымӡа –
Ҳжәытә қьырсианра еиҳабуп!
Урҭ реиҿаргылара цәгьаусуп, –
Еизгәакьоуп рыҩбагь ҳа ҳгәаҿы.
Ҳзыхӡыӡаашагьы ламысуп, –
Иаҳцәмыӡроуп Аԥсуа ихы-иҿы!..
Москвами иахьиҳәаз жәлар рыгәҭыха,
Владислав Лаша – Аԥсны аҵеи!
Иажәа иадгылт аратәи Аныхақәа,
Доуҳамчла аиааирагь идмыргеи! –
Иара иҳабжьеиҵаз аешьара –
Ҳҿыц-ҳәынҭқаргьы игәҭакуп.
Аԥсни Урыстәылеи рыбжьара –
Агәреибагара ацҳа хуп!
Ҳа ҳзинышәаӡом ақәылаҩ,
Харак ҳадым – Анцәа ибоит.
Иҳамазкуа ҳ-Аԥсынтәыла –
Рыгьангьашра иахьагьы ҳацәшәоит!
Иахьабалак ҳҳәаақәа ҳарӷәӷәароуп, –
Ҳазқәымшәац иарбану цәгьарас!
Ҭачкәымҵас ҳажәлар еилаҵәароуп,
Асал рыбжьыхны – еиҟәзырԥаз!
Аӡы ахьышьҭрахь имгьежьыкәа –
Изалшом ҽеила ицқьахарц.
Шәхьышьҭра шәықәла зегь шәымԥшыкәа, –
Ҳҿыц ҳәынҭқарра еиқәшәырхарц! –
Жәлар рыбаҩ иалхуп ауасхырқәа, –
Агәлымҵәахқәа рыԥсы ахҭынҵоуп!
Ҳазшаз шәиашьапк, шәимҵахырхәа, –
Дырҩегьх ҳзырҽеиуа – ИАРА иоуп!!
Ӡи-мцеи, ԥсреи-бзареи, ацәгьеи-абзиеи реисара, реисра, реицлара,
реицааира, реиҭахара, риааира, иахьанӡа рааира, рхьамҵра Ауаҩы Адунеи
данықәла инаркны ицу – амч. Аханатә аахыс ауаҩеибашьра, иахьанӡа,
иалих изымдыруа, ауаҩы адунеи дзықәу, дықәҵаанӡа, зҵакы изеилымкааз
аԥсҭазаара аҽыԥсахра ду, есааира зҽызыԥсахуа, зхы зыԥсахуа, зыԥсы
ҭины зхы аазхәо. Анасыԥ дшашьҭоу, уи аҵакы зхашҭуа, аԥсҭазаара-ццак,
аҵлабӷьеиԥш иалышәшәо. Заамҭа згәаламшәо, игьежьы-гьежьуа аҳауа
ишалоу, адгьыл аҿымҭра ду инахәлашәкәа ицо, иҟаӡамшәа аҿымҭра ду
инацло акгьы ҟамлазшәа, Адунеиазы закәи, Адунеиаз зегь акоуп ҳаҟоу ҳаҟам,
иҳалшои?..
Адунеи ҳанықәло уи кәтаӷьшәа иҵаӷоуп, иуашәшәыроуп. Ҳара ҳамацара
иаҳтәу џьаҳшьоит, ҳнапы иану џьаҳшьоит, аха нас уи акәаԥ хәыҷ лашаран
иаҳзаатыз ҵыхәаԥҵәарада аҟынӡа лаԥш ахьымӡо аҽеиҵнахуеит,
еилаҳкаауеит нас ҳамч шақәымхо, уи алашара акәаԥ хәыҷ аҿы ианнеиша
ашәахәеиԥш инҳампыҵаӡыҭ ицоит лаԥшеимҟьарак еиԥш, ҳаԥсҭазаарагьы
мацәысеимҟьароуп уи уахьӡаны улаԥш зықәшәаз игәнукылаз, инукылаз
аамҭа, угәы илашәаз, угәаҿы инхаз ауп уара иутәу, уи узеилкаар... Иахьамзар
уаҵәы шуҳәо, инхоит иацы, жәацы, иахьа иузмырхынҳәуа, уаҵәы уахьзымнеиуа,
ҩынтә зҭалара ҟамло ӡымцахоит узбылуа, аха уԥсгьы ҭазҵо,
уԥсгьы ҭызхуа, аха уаҿызхуа, иахьа ахьаа, иахьа зыԥсы ҭоу, ес-еимгеимцара
зҽызыԥсахуа, узхьымӡо, иузнымкыло, иузмырхынҳәуа аҽыццышә,
иахьӡазҳәагьы дыҟам Аԥсҭазаара еиԥхныҩлара ду, ԥхьа инеизгьы
дыҟам, зегь еихьӡоит, зегьы урыхьӡоит иахьада, иахьа абзиабара, нҵәара
зқәым амреиԥш ашәахәа ацрыдды, ишаҳәшаҳәуа агәаԥхара, аԥсҭазаара
агәаԥхара, иахьагьы, уаҵәгьы, уаҵәашьҭахьгьы. Абзиараҵәҟьа зылшаз, ҭиԥсахда,
ԥсыраӡа, гәыраӡа, зымаалықь дымшәа, дмырҳа згәаҿы дыԥхьо,
ахьтәы ҵәҵәақәа ркаҩбыжь зымҩа дырго, насыԥ имоуп, зхы зыхьчарц
аҭӡамцқәа змыргыло, Анцәа иихьчо, Анцәа инапы зҽанызҵаз, Анцәа зхы
ихҭнызҵаз, Анцәа иишаз, Анцәа дызмоу.
Аҭӡамц хәыҷ. Аҭӡамц ду. Аҭӡамц дуӡӡақәа. Аҭӡамц ҵәыхәаԥҵәарадақәа,
адунеи аахыс, иахьанӡа, иахьанахысгьы, ԥсраҽнынӡа, ԥсранахысгьы иҟоу.
Аҭӡамц шаҳаҭқәа! Адгьыл аҵантә ажәҩан аҟынӡа, аха ажәҩан изымнаӡаз
аокеан дуқәа, зыԥсы ҭоу аҭӡамцшьхақәа мшызҳа изызҳауа, ҵхызҳа изызҳауа,
аха ажәҩан изаҵамкьысыз. Аҭӡамц ҵаӷақәа, ицәажәо, зегьы ирхаану, аамҭа
цацыԥхьаӡа зышьхныԥсылара еиҳахо, ҿымҭ иҳәҳәо, ҿымҭ иҵәыуо, ҿымҭ ҳзыхьчо...
Сара сыҭӡамц сыҩнхәыҷ аҟынтә иалаго, сашҭа иҭыҵуа, сқыҭа иалсны,
стәыла хәыҷ згәыҵазкуа, схаҳә хәыҷқәа, сыдгьыл хәыҷ еидызкыло сымшқәа,
сыҵхқәа рыҭӡамц, Ажәытә Аԥсуа ҭӡамцқәа, ахаҳәшаҳаҭқәа рыҭӡамцқәа,
ашәышықәсақәа, азқьышықәсақәа, аамҭақәа рыҭӡамцқәа, афырхацәа имиасуа,
ахаан еикануа, ахаан зчаԥо рыҭӡамцқәа алагоит доусы дахьгыло акәаԥ
аҿы, раԥхьатәи ахаҳә – уаҵәтәи аҭӡамц, цәыкәбар, цәыкәбар-цәыкәбарла
ишәуа, имԥсуа, доусы ихаҳә уи аҭӡамц аҟынӡа инаигароуп, Сизиф инаиркны
Прометеии, Абраскьыли рҟынӡа, иацы инаркны иахьанӡа, иахьа инаркны
уаҵәынӡа. Уи ахаҳә Сасрыҟәагьы далҵит, Сасрыҟәагьы уи ахаҳә Нарҭаа
рыҭӡамц иалеисеит наунагӡа, уи ахаҳә иахьагьы аԥсы ҭоуп, зыԥсы ҭоу
агәаӷь, аԥсҭазаара арыц, аԥсҭазаара агәаԥхара, зыԥсы ҭоу аҭӡамц, адунеи
еибаркыра аҭӡамцқәа рҽеиԥыршьроуп. Урҭ рҽеиԥыршьыр, кәаԥкаҿ
аҭӡамцқәа еиқәшәар, урҭ агьежь ду еидыркылар, адунеи аҽеиҭанакуеит,
аҽаԥсахуеит, ауаҩы адунеи Анцәа дзықәиҵаз, аԥсҭазаара аҵакы изаатуеит,
аибашьра дызҿу адунеи аахыс дыззымиааиуа, дыззеибашьуа адгьыл
ҵасымкәа дшану, ауаҩы ауаҩ ишьа акаҭәара дшақәиҭым, ауаҩԥсы ихоу
иԥсы еиҳау дгьылаҿ акгьы шыҟам, мал шыҟам, мазара шыҟам, аԥсҭазаара
аҵакы иара аԥсҭазаара Ахаҵкы еиҳау шыҟам еилкааны, иаҳәызба аҭра иҭалт,
ихызаҵә ҭымҟьо иабџьар данықәхо, акәытшьыга ашьапхыц ишалоу еиԥш,
иҽимшьуа, адгьыл иқәсхьоу ашьарҩаш – амшынгьы, аокеангьы еиҳахахьоу,
шьарӡыса адгьыл зырзасахьоу, уаӷеимшхара арыцҳара ду ауаҩы ишьа
ахә шәара ақәым, уаҩ-ԥсык Анцәа ида изаҿыхуам, ҳа ҳаҿызх – Ҳанцәаду.
Агәнаҳа, еиҭагәнаҳа, аибашьра, ҵыхәаԥҵәарада аибашьра, хыда аибашьра,
анибарҵәара, ақәибахра, аҵакы здыруада, иаиааида, иаҵахада, Аибашьраду
ацәгьеи абзиеи, амци аиашеи, аԥсреи абзареи ахаан реинаалара зақәлома,
уи Аҭӡамц шәынтә ирхәашаны, зқьынтә ишьҭырххьоу, аха ажәҩан изымнаӡаз.
Иабанӡанеиуеи уи аҭӡамц, сара сыҩнаҟынтәи иалаго, Аԥсуа ҭӡамц, Зыԥсы ҭоу
Аҭӡамц, макьанагьы зшьа зыҵкьасо, имбаӡо, шьабаара – ԥсра ақәым ахаан,
иахьагьы ихәу ахаҳәқәа, ихәу афырхацәа, ихәу аԥсқәа, ирхәран иҟоу агәқәа,
рынасыԥи, рынасыԥдареи, рныҳәаԥхьыӡи, рышәиреи, рыматанеиреи, урҭ
рыҵәаабжь, ргәырҽанҵара, урҭ ргәыӷра, иахьеиԥш уаҵәгьы, наунагӡагьы
уи Аҭӡамц наӡоит Китаитәи аҭӡамцқәа рҟынӡа, уаантәи Израиль – Анцәа
иҭыԥ, уи аҭӡамц ари Адгьыл ԥшьаҿы иҵәыуеит, уаҳа алымшеит, ауаҩы
иеилымкаара, илашәра, ирыцҳара, игәнаҳа азышьҭымхит, иазымычҳаит,
ла зҭам алабжышқәа – аҭӡамцқәа рҵәыуабжь. Иҵәыуо Аҭӡамц, ауаҩы ихы
ихазыршҭуа, игәы ихазыршҭуа, ихьаа ихызхуа, иԥсы аҿызхуа, иԥсы ҭазҵо,
зыԥсы ҭыхны, зыԥсы узҭо, ԥсра зқәым, ахаан ауаҩы иҵәыуара, ауаҩы ичҳара,
аха аҵыхәтәантәи агәыӷра аԥсҿыхга – Иҵәыуо Аҭӡамц алабжыш, зыԥсы
ҭоу алабжыш, цәыкәбарк аӡыхь иахаԥсо, адунеи амцакраҿы аӡи амцеи
Рыҭӡамц иалҵыз алабжыш цқьакәакәараӡа ахаҳә иалҵуеит, ахаҳә иахылҵуеит
аԥсҭазаара, алашара. Аха иабанӡанеихьоу уи Аҭӡамц... Ианбеиқәшәо арҭ
адунеи Аҭӡамцқәа? Издыруада еиҭа шаҟа шәышықәса аҭаху урҭ Аҭӡамцқәа
рнапы еибаркны агьежь ду ҿыц агьежьра иалагарц. Инхозар шьаҿак, напык,
хаҳәык акәзар уи аибаркра иагу?.. Абри Аибашьра ду хы змам, гәы зызҭам,
акагьы иаԥсам Аибашьра бааԥсы аанкылараз?..
Дуаҩума агара игароу амаалықь абџьар иқәызк? Дуаҩума аҵыс акәтаӷь
ингәылшәаз иаӷраԥало? Дуаҩума ишәҭыз зыҵлақәа хызшьаауа? Зыҩны
амца ацразҵо? Аҭӡамцқәа зырхәашо? Харада ауаҩы ишьа казҭәо?
Амаҭгьы шанханы ауатҩ ихәаԥшуеит, ишьхныԥсылоит аамҭа ауаҩы
иҟаиҵо агәнаҳа аҿаԥхьа, Агәнаҳа ду, ҿыхшьа змам, измоуа уаҵәгьы.
Ауаҩымыжда шаҟа илшо аҟара имчыдоу, шаҟа насыԥ имоу аҟара инасыԥдоу,
ирыцҳау. Уи зыԥсы ҭоу ахаҳә шаҳәшаҳәуа инаган уи Аҭӡамц ду, уаҵәы ахьчаразы
ауаҩы даҵоуп, даҵоуп иахьагьы Сизифгьы, Прометеигьы, Абраскьылгьы,
Сасрыҟәагьы. Гәашьагьы дааҟәымҵӡакәа дысуеит, илсуеит Аԥсҭазаара
ду ауарҳал. Ауаа зегьы уи Аҭӡамц ду хаҳәык-хаҳәык аларҵарц амҩа иқәуп.
Аӡәы дахьӡом, аӡәы дахьӡоит, ус иахьагьы, уаҵәгьы, уаҵәашьҭахьгьы, аха
иҟоуп даҽа Ҭӡамцкгьы, Абзиабара дуӡӡа Аҭӡамц. Уи мбара иҳакәыршо,
ҳзыхьчо, иахьагьы, уаҵәгьы, хаҳәык ауп иагу. Абар иԥырны инеиуа аҵыс,
иаҳауеит уи аҭӡамц хәыҷӡаҿ аҭра, Аҭӡамц хәыҷинӡара, сыҩн хәыҷы аҭӡамцаҿ
ԥшьаала, ҿымҭ. Насыԥ амоуп уи, иаартуп Аԥсҭазаара, Аҭӡамцхәыҷ Ахышә
Аҭӡамцаҿы. Аҩнхәыҷы аргыларц ҿаҵак анышә, аԥсыԥ аҟара иҵаӷоу аҵысхә,
аҿыҵакуп. Абзиабара дуӡӡа – Аҭӡамцхәыҷ анахыс – акәтаӷь хәыҷ, Аҵыскәтаӷь.
Аԥсҭазаара ажәла, арыц хәыҷ. Ахы иақәиҭуп Аҵыс, иҟоуп ажәҩан,
амҵәыжәҩа, ашәа, иҟоуп Аԥсҭазаара – Аҵысҭра хәыҷ. Ажәҩан инаӡаз
Аҭӡамц заҵә – аҵысҭра. Анцәа илԥха змоу. Аҳауа иалоуп Аҵыс, анышә
аҿыҵакуп. Аҭӡамц аргылара иагуп хаҳәык, хаҳәызаҵәык, нас кашырроуп!
Аҭӡамцқәа рнапы еикәдыршоит, еиԥылоит гьежьыкны. Аибашьра мцацәа
еилгоит. Акгьагым. Аҵысхәыҷ – аҵысҭра аҳауеит, ҿаҵак, аԥсык... Ахызаҵә
ԥшуп... Дыԥшуп ауаҩы иабџьар даҵхарц... ҳаӷеиҭа уаӷеимшхара. Аҵыс
анышә аҿыцшәар? Уи Аҭӡамц аҟынӡа изымнаӡар? Анцәа иумҳәан... Анцәа
уҳацхраа – Абыржәызаҵәык! Амҩа иқәуп, Сизиф, Прометеи, Сасрыҟәа, Абраскьыл.
Гәашьа дааҟәымҵӡакәа Аԥсҭазаара Ауарҳал ду лсуеит иахьагьы.
Ҿаҵазаҵәык... зыԥсы ҭоу Аҭӡамц ԥшуп. Амҩа иқәуп Аҵыс! Инаӡамашь?..
Агәнаҳа афы аст. Агәнаҳа аҵла ыҟазаап. Аха аӡәгьы имбаӡацт. Иара ашәыр
аҿалоит. Уи ашәыр агьама зегьы ирбоит, зегьы агьама рдыруеит. Иззымдыруагьы
ыҟазаап. Иҟазаап уи агьама баны изхашҭхьоу, иҟазаап избаз, аха
иззеилымкааз, иҟазаап уи агьама ада ԥсыхәа змам, иззымхо.
Агәнаҳа мцацәа, Афы аст, амца акит. Уи аҵла иаӷраз амаҭ шаҵәышаҵәуан,
аҵла иакәшон, уи амахәқәа, зқьы-зқьымаҭха еиқәҵәиашон, уи аҵла ашәыр
хәыҷқәа рыҩнуҵҟа зқьы маҭ-сса ыцәан, арыцҳара шыҟалаз гәаамыгӡо ргәы
каршәын, рлахьынҵа рдыруашәа, иԥшын, иазыԥшын раамҭа ааира, аха
рҵыхәтәа иагьазхәыцуамызт. Аҵла амца акын, иқәԥон дара ртәала зқьы
гәнаҳа, ма гәнаҳа дук, раԥхьатәи агәнаҳа...
Аҵла ҵәыуон, шаҟаҩы ҵәыуоз усҟан, шаҟаҩы еиҭа иҵәыуаран иҟааз? Уи
амца амаҭ иарцәар аҭахын лаӷырӡыла, ӡы абаҟахыз усгьы, аӡқәа зегьы џьанаҭ
имҩахыҵхьан, иҭынчхахьан, ицәан...
Аҵла дак, дак алԥсаауан, иццышәхон, хәыҷы-хәыҷла амаҭхәыҷқәа акакала
рыԥсы рхыҵуан, адунеи зымбацыз Агәнаҳа хәыҷқәа насыԥ рыман,
агәнаҳахара иахьымӡакәа имҩасуаз. Адунеи Анеиҭасра ду иаамҭахәхаз,
иззаашьҭыз зхашҭны зҽызыԥсахыз. Ибылуан аҵла... Адунеи агәнаҳақәагьы
зхарахаз, Адунеи ахьаа згәалахаз ауаҩы, уи зны дазхәыцуан, зны
дазхәыцуамызт, зны ихьаан, зны хьаас имамызт!.. Аха иара Аҵла есааира
Ауаҩы изхәыцуан, уи ида ԥсҭазаара амамызт. Ауаҩы диаанӡагьы уи ахара
идын, ахара даҵан. Ус иахьанӡа. Иҟаларызеишь иахьа?.. Уи амца ду еиҳаеиҳа аҵла иакәшон, еиқәԥон ҩ-мчык – Амци Аиашеи. Аԥсреи Аԥсҭазаареи.
Зны дҵәыуон, зны дыччон ауаҩы, зны ҿиҭӡомызт. Иҟалаз акгьы изеилкаауамызт,
имицгьы иихьоугьы рыгәнаҳа Агәнаҳа – аҵла былуан. Иҟаӡамшәа
адунеи ианыҵырц ацәгьара, ацәгьахәыцра, ашьыцра бааԥс ажәла, гәнаҳала
иҭәыз, ауаҩымра, агьангьашра, аԥсымҭәра, арыцҳара. Игәынқьуан уаҳа
ззымычҳауаз адгьыл, аха иҵәыуомызт, иҵәыуар амца ыцәар ҳәа ишәон, уи
аҵла адацқәа блаанӡа иачҳауан ахьаа. Уаҳа гәнаҳа ыҟамзарц амца иаҭәҳәон
аԥша, уи аҵла еиҳа-еиҳа еиҵалон, амца еиҳа-еиҳа иацралон, аҽарӷәӷәон
абыржәы-уашьҭан, уи зқьы хы зхагылаз агәнаҳа аҵла иццышәтәарахон, Анцәа
иџьшьаны, Анцәа идагьы уи зылшодаз! Аамҭа ааит, инҵәеит уи Аԥышәара
акы ҳәа. Иаатуеит Ашәҟәы Ҿыц. Анаџьалбеит, иаҳзыԥшузеи, издыруа Анцәа иоуп!
Раԥхьатәи Аҿаҳәатәы иазыԥшуп Адунеи шьхныԥсылан.
Еимгеимцарак. Зегьы рҽырыԥсахуеит, зегьы-зегь ахаан ус иҟазшәа,
иазыԥшуп Анцәа Иажәа!
Аамҭа аангылеит. Иаангылеит адунеи агәеисра. Аисра. Аԥслымӡ Сааҭ
ҵысӡом. Ишьхныԥсылеит. Иахьа. Абыржәы. Абыржәыҵәҟьа. Адунеи ааҳәуеит
хәыҷ-хәыҷы, еиҿыԥшуеит ҩ-мрак, ҩ-саркьак, ирныҷҷалоит ииасхьоу,
иҟалаша, уажәтәи аамҭа. Аамҭа ацәаҟәа зқьыԥштәыла еилаԥсоуп. Аԥштәқәа
еилалоит. Еилыҵуеит. Аамҭа ацәаҟәа ажәҩан ацҳаццышә. Ахаанахь уназго
Амта. Еимгеимцарак рыбжьоуп Иахьеи Иаци. Иахьеи уаҵәи.
Ахаани Еимгеимцареи ралагамҭеи рынҵәамҭеи. Ахаани Еимгеимцареи
Рыԥслымӡ Сааҭ. Аамҭа Ахьыԥслымӡ. Аԥсаҟьаҩы. Аизгаҩы. Аԥсреи
Аԥсҭазаареи реиҭаниааира, Аԥслымӡ Сааҭ – Аамҭа ацәқәырԥамца зыҩнаку.
Аԥслымӡ хәаша. Аамҭа хәаша. Аамҭа ахызаҵәқәа. Аҽыццышәқәа. Адунеи
иакәшо ҵыхәаԥҵәарада. Ҵыхәаԥҵәарада Еикәшара ду. Аԥсҭазаара агәеисра.
Аԥслымӡ Сааҭ – Аамҭа иаԥысуа, иахьӡо. Адунеи агәеисра нҵәара зқәым.
Аамҭа асакара...
Еимгеимцара ихаанхо
Иахьа.
Абыржәы.
Абыржәыҵәҟьа.
Иахьа – зыԥсы ҭоу Аԥслымӡ сааҭ.
Зегь зҭаӡо, зегь зызхо.
Акагьы зҭахым
Агәы еисуеит...
Аамҭа ааҭгылт.
Иаанымҿасӡеит.
Иацы.
Иахьоуп.
Иахьа –
уаҵәоуп.
Иахьа – аԥслымӡ сааҭ
еихаԥсоит, еилалоит,
еилыҵуеит...
Иахьеи Иаци.
Иахьеи Уаҵәи.
Аԥсҭазаара Ахьыԥслымӡаҿ
Аамҭа аҩуеит ҿымҭ. Аԥсҭазаара.
Аанҿасрада еисуеит аԥсҭазаара агәы.
Еимгеимцареи –
Ахаани.
Еилалеит,
Еилыҵуеит.
Аамҭа ацәаҟәа
зқьы ԥштәы бла иамбо.
Агәы иабо
ыҟоуп Ахаан.
Џьарантә иалагеит,
Иҟоуп џьара,
Аамҭа ԥхьаӡоит
ҵыхәаԥҵәарада
Иацы, Иахьа.
Уаҵәы, Уаҵәашьҭахь.
Ҳара Ҳаԥхьа.
Ҳара ҳашьҭахь
Аԥслымӡ сааҭ
Иҭнахуеит Аамҭа
Алагамҭеи Анҵәамҭеи.
Анҵәамҭеи Алагамҭеи.
Ус ҵыхәаԥҵәарада,
Аамҭа Асааҭ аҩуеит,
аанҿасрада еилалоит
Иаци иахьеи. Иахьеи
уаҵәи. Ус ҵыхәаԥҵәарада
Аҩыра анылоит,
ианыҵуеит аамҭа.
Иаԥхьаз, изаҳаз, еиҭазҳәаз,
еилызкааз изхамышҭыз, зегь зҭаӡаз.
Аԥслымӡ Сааҭ хәыҷӡа
Аамҭа дуӡӡа аҩуеит.
Адагәа дашьцылахьан аҿымҭра абжьы, уи иаҳауан аҿымҭра, ашьҭыбжьқәа,
ажәақәа. Даниуаз ициит, ицын, аха инхон иара инаҩсан, уи аҿымҭра ду...
Аҿымҭра иаман иара амелодиа, иара аритм, иара агьама. Аҿымҭра иаман иара
Аамҭа. Уа зегьы акала иццакуан, ма зынӡа иццакӡомызт. Адунеи ашьҭыбжьқәа
зегьы ҳәҳәаргьы, иара изы ҿымҭран, ԥсымшьран. Уи аҿымҭра ду дахәуан, нас
дахуан, нас иаргьы дынҵәон, уи аҿымҭра ду днацлон, хәыҷы-хәыҷла иаргьы
дҿымҭрахон, деизадахон, дҭынчхон аҿымҭреиԥш. Адагәа дашьцылахьан, аха
абжьы аҳәа ҵарыхәҵәа иааигәаӡа џьара иҟан, уи ахьаа ицрыхон, дацәшәон,
иҽацәихьчон. Уи аҳәа цҳафыр ԥшын ҿымҭ, ашьшьыҳәа игәы иалалон, аха
иара ибаӡомызт, иаҳаӡомызт, ахьаа дашьцылахьан, илаӷырӡ ахала иаауан,
уи шаауазгьы изгәаҭаӡомызт, изеилкааӡомызт... Инхон, инҵуан Аҿымҭра ду,
аҿымҭра хәыҷ аҿы, саркьак ианыԥшылон, дунеик еицанын, еилибакаауан.
Абжьы иаԥшаауан аԥсырҭа, аҿымҭра аԥсеиқәҳәалара, нас уи иаԥшаауан
амҩа ҿымҭ. Аха Адагәа иара иҿымҭра абжьы иаҳауан, гәыла дазыӡырҩны
иныҵакны дԥышәарччон. Уи иаҳауан уаҩԥсы имаҳац, изеилымкаац абжьқәа,
ажәақәа. Уи иаҳауан аҿымҭра амелодиа ссир, еиҭаҳәашьа змам Аҿымҭра ду.
Даниуаз ицииз, ицынхоз, иара иаԥхьагьы инаҩсангьы инхоз Аҿымҭра, уи
зҵааран, аха уи аҭакгьы ҿымҭран...
Ашьха ахаҳә дуқәа ауит, ахаҳә бза. Ахаҳә бзаҳәит, аԥсы ҭалеит, мшызҳа,
ҵхызҳа иазҳаит шьхак аҟара, нас ишәит, аха агәы шеисыц еисуан – аԥсы
ҭан. Ахаҳә аҩнуҵҟа ицәан амца, ицәан аӡы, ицәан аамҭа. Уи зны ихаҳәхон,
зны иԥслымӡхон, ԥсрақәӡамызт, урҭ рҽыԥсахра ҵыхәаԥҵәарадан.
Ахаҳә шкәакәа аҩнуҵҟа дунеи дуӡӡак еиҵалеит, бла иамбо ԥсҭазаарак
аҵәахит, нас уи адунеи еиҵыҵын, иара адунеиқәа аԥсаҟьеит, ажәлеиԥш,
уи ажәла аԥсы ҭан, агәы еисуан, уи иаман ахьааду, ахьаалаша. Уи аҩнуҵҟа
еисуан ҩ-мчык аӡи амцеи, аԥсреи аԥсҭазаареи, урҭ зны еилыҵуан, зны
еилалон, еилаҵәон, иҳашҳатәрахон. Аха аԥсы ҭан, аԥсыԥ лагаҩагара зны
ԥсҭазааран, зны ԥсран, зны ҵәыуаран, зны гәырӷьаран.
Ахаҳә шкәакәа, ахаҳә еиқәаҵәа, аԥсҭазаара шкәакәа, аԥсра еиқәаҵәа,
еилаԥсан, аамҭа аҵкьаса ицон ӡымҩасны, ахаҳә арсон, иархәашон, аха ахаҳә
ажәла ԥсрақәмызт, аӡи амцеи ирылҵны еисуан агәы, еисуан аӡи амцеи, амцеи
аԥсҭазаареи. Ахаҳәқәа зны иччон, зны иҵәыуон, зны ҿырҭуамызт, аха гәаныла
еицәажәон, Еилибакаауан, еибадыруан. Ахаҳәқәа зны аамҭа иахьӡон, зны
аамҭа иаԥысуан, зны ишьхныԥсылон. Аха рыԥсы ҭан, ргәы еисуан, еисуан
ахаҳә аҩнуҵҟа аӡи амцеи, аԥсреи аԥсҭазаареи. Ахаҳә Аԥсы Ҭан.
Ашьха ахаҳә ду ауит рҳәеит! Ахаҳәаура... Уа, иарбан гәнаҳау ҳазҵоу,
Ҳазшаз ҳрыцҳашьа.
Ҳамдырра ҳаҭаумҵан, иаҳзымдыруа шьардоуп. Ҳшаҭ. Еидылт рҳәоит адгьыли
ажәҩани. Илашьцеит рҳәеит. Шәыҵх еихалан изеихымҵит, ҳаӷеиҭа
алашьцара ҵа змам атыша ҳҭахеит, лашарак зыԥсоузеи. Амши аҵхи еилалт,
шьҭа ианбеилыҵра...
Уа Анцәа улԥха зыԥсоузеи! Анцәа улашара ҳарба! Анцәа улабара
заҭәашьоу амаалықьцәа-аԥааимбарцәа, ашацәа-ацқьаԥшьаҩцәа шәҳацхраа,
Анцәа лашара ҳазшәырха, адунеи алыԥсаара ҳаумырбан ҳаӷеиҭа,
алашьцара ҳалх, улашара ҳаҭәашьа. Иа Анцәа дуӡӡа, Анцәа шьарда! Зегь
зымчу! Шьарда наӡааӡа зегьы знапы иаку! Унапы ҳануп. Уара ҳаԥшәма ду!
Ҳазшаз ҳусасуп, Уԥсы ҳхоуп. Уара умчала зегьы. Анцәа иуџьшьоуп, алашара
ҳурбеит, алашьцара хьаҵит, илашеит Амра ду, еилыҵит амши аҵхи, адгьыли
ажәҩани, аӡи амцеи. Ҿыц ишьақәгылт Аамҭа ду, Аамҭа ҿыц. Гәкаҳа зыӷрам
Аамҭа шкәакәа ақьаад макьана ҳлахьынҵа анымлаӡац, зегьы ҿыцуп. Аӡәгьы
дшьыцӡом, зегьы ҳхәыҷқәоуп, аӡәгьы дажәӡом, аӡәгьы дыԥсӡом, инымҵәо
қәыԥшроуп, инымҵәо ԥсҭазаароуп.
Аамҭа ииасӡом, аамҭа ццакӡом, зегьы акуп иахьеи уаҵәи, иаци иахьеи
зегьы ирхаану, уи зны ашьха иауз ахаҳә ду, шьхазҳа изызҳаз, агәараҳәа
адгьыл иқәыԥсаз ахаҳә, зегьы ирхаанхан ишьхахаз. Ашьхақәа зны – адгьыл
иқәыԥсаз ахаҳә дуқәа, ажәҩан аҟынтә илбааз, ахаҳәмцақәа – Аамҭа
абаҟақәа. Нас иҳашҳатәрахаз мышкы... Адгьыл абаҩҷыда, адгьыл амч,
аӷәӷәара, адгьыл еидкылан изку, адгьыл агәаӷь. Зны адгьыл иалалаз, адгьыл
агәы зрыӷәӷәаз, адгьыл зыргьежьыз, адгьыл еидызкылаз, иамчузеи, иалшозеи,
иалаӡозеи, иачҳауазеи, зегьы збо изаҳауа, зегьы еилызкаауа ҿымҭ, зҿымҭра
хаҳәхаз ахаҳә, зҿымҭра иахуа, аԥслымӡ еиԥш ахаҳә ҿзырпуа, изыԥсаҟьо,
нас ҿымҭ еиҭа зҿымҭра хаҳәхо, ҿымҭ иҳашҳатәрахо. Зны ицәажәаран иҟоуп,
издыруада уи агәы заҟа ҭажьу, заҟа ҭаҵәаху, заҟа ачҳауа. Адгьыли ахаҳәи,
адунеи дуӡӡа иалаԥсоу, адунеи дуӡӡа иаларшәу ауаатәыҩса ргәыӷра,
рыԥсҭазаара, рыԥсра, рыбзара, ауаатәытса рҭынха дуӡӡа, ргәалашәара
ашьҭақәа, адыргақәа, ииасхьоу амшқәа, аҵхқәа рымҭақәа. Зны-зынла, уарла-шәарла адунеи дуӡӡа иалышәшәо ахаҳәқәа, аацҳарақәа, ҳгәыҳҽанызҵо,
ҳаҵаҳәацәа ахаҳәқәа – ахаҳә дуӡӡақәа.
Ашьхақәа ажәҩан илбааит. Ахьыҵәцақәа знык адгьыл ршьапы анықәдыргыла,
бзиа ирбаз адгьыл рҽаларсеит, уаҳа ҳшеиҭамҵра ҳәа ажәа
рықәырҵеит. Ус иагьынхеит. Згәы былуа ахаҳә, амца зыӷроу, ажәҩан илбааз,
амцажәла зҵәахыз шьанҵоуп. Ашьанҵахаҳә есымша ишуа, ибылуа, аха ахаан
ихьшәашәо, амца қьоуқьад зыҩнаку аханҵәца, ахаҳә домбеи, амацәыс
иақәлоу, амацәыс згәаҿы изырцәо. Унахьысыр ҳаӷеиҭа инеибакып, илакьы-лакьып
амацәыс, ажәҩан еихызхуа, ажәҩан еиҩызҵәо, нас иабацои?...
Ашьанҵамҩа. Хыхь ашьхақәа раҳрахь, ашьха чаԥақәа ртәылахь, ажәҩан
аханҵәцақәа рахь, ашьхақәа рыла, аԥҭақәа рахь, ажәҩанахь. Ашьхақәа
ажәҩан адоумбеиқәа, ахаҳә былгьадуқәа, ахаҳә гьаргьаласақәа, ашьха
кьышәкьышәқәа, ашьха хоурақәа, ашьха аҳра адунеи аҳрабжа, адгьыл
агәҭылсара. Ашьхара – еимгеимцара ахаанахь амҩа. Ашьхара – ахаан
ахьыҵәца. Ашьхақәа ршьарҩашқәа зҭахәмаруа ажәҩан аҿа. Ашьхақәа, ашьха
дуӡӡақәа ажәҩан иаҵакьысуа, ажәҩангьы адгьылгьы иаласоу агәашьақәа,
зны ажәҩан илбааз, нас иҳашҳатәрахаз ашьанҵақәа.
Амца агәаӷь зыӷроу ашьанҵахаҳә, амца жәла змырӡуа, еимгеимцарак
ихаанхо, еимгеимцара иақәлоу, еимгеимцара иҿыхо, еимгеимцара икьаҭо
ашьанҵа хаҳә, иԥыруа аԥсаатә, иԥыруа ахҿа, амца ахьанҵәца – Ашьанҵа.
Ихаанхаз Емгеимцара. Аамҭа рҳәеихаԥса, адунеи агәыр аҵа икылсуеит
нҵәара зқәым аамҭа ахьырахәыц, адгьыл дырды ианылоит, ианыҵуеит.
Еиҵалоит, еиҵыҵуеит аамҭа аԥсаатә мца, лаԥшык зхьымӡо, мацәысеимҟьара
Ԥсҭазаароуп. Уи алашара ԥсҭазаарак иаԥсоуп абара уахьӡар.
Уи зны иҭәоит, зны ишәуеит ахаҳә еиԥш, аха аҩнуҵҟа еиқәуп амца ду
Ашьанҵамца!
Ажәҩан илбааз агәаӷьмца, амца гәаӷь, уи ахаҳә агәаҿы илазҵаз зегь
зычҳауа ахаҳә. Зегьы ирхаану, аха ҿызымҭуа. Ашьанҵа ихаҳәхаз амца,
ихаҳәхаз аԥсаатә, ихаҳәхаз аамҭа. Амацәыс иахьӡаз, згәы иҭазкыз амца,
згәы иҭазкыз алашара. Ахаан ԥсра зқәым, зымч згәаҿы еиқәызҳәало,
зымч зҵәахуа Ашьанҵа хаҳә, зеиԥш ыҟам ахаҳә ссир, ажәҩан иалшәаз
аеҵәа рыцыԥхьқәа, ихаҳәхаз агәҭакқәа, ихаҳәхаз абзиабара, аҿымҭра ду
адыргақәа, Аӡымца зыӷроу Ашьанҵақәа.
Аамҭа абжьҟьарҭа сыбжьҟьеит еимгеимцара, ахаан агьама збарц ҿамҩак
аԥсҭазаара згәаӷьит, ҿамҩак аԥсра, еиҟарахеит аамҭеи аԥсҭазаареи,
аԥырреи аԥсҭазаареи, аԥырреи аԥсреи. Сыԥсҭазаареи сыԥсреи еилаҵәеит,
иарбан гану сыԥсҭазаара, иарбан гану сыԥсра сзеилыргом, срыбжьоуп адгьыли
ажәҩани, исҳауеит сыԥсы арахәыцпа, ахьы-рахәыц аҳауеит аамҭа,
иқәысҵоит сыԥсҭазаара, ихсырҷоит сыԥсра, зда сымам сашәа сгәеисроуп,
уи зны идыдроуп, зны мацәысроуп, зны қәоуп, зны исуп, иара аԥсҭазаара
ахаҭа, шьыжьы инаркны ихәлаанӡа, уахыки ҽнаки, сыччареи сҵәыуареи,
зны еибакапануеит, сыԥсреи сыԥсҭазаареи еиҿаԥшуеит ҩблак. Аамҭа
сыбжьҟьаанӡа, зны арахь, зны анахь адунеи еиҵалоит, еиҵыҵуеит, амра гылан
иҭашәоит, аамҭа сацуп, салоуп, сақәтәоуп. Ахаан агьама сзеилымкааит,
еимгеимцара аԥсҭазаара, еимгеимцара аԥсра...
Уахьӡар аамҭа абжьыԥраара, адгьыл гьежьра уақәшәоит, Уахыки Ҽнаки.
Нас уреиԥшхоит аҵлақәа, аԥсаа, аӡиасқәа. Урҭ ирымоуп ахақәиҭра.
Еиҿаԥшуеит ҿымҭ, зегьы здыруа ҩ-блак, аԥсреи аԥсҭазаареи, аҩбагьы аартуп.
Аамҭа убжьҟьаанӡа, уан лымгәа уҭоуп! Узшаз уисасуп уира ашьҭахьгьы,
уԥсра ашьҭахьгьы. Уҟоуп аамҭеиԥш. Зны Ара. Зны Ана... Уахыки Ҽнаки урыбжьоуп...
Аҵәаҵла агәы ҭнахит ҭагалан. Раԥхьатәи Аҵәа ашьац инылашәеит. Раԥхьа
ашьац агьама абоит, нас сара. Мап, раԥхьа Сара. Нас. Уара, нас егьырҭ.
Ацәаҟаԥшь агьама, аԥсҭазаара агьама, хыҵәыҵәааҿыхаауп, агәнаҳа агьама-хаа-аша, амаҭ ашҳам, уагьызшьуа, уагьызхәышәтәуа. Ацәгьеи Абзиеи.
Аиашеи Амци. Урҭ еилызхуа Аҵабырг. Урҭ еилзырго Аамҭа. Уи Агәыҩбара
амаҭ ыцәоуп ҳаҩныҵҟа, ицәаз. Иааԥшыр ҳаӷеиҭа, егьа ҳаҵанаҳәап, иаҳәо
агәра ҳнаргар. Аха, иҟоуп Ҳгәабжьгьы, Аҵабыргҵәҟьа ҳазҳәо. Ҳгәаҟәышра.
Ахымыццакра. Ачҳара. Ахахәыцра. Аҽынкылара, аха аанымҿасра.
Уи Раԥхьатәи Аҵәаҟаԥшь агьама, иахьагьы аҽамыԥсахӡеит, мап, сгәы
сажьеит. Издыруада?.. Уи еиҳа иҵарын афҩы, ублахаҵ аргьежьуан, арҩашьыга
даҽа дунеи маӡак уажәы зышәқәа ыҵарбаҟа иарку, аҷараҳәа иузаазыртуа,
уахь иузгәамҭаӡакәа, утҟәаны уҭазгало, ухы ухазыршҭуа, угәы ухазыршҭуа
уи Раԥхьатәи Аҵәа ссир агьама. Ҳара иабаадыруеи уи, ҳара агәалашәара
агьамоуп иаҳзынхаз. Уи Аџьанаҭ ԥсҭазаарахь иаԥсазар ашьаҿа аихгара,
шьаҿак ауп, ҿаҵак ауп, аԥсык ауп ирыбжьоу Аԥсреи Аԥсҭазаареи, Абзиабареи
Ацәымӷреи, Аҵхи Амши. Маҿак ауп ирыбжьоу Амци Аҵабырги. Уи
амаҷ ишьақәнаргылоит, иашәоит, иазоит Адунеи зегьы. Ацәанырра! Мап,
Агәанырра... Агәы иадыруа, ухдырра еиламҩашьо еилзырго, иузеилыргар...
Ацәа ианыраанӡа агәы ианыруеит. Ацәалашәара – Агәалашәара, Агәы иаҳәаз,
иуҵанаҳәаз.
Усҟан уи Аҵәа агьама угәы арԥшаауеит, угәы арыцқьоит, Ухи Уареи
шәеиԥылоит, шәеибабоит, шәеилибакаауеит гәаныла. Агәы ианыла, агәынҵа,
зқьышықәсала, биԥарала, рышьҭра аҭоурых знырҵо, зыԥсы ҭоу Ашәҟәы.
Зқьышықәсала абиԥарақәа злеицәажәо, Излеилибакаауа, еимырдо
агәыбылрамца, адоуҳамца агәаӷь аҵәахырҭа, Аҭыԥзаҵә, Аҭыԥ цқьа Аԥсы
ахьҭаҵәаху Ахан. Аԥсҭазаара ахрыӷәӷәарҭа, Аԥсҭазаара Дуӡӡа, Адунеи зегьы
зҭаӡо ақәаԥхәыҷ, напык ианӡало агәы. Аԥсҭазаара Аҩнашә Ду...
... Уи ашьацра иларшәу Аҵәа агьама убоит, аҿаанахоит улабжыш.
Угәы арԥшаауеит уи агьама, Аԥсҭазаареи Аԥсреи ргьама – Бзиабаран
угәы иҭыкьаса уцәа-ужьы иалалоит, иулаҵәоит. Уаргәаҭеиуеит Аҵәаҵла
агәыцаҳәцаҳә Аҵәаҟаԥшь – Аԥсҭазаара агәы еисуеит. Сара уара
усгәалашәеит, аха слымҳаҿы амаҭ хәыҭхәыҭуан, арҩашьыга сшьа-сда иҭалон,
гәаԥхарак исзымдыруаз сеимнадон. Зны иааигәахон, нас ихарахон џьанаҭ
абаҳча, џьанаҭ аҵла Аҵәаҵла ҵәаҟаԥшьхҵәаран еилыԥхаауан. Уи аҵла-мца
амҵан ицәан амаҭ ду, агәнаҳа хәыҷ, акгьы злам, акгьы зхарам, акгьы зҭахым.
Ашьац иларшәын Уи Раԥхьатәи Аҵәаҟаԥшь. Сгәы иамуит, ишьҭысхит, агьама
збарц, сгәы еисуеит еиҳа-еиҳа исаԥысуеит, изура сақәшәом, шьаҿак,
ҿаҵак, аԥсык. Ицәоуп Агәнаҳа! Ашьац иларшәуп раԥхьатәи Аҵәа, раԥхьа
ашьац агьама абоит, нас сара. Мап, раԥхьа сара, нас уара, нас егьырҭ, ус
ҵыхәаԥҵәарада.
Аамҭа ашыцфҩы ахышәшәуеит. Аамҭа – абнатоура, уаҩ ишьапы ахьымгылац,
бла иамбац дунеик аҵа ҵам-ҵам аҵеиџь ҵа змам иҭоу аӡхьамԥш. Аамҭа-Ҩаӡамакьаҭ нҵәара зқәым, ԥсра зқәым, ҭтара зқәым, зны ицәыкәбару, зны
имшыну. Иара мшынуп, ҳара ҳцәыкәбаруп. Аӡиас ццак, адунеи ахы-аҵыхәа
еимаздо – еимгеимцара амацәыс цҳа. Адунеи анагӡа-аагӡара. Ахьыҩаӡамкьаҭ,
Нарҭаа иԥырҽыз, аха ирызԥымҽыз, Нарҭаа ирзымжәыз уи аӡхьамԥш. Нарҭаа
рҩыџьбара, ҿамҩак шьири, ҿамҩак уи Аамҭа Ду алабара, уи агьама, уи афҩы,
ашыцфҩы зху, угәы зырԥшаауа. Изрыцқьо асаркьеиш уаныԥшылан ухы-уҿы
убартә, угәы уҭазырԥшуа, изыԥсоузеи хмаҷырк аӡыхь, ихьшәашәаӡа, уԥсы
ҭазҵо. Уи аамҭа Ҩаӡамакьаҭ иҭоуп Аӡхьамԥш! Дабаҟоу Нарҭ афырхаҵа?
Дабаҟоу Гунда-ԥшӡа, наҵәкьыс каҷҷа? Дабаҟоу Саҭанеи, шәҩык афырхацәа
зхылҵыз Гәашьа ду? Иабаҟоу уи аамҭа? Ахыԥшоуп инхаз, инхеит Алакә
ду аԥсҭазаара. Уи аамҭа ашыц афҩы зху, уи абнатоураҿ ицәоуп адоуцәа,
аҵанқәа, агәылшьапқәа, кашырроуп... Макьана ахьтәы гара лбаанӡа. Ҳамҭак
ирашәраӡа. Макьана имиӡац алакәқәа, ицәоуп уи аамҭа абнатоураҿ Нарҭаа
ашәҩык. Дыцәоуп Гунда-ԥшӡа. Дыцәоуп Сасрыҟәа. Идыдуеит, имацәысуеит.
Лԥацәа ҿыхаанӡа Ҟәбина аԥшаҳәаҿы дысуеит Саҭанеи Гәашьа. Макьана аамҭа ыцәоуп, Ҩаӡамакьаҭ хыртаанӡа кашырроуп. Аамҭа ашыцфҩы
ахышшәоит... Сасрыҟәа игара ҵысуеит иааҟәымҵӡакәа. Амаалықьцәа
ыцәоуп ашәҭқәа рҽылаҳәан. Макьана кашырроуп...
Алахьынҵа амсырқьаадыш ажәҩан ақәцә ҵаӷа аеҵь ирыҩуеит
Аԥсҭазаара. Ҵаҟа Адгылаҿ дысуеит Саҭанеи, уи илсуеит Аԥсҭазаара Аурҳал
ссир! Уаҵәтәи аамҭа Афырхацәа рхаҿсахьақәа, рлахьынҵа, рԥеиԥш лдырунеит.
Саҭанеи дуӡӡа, Гәашьа еиәамс, зеиԥш дыҟам уи Лгароуп ҳазгарло,
ҳазгарҵуа. Нырцә дыргә-дырга, аарцә дыргә-дыргә. Макьана кашырроуп.
Аамҭа ашыцфҩы ахышәшәоит.
Ахаангьы Аԥсны знапы ианыз Анцәа инахыс Аԥсҳа иакәын. Ус иаԥын
Аханатә ааскьанӡа... Аԥсҳа Анцәа Ҳазшаз далихуан лыԥхала, ажәларгьы
далырхуан лыԥха иҭан. Анцәагьы ауаагьы дныҳәан, Аԥсны амаҵ аура инапы
ианырҵон, рыԥсгьы инапы ианырҵон, рлахьынҵагьы, рԥеиԥшгьы. Аԥсҳа
Анцәа иҟынтәгьы, ауаа рҟынтәгьы амч дуӡӡа ирҭон, иҳәахьа мчын, иџьбаран,
ииашан, иҵабыргын, жәлар рныҳәара, раҿыхра, рыгәнаҳа раҵыхра,
ргәы-ргәаҵәа аилыргара, рыԥсра-рыбзара инапы ианын. Аԥсҳа ила ицон
ажәлар рыбзазара, рыӷьацара, реизҳара, уи заҟа иашарыла ажәлар рымаҵ
иуаз, Аԥсны мҩақәиҵоз, убриала ажәлар рлахьынҵа Ҳазшаз ихәшьадуан,
рус иӡбон. Шаҟа Аԥсны қәнагала дазныҟәоз, ижәлар ибоз, ижәлар рԥеиԥш
бзиахон, иацлон. Шаҟа Анцәа изакәан дықәныҟәоз, ижәлар ицныҟәоз, рымҩа
аиртуан, имҩақәиҵон.
Аԥсҳа Ижәлар рылԥха иман, уи дахьчон, игәра ргон, иҟан абзиабара дуӡӡа
рыбжьара. Уи илшон ижәлар рыцәгьеи рыбзиеи аилыхра, абзиара аихаҳара,
жәлар рҟәыӷара изаатуан Анцәа иԥҟарақәа реиԥш.
Уи илшон ижәлар реидкылара, рыхьчара, рмырӡра. Аԥсҳа идыруан урҭ
рыӷәӷәареи рыԥсыҽреи, рхалареи рылбаареи. Аԥсҳа идыруан ижәлар
рыԥсырҭа ахьыҟаз, дахӡыӡон, иҵәахуан, уи илшон рлахьынҵа заанаҵ адырра,
ашәарҭа рацәыхьчара. Аԥсҳа идыруан ижәлар рымч, рылшара, рдоуҳа
аӷәӷәара. Уи идыруан ажәлар ҩ-мчык шрылаз дгьыли-жәҩани рҟынтәи.
Анцәа иҟынтә ажәлар лыԥхала, бзиарала, рыбзиара убар, ужәлар – жәлахоит,
аҿа-аҟата зааӡо, ажәла зҵәахуа, измырӡуа, имԥсуа аԥсҭазаара иацу акоуп.
Адгьыл аҟынтә ирымоу амч, ауаа рымч – ажәлар рыцәгьа анурҿыха, рымч
уамоуп, ажәлар ар ирҩызахоит, еибашьуа ар, аԥсра зцу. Ажәакала, аԥсреи
аԥсҭазаареи еиднакылоит ари ажәа, ажәларгьы арҭ аҩмчык ирыбжьагыланы
иаауеит иахьанӡа. Ҳажәлар рдоуҳамч иаанагоит иахьанӡа... аха уигьы
иацхраатәуп, Ирҿыхатәуп, ҳгәы-ҳаԥсы рыцқьатәуп, ҳдоуҳа ҳзаатырц,
еилаҳкаарц ҳбызшәа, ианаамҭоу иазыӡырҩтәуп, иҳәатәуп, иҵатәуп, ихьчатәуп.
Уаҟа иҵәахуп ҳгәыӷра, ҳдоуҳа ахыҵхырҭа, ҳдоуҳамч – ҳбызшәоуп. Аԥсҳа
арҭ зегьы еидикылон – абызшәа – ажәлар – адгьыл, урҭ рылԥха, рымч иман
Аԥсҳа. Ижәлар рыгәҭыха идыруан Аԥсҳа. Аха, зегь раԥхьа Анцәа Ҳазшаз
илԥха Ду иман... Насыԥ имоуп ажәлар лыԥха зырҭаз. Днасыԥдоуп ажәлар
лахь зырҭаз, ажәлар рылахь зауз ауаҩы дыгәнаҳауп, жәлар рныҳәара зцу
Анцәа иныҳәара, илԥха ицуп.
Уара, Аԥсҳа! Ухьӡ машәыршәа Анцәа Ҳазшаз иузимшаӡеит. Уи иара амч
амоуп, иара аҵакы амоуп. Рылԥха уаҳәар Анцәа Ҳазшази ужәлари рылԥхала,
амҩа ахала иаатуеит, Аԥсҳа! Аԥсны Дуӡӡа Аԥсҳа! Ужәла Дуӡӡоуп, рыгәра
га. Шәыгәреибага! Амарџьа жәлар рҳақ ӷәӷәоуп, уаҵамлан... Амарџьа,
угәуҽаныз! Ужәлар урызҿлымҳаз! Рҿы иаҳәо улымҳа иарҳа! Ргәацаԥха
уцәымӡын! Ргәы Ашә уцәамкын! Аҿа ҳәа, Ҳазшаз иуциҳәоит. Адоуҳа дуӡӡа
умоуп. Ҳаԥсҳа – ҳҿыхҩы, ҳаиқәырхаҩ. Аԥсҳара уаҭәашьоуп, лыԥхала,
Ҳазшаз имчала. Уара уиааира – ужәлар риааироуп!
Ахьыдыд Аҳ Ахьымацәыс Афы дизааицҳаит. Аҳаҳаи, Аҳ Ду, Аҳ реиҳа дуҭоуп.
Уаҵамхан. Уҵасхә ухоумыршҭын амарџьа! Џьанаҭ унҭалаџьџьан уааҳахәаԥш.
Улаԥш ҳахҵа. Уҵасхәгьы ухоумыршҭын! Уеиҳа зымчу духоумыршҭын! Аҳ Ду,
Дыдра Аҳ! Ахьыдыдра Мацәысра! Адунеи ахьымаҟа Афы, бжьеимгеимцарак
рхьыфырҭын, адунеи абжьышьхәа ахьеивҵоу! Ахьышьаргәыҵа дахьылԥхоу,
бжьыжәҩынк рымҵәыжәҩа ахьаку ажәҩан аҵаҟа уаҵамхан, Аҳ Ду, Дыдраҳ!
Уаҵамхан! Уҵасхәгьы ухоумыршҭын амарџьа! Дунеигьежьра мцоуп. Аамҭа
цҳауп! Ахаани еимгеимцареи еимаздо – Ацҳамца! Дунеигьежьра дыдроуп
Адыд дуӡӡа! Ахьыдыдра Аҳ Дуӡӡа! Аҳаҳаи уаҵамхан! Уҵасхәгьы
ухоумыршҭын! Ахьыдыдра Аҳ! Адунеи ааҳәуеит Ҳазшаз Анцәа иҟынӡа.
Дунеигьежьра Ахьыдыдра дуӡӡа Аамҭа ааит. Дыдраамҭа, дыдра шкәакәа!
Аамҭа шкәакәа ҳҭоуп иухоумыршҭын – Ҵасым! Ахьыдыдра шкәакәа! Аамҭа
шкәакәа! Нцәа Ҳазшаз инапы ҳануп. Улԥха ҳаҭ, Анцәа!
Ақәа ахышәара-аҵышәара. Ақәа аура, ақәа ашәара. Уи знапы иану,
ианыҵуа, уи знапы ианыло ақәа ишәоит, изоит, икапануеит гәаныла. Иара
нҵәара ақәӡам, ҵыхәаԥҵәарадоуп, ԥштәы рацәала еилаԥсоуп, урҭ аԥштәқәа
еилалоит, еилыҵуеит. Уи аԥштәы рацәа амоуп, ҳа иаҳбаӡом. Иара зегьы
ҳабоит, зегьы ҳахьӡқәа адыруеит, иаҳҳәо аҳауеит. Иаргьы зны игәаауеит,
зны иҵәыуоит, зны иччоит, акьатеиах ԥҵәоит. Зны ачҳара хыҵуеит, иара
цәыкәбарк иаҟароуп, аха адунеи аӡқәа зегьы ҭаӡоит. Адунеи аӡеибафара
иалҵуеит, нас иҭынчхоит. Зеиԥш кәашаҩ дыҟам, иԥҵәаз агәырӷьара, иԥҵәаз
агәыӷра, иԥҵәаз ахьаа. Иара Аԥсҭазаара ахаҭа! Адунеи иакәыхшоит, Ахаҵкы
ицаны ихынҳәуа, адунеи иақәло, аха есқьынагьы исабиу. Зны ицәыкәбару,
нас имшыну, зны еимгеимцароу, нас ихаанхо Ақәыршаҩы, ақәаԥсата нас
зҽызшо. Адунеи аӡшаха маӡа-раӡнышаха реиқәҳәаларҭа ацәыкәбар хәыҷ
аӡы аҷапан, аӡы аԥсырҭа, аӡы агәеисра ацәыкәбар хәыҷы, аԥсҭазаара,
аԥсеиқәҳәаларҭа. Адунеи аԥштәқәа зегьы ԥштәык аҿы изҵәахыз. Зны ишу,
зны ихьшәашәоу, зны иҵааршәу. Аԥсҭазаара ахаҭа! Ашәа ахаҭа-ԥсаҭа. Адунеи
асимфониа ссир. Ҿышәымҭын, шәӡырҩы! Шәазыӡырҩы! Агәахәа ду! Ихтит
Ақәаура аҳаԥшьа ду! Улԥха ҳаҭ! Иҳаҭ аамҭа, уашәа аҳара, аҳәара, аиҭаҳәара!
Уи ԥсҭазаарак азхазҭгьы, шьири! Ақәа шаха – ақәа рахәыцқәа! Ацәыкәбар
ашәа. Адунеи аԥсахы еиқәҳәаларҭа – ацәыкәбар. Изшәахьада ақәа аура
зоуроу! Ақәоура ашәа. Шәааи, ҿымҭ ҳазыӡырыҩып Аԥсык! Ақәа ахышәра,
аҵышәара цәыкәбарк. Шәашьа зқәым, еиҭаҳәашьа змам ақәа ашәа ссир.
1 ИАХЬАНАХЫС
Ақәа аҩнуҵҟа ицәоуп ацәыкәбар... Уи ҿыхоит. Аԥсҭазаара еигәырӷьан иччоит.
Икаԥсоит аччабжь раӡныԥссара ӡаӡахан. Аӡаӡа ацәыкәбар, раԥхьатәи
аччаԥшь, раԥхьатәи агәырӷьара, раԥхьатәи аџьшьара! Уи блахкыгоуп,
ԥштәырацәа еилаԥсоуп, еилыбзаауеит, икәалыкәаџьоит, еилыԥхаауеит.
Ашьыжь ахьыҵәца, адунеи араӡни ахьи ахьеилаԥсоу, зегьы ирыԥсоу!
Иузымҭиуа, иузаамхәо! Зегьы иреиҳау Амаӡа! Аԥшӡара! Цәыкәбарк
иаҟароуп! Уи абырлаш лыԥшаах, зылаԥш иҵашәаз, иара итәуп. Аӡәгьы
иузимҭо, аӡәгьы иузимымхуа, избаз ицуп. Мышкы инаркны хәлаанӡа. Ахаан
амҩасра иаҳзалоузеи?.. Зегьы-зегьы еимгеимцара, еимгеимцарак. Уи аӡаӡа
бырлаш лыԥшаах еимаҳдоит. Уара сара, сара уара, нас уара, даҽаӡәы убас
ҵыхәаԥҵәарада. Абас зегьы ҳаибаркуп иахьанӡа, иахьанахыс. Иахьа амҭа
еимаҳдоит абра, абыржәы!..
Ииасыз аԥҳәызба ԥшӡа лнацәкьарақәа иреиԥшуп амш ицаз. Аӡәы
дызжьаз. Аӡәы агәыӷра изҭаз. Аха аӡәгьы иитәым, ахаан. Уи иналыхәаԥшыз,
ахәаша, лгәалашәароуп изынхо, уаҳа акгьы.
Шаҟа мшы ссир, исхысхыз еимхәыцшәа, згәалашәара рахәыц згәылаԥҵәоз
абырлашқәа реиԥш рҿаархоит амшқәа, акакала. Исхысхыз аимхәыцқәа
макьана сыԥхарра ргәалашәоит, исгәалашәоит аԥсҭазаара агьама ҷыда,
агьамаҵәҟьа.
Уи шьха ӡыхьк иаҩызоуп, изжәуеит, аха сышӡышоз сӡышоит. Уи аҭыԥҳа
ԥшӡа лыччабжь гәыкы еиԥш иҿыхыз аӡыхь абжьы, хара иныжьуа унаскьоит
хыхь. Еиҳа-еиҳа аԥсҭазаара-аамҭа ҳарццакуеит, издыруада шьҭахьҟа
инҳажьыз аԥсҭазаара уажәшьҭа ҳшахьымӡо? Ԥхьаҟа ишьҭоу – иахьа ҳаман
ицоит, ицоит, иҳазҵааӡом, иаба, ианба, избан?
Ҳаззыԥшуи уаҵәы?.. Агәыӷра – аӡәгьы дзымԥсахуа, Амра нагылоит ҿыц.
Амш хшыла икәабоуп. Ашьыжь-ҵыс ашәа ахьыршоуп. Амш-бырлаш, гәнаҳа
зыӷрам, макьана.
Имиасӡац Амш аамҭа ҳамоуп амра ҭашәаанӡа, ҳзыхьӡазоуп, ашьшьыҳәа
ҳаццакуеит, аха ҳабацои? Ииасуа Амш ауп... Згәалашәара ҳзынхо Уаҵәы...
Шә-ԥсҭазаарак раԥхьа сани саби
ауаҩыбызшәа сдырҵон,
исыларааӡон аԥсҭазаара,
жәҩан дук садырбон.
Апоезиа абызшәа акәзар,
сеилаҳан есҽны сиуан, –
хьаҳәа-ԥаҳәада ԥхьа снеиуан,
аҟазацәа рышәҟәы аасыртуан.
Абас ала срабадырит –
Гәлиеи Кәаӷәаниеи,
хара инаҩыз рыбжьы снырит –
Шьынқәбеи Алашәриеи.
Ажәҩан аеҵә рыгәҭа избеит –
Ахьы Саидеи Аџьбеи.
Урҭ зегь ҿыцла иаалашеит,
мҩа лашак санымлеи...
Шьҭа ҳаиқәшәаргьы,
ҳаиқәымшәаргьы
гәаныла ирасҳәахьоу сҳәалоит:
сыгәра жәгозар, сыԥсы жәбозар
шә-Ажәа саԥсахар ҟалоит!..
Маӡас иаҵои алашьцара,
Иаҵәахуазеи ҳара ҳҟынтә?
Шәзымҵаауазеи, уи ацара
Изхарам абылхьазар шәынтә?
Уахынла амҩа иқәу срыцуп,
Ҽынла ззы илашьцогьы збоит.
Урҭ рзыҳәа сынцәахә-ҿыцуп,
Сынцәахәушәа сгәы сҟажоит.
Сыԥсадгьыл
хазына!..
Суқәныҟәар сҭахӡам,
сшьапышьҭа уагар
ушәытар ҳәа сшәаны.
Сыԥсадгьыл
хазына!..
Суцныҟәар сҭахәуп,
ҿымҭкәа умбыллар,
сбылыр ҳәа ушәаны.
Узҭиуа – ҳара,
Узыхәҳауа – ҳара,
Згәы былуагьы – ҳара, –
Сыԥсадгьыл Аԥсынра!
Ҳрыцҳазшьо – уара,
Ҳахьзырхәуа – уара,
Зҿы ҳашшуагьы – уара, –
Сыԥсадгьыл Аԥсынра!..
Алашара збар издыруеит,
Аҳәеит аҵх, еилашьшьы.
Ашацкыра ҿыц аныруеит
Анцәа иишахьоу Аԥсны.
Асаркьал агәы хыҭхыҭуеит,
Ҳара ҳҿымҭра иазыԥшны.
Алашара-шәа ҳахнахуеит –
Анцәа иишахьоу жәлары.
Ашамҭазы анаҟә хыҵуеит,
Амра цәырҵуазар шьыжьы.
Макьана ԥышәарак ҳахысуеит,
Амреиԥш ҳалаԥхарц Аԥсны.
Снеиуеит амра сгәыдыҳәҳәала,
Инымҵәо сықәуп амҩаду.
Ажәҩан саламзаргь сҳәатәала,
Сажәа рнысҵоит иазыԥшу.
Аԥша ахьсышьҭалаз маӡоума,
Сымҩаҿ сышьҭа еимаԥсауа?..
Жәҩанк ахалара мариоума,
Схықәкы еицазымкуа ԥшаауа?
Ҳ-Ажәа сҳәарцазоуп сызнеиуа,
Ажәҩан сԥылоит уи азы.
Ҳабыз ашәоуп сзыргәаҭеиуа,
Сызмырҭынчуа уаҵәазы.
Сануп зегь реиҳа иҭбаау амҩа,
схықәкы
ԥсҭазаарак иаԥсоуп.
снеиуам сыбла ихызшәа алҩа,
гәыла избашагь
сазхиоуп.
Аԥша исԥыло гәалак амоуп,
ҭынч сымҩасыр ҳәа
ишәоит, –
иансыцрасуа мцаԥшьрак алоуп,
аԥырԥырҳәа
сеицрашәоит.
Сымҩа ахьеихдоу иԥшыхәуеит
аԥҭа еиқәарақәа,
еилашьшьы...
Ашьац, сақәгылаанӡа исныруеит,
аԥеиԥш ишеигәырӷьо
шьыжьы.
Насыԥк сеилаҳауа сашьҭоуп,
схықәкы сшабылуа
снаӡарц, –
ауаҩы ныҳәаԥхьыӡк ахьиаҭәоу,
имҩамсуа
сыуаҩрагьы нхарц.
Сгәаҿы иҭагьежьуа
аӡмыжьеиԥш,
сшьа ҭацәажәоит адақәа,
схазы сыҟам
амыҵмыџьеиԥш,
сцәа-жәпа сҽылаҳәа џьара.
Сыцәқәырԥара схало,
ихало,
сышьҭԥаа саман ицалоит –
уаҩ дахьыҟам
иҿаҳа-дагәоу,
иаасыкәыршан зегьы сырбоит.
Уаҟа сашәа
Ақьышәқәа ирҵәаԥшьуп,
уаҟа сажәа иаԥоит абжьқәа,
гәырҩак ахьыҟаӡам
икҿаршәуп,
уаҟа исԥыло слахьынҵа.
Ажәҵарақәа
снапы иантәалан,
наунагӡа иҟарҵоит рыҭра,
аҩы шкәакәа цқьа
саҿыхәан,
сацәыхароуп ари ҳаҩнра.
Ажәҩан иалышәшәоит
абырлаш,
сымҩаҿ шәсахьақәа сзырбо,
уаҵәгьы шәгәыԥшқара
санылашт,
ҿымҭрак шәыҭаны санцо.
Гәыӷрашәк здысҳәало
шәансеиҩсуа,
маҷк шәааҭгылар ҟамлари,
шьҭа иарбан ҳамҭоу
аҿымҭра иеиҩсуа,
иарбан мцаԥшьу иалам уи.
Ауаа рсахьаҵәҟьа
ҳамӡароуп, –
ҳара ҳшыҟаҵәҟьоу ҳзырбо,
амцашоураҿ
зегь шәысбарҭоуп,
амцашоуроуп шәысзырбо.
Шаҟа мчыла
ушьапқәа ухаз,
угәы иҭалаз шаҟа шьа,
убриоуп
араҟа иуныруаз,
убриоуп узгоз ԥхьаҟа.
Ҳазшаз имаҵ зуа
дыԥшыхәуеит,
игәы зырҭәыз амҵәышә иԥшьоит,
Анцәа уи хыхьынтә
дизыԥшыхуеит,
«аҵарҭыша игошәа» збоит.
Ҳаԥсы анҭало,
нас иахьҭало
жәдыруама шәара?..
Ҳаԥсы зҭало,
ҳаԥсы шҭало
здыруада, ишәҳәа?..
Зны иаҳхыҵуоу,
еиҭа иаҳхалоу,
ихәмаргоума ҳаԥсқәа?..
зыԥсы зхыҵуа,
нас изхало,
среиуазарц сҭахым сара!
Иахьа ҽазныкгьы
аҵх иахшеит аԥа,
сарҿыхеит агәырӷьа
сазҳәаз шәыбжьы...
Ҽазныкгьы иит
иҭахаз ацәқәырԥа,
Ашамҭаз ихырхәеит
ажәҩан лаҟәны.
Адгьыл сагәылсит,
сашьҭан шәбара,
Ишәхылҵыз ашәала
исхамлеи сыԥсы.
Амшын ахьӡеиԥш
ишәхашҭхьаз ара,
шәанылеит насыԥла
ишәырҭәыз снапы.
Сызиааиуа лашьцарак
саҩсуеит ацәаа,
шәара шәахьыҟоу
снаӡар уаҵәазы.
Есҽны сшәыциуеит
суаҩызтәуа ауаа,
аха, иҟәнысшьоит
амҩа мышказы.
џьарак уаатәар
ушәшьыра уҽаҭан
иахьак уаацәыҵыр амра ишуа
уҟамларыз зегь ҳеиԥш ушаҭан
уҽацәыхьча амашәыр
иааԥшуа
иахьа ҳтәыла
ахҭысқәа рцашьаҿ
ашәшьыра шәыҵнацаанӡа шәшьа
сшәыҳәоит амашәырқәа ртәамҭаҿ
ахаан исашәымҳәан
уаатәа
Ауаҩы дшаны хәҭа-хәҭала,
Аганахь ихон деимҵәаны.
Иԥсаҭа рымбеит хаҭала,
Мҩак дшанысуаз уи дуаҩны.
Иԥсы дамеигӡеит рҳәатәала,
Нас дкарыжьит дрыӷӷангьы.
Зегьы дшыртәыз зны гәаҭала,
Дынҵәеит дитәымызшәа аӡәгьы.
исанашәмыжьын акагьы
«аҩызцәа»
ақәлацәа шәаргьы
исанашәмыжьын –
сыԥшрагьы
зынӡа иахьшәеиԥшым
сҟазшьагьы
ӡыхьк ҳаҿымхәаларц зегьы
ӡиаск ҳҭамларцаз џьаргьы
шәара шәызгьы
сара сызгьы
еиҳа еиӷьуп есқьынгьы
ҳаиқәымшәаӡар зынӡагьы
шәыԥсы анышәҭиуа
уаҵәгьы
«аҩызцәа»
иалымсааит шәыгәгьы
аха исҳәар акәхеит уеизгьы –
исанашәмыжьлан акагьы
шәара сшәеиԥшымхарц
саргьы
Шәымгәаан аҩызцәа
сгәала сымҳәазар,
уаҵәызны сгәалақәа шнысхуа
иԥсуазар...
Усҟан шәа шәсахьақәа
схашҭуам сызбо,
агәалақәа ныжьуа
сахьыҟам шәанцо.
Шәнымхарц иҿысҭуам
амҩаҿ убра,
сшьап иаҵоу,
сгәы иҭаҵәо мариоушәа ахәаҽра.
Шәыхьӡ гәаныла имҳәакәа сииӡом,
шәа шәыда
нхашьак шсымам сықәӡом.
Агәалақәа,
сшәыҳәоит – шәыҟам шәара!..
Шәа шәакәӡам
изхароу сҩыза ижьара.
Ауаҩыҵәҟьа игәыԥшқа
шәеисауа зны,
иусҭом агәала схы даҽазны!
Сҩызагь ианажьра сылшартә абра,
сгәалақәа сзыҵәах,
суҳәоит – Анцәа!
Сраҩхла, сырцәыхьча
иҟамшәа џьаргьы
згәалақәа рыҵәахра иақәымшәо
ауаагьы!..
Иамоузеи уахак схы стәымзар,
Иалоузеи, нас, уи мбатәыс?
Исхароузеи шәа ишәыцәтәымзар
Аԥсҭазаара змоу рххатәыс?..
Излаҟозеи шәгәы ҭацәызар,
Ишәымоузеи уа шьатәыс?..
Акрамоума, ҩык сашьызар,
Схы ззымдыруа, анцәа иныс?
Џьоукы хәмаруа схы ишҭалаз,
Сара стәыҵәҟьа схаршҭ ицеит.
Сҩыза узхәыцра еиҭа сшалаз,
Усымбар акәушәа сдырҳәеит.
Атәым цәажәарақәа исышьҭаз,
Слымҳа иҭыҩуашәа саанхеит.
Анаҩс уҩызара иахықәааз
Акгьы схарам, ус сҟарҵеит.
Абас еиҵухит шьаҭанкыла,
Уажәа нҵәомызт уи аҽны.
Са сандәықәла сгәы саныла,
Уаҳа игомызт убжьы.
Ус ҳаиԥырҵит адырҩаҽнынӡа,
Иацтәи схаршҭуа ԥхьа сцауан.
Уара еиҭах џьоукы иҿыцӡа
Улымҳа рымҵакны утәауан.
амра ахшара –
алашара
иалҵыз
ҳажәларқәа рхыԥша
ес ашара
ҿыц
аазгаша
аҵеира арҿыхон
есымша
усҟан
алашьцара
ԥхьацан
ашәарҭара агәы шьуа
аԥсуа
адыга
ҷкәынцәа
инеиуаз
иудызбалоит рҟазшьа
ажәытә
узхылҵыз
рашәа
аҳәашьа
рыкәашашьагьы ҟаҵа
нас
иаҳҵап
насыԥла анхашьа
иаҭаххаргь
насыԥла аԥсра
иахьа
сыбла ихымҵуа
ихгылоуп
иацы убла ихыз
ашьа
угәы ззыбылуа
уаԥшәымоуп
угәыжәла
сакәыхшоуп
сашьа
Сзыхҟьа сабҳәом,
Бсылацәажәом,
Амшгьы ҳархәлоит
Ҿымҭ ҳаштәоу.
Ҳзынха сабҳәар
Ҳгәы ҳҭацәажәо,
Ма, са сажәа
Базыԥшуоу?..
Ҿыц бабазшәа
Сгәы, сзырҟьалаз
Амшын иақәысҵоит,
Ҳазмоу.
Згәы иҭаз ззымҳәаз
Ҳара ҳакәу,
Ма ҳхы иҭахәмарыз
Цәқәырԥоу?..
Амра ԥхазшәа
Зегьы рзыҳәа,
Агәы рҭынчны
Ишцо ббахьоу?..
Анасыԥгьы
Ҳаҩсны ицарцу,
Ҿымҭкәа ашәшьыраҿы
Ҳаштәоу?..
Абас мацара
Ҳзыргәаҭеиуа,
Ҿымҭрак
Ҳацныҟәоит
иаҳәо.
Ибаҳахьоума
Сҩыза аҿымҭра,
Аразҟы ахьӡ ҳәаны
Иҳәҳәо?..
быблақәа бхачча
бырҭачча
беиҭачча
исабҳәахьо бхаршҭуа
сбыҳәоит бычча
зӡамҩа ҟаԥшьхаша
иҵегь иԥхаша
сышҟа банхьаҳәуа
сбыҳәоит – бычча
сгәыӷрақәа зԥаша
насыԥла иззыԥхаша
бқьышәқәа рҿы ихәмаруа
быччаԥшь каԥса
сыблақәа схаччар
бырҭачча
беиҭачча
сшыччахьоу схаршҭуа
сбыҳәоит бычча
ажәҩан иалышәшәоз
аимхәыцқәа
бӡамҩа иадланы ицон
ақәа арыци
сажәа ҿыци
былабжыш иаҟарахон
амш еилгаанӡа ҳаидгылан
иаалырҟьаны
сыгәгьы хкәеит
икаԥсаз ақәа сылагылан
ҽазнык
бсыхьҵәыуозшәа схы сжьеит
аӡыркәиқәа срыла
рыла
башҭа сҭалеит сԥырԥыруа
алашара
сгама
аргама
алашьцара мҩақәа шьуа
шьыжь иаашаанӡа
бхала
схала
аӡыркәиԥшрақәа ҟаҵа
анасыԥаз
ҳалаз
ҳалаӡ
аҵх аашаанӡа абылра
быччаԥшь иацназго ччаԥшьык
Анцәа иҟнытә исмаҳаӡац
быччаԥшь иеилаҳаз млашьык
сара сеиԥшгьы дҟамлаӡац
быччаԥшь сацәажәон мчыбжьык
сара аҽныҵәҟьа агәра згеит –
баргьы бшеилаҳаз ччаԥшьык
сзымдыруашәа сыччаӡеит
Амшын аԥшшәы мацара акәӡам,
Агәыҭбаарагь шрыҵоу збеит.
Урҭ иаҵәала изшәы са сакәӡам,
Аха санырба зны ицәқәырԥеит...
Сыла сшамжьаз агәра бгозар,
Быблақәа мышрақә иччеит.
Быблаԥыџьқәа еиҭа ицәқәырԥозар,
Маӡак рыҵаҟа исҵәахуеит.
Сыԥсы шәалахеит
шәара,
Шәыԥсы сшьоит...
Сгәаҿы салагеит
аҩра –
Сгәаҿы шәынхоит.
Ақьаад ианӡалаӡом
зегьы,
ақьаадгьы нҵәоит...
Уажәшьҭа исыманаҵ
агәы,
сгәаҿы сырҿиоит.
схы шәаҟәыҵ
агәра шәымган
сгәы шәаҟәыҵ
акгьы шәымҳәан
шәыԥсы цқьазар
шәыԥсы шәшьа
сыгәра жәгазар
сыԥсгьы жәга
Арҩаш амҩа аанкыла,
Иазышьҭымхуаз аԥгылеит ахаҳә,
Зыԥсы ҭанаҵы хкы-хкыла
Иҩашьахоит ашьҭахьҟа ианхьаҳә.
Ижәылоит, ижәылоит гәышԥыла,
Илнаххьоу амҩахь еихарц,
Илеирц аӡиасқәа ираԥгыла,
Ишырҩашу зықьнашықәса инхарц.
Амҩа ахьнагоу иуашәшәырыз,
Џьаҳаным иҭашәҭыз шәырыз...
Адгьыл иқәшәҭзар, ма џьанаҭ,
Ирҿыҵшәоу имҩасуаз аԥсаатә?
Арҩаш иарҵәыӷьахьоу рыцзар,
Ма амра ашәахәақәа ирыцзар?
Аџыр еиԥш идырҭәазар Хаттаа,
Ирцырҟьоу игәымшәоу Нарҭаа?
Ажәла лыԥсаҟьазар ма Саҭанеи,
Ихьаа хҽыган ианызарц адунеи?
Ӡыхьны ихәыҵкәраазар Ҟылӷьҭа,
Снаҿыхәарц сабдуцәа ргәыӷырҭа?
...Сызнышәо исыциз ԥсраҽнынӡа,
Апоет илахьынҵа?!...
Уа ԥшахаак ахәхәаҳәа иаҿан,
Ашәшьыра аҵысхәеиԥш,
Ашьац иларшәын иҵыс-ҵысуа...
Гәыла-ԥсыла ахрақәа дырҿан,
Заамҭа зцәышлаз зхахәеиԥш,
Сабду ашьхақәа дырзыԥшуа...
Ҳҽыхәа сеиԥхыӡуа сааԥшыр,
Ҳашҭаҿ ахәмарра зразҟыз,
Гәыӷра-лашаран сызлаԥшуаз,
Сабду ицәаара снахьыԥшыр,
Злабашьа ныҵакшо изкыз...
Арҩашқәа гәхьааган ирзыԥшуаз...
Издыруеит уи аахыс игәкыз,
Ашьхақәа ҿымҭқәа сырзыԥшыр,
Гәыла-ԥсыла сабду дахьыццакыз,
Ибцәызӡоит сажәа – маахырқәа,
Бқьышәқәа ирықәӡыҭыша
хәылбыҽха...
Са сыԥсы бҭахызар сахырқәаа,
Иаасхыхны иларшә
ажәҩан – аԥҽыха...
Ибцәызӡалоит сыблақәа рурҭқәа,
Рыччабжь...Рылаӷырӡ...Ргәыӷра...
Еизигоит ҳәа бангәыӷуа ашәҭқәа,
Саҿуп рыгәҭа аӡаӡеиԥш
сыԥсхыхра...
Ба бынасыԥ ахьыҟоу бнаӡала,
Са исҭахым аргама сгәы еислар...
Исҭахуп Анцәа иеиԥш маӡала,
Ауаа среиԥшымкәа
бзиа бызбалар...
Бсымбеижьҭеи амаалықь дажәын,
Ажәҩан далхәдахт сара сеиԥш...
Инҭыркәкәа быгәхьаагара зжәын,
Ашәахәақәа срыцәхалеит асеиԥш...
Бсымбеижьҭеи аурҭқәагь ҵысын,
Идыргәаҟуеит аҵлақәа рыгәқәа...
Исеиҵбугьы рқәыԥшра инахысын,
Рыбзиабара гарырхуеит рхәыҷқәа...
Ашәҭ ашәҭра иазыԥшызгьы шәҭит,
Аиҭасра иазхьаауаз зегь еиҭаст...
Бсымбеижьҭеи ашықәсқәагь ӡыҭит,
Сара исԥеиԥшыз, аамҭа сыгәҭаст...
Бахьызбаз аҭыԥаҿ саанҿаст.
Ари амра сақәланы,
схәыҷны,
Сычча-шәахәа касыршуан...
Уи аҿаԥхьа акымзарак сымчны,
Схәыҷра шагоз сазыԥшуан...
Ари амра сақәланы,
сқәыԥшны,
Дгьыли-жәҩани сгәаԥхоит...
Ижәҩантәу мраны снықәԥшны,
Идгьылтәу мраны сынхоит...
Ари амра сақәланы,
сбыргны,
Ашәшьыраҿ снатәар аҩны,
Лаӷырӡыда сазхәыцып ҵабыргны,
Абра сшымҩасуаз суаҩны.
Дӡиасха дшымцо дымҩас,
Уи ԥшралагьы дшышәҭымхо...
Дызлагылоу дырмоуа гәырҩас,
Идыруеит гәбылрада дшеиҭымхо...
Аԥсаатә деиԥшхом ԥшрала,
Ублақәа ахьзымнаӡо, иԥырхьоу...
Дынхозаргьы исахьа иҽанраала,
Дихьоума инагӡаны ара
иуаҩхахьоу?
Гәыӷрала ихы-игәы шижьо
Иасҳәон, схәыцрақәа ааизыкәкәар...
Анцәа диҳәаргьы джьа-жьо,
Нас дшахәхо аамҭа – ацәыкәбар...
Зегь шеицакуа, зегь хаҭала
Ҳшанымшәо ҳзышьҭоу аразҟгьы...
Аԥсҭазаара ҳшалоу аамҭала,
Ҳамҩақәа шцо иахьыҟам акгьы...
Ах, ажәак ицәыргам маӡоуп,
Исҭахыз сызиамҳәеит иахьагьы...
Аха имцу аԥсҭазаара ԥшӡоуп,
Схаҭа бзиа избалартә иаҳагьы...
Ажәҩан еиԥш сажәхьоума,
Схы-сҿы ианымԥшкәа?
Аӡәыр бзиа дырбахьоума,
Бзиа ирбаз изымԥшкәа?
Ҿызымҭуа ибжьы гахьоума,
Сгәы ацәажәара ианаҿу?
Амшын аҵаҿ рызҳахьоума,
Ашәҭ ҟаԥшьқәа ихәаҽу?
Аӡәыр бзиа дыжәбахьоума,
Сара сгәеиԥш шәыԥшу?
Сбаҳча агәҭа иҭагылоу аҵла,
Аҩыза иазыԥшуеит
гәыблыла...
Аҩызахь иахьзымнаӡо дацла,
Изхьымсуа абӷьыцқәа рыла...
Ԥхыӡк еицырбоит уажәааныла,
Еикәыршоушәа урҭ рнапқәа...
Хаз-хазы ишәҭуеит ааԥныла,
Рхьаа рышәҭра иахьыкәкәа...
Аԥша ргәыӷрақәа инархьысыр,
Адгьылаҿ рхаҭыԥан
еихьӡоит...
Ишеиҿаԥшуа аӡынра инҭысыр,
Ишеизхәыцуа ааԥынра
цоит...
Избоит ргәы мыхьшәашәакәа,
Сбаҳчаҿ ҩ-ҵлак
ргәыбылра...
Убас, сыхаара ҳаиқәымшәакәа,
Бареи,сареи ҳаҿуп
абылра...
Сҟамлацт уахеиԥш
Саб иҩнаҭа сызмыцәо...
Сқыҭа иахыҩуеит
Аӡиас абжьы хышхыҵәо...
Уи аасҭа иҵаулоу,
Гәхьаак ацуп иазымҳәо...
Ирхәыз шәарахуп,
Абжьы цоит изымҳәҳәо...
Ирыцҳазшьаз аҵла
Шьныԥсылоуп ахәаҿы...
Сгәы сзырцәаӡом
Иҭынчым аӡиас агәаҿы...
Аԥсы еиқәнархома
Агәы акыдҟьара ианаҿу?
Исзеилкаауам уаха,
Уи ԥсҭазаарас иззыԥшу?
Исыздыруам аӡиас
Сгәыӷреиԥш ахәда ҵкаа,
Ма ахаан са сеиԥш
Ишымҩасуа еилнакаау?
Ашьхақәа ирзымҳәо амшын
иаҳәоит,
Ашьхыцоуп ашәҭ ицәырнаго
бжьыс...
Абахәқәа быргушәа рыбӷақәа
хәоит,
Арҩаш ргәаҵеи, рыԥси
ианрыбжьыс...
Амаҭ абз еиԥш аӡыхь ҵысҵысуеит,
Уи ашҳам аламкәа зҿабызшәа
хаау...
Ирхәыз алым еиԥш сгәы
сыцәԥсуеит,
Аҳәаа санызҭымҵ аамҭа
ихыҭҳәаау...
Ҳашьхақәа еибырҳәап гәаныла,
Шәымҭак ҳаблақәа ирхыххыз...
Ҳашьхақәа анышәҭуа ааԥныла,
Иббарҭахоит сгәы ахьҵәахыз...
Гәырҭәыла ианрылало аԥхаԥсы,
Ашәҭраҵәҟьа ианалаго асы,
Уа ашьхақәа ирхысуеит сыԥсы.
Ашәҭқәа ианрылаӡҩо сыԥхаррала,
Аԥшеи, ахьҭеи сыԥсы иахганы,
Башҭа ианҭашәҭуа сцәаныррала,
Быбла аназбырхо бзиа ибаны...
Уи аҿыхра аныбгәаӷьуа сыԥсы,
Сыблақәа аахызҩар лассы,
Ҳашнымхо здыруеит хаз-хазы.
Ҳахьеиқәшәоз аҭыԥаҿы,
Азаҵәра ақәа ицәуп...
Ҳахьеиқәшәоз
ажәҩанаҿы,
Адгьыл-гьежь ҭацәуп.
Издыруеит сгәы нызкыло,
Уажә ацәышра зызҳәо...
Стәоуп,блала
игәыдкыло,
Ауаа амза ҳәа зарҳәо.
Ааԥынран.
Адунеи ашҭа иаҭааз – ашарккамҭаз урҭ еицҿыхеит. Мшызҳа ирызҳауан.
Аԥсҭазаара ԥхьаҟа инаскьон. Аамҭагьы – ҿырҳасуамызт...
Еицҿыхаз адунеи иқәыԥшыцыԥхьаӡа, аԥсҭазаара ашьамхы шыҵарыз гәарҭон.
Ҽнак ргәырҽанӡамкәа рылаԥшқәа еиқәшәон... Уи акәхон, цәаныррак
рыцәпытуан, дунеи ссирк рзаатуан... Аха ԥынгылак рыбжьахон – акәараҷҷа.
Уи ҭабар – аԥсҭазаара аангылон, иҭамбар – насыԥк неиԥхьбон...
Акәараҷҷа ахықәқәа рҿы ишәҭыз, зыгәқәа еинырыз ҩ-шәҭык рыгәҭыха
аԥшалас иазынхон.
Аԥхьа-жәа гәылшәон...
Ӡы-хәҭеи дгьыл-хәҭеи рҽеилдыргон...
Ишарккон...
Мчы-бжьык – ԥсы-зхоу ашон. Уи нахыс аԥсҭазаара кьаасуан...
Агара – лаԥшы хаак зхыу дгьыл хәҭак.
Агара игарҵуаз – Арҵаҩы и-ҵа-дырцәан...
Рбыз-шәа – аԥсабара абжьы хаа...
Ргәадуура – рыԥс-адгьыл.
Аамҭа кәаруан...
Аԥсҭазаара наскьацыԥхьаӡа – аҽаԥсахуан ахдырра... Еицакуан зегьы...
Аԥсҭазаара шкьаасыц икьаасуан, аха агара игарҵуаз еиҳа-еиҳа рхы рхашҭуан...
Хәылԥыеҵәа ажәҩан акәа иахьҭаршәыз хьаак аҿықәын...
Аамҭа ԥышәарччон...
Асааҭ ахыцқәа ирынхалаз ахдырра, агара игарҵуаз рхаҿра шаԥсахыц иаԥсахуан...
Ашарккамҭаз шарԥыеҵәак згәылшәар – ахдырра хынҳәуан.
Икыдлаз амзаҿа илаԥш назирхон. Усҟан жәларык иныҳәаԥхьыӡ
рхьигӡахьан. Игәы егьа шәахсҭа анызаргьы, ԥхарра дук ахьацәымӡыцыз
насыԥын.
Ибла иаахгылон уи амш. Агәалашәара ацәқәырԥа дышьҭнахуан. Ганкахьала
иаци иахьеи рышьхәа еивҵан, даҽа ганкахьала – ахаан рыбжьалахьан.
Уи ауха иибаз аԥхыӡ ашьыжь акыр дархәыцит. Игәы иқәыҩуан ихааӡа
илҿыҵшәаз ажәа, аха асахьақәеи ажәақәеи анааизига – агәыҩбара
изцәырҵуан. «Уццакцәоит!» – дааннакыларц иалагон ихдырра. «Уаҳа
сылшом», – хазы инаҿыҵшәон игәы...
Уи аҽны лҿаԥхьа игәы ицәыхтуан. Илҿыҵшәон дыззыԥшыз ажәа хаа.
Аха... Дшыццакцәаз аҟара игәы инаҭеит. Ибон ларгьы дуалыуашо акы
дшаргәаҭеиз. Лыблақәа ирҳәози лгәы ахымҩаԥгашьеи акыр ишеицәыхараз
иныруан. Уи зыхҟьоз иара изы наунагӡа имаӡаны иаанхон...
Ԥаҭхьк азна ашҳам ижәызшәа, дыԥсу дыбзоу изымдыруа дгылан. Ларгьы
лхьаа лыблақәа ишырхыз ибарҭан. Ишьамхқәа иҵнахырц аҭахызшәа,
иҵааршәха иҟаз ҟамаҿык, ԥхарра згымыз игәы иназцазшәа ибеит. Убысҟан
ауп ианеиликаазгьы заҟа бзиа дибоз...
Уажәшьҭа аҭагылазаашьа дшалҵра дхәыцуан. Егьа уадаҩра дрыниаргьы
ауаҩы, аччаԥшь игәы аԥсахуеит. Иахьынӡаилшоз ихьаа хәаҽны, дналҿаччеит.
Идыруан иччаԥшь бзиа ишылбоз. Ахьаа зхыз лыблақәа ԥхаррак
нарыҵалон. Ари илиҭоз аҵыхәтәантәи ҳамҭан... «Бзиала! Наунагӡа бзиала!
Иреиӷьу анасыԥ!», -инаҿыҵшәон идысхьаз игәы...
Иԥсы злаз лытны аҟынӡа днаскьеигеит. Ианеиԥырҵуаз аҩыџьагьы
ажәак аҳәара рзыгәаӷьуамызт. Агәы анхәу  – ажәақәа рҽырҵәахуеит усгьы.
Аҵыхәтәан, ишицәыуадаҩызгьы лыблақәа днархыԥшылан, иҭабуп иҳәеит.
Днеиуан ларгьы лхы лыкәаҽ. Ибарҭан лгәи-лылаӷырӡи шеилаҵәоз, аха
иара иеиԥш, ларгьы ачҳара ду лаҭәаршьахьан. Дхынҳәуан иаргьы аҩныҟа.
Иблақәа ирбоз адунеи уеизгьы ицәтәымхахьан. Зны дзырԥхоз ацәанырра,
ҟәараӷушәа ихәда ааҩнаҵәон уажәы. «Духаршҭ!» – иҳәҳәон ихдырра.
«Иуԥсыхәозеи шьҭа?» -хазы игәынқьуан игәы...
Уи аахыс заҟа мши-ҵхи рҽеилдыргахьоузеи.
Уажәы амзаҿа дахьаҵаԥшуаз ччаԥшьк иқьышәқәа инрықәхәмаруан.
Аҵыхәтәан дагьазааиуан лкаак: «Ахдырра – зеиӷьыҟам ӷәроуп, ацәанырра
аԥсҭазаара иашәҭыцуп, аамҭа – урҭ аҩба еинзыршәо бжьаҟазаҩуп».
Амшынцәқәырԥа аҟәара иаҿахәыҭхәыҭуан. Ианхьаҵуаз ччаԥшькгьы
наҿықәлон. Уажәы иччаргьы, гәыбӷан азҭодаз, аамҭа ҽаԥарак иԥахьан.
Дахьтәаз, аԥсшьаҩцәа назгоз ӷба дук илаԥш иҵашәон. Уи акәхон,
агәалашәарақәа рдунеи даанахәон...
Жәытәнатә аахыс ҟыбаӡыба згымыз жәларык, ҩаԥхьа аҟазаареи
аҟамзаареи рхықә ихықәгылан. Зышԥы ргыланы ижәылоз аамҭадара
ацәқәырԥа гәымбылџьбара иааԥыхьашәоз зегьы сақәҵас иалагон. Жәларык
ргәынқьбжьы ажәҩан хылԥа кылнаҵәон. Дгьыл ԥшьак уажәазы амацәыс
ықәкәашагәышьон...
Ибла хәыҷқәа ҭырхаха ижәылоз амшынцәқәырԥа дазыԥшуан. Заҟантә а
ра дааны дыхәмархьааз, аха ас аҽырмашьца агыгцәа ргыланы ахаан
имбацызт, ариаҟара ауааԥсыра агаҿа иқәны дырнымиацызт, имаҳацызт
адгьыл ацәа иҭазырӡыӡоз анацәа рмыткәмабжь, илымҳақәа ҵрымхаацызт
иқәлацәа рыҵәаабжь. . .
«Гемие бинин! Гемие бинин!»* – ҳәа асқьар рыбжьы анга, аԥхыӡ
еиқәаҵәеиԥш дызлаз алабҿаба еиҳагьы изымбатәбарахеит. Зыԥсадгьыл
ааныжьра зҭахымыз шәақьшьхәала ирысны, ҳаиуанҵас ирызныҟәон, тәым
бызшәала ирықәцәҟьон...
Уажәык илаԥш дыҵашәон зкәымжәы иамкуа, насҭхашәа игылаз аӡәы. Уи
иԥаҵақәа дрыҵаччо, қьаса хәыҷык инацәа иахаирҵәиаауан...
Усҟан иибоз зегьы аилыргара ицәыуадаҩын, аха арҭ ахҭысқәа игәаҵаҿы
наунагӡа иаанхарц азы рхатә ҭыԥ рыԥшаахьан.
– уажәык иааигәаӡаны илымҳа инҭасуан
жәларык ргәахы кыдызххьаз абжьы. Иаргьы дызхыркәыкәаауаз иԥсадгьыл
ахь далахынҳәырц иҭахызшәа, иҩыҵракыз иӷба хәыҷ еиҳагьы
игәыдирӷәӷәалон... Жәларык рыгәнаҳа иаҵаз «Маҳмадиа» амшынгәы
иқәланы инеиуан...
Иҿшәаны ишьамхы инықәшәаз абӷьыц, ихәыцра даалнахуан дахьтәаз.
Абӷьыц инапсыргәыҵа инанҵаны, ицәаакхьаз иблақәа ааирыцқьон. «Уи
аамҭа еиқәаҵәаз, уара уеиԥш, лахьынҵа цәгьак рыхҭыгәларц егьаарыгымхеит
сыжәлар. Аха иасуаз аурҭ – рдацԥашә азыҵымхит. Кыр зычҳаз – кыр имбои.
Егьа иуадаҩзаргьы маҷ-маҷ апытҟәырқәа цәырҵуан, ипытуан, иҩеиуан
ахҿарах...» – игәы дҭахәыцуан иӡышӡа ишлахьаз абырг.
Нас, ԥсҭҳәацк зхыршәламыз ажәҩан баҳча ссир илаԥш назирхон. Уажәазы
абырг игәы иҭиҳәааз еиҵагыло абиԥарақәа имаӡаны ирзынхазаргьы,
ԥхӡашала жәларык ирзичаԥаз «аӷба», ахатәы бираҟ ахашәыршәыруа, аамҭа
ацәқәырԥақәа еиҩырффо ԥхьаҟа ишнеиц инеиуан.
Есымшагьы иҟан Аԥсны ашәарҭара ианҭагылаз, рхы-рыԥсы ахҭынҵаны
зыԥсадгьыл зыхьчоз аҵеицәа. Убас иҟан уажәы ааигәа ҳаԥсуа жәлар ирхыргаз
Аџьынџьтәылатә еибашьраангьы.
Убарҭ аԥсадгьыл аҵеицәа дреиуоуп Мгәыӡырхәатәи арԥыс Лизбар Михаил-иԥа
Гәымба. Уи саниҿцәажәоз иблақәа ирхубаалон иахьагьы урҭ амшқәа
ргәалашәара шицәыцәгьоу
Сара, Лизбар Михаил-иԥа Гәымба, сиит 1967ш. рзы, Гәдоуҭа араион
Мгәыӡырхәа ақыҭан, аԥсуа нхаҩы иҭаацәараҿы. Михаил Гәымбеи Тосиа
Хәупориеи ҳрааӡеит хәҩык ахшара.
Аибашьра алагаанӡа аус зуан аԥсшьарҭа ҩны «Риҵа» аҟны. Аха аԥхьатәи
1989 ш. раан иҟаз аидысларақәа ирыхҟьаны иадыркуеит. Сара сиасуеит
Гәдоуҭатәи араион аҿы иҟаз арратә аеродром ахь аусура.
Аибашьра аналага аҽны сыҟан аеродром аҟны, иара уброуп иахьсаҳауа
угәы ҭызшьаауа ажәабжь. Ари ансаҳаҵәҟьа аҩныҟа сцан сшәақь аашьҭыхны
сцеит Гәдоуҭа иқәынхоз ауааԥсыра ахьеизаз, уа иагьыӡбан Гәдоуҭа амшын
аԥшаҳәа ахьчара ҳцарц. Избан акәзар, иҟан ашәарҭара ақырҭуа диверсантцәа
ӡхыҵыр ауеит ҳәа. Иара убри аамҭазгьы ицон абаталионқәеи агәыԥқәеи
реиҿкаара.
Аԥхьа Гәдоуҭа еиҿкааз абаталион салан. Анапхгара аиҭон Багаҭелиа
Валико, иахьӡын «3-тәи абатолион» ҳәа, уааԥсыралагьы 150-ҩык рҟынӡа
ҳаҟан. Акыраамҭагьы уаҟа сыҟан.
Нас иқәҿиарадахаз ҳаԥсуа ар ржәылара ашьҭахь, иӡбан еиҿкаазарц
ажәыларатә гәыԥ, урысшәала иуҳәозар , иара убас
ҳәагьы иашьҭан. Иара еиҿкаан хатәгәаԥҳарала иалалоз
аибашьыҩцәа рыла. Убарҭ рхыԥхьаӡараҿы саргьы сыҟан. Напхгара ҳаиҭон
Берзениа Амиран.
Март 15 рзы Гәымсҭа аӡы ҳарны Ахбиук ахақәиҭтәра ҳанцоз, иара убас
амҩан иҳацлоит Гиви Смыр напхгара зиҭоз агәыԥгьы. Иҳаҭаз адҵа наҳагӡеит,
Ахбиук ахы иақәиҭаҳтәит. Аха егьырҭ абаталионқәа ирықәымҿиаз
ажәыларақәа ирыхҟьаны, ҳашьҭахьҟа ҳхьаҵырц адҵа ҳауит.
Арҭ Марттәи ажәыларақәа рхыбгалара ашьҭахь схынҳәуеит 3-тәи
абаталион ахь. Уа сыҽрыласырхәуеит ажәыларақәа: Иуль 2 рзы имҩаԥгаз
Цугуровка ахы ақәиҭтәразы ажәылара имҩаԥгаз, аха уигьы қәҿиарадахоит,
иҳацәҭахаз рацәан.
Абарҭқәа рышьҭахь абаталион анапхгара идҵан Фата Дбар.
Иуль 9 рзы иӡбан ҳаиҭажәыларц Цугуровка аганахь, аха уажәшьҭа
ҳбаталион дҵас иамаз, ақырҭуа еибашьыҩцәа ҳашҟа рхьарԥшра акәын. Уи
аамҭазы егьырҭ ҳбаталионқәа ҵаҟантәи ижәылон, ари адҵа қәҿиарала
ихыркәшахоит. Абарҭқәа зегьы рышьҭахь, даҽа хжәыларак срылахәын,
нас сиаган абаталион аҿы иҟаз амашьынаныҟәцаҩыс. Урҭ еиқәсыршәон
џьаԥҳанылеи фатәылеи.
Аибашьраҿы еилкаау усуп ауаҩы дҭахоит, уи аԥсҭбара ацуп. Аха
зегьы раасҭа иуадаҩуп аибашьра адәаҿы иҭахаз ибаҩ анумоуа. Цугуровка
ахақәиҭтәраан, хабарда дыбжьаӡуеит сашьа Вианор Гәымба. Уи ҳара
ҳҭаацәаразы рыцҳара дууп. Иҭахаз аибашьҩы инышәнап анумам.
Шәабаԥылеи аиааира амш?
Ишысҳәаз еиԥш, аҵыхәтәан абаталион амашьынаныҟәцаҩыс сҟаҵан, уа
сшыҟазгьы еилгоит аибашьра. Аиааира саԥылоит Аҟәа.
Аибашьра ашьҭахь шәнапы злашәки?
Аибашьра ашьҭахь аус зуан Аԥсуа ар рмаҵзураҿы 2000-тәи аш. рҟынӡа.
2000 ш. рзы сиасуеит Аԥсны аминақәа рыҵхрахь. Уи аҩыза аус мҩаԥнагон
агәыҳалалратә еиҿкаара . Уи аусурагьы аибашьра иаҩызан,
есқьынагь агәҽанызаара аҭахын, есымша уи аусура амашәыр ацын.
Аԥсны аҭынчра Анцәа иҟаиҵааит, аринахыс ҳадгьыл аибашьра Анцәа иаумырбан!
Зыԥсадгьыл зыԥсы ақәызҵаз ҳхамшҭааит, ргәалашәара еснагь иҳацзааит.
Аԥсуаа ҳакәзар иҳамоу пату ақәаҳҵо, ҳҳәатәы еиқәшәо ҳҟалааит!
Дарбанзаалак апатриотизм цәаныррақәа зцәа-зжьы еимданы згәаҵанӡа
инеиуа, зыԥсадгьыл ахьааи агәырҩеи ацеиҩызшо, гәыла-ԥсыла уи
ахьҭацәгьа, асыҭәҳәа, аԥшаӷьы иԥсаҵанӡа имнеир залшаӡом.
“Хьӡы игарцоуп ахаҵа дзиуа”. Абас ауп ҳашәҟәыҩҩцәа дуқәа рҩымҭақәа
ари аҩыза ажәақәа шырныԥшуа. Уи адагьы аԥсҭазаара иариит арҭ ажәақәа.
Аԥсҭазаара ахаҭа шынеибарку атәы уалацәажәозар, ауаҩытәыҩса аԥсҭазаара
ацәқәырԥақәа дыргәылсны ауп аҩадарахь ихы аҭынч ԥсҭазаарахь
иширхо. Аха ақәибахреи анибахреи рӡеибафара иалагылаз ауаҩы ианиашьа
ихаҵашьахоит, хымԥада, дзықәшәо аҭоурых иазыннажьуеит, иара илшаз
атәы ҿымҭрала ичҳауазаргьы.
Ҳаԥсуа жәлар зхысыз аҭоурых аԥсҭҳәа еиқәаҵәеи амра зҿаԥхоз ашьхақәеи
акырынтә дыргәылсыр акәхеит афырхаҵа. Иахьа сара иахьынӡасылшо
уи изы сҿахәҳәаҩхарц сҽазысшәоит.
Издыруеит рацәак уи ахҭысқәа рыхцәажәара хықәкыс ишимам, уимоу,
иаԥсуара иҵанаҳәаӡом. Аха ари аҭоурыхтә хҭыс гәырҩалеи хьыӡлаԥшалеи
иҭәу ус баша аамҭа аҿымҭра иазынҳажьыр – рыцҳарахоит. Аамҭа
иагәылҵәрааны аԥшалас иаанагозшәа, сан ицәырылгаз ажәабжьқәа
лгәалашәараҟны схы инаркны сшьапаҟынӡа сеимнадеит, алагырӡи агәырҩеи,
агәадуреи сеимырхха срытҟәеит. Сҿаԥхьа иаатит исымбацыз аԥсҭазаара адаҟьақәа.
Иаҳхысхьоу аамҭа хьанҭақәа амилаҭтә хақәиҭра қәԥарақәа ианрысакьаҳәымҭаз
1989-тәи ашықәс, ақырҭуа имҩаԥигоз амилаҭтә шовинизм
хырхарҭас измаз, даҿагыланы аиаша дахьазықәԥоз. Шықәсыла аԥсҭазаара
иаржьакцахьаз аҳаԥсаҿы ибаандаҩыртәыз, иԥсахәага злеиҩигашаз
фатәык изналгарц азы гәнаҳала иҭәыз аҳаԥсы ашәхымс днылагылеит сан.
Убри аамҭазы лыгәҭахәыцрақәа аамҭа еиқәаҵәақәа иргәылсуан, аиашареи
ауаҩытәыҩса изинқәеи еилазгаз рзы иԥшьоу адунеи аҿы акы шыҟамыз.
Имԥсыша аӡыс амаҵә азылаҟәуеит. Издыруада агәымбылџьбарақәа рҿаԥхьа
имчыдаз аԥҳәыс лылшарақәа шмаҷыз, аха аҳаԥсы иҭакыз идукат иабжьгарала
ларгьы деиқәырхан. Шықәсык инеиҳаны атҟәара зхызгаз аҳаԥсы
ахаҳә хьшәашәа знырыз, зыжәлар рзы ианаҭаххагьы зхаԥыц еихарӷәӷәаны
изычҳауаз. Избан, ҳазшаз иҿаԥхьа иҟаиҵазеи агәаҟрақәа ирԥахуаз ауаҩы.
Мап, уи даниз нанҳәа жәиԥшь аҽны аахысгьы дҵаны иман ажәашықәсақәа
рнаҩс ижәлар рҿаԥхьа иуалԥшьа анагӡара. Атҟәареи аԥсреи абла
дҭаԥшуазаргьы, дыннакыломызт.
Ари аҵыхәаԥҵәара змамыз амҩа ишьҭахьҟа – атҟәара, иаԥхьаҟа
ахақәиҭразы ақәԥара.
Збираҟқәа шьҭыхуа инеиуаз иуаажәлар ргәы иладууп.
Сан лажәақәа еиҳа-еиҳа исаҳацыԥхьаӡа, даҽазнык даасыртуан
ари афырхаҵа, аха уажәшьҭа 1992-1993-тәи ашықәсқәа рыхҭыстә
даҟьақәа сыргәылархалоит. Аҳаҷаҳәа схы иааҭашәеит Џьума Аҳәба ироман
«Ахамышҭыхә» аҿы абри афырхаҵа ибзианы дшаарԥшу. Слымҳала
исаҳауази, сзыԥхьози еиҳа агәра сдыргон сааигәа иҟаз абри афырхаҵа
изкыз ахҭысқәа шҵабыргыҵәҟьаз. Аамҭа кьаҿк иалагӡаны абри ашәҟәыҩҩи
ҳфырхаҵеи шьала-дала, гәыла-ԥсыла реибадырра злаҟалаз мҩак аҿы
лахьынҵак ахьырзеиҩшахаз иабзоураны ауп. Аибашьра шаҭарак ҟанаҵомызт
хәыҷи-дуи рзы. Уаҵәтәи ҳамш зшьырц зҭахыз, аха иззынамыгӡаз аӷа хәымга
иҿагылан. Аибашьра ианасакьаҳәымҭаз аԥсадгьыл ахьчаҩцәа еиҳа-еиҳа
ргәы, ршьамхы арӷәӷәон, уааԥсырала ацәыӡ дуқәа шыҟалозгьы, гәкажьра
ҟамҵакәа ԥхьаҟа ицон.
Ашәҟәыҩҩы иблақәа дрымжьеит, аӷа ихы заахаз ашьаԥха злыҵуаз,
ишьабоз, аха зыҩныҵҟа гәеиҭаԥарак змамыз, агәымшәа афырхаҵа
зыԥсҭазаара иалҵыз иаӷацәа дышрылажьызгьы. Зыԥсахәага ҭаз, ҿымҭкәа
атрактор иацраҳәа иргоз ҳфырхаҵеи зҿахәы зҿырхырц иргоз ашәҟәыҩҩгьы
реиқәшәара дара рзы ахаан ирхамышҭуа еиԥылараны иҟалеит. Атрактор
ацраҳәа ианыжьлан иргоз ҳфырхаҵеи Џь. Аҳәбеи реибадырра уамашәа
иубартә иҟалеит. Ашәҟәыҩҩы дызлаԥшыз изымбатәбарахеит. Аха згәы
еиҭамԥаз ҳашәҟәыҩҩы еиликаауеит уи дшаԥсыуаз, агәыԥ «Стрелец»
акомандаҟаҵаҩ Реваз Тапаӷәуа шиакәыз. Арҭ ҩыџьа аибашьра адәаҿы
реибадырра иалыҵшәахеит настәи аԥсҭазаареи аиҩызареи ароман
«Ахамышҭыхә» аиреи. Ҳфырхаҵа иеибашьратә мҩа инҭырҳәыцааны
аочерк ала исзаамырԥшызаргьы, зегьы акоуп, схәыцрақәеи исаҳази
шәыцеиҩысшоит.
Издыруада, сан исзеиҭалҳәоз исмаҳазҭгьы, саб инагӡаны дысзаамыртны
дынхазҭгьы. Ԥшьҩык ихәыҷқәа ифырхаҵарақәа ҳзымдыруазҭгьы, рыцҳара
духон. Лара, сан, Лашәриаԥҳа Марина лгәы камыжькәа хҩык ахәыҷқәа лнапы
рыгмыжькәа аибашьра аилгареи хьыӡла-ԥшала саб Реваз Тапаӷәуа иԥсы
ҭаны игьежьра дазыԥшын. Иҟалап, аибашьра аҽеиҩшамҭазы аӷа илықәикыз
ахы цаҳәцаҳә лхәыҷқәа рҳақ деиқәнамырхазҭгьы, арҭ ацәаҳәақәа зыҩуа
сара аԥсҭазаара лахьынҵас исмоургьы ҟаларын.
Аԥсуаҭҵааратә институт ахада ихаҭыԥуаҩ
Арда Енвер-иԥа Ашәба иҿцәажәара
Шәыԥсҭазаараҿы шәусура иарбан ҭыԥу иааннакыло?
Иҟалап сыԥсҭазаараҿы сусура еиҳа ихадоу аҭыԥ ааннакылозар,
избанзар сара сзын иагьсабшаз иагьымҽышаз, мамзаргьы аусура аҟынтәи
аҩныҟа санцо аус зуеит ҵхыбжьонынӡа. Ихадоу сара сзын исоуа ауалафахәы
акәӡам, сус шаҟа ииашан, иманшәалан амҩа исзықәҵо, аҭҵаара адунеи
аҿы исзымдыруа шаҟа сҵашоуп. Д. Гәлиа ихаан ҟазарала афольклор
аҭҵаара иалагаз раԥхьаӡатәи аԥсуа фольклористцәа иреиуоуп Шьоҭа
Хьыч-иԥа Салаҟаиа, Сергеи Лад-иԥа Зыхәба, Артур Артем-иԥа Аншба.
Урҭ аматериалқәа анеизыргоз маҷк ауадаҩрақәа ыҟан, иманшәаламызт.
Аха иазгәасҭарц сҭахуп усҟантәи аамҭазы еиҳагьы ирацәан аԥсуа жәлар
рҿаԥыцтә рҿиамҭақәа. Иахьа урҭ ажәабжьҳәаҩцәа маҷхеит, аха аӷьараҳәа
иҟанаҵ, ирҳәо макьана ирацәаны ианҵалатәуп. Убри азын, сусура ашьҭахь
аӡәы иӡбахә саҳар, сцаны данысҵар сҭахуп. Аиаша сҳәап, сара ианысҵахьоу
афольклортә материалқәа макьана хыџьара ишаны хәҭакгьы хызымҩылааӡацт,
акьыԥхьгьы иасмырбаӡац, еиҳараӡак аудио авидеоматериалқәа рҿы
исзануп. Хәыҷы-хәыҷла аус адызулоит, аинтерес ду сзаҵоуп ҳажәлар рдоуҳатә
беиара зныԥшуа аҿаԥыцтә рҿиамҭақәа ранҵара, рыхҩылаара. Иахьа
жәабжьхәыҷык анысҵар, мамзаргьы сахьӡаны ихызҩылаар – сгәы иаахәоит,
иҵегьы ҟасҵандаз ҳәа агәаҳәара сызцәырҵуеит.
Аԥсуа фольклор аҭҵаарахьы шәнеира шԥаҟалеи?
Раԥхьаӡа иргыланы, аԥсуа жәлар рҿаԥыцтә рҿиамҭақәа саныхәыҷыз
инаркны аҩны исаҳауан, еснагь аинтерес кны сазыӡырҩуан илахҿыхыз,
ихәмаргаз, ихшыҩрҵагаз ажәабжьқәа. Нас Аԥснытәи аҳәынҭқарратә
университет санҭала, афилологиатә факультет аҿы актәи акурс анаҳаркуаз,
апрактика ҳахысуан. Акафедра аиҳабы Џьулета Ианкәа-иԥҳа Адлеиԥҳа
ҳлыманы дцеит аԥсуа қыҭақәа рахь: Аҷандара, Абӷархықә, Хәаԥ убас
егьырҭгьы. Раԥхьаӡа акәны уброуп агьама ахьыскыз, даара иахьысгәаԥхаз
афольклор аизгара. Уинахыс сара схатәы магнитофон аасхәеит, схала анҵара
салагеит. Саб дсыманы сцон ҳқыҭаҿы ана-ара еиуеиԥшым аматериал
аизгара, усҟан 16-17 шықәса ракәын исхыҵуаз. Сара сзын уи ишьаҿа дуун.
Убри ауп еиҳарак салазгалаз арии аус. Ауниверситет саналга Аԥсуаҭҵааратә
институт аҿы аусура салагеит. Ҩышықәса аус анызуы ашьҭахь Адыгеиатәи
Аҳәынҭқарратә Университет аҿы аспирантура сҭалеит. Уа хықәкыла
афольклор иазкыз ыҟаӡамызт аҟнытә афольклори алитературеи реимадарала
акандидаттә диссертациа сыхьчеит «Аԥсуа-адыга фольклор аԥсуа-дыга
шәҟәыҩҩцәа ишырныԥшуа» ҳәа атема шьҭыхны. Иара уа сахьҭазгьы
сҩызцәа рҟынтәи исаҳауаз аматериалқәа анысҵон, уи адагьы, адыгаҭҵааратә
институт аусзуҩцәеи сареи ақыҭақәа рахь ҳцаны, адыгабызшәала аҿаԥыцтә
рҿиамҭақәа анаҳҵон. Убринахыс ауп сара афольклор аҭҵаара саналагаз,
насгьы мчыла акәымкәа, бзиа ибаны.
Ишәгәалашәома илахҿыху хҭыск, шәусура иадҳәаланы?
Афольклор анҵара, аизгара сара сзын еснагь ныҳәак иаҩызоуп, илахҿыхуп.
Зны аинститут аҟынтәи 20-ҩык раҟара ҳцеит ақыҭақәа рышҟа афольклортә
материалқәа реизгара. Ҩыџьа-ҩыџьала ҳаҽшаны, ҩнаҭацыԥхьаӡа ҳнеины
абыргцәа ахьыҟаз ражәабжьқәа анаҳҵон. Ҽнак, ҩнаҭак аҿы ҳнеит ҩыџьа
афольклористцәа. Ашҭа ҳахьааҭалаз даҳбеит быргк, ашәшьыраҿы дыҵатәаны
иԥсы ишьон. Шәазусҭцәада, шәзышьҭои ҳәа данҳазҵаа, ҳхы иҳардырт.
Ажәабжьқәа, алакәқәа акрыжәдыруама ҳәа сиазҵааит. Мап, акгьы сыздыруам
иҳәеит. Абри амаҭ аҭәҳәа шәзымдырӡои ҳәа саниазҵаа, ааи издыруеит,
аха исымҳәар еиӷьуп иҳәеит. Издыруа сҳәар амаҭ аанагоит, аха ашьҭыга
сыздыруам иҳәеит. Уи сара издыруеит ашьҭыга, иара аашәышьҭ зны – сҳәеит
сара. Баша сужьоит, иуздырӡом, иаасышьҭыргьы, иузкацаӡом, иҳәеит иара.
Издырҵәҟьоит сҳәеит саргьы шьҭахьҟа схьамҵуа. Убри данцәажәоз убасҟак
дақәгәыӷуа иҳәон, саргьы хәыҷык саашәеит, амаҭ ашҭаҿы иааир иҟасҵои
аасгәахәыртәеиԥш. Ишубо исҳәоит, абыржәы иааиуеит иҳәан, дҩагылан
«еи бара бааи» иҳәан, иԥшәма илызҿиҭит. Иуҭахзеи ҳәа данааи, иубома,
40 шықәса раԥхьа абри амаҭ-ҭәҳәа ҟасҵан, иааит, аҩны исыздәылцом, уара
идәылца уажәшьҭа иҳәеит. Урҭ лафла еицәажәоз ҭаацәара бзиан, ларгьы
дымгәааит, дарччеит, иаргьы дыччеит. Ас еиԥш иҟоу алаф зҵоу, аинтерес
зҵоу афольклор анҵара аҟны шамахамзар иуԥыхьашәаӡом.
Иахьа афольклорҭҵаара аганахьала ишәкьыԥхьхьоу акрыҟоума?
Сара макьана искьыԥхьхьоу рацәоуп ҳәа сызҳәаӡом, раԥхьатәи
сыстатиа хәыҷы иазкын аԥсуа ҭәҳәақәа рҟны амифтә шьаҭа иамоу ахархәара,
уаҟа сара схатәы згәаҭақәак сырзааҭгылеит. Аспирантура санҭаз статиа
хәыҷык сҩит, Миха Лакрба иновелла «Аишьцәа», насгьы, Џьума Аҳәба
еиҭеигаз адыгашәҟәыҩҩы Тембот Керашев иҩымҭа «Ахаҵа иԥышәара»
иазкны аиҿырԥшра. Арҭ аҩымҭақәа рҿы еиԥшны иаарԥшуп аԥсуа жәлар
рҟазшьеи адыгажәлар рҟазшьеи. Сара уи сазҿлымҳан, аинтерес сыман, арҭ
аҩҩымҭак рҿы ахҭысқәа реишьҭагылашьа, жәларык рҟазшьа аиԥшымзаара,
раҳаҭыреиқәҵашьа. Анаҩс, азҿлымҳара асҭон Б. Шьынқәба ироман
«Ацынҵәарахи» Гь. Гәлиа ироман «Аӡыблареи» И. Машбаш «Алуқәа» ҳәа
ииҩыз аромани рҿы ажәлар рытрагедиа аарԥшышьа. Б. Шьынқәба аубла
жәлар ирзикзар, Гь. Гәлиа аԥсуаа, еиҳараӡак Дал-Ҵабал иқәынхоз ирзикзар,
И. Машбаш адыга жәлар ирзикит, аха иумбарц залшом, арҭ ажәларқәа
ирхыргаз амҳаџьырра атрагедиа аарԥшышьа, урҭ реишьашәалара, уаҟа иаҵоу
афилософиа, жәлар рҟәыгара, атрагедиа зыхҟьаз, ажәлар реидымгылара,
рлахьынҵа аиԥшызаара. Убригьы иазкны исыҩхьеит астатиа.
Афольклорҭҵаара акәымкәа, алшара шәоур, даҽаџьара аусура
шәалагозар, иарбан иалшәхуаз?
Ауниверситет саналга, џьарак-ҩыџьара амаҵурақәа сыдыргалеит,
аха аспирантура аҭалара хықәкыс ианышьҭысх – сҭалеит. Иахьагьы
сахьхәны сыҟаӡам, даҽа маҵурак сыдыргаларгьы иагьысҭаххаӡом. Сара
афольклорҭҵаара, афольклор аизгара еиҳа исзааигәоуп, даҽакгьы сзалагом,
уи саҟәыҵны. Иагьа мал ацзаргьы, иагьа ҽхәаԥхьыӡ ацзаргьы, ажәлар иртәу
сымч ақәханы иахьынӡасылшо аизгареи аҭҵаареи сара сзы иаҳа иус дууп
ҳәа исыԥхьаӡоит.
Фольклорҭҵааҩык иеиԥш гәҭакыс ишәымаз, аха макьана ишәзынамыгӡац рацәоума?
Акызаҵәык сара сзызхьаауа, ажәабжьҳәацәа дуқәа сызхьымӡакәа
имҩасыз, здунеи зыԥсахыз ражәаҳәа, рҟәышажәа ахьысзанымҵаз ауп.
Хымԥада, аамҭа еснагь иузхаӡом, анҵареи, аҭҵаареи, аизгареи, аха иахьа
Аԥсны макьана иҟоу, алшара ҳхы иархәаны, рыԥсы ҭанаҵы ианысҵандаз
ҳәа агәаҳәара сымоуп, урҭ рҟәышажәа анысҵар, ҳара ҳфольклор иҵегьы
иарбеион. Ҳаԥсуа қыҭақәа рҿы афольклор шыҿио, ишеиқәхо еиԥш, ақалақь
аҿы иҿиаӡом. Ақалақь аҿы иҿио даҽа жанруп – алафқәа, уск иаҿу рыԥсы
аныршьо, гәырҿыхагас еибырҳәо. Сара 40 шықәса раԥхьа афольклор
анҵара алшара сымазҭгьы, иахьа иҟоу атехника ала шаҟа анысҵарыз,
шаҟаҩы ажәабжьҳәаҩцәа дуқәа рҟынтә хәызмаӡам аматериалқәа реизгара
сылшарыз. Усҟантәи аамҭазы иалагаз, ԥсуа қыҭак аанмыжьӡакәа афольклортә
материалқәа еизызгоз Б. Шьынқәба, Ш. Инал-иԥа, Хә. Бгажәба реиԥш иҟаз
еиқәдырхаз акыр ирацәоуп, аха аамҭа уадаҩқәа ыҟамзи, ирылзмыршозгьы
ыҟан, иҟарҵозгьы иааџьоушьартә иҟоуп аҭҵаарадырраҿы. Алшара сымазар,
саргьы ус еиԥш аамҭа сҭагылазҭгьы, иҟаларын уахи-ҽни афольклор анҵара
сҽазыскыргьы.
Ҳара ҳаиҭааит апоет, ажурналист, ауаажәларра-литературатә газеҭ
«Еҵәаџьаа» аредактор хада ихаҭыԥуаҩ, аибашьра аветеран Енвер Владимир-иԥа
Ажьиба. Иаҳҭахын еилаҳкаарц иҳаҩсыз ашықәс иара иԥсҭазаараҿы
иҟанаҵаз аныррақәа, насгьы уи дызнысны даауа ихатәы мҩагьы маҷк
ҳнанирԥшыларц.
Ҳаиҿцәажәара мҩаԥысит гәаартыла. Уажәы ишәыдаагалоит урҭ рахьтә
ихадароу ҳәа иҳаԥхьаӡо анҵамҭақәа.
Енвер Владимир-иԥа, иаанагозеи шәара шәыԥсҭазаараҿы иаҳхысыз
2013 шықәса?
2013-тәи ашықәс схатә ԥсҭазаараҿы исхызгахьоу ашықәс еиқәаҵәақәак
ирхыԥхьаӡалоуп. Уи алагамҭазы лыԥсҭазаара далҵит сҩыза иашаҵәҟьаны
исывагылаз, сырҿиара доуҳамчны иазыҟаз сыԥшәмаԥҳәыс. Аха уи схатә
ԥсҭазаара, слахьынҵа ауп.
Ауаажәларратә еилазаараҿы аӡә диуеит, аӡә дыԥсуеит, аха иааидкыланы,
аԥсуа жәлар аныҳәақәеи, агәырӷьарақәеи, аизҳазыӷьареи анрымоу сара
сызгьы ныҳәоуп.Урҭ аныҳәақәа саргьы ирыцеиҩысшоит. 2013-тәи ашықәс
Аԥсни аԥсуааи ҳзы ицәгьамкәа имҩаԥысыз шықәсуп ҳәа исыԥхьаӡоит.
Сынтәатәи ашықәс азы, аԥсадгьыл зхы ақәызҵаз ҳҵеицәеи ҳҭыԥҳацәеи
рыҟамзаареи рыгәхьаагареи еиҳагьы ҳарҿыцуеит, аибашьраҿы иаҳгаз
Аиааира Ду 20-шықәса ахыҵра аныҳәа аназгәаҳҭо. Уи Аиааира иабзоураны
ҳажәлар шәышықәсала иззыԥшыз ахьыԥшымреи ахақәиҭреи ҩажәа шықәса
ахыҵит.
Ажәакала, Аԥсни аԥсуа жәлари мыцхәгьы бзиа избо аԥсыуак иаҳасабала,
иаҳхаагаз ашықәс иқәҿиараз шықәсны сахәаԥшуеит.
Уажәшьҭа ҳаиасып шәырҿиаратә дунеи ашҟа. Шәара шәышәҟәыҩҩуп.
Шәаныхәыҷыз инаркны шәышәҟәыҩҩхарц шәҭахызма? Насгьы, ишпаҟалеи
рапхьатәи шәажәеинраала аҩра?
Сара сышәҟәыҩҩхоит ҳәа ахаангьы сгәы иаанагомызт. Амала, анбанқәа
неихшьаало аԥхьара саналага инаркны, ашәҟәы аԥхьара бзиа избо сҟалеит.
Маҷк саныҩеидас, сҵатәқәа рнаҩс, даҟьак иадамхаргьы, сахьаркыратә
ҩымҭак самыԥхьакәа уахык смыцәацзар ҟалап.
Иахьа уажәраанӡагьы уи аханатә ишьҭыскааз аҟазшьа аасыцрымҵӡо исыцуп.
Сымҩашьозар, ашкол санҭаз, аабатәи акласс аҟны сантәаз инаркны
ажәеинраалақәа рыҩра салагеит. Урҭ рнаҩс, иаасыкәыршаны избоз ахҭысқәа
ақьаад ианысҵон. Сҽазысшәахьан ажәабжь хәыҷқәакгьы рыҩра. Урҭ зегьы
азеиԥш тетрадқәа ирынҵаны иҭасҵәахуан.
Исгәалашәоит, усҟан ашкол салгахьан. Лассы-лассы ҳара ҳахь имҩахыҵлоз
саншьа, ашәҟәыҩҩы, асатирик, агазеҭ «Бзыԥ» аредактор хада ихаҭыԥуаҩ
Анатоли Возба сан, сара исамҳәаӡакәа, снапҩырақәа илҭеит. Уи урҭ
данрыхәаԥш ашьҭахь, сажәеинраалақәак агазеҭ ианиҵеит. Раԥхьаӡа акәны
акьыԥхь аҟны сҩымҭақәа рцәырҵра, сара мҵәыжәҩада сарԥрит. Уаҩ иимбац
агәаҳәара снаҭеит. Убри инаркны сырҿиаратә мҩахәасҭақәа рҽынеиԥшьуа
рхы дырхеит алитературатә шҭахьы. Иахьа уажәраанӡагьы уа сҭахандеиуеит.
Исылшахьоу ахәыҷы ахәшьара сара исусӡам.
Иахьанӡа иаԥышәҵахьоу шәажәеинраалақәеи шәажәабжьқәеи рҟнытә
иалшәкаауа, ҷыдала шәгәы зызҭоу ыҟоума?
Ҳәарада, апоет ма ашәҟәыҩҩы импыҵыҵуа аԥҵамҭақәа зегьы
хаҭабзиарала изеиԥшхом. Аурыс поет дук иҩхьеит: «Жәа-жәеинраалак
арҿиаҩы иҭынхарц азы зқьы жәеинраала иҩыроуп» ҳәа.
Сыздыруам иреиӷьасшьо, иалскаауа. Заатәи, сҿараамҭазтәи сажәеинраалақәа
иаҳа сыԥсы шрылоугьы, сҭәымҭазтәи сажәеинраалақәа иаҳа
аԥсҭазаараҵәҟьа иазааигәоушәа збоит. Апоет қәыԥш, арҿиара аусахь ихы
анирхо, иԥышькласуа рацәоуп, игәҭыха иара ишиҭаху, ишиныруа иҳәартә
еиԥш аҭагылазаашьа изымҭо амзызқәа ыҟоуп, рыхьчаразгьы илшарақәа
маҷуп. Аха уи даншәлак, аԥхьаҩцәа данеицгәарҭалак, ихы иадиҵо
аҭакԥхықәра анаҩсгьы, иҿахәҳәара ахьчаразы илшарақәа даҽакхоит.
Шәара поетк иаҳасабала ахәыҷтәы литературагьы имаҷымкәа амаҵ
азыжәухьеит. Исҭахуп алитератураҿы хадара злоу ари аусхкы иазкны
ҳаиҿцәажәара иацышәҵарц...
Алитературатә жанрқәа зегьы раасҭа адраматургиа аԥҵара ауадаҩрақәа
ацуп ҳәа ишыԥхьаӡоугьы, сара стәала, иаҳа ауадаҩрақәа ацуп, иагьхадоуп
ахәыҷтәы литература.
Алагарҭақәа иралагарҭоу, ахәыҷра, иара шыцқьоу, ишыхаау еиԥш,
ицқьазароуп, баҩхатәрала иаԥҵазароуп ахәыҷқәа ирызку аҩымҭақәагьы.
Араҟа иҿырԥшыганы иҟоуп Таиф Аџьба ахәыҷқәа ирызку иажәеинраалақәеи,
ипоемақәеи,илакәқәеи.
Ахәыҷқәа бзиа иумбакәа, ахәыҷқәа ирызку ажәеинраалақәа узыҩӡом.
Иуҩыргьы, хаарак зҵам ашәыр иаҩызахоит.Изхысҳәаауа,зықәра наӡахьоу
аԥхьаҩ иуанаижьуа ахәыҷы иуанаижьӡом.Уара узхысхьоу, аха ес-иҽыцхо уи
идунеи ашә злаауртуа ацаԥха анузыԥшаа, ажәа сахьарк агьама ицәурӡуеит,
уаргьы цәгьаҟаҵаҩык уиҩызахоит.
Убри аҟнытә, ахәыҷқәа ирызку аҩымҭақәа раԥҵаразы акалам шьҭухаанӡа
ахы азхәыцра даара изҩыдоу ҟазшьоуп. Абарҭқәа зегьы цәгьамкәа
ишыздыруазгьы, искьыԥхьындаз ҳәа акәымкәа, лассы-лассы сазхьаԥшлон
ахәыҷтәы литература. Жәантә-ҩажәантә исырҽеиуан, исгәамԥхозгьы,
иԥызжәазгьы рацәоуп.
Шәара Аџьынџьтәылатә еибашьра шәалахәын. Уаҟа аамҭа еимҟьарақәак
шәхы иархәаны акыр шәзыҩуазма?
Аибашьра...Аибашьра...Уи шааҵысыз, Аҟәа алҵра анҳақәшәа ашьҭахь,
сара сааит сқыҭахь. Усҟан згәы еицҳауаз аӡәырҩы, гәыԥ-гәыԥла рыҽшаны,
џьоукы Гагра аганахь шыҟаз, џьоукы Ешыраҟа ицахьан. Макьаназ уахь зымҩа
змырхацызгьы аҽеидкылара иаҿын. Саргьы, сҳаблеи, уи анаҩс инхози ԥыҭҩык
ааидкыланы, ҳхы ҳархеит Ешыра шыҟаз. Убри амш инаркны, фырхаҵара
дук аарԥшра сылымшазаргьы, аибашьцәа знысуаз амҩа срыцанын. Аҟәа
ахақәиҭтәра салахәын, сыблақәа рыла избеит уаҟа имҩаԥысуаз ахҭысқәагьы.
Аиҳабыра рыҩнык азааигәара ҳлықәшәеит, ахҭысқәа рҭыхра иаҿыз, ҳаҭырла
сыззыҟаз, ажурналист Екатерина Бебиаԥҳа. Аибашьра аамҭазы ашәҟәыҩҩра?..
Уа ахырӷәӷәарҭақәа рҿы, мап. Аха, аԥсааиҭакразы аҽыԥсахрақәа раан,
сыблақәа ирбоз, ҳаибашьцәа рфырхаҵарақәа зныԥшуаз жәеинраалақәак
зыҩуан, иҟасҵон анҵамҭақәа. Урҭ зегьы аибашьра ашьҭахь, акьыԥхь ахь
анагара аҟынӡа, ҿыц аус рыдызулон, ҳәарада.
Ажурналистикаҿы астатиақәа рыҩра анаҩсгьы, идыру ауаа ирызкны
аочеркқәа рыҩрагьы шәнапы алакуп. Шәочеркқәа рфырхацәа ирылукаартә
иҟоу ҳаԥсадгьыл аиқәырхаҩцәа раԥхьагылаҩ аинрал-полковник Сергеи
Платон-иԥа Дбар изкны ижәҩыз аочерк ҳазааҭгылар сҭахын.
Дбар Сергеи Платон-иԥа, агәымшәареи ахаҵареи згымыз, ар рԥыза,
аибашьра ашьҭахь ауаажәларратә усзуҩы, Аԥсны, ахәыҷы инаркны аду
иҟынӡа дыззымдыруа, ихьӡ змаҳац аӡә дыҟоуп ҳәа сыҟам. Убри аҟнытә,
уи ибиографиа ара аиҭаҳәара салагом. Акызаҵәык, ибасҳәоит иара изкны
аочерк аҩра сшаланагалаз.
Ииашоуп, уи иҩыза ауаҩ ду изкны ак аҩра гәаӷьыуацәан, аха
апатуеиқәҵареи аизааигәареи иҳабжьаз схы иархәаны, инеиҵыху ҩымҭак
изыскыр сҭахижьҭеи акырҵуан. Иара ахӡыргара зламыз аӡә шиакәыз
ала, иԥсы ахьынӡаҭаз сиҿцәажәартә, исҭахыз аматериалқәа еизызгартә
аҭагылазаашьа симҭеит, уабаццакуеи иҳәон еснагь.
Рыцҳарас иҟалаз, уи аочерк аҩра сықәшәеит, иара, иаалырҟьаны иԥсҭазаара
даналҵ ашьҭахь. Сара санидӷьаҵәыӷьаҵәылоз дсықәшаҳаҭхазҭгьы,
ҳәарада, аочерк амҽхаки ахаҭабзиареи акыр еиӷьхон. Аха, зегьы дара
раамҭеи рыҿҳәареи рымазар акәхап.
Ҳаиҿцәажәара ахыркәшамҭаз, исҭахуп шәырҿиараҿы ԥхьаҟатәи
шәыгәҭакқәа шәҳазрылацәажәар.
Арҽиаҩы еснагь икалами иқьаади еиқәызароуп. Аҵыхәтәантәи аамҭақәа
рзы, ақәрагьы иара атәы ҟанаҵозар акәхап, апроза иаҳа сазхьаԥшуа салагеит.
Прозала аҳәатәы рацәаны исымоушәа сгәы иабоит. Еиқәыршәаны салгеит
ажәабжьқәа еидызкыло ашәҟәы. Анаҩс, аамҭа иаҳнарбоит.
Иззымдыруада амилаҭ агәы еизырсуа, аҿы зырцәажәо, ԥсыс иахоу,
гәыҳәԥыхшла зҟырҟы ырхәыхәу ахатәы бызшәа шакәу! Ҳәарас иаҭахузеи,
уи ахьгәыгәҭажьу, алаԥш хаа ахьамам амилаҭ ԥхьаҟатәи алахьынҵа
зықәгылоу ауасхыр еснагь иуашәшәыроуп, анарха амам. Иахьа уи аҵакы
маџьанахазаргьы, иҳамҳәар иҳақым Октиабр ду иабзоураны егьырҭ ԥасатәи
СССР иқәынхо ажәларқәа зегь реиԥш, аԥсуа милаҭгьы ҭоурыхла иӷьацеит,
иӷәӷәахеит, иазҳаит рекономикатә нхашьа, иҿиеит амилаҭ алызкаауа адоуҳатә
культура. Мап ацәкышьа амоума асовет аамҭазы шакәу аԥсуа литература,
аҟазара, анаука Аԥсны анҭыҵгьы ибзианы ирдыруа ианыҟала. Уи уажәгьы зегьы
ҳазхыҽхәо акоуп ҳҭоурыхтә ԥсҭазаараҿы. Аха ҳдоуҳатә культураҿы иахьанӡа
иҳамоу аихьӡарақәа кыр ԥхьаҟа инархыкны ҳнаԥшыр, иҳамбарц залшом
ҳкультура аҿиара апроцесс аҿы асовет аамҭазгьы уажәгьы ҳгәы еихьызшьуа,
ҳамч зықәхогьы, аха инеиқәҵа-ааиқәҵо, иргәагәо иааго апроблемақәа
жәпакы шыҟоу. Урҭ еиҳагьы иҵархеит ҳазҭагылоу аамҭазы. Аԥсуаа Кавказ
иашьагәыҭу ижәытәӡатәиу жәларуп. Урҭ ашәҟәҩыра шрымамызгьы, иаԥырҵеит
даҽа жәларык ирыламҩашьо, рхаҿра аазырԥшуа рдоуҳатә культура.
Аԥсуа уаҩытәыҩсак иаҳасабала иламыс, ипату, иаҳаҭырқәҵара, исасдкылара
уҳәа иҵегьы имоу ацәаҩа бзиаӡақәа адунеизегьтәи ацивилизациа аҩаӡараҿы
ихагаланы уахәаԥшуазаргьы, акала удырԥхашьо, ма аӡәы иҟәнишьо иҟам.
Ахаҵара, агәымшәара, Аԥсадгьыл абзиабара, уи азы ахамеигӡара ртәы
ҳҳәозар, ҳҭоурых шьала иаҩхьоу адаҟьақәа шаҳаҭра руеит имырхьааӡакәа
абраҟагьы жәларык раҳасабала иаанаҳкыло аҭыԥ.
Иагьа убас акәзаргьы (ихьшәаны ашәҟәыҩҩра ахьҳауз иахҟьаны), ҳхатәы
бызшәала аҿҿаҳәа ицәажәо, изыхҟьазаалакгьы, асахьаркыратә литература
ааскьанӡа изышьақәымгылт. Уи акырӡа иаԥықәсыло аҟынӡа иаҳныԥшит
ҳҭоурых ԥсҭазаара инаӡа-ааӡаны аҭҵаараҿы.
Ииашоуп, ашәҟәы-абыӷьшәы иадҳәалоу ижәытәӡатәиу ҳбызшәа ажәартә
фонд нахьхьиӡа аахыс иаланы иаауа ажәақәа, аҩра, аԥхьара, акьыԥхь,
ашәҟәы, адунеизегьтәи ацивилизациа ҳшацәыхарамыз, ҳшалахәыз рҳәоит,
насгьы шықәсқәак раԥхьа Маиҟәаԥ аԥсышәала ицәажәо иааԥшыз ахаҳәса.
Ари аԥшаах – кырӡа зҵазкуа – иахьатәи ҳдоуҳатә культуратә ԥсҭазаара
аҿиара нацәақәкыла изамыцхрааргьы – аԥсуаа ҳҭоурых хараӡа иҳаҩсхьоу
азқьышықәсақәа ишрыларсу, ажәытәӡагьы ҳашхәыдамыз аргамаду
иаанарԥшуеит.
Егьирахь, аԥсуа бызшәа жәҩангәашәԥхьара анаба, аеҵәахә анылаша,
ашәҟәыҩҩра анаиоу ауп. Избан акәзар, акьыԥхь заахаз исахьарку ажәа
ахы зламло акәалӡы зкәыршо аибашьҩы иҩызоуп! Ииашоуп, ихьшәаны
иҳауз алитература амацарагьы акгьы алшомызт, абӷа азеиҵыхуамызт асовет
аамҭазы еиҵааӡахаз, ицәырҵыз амилаҭ интеллигенциа ракәмызҭгьы. Урҭ ауаа
(асовет аамҭазтәи еиҵагылаз аинтеллигенциа рабиԥара ауп зыӡбахә сымоу)
ирылдыршаз хәы амаӡам ҳҭоурых ԥсҭазаараҿы.
Аԥсуаа ҳзы инасыԥ дууп, ҳҵарауаҩ ду Хәыхәыт Бӷажәба иажәала иуҳәозар,
ишьаҭамырӡгоуп ҳсахьаркыратә литература. Уи егьырҭ ажәларқәа ҳҿаҳамкәа
ҳрылазыргылаз афактор хадақәа ируакуп. Иага ауадаҩрақәа ахнагазаргьы,
аизҳазыӷьара аныԥшуа аҿиарамҩа иануп, абаҩхатәра змоу, зыжәлар бзиа
избо ҳашәҟәыҩҩцәа ирыбзоураны.
Еилкаауп алитературеи, аҟазареи, аҭҵаарадырреи шракәу амилаҭ абызшәа
зырҿио, ԥхьаҟа аҿыц цәа ахаҵаны изго. Ус анакәха, атехникатә прогресс
иаанаго, иахылҵуа ажәақәагьы (еиҳарак атерминқәа) абызшәа ираӡаны,
иажьны иацәаны иазынхартә еиԥш иаланагалоит. Абри апроцесс аҿы зегь
реиҳа асахьаркыратә литература ароль дууп, амҽхак ҭбаауп.
Зыӡбахә ҳамоу аҭагылазаашьа амилаҭқәа зегьы рҟны еиԥш, аԥсуа бызшәа
аҿиарамҩаҿгьы иубоит илабҿабатәу факторны. Уи зегьы раԥхьаӡа изызҳәо
аԥсуа бызшәа арбеиара, амахәҭа-шьахәҭа ҵакыла арҭбаара ауп, ажәакала,
итәӷәырԥсоит ажәартә фонд аԥсынҵры, ианаҭоит анарха.
Амала, абраҟа иҳәатәуп, аԥсуа бызшәа аҿиара апроцесс аҿы аԥышәара
амоуп, лассы-лассы акәымзаргьы, ажәа ҿыцқәа алалоит асахьаркыратәи,
аҭоурыхтәи, аполитикатәи, алингвистикеи, аҟазареи ирыҵаркуа рдунеи
иатәу рҿы. Атехникатә прогресс аагозар, макьаназы уа уиаҟара аҽазҟьом.
Сгәанала, абри мзызс иамоуп ҳәа азуԥхьаӡар алшоит ҳхатәы бызшәала
алагарҭатә классқәа рынахыс уаҳа аҩада – аиҳабыра классқәа рҿы – аҵара
ахьымҩаԥымсуа. Ԥшь-класск рынахыс абжьаратә школқәа рҿы ахатәы
бызшәеи алиетратуреи рыда, егьырҭ амаҭәарқәа зегьы урысбызшәала ирҵоит.
Избан акәзар, ҳара абранӡа ҳшааихьоугьы, макьанагьы иҳамам иахьазы
абжьаратә школқәа рҿы ихадароу амаҭәарқәа аԥсуа бызшәала ахәыҷқәа
идҳарҵартә еиԥш алшара, даҽакала иуҳәозар, азеиԥш апрограмма иақәшәо
арҵага шәҟәқәа.
Ус анакәха, абжьаратә школқәа рҿы ихадароу амаҭәарқәа ҳхатәы
бызшәала ҳахьахымсуа иахҟьаны агуманитартә ҭҵаарадыррақәа ирыхганы
(урҭ рҵара еиҳа имариоуп ҳәа акәым араҟа исҳәарц исҭаху), уарла-шәарла
акәымзар, егьырҭ азанааҭқәа ирыҵаркуа аҵарауаа ҳацәмаҷуп. Ҵабыргуп,
аҵыхәтәантәи ашықәсқәа рыҩнуҵҟала, иаагәоуҭартә еиԥш, ана-ара ицәырҵуа
иалагеит урҭгьы. Ҳхатәы бызшәала абжьаратә ҵара ҳалгозҭгьы, усҟан ара
ҳахьԥсыҽу аҭыԥ аҿы аҭагылазаашьа даҽа қәыԥшыларак аанахәар алшон, аха ...
Аԥсуа бызшәа Аԥсны иҳәынҭқарратә бызшәаны иаԥхьаӡахьан Асовет
мчра ахаангьы. Уи аахыс акыр мыҟәмабара шахнагахьоугьы, еиуеиԥшым
аполитикатә уеиа бааԥсқәа ирыхҟьаны, ҳаԥсадгьыл гәакьа – Аԥсны
иахьаҵанакуа зеиӷьаҟам ала ҳамаҵ ауеит, ҳдоуҳатә мазара арҿиоит, ҳҿахәы
аҳәоит. Ари насыԥуп. Амала, есымшааира игәцаркны ҳабла ҷыц еиԥш
ихьчалатәуп иара!
Уажәазы алагарҭатә классқәа рҿы ҳхатәы бызшәала амаҭәарқәа зегьы
аҵара ҳархысуеит, иаҳҵоит. Ари ҳҵара апроцесс аҿы ихымԥадатәиу
азакәанқәа ируакуп. Уи анаҩсангьы аԥсуа бызшәеи алитературеи маҭәарк
аҳасабала иахысуеит абжьаратә школ аиҳабыра классқәеи Аԥснытәи
аҳәынҭқарратә университети рҟны, иҟоуп аԥсуа бызшәеи алитературеи
ркафедрақәа, аԥсышәала аҵара рҵоит алагарҭатә школқәа рзы апедагогикатә
факультет уҳәа убас иҵегьы. Арҭқәа зегьы акырӡа рыҵаркуеит ҳбызшәа
уаҵәтәи аԥеиԥш бзиазарц азы.
Иахьа ишаабо еиԥш, атоми, акосмоси, аинтернет системеи иршәышықәсоуп!
Ауаҩытәыҩса ихшыҩ алакә «иаламӡо», зыгәрагара уадаҩу аџьашьахәқәа
аҳасабуеит, иарҿиоит. Ауаатәыҩса рыԥсҭазаараҿы есышықәса иҟалоит
аартрақәа, аиҭакра дуқәа. Абарҭқәа ирыдкыланы, мамзаргьы ирыбзоураны
иҽеиҭеикуеит ауаҩгьы. Аԥсабараҿы имҩаԥысуа аиҭакрақәа аныԥшуеит уи
аԥшәымас, аҳас иамоу ауаҩы иҟазшьа, иԥсихологиа, ибзазара, ибызшәа,
иетикатә культура иатәышьҭроу уҳәа убас иҵегьы ирацәаны.
Исыздыруам даҽаӡәы дшахәаԥшуа, аха сара усшәа избоит ҳаазқәылаз
аҵыхәтәан аџьармыкьатә економикеи, ахатә мали, адемократиеи
ирыбзоураны иқәыркьашааӡаны аҳра аныруа аамҭазы амилаҭ акьыԥхь
знапы алаку ауаа бџьар хадас иҳамоу ҳбызшәа ҳнапаҿы иҳацәгархо иалагаз
џьысшьоит. Агха сыхьуа анцәа иҟаиҵааит, аха...
Абраҟа иумбарц залшом аԥсуа бызшәа ибзиаӡаны издыруа, ԥсабарала
иҟәыӷаз, зажәа асахьаркыра аҵаз ҳбыргцәагьы хыԥхьаӡарала амаҷхара
иахьаҿу. Заҟа ԥсыуа жәа хазына иахьагьы ашәҟәы ианымҵаӡакәа, ҳхы
иамырхәаӡакәа иҟоузеи! Сырбарушь ҳәа шәышықәсала ишааԥшуа,
инабжьаӡны ицоит.
Ииашоуп, ажәытә ажәақәа зегьы иахьатәи ҳаԥсҭазаараҿы ахархәара
ҳазрыҭом: урҭ рахь жәпакы ииасхьоу аамҭа акәын зымаҵ руаз, аха уи акәым
аус злоу. Хырԥашьа зҭатәым аԥсуа жәақәа зегьы реизгара ауп. Абраҟа
даҳҭахуп хара ихәыцуа аԥсуа. Даҽа жәабаҟа-жәохәҟа шықәса рышьҭахь,
иахьа уажәраанӡагьы ианҵаны иҳамам ажәақәа инабжьаӡӡаны ицашт
хнырҳәышьа рықәымкәа. Ус иҟоу ажәақәа издыруам, уаҳагьы иагьиԥылом,
еиҳаракгьы ақалақьқәа рҿы ииуа аԥсуа хәыҷы.
Аԥсуа бызшәа ицқьаны даҽа бызшәак «ацмырхыраакәа» иахьуаҳауа ҳҿаҩа
қыҭақәа рҿоуп. Уаҟа археологиатә ԥшаахк еиԥш еизгалатәуп, ианҵалатәуп
аԥсуа жәақәа, аха рыцҳарас иҟалаз, дара аԥсуа қыҭақәагьы аиҭакрақәа
рыхҭынхьаауеит, аҿар иааныжьны ицоит еиҳа еиӷьны ахныҟәгара ахьроуша
аҭыԥқәа рахь. Ари апроцесс аанкыламхар ҳмилаҭ ԥхьаҟатәи алахьынҵа
зырблаҟьо, иҵызшәаауа акоуп, ишәарҭоуп.
Изаҳамҳәарызеи, аурыс ҳәынҭқар ихаан амилаҭ «маҷқәа», зегь рыла
аиаӡаара амҩа ианын, рзинқәа рышә-гәашә ыҵарбаҟа иаркын. Асовет
аамҭазы ауп Урыстәылатәи аимпериаҿы инхоз амилаҭқәа зегьы (ихәыҷы
иду) ахақәиҭра, аҵара рҵартә еиԥш алшарақәа анроу. Урҭ алагеит алахтра,
рмилаҭ культура арҿиара. Уи аганахьала иугозар, изаҟаразаалакгьы ишәарҭоу
ҳәа акгьы ыҟамызт. Амала ари еиԥш азҵаара ҳаналацәажәо аамҭазы
абраҟа иҳәатәуп даҽакы. Уи усҟангьы иҟан, уажәгьы еиҳагьы аҭыԥ амоуп.
Ақалақьқәа рҿы инхо зхыԥхьаӡара рацәам амилаҭқәа рхатәы бызшәа уаҩҵас
ианыгәцарарымк, иалшоит ассимилиациа рԥырхагахар, ԥхьаҟа иамышьҭыр.
Еиҳарак абри аус иацхраауеит ҩ-факторк: актәи, милаҭк еиуам аҭаацәаратә
ԥсҭазаара анеиларҵо. Аҩбатәи, ақалақь аҿы еиҳа амчра, аԥыжәара змоу
абызшәа ахәыҷы лассы-лассы ианиаҳалак, уахь даднахалоит, аҩны хатәы
бызшәа мацарала ицәажәозаргьы, иҵанарӡуа аҟынӡа.
Абас иҟало аҭагылазаашьа иахҟьаны ҳмилаҭ культура амаҵ гәык-ԥсыкала
иазызуа аӡәырҩы рыхшара рхатәы бызшәала ишахәҭоу ирзымдырӡо, даҽа
бызшәак еиҳа и рдыруа, хатәы бызшәас ирлахьынҵахеит. Ҳазҭагылоу аамҭазы
иахәҭаны иуԥхьаӡартә иҟоуп Аԥснытәи ақалақьқәа рҿы ахәыҷбаҳчақәа рҟны
аԥсуа гәыԥқәа иҵегьы иаартхарц.
Ҳара лымкаала хшыҩзышьҭра азаауазароуп Аҟәа ииз аԥсуа хәыҷы ихатәы
бызшәа дазрыцҳамхарц, аҿҿаҳәа дцәажәо, ибзиаӡаны идыруа, агәбылра
иманы дҟаларц! Аԥсуа культура зегьы иахәышҭаароуп Аҟәа. Абри азҵаара
акырӡа аҵанакуеит ҳмилаҭ ԥхьаҟатәи алахьынҵазы. Уи азы Аҟәа уажәеиԥш
аҭагылазаашьа бзиа аманы иҟамлаӡац. Изааӡарызеи, иаҳԥылоит абарҭ
рҩызцәа афактқәагьы. Иаҳҳәап зани заби аԥсыуаангьы, даҽа бызшәак
адырраҿгьы ифраҭым ҳақалақьқәа рҿы инхо аԥсуа ҭаацәарақәак рыхшара
рхатәы бызшәа абзиабара ркыртә, ишдоуҳатә малу рнырратә ирыздырӡом.
Урҭ ҭарҵом аԥсуа школ, иавганы иргоит егьырҭ ашколқәа рахь, еиҳа иуаахарц.
Ихьааугаша акоуп, асовет аамҭазы иҟан, иахьагьы аԥсы ҭаны иаҳԥылоит.
Абраҟа иаазгоит Кәрыжәаа ирықәлоу, аха иахьагьы имажәыц иҟазшьарбагоу
фактк. Абар иаргьы:
Хыла дызусҭоу аҳәара аҭахым, Аҟәатәи нџьныр-ргылаҩык уҷкәын хәыҷы
аԥсуа школ дызҭоумҵеи ҳәа аниарҳәа, анс-арс ҳәа акәымкәа, иаахҵәаны
иҳәеит: «Схәыҷы дысзыԥхасҭатәуам, ԥсыуа жәеинраалақәак иҩлап» ҳәа.
Удыргачамкып арҭ ажәақәа урызхәыцыр! Ари ауаҩ цәамԥа амилаҭ агәадура
змам иугәалаимыршәарц залшом аурыс шәҟәыҩҩ ду Н. М. Карамзин
иажәақәа: «ипатриоту, зыԥсадгьыл бзиа избо ауаҩы иоуп ахатәы бызшәа
зыԥсоу, иаҵанакуа здыруа» ҳәа.
Ԥсабарала ҳхатәы бызшәа арҿиараҿы, аҵараҿы аԥынгылақәа иҳауеи,
иҳалшон иҟаҳамҵауеи рнаҩсангьы, ишәарҭоуп, цәаҩала икосмополитцәоу,
зхатәы бызшәа иамоу алшарақәа зымбо, иҟәнызшьо ауааи, урҭ ирҭахы-ирҭахым иҟарҵауа анырреи.
Амилаҭ акультура, абызшәазы агәыҩбарақәа, ԥхьаҟатәи аԥеиԥш бзиахә
агәрамгара, еиҳарак зхыԥхьаӡара рацәам ажәларқәа рыҩнуҵҟа ажәытәгьы
иҟан, иара иахьагьы иуԥылоит. Иаагап ҿырԥштәқәак.
Иаҳхысыз XIX ашәышықәса ԥшьынҩажәижәабатәи ашықәсқәа раан
Кәасҭа Хеҭагуров ауаԥс милаҭ культура баагәараҵас ихьчауа, цәымзаҵас
ирлашо дангылаз аамҭазгьы, иҟан дара ауаԥс интеллигенциа ирхаҭарнакқәаз
аӡәык-ҩыџьак иҿагылоз, иԥырхагахоз. Убарҭ дреиуан аҵарауаҩ Георги
Цаголов. Уи имцхәуп, иаԥсам, илҵшәадахоит ҳәа иԥхьаӡон ауаԥс бызшәала
арҵага шәҟәқәа рҭыжьра, ашколқәа раартра, ахәыҷқәа аҵара дырҵара.
Ауаԥс милаҭ литература арҿиара иазҿлымҳаны иашьҭоу ԥасатәи афеодалтә
аристократиеи аҭыԥантәи абуржуазиеи роуп ҳәа иԥхьаӡон. Аӷарцәеи аџьа
иаҵагылоу ажәлари, алитература зынӡагьы ирҭахӡам. Урҭ зышьҭоу зегь
раԥхьаӡа рыфатә-рыжәтә, рцәашәҵатәы ауп ҳәа ишьақәирӷәӷәон.
Уи аамҭазы аӷарцәа, аџьажәлар зегьы ҿырҳәала ирдыруан бзиа ирбоз
рпоет ду Кәасҭа Хеҭагуров иаԥҵамҭа ссирқәа. Георги Цаголов изеилымкааит
ижәлар гәакьа рдоуҳатә дунеи абеиара, урҭ рмилаҭ хдырра шазҳахьаз,
ишҿыхахьаз, рлитература аԥеиԥш бзиа шазыԥшызгьы.
Кәасҭа Хеҭагуров «Анцәа иаҳԥырга абарҭ рҩызцәа аӡбаҩцәа» ҳәа ииҩыз
астатиаҿы иаҿаԥиҽуеит Георги Цаголов иҩызцәа збызшәеи зыԥсадгьыли
ҳаҭыр ззақәмыз акосмополитцәа.
Азежәтәи ашәышықәсазтәи ауаԥс публицист Гиго Дзасоховгьы дырҿагылон,
ирылымшозшәа ибон рхатәы милаҭ культура арҿиара иашьҭаз ауаа.
Уи иҩуан: «Ауаԥс милаҭ литература, иара убас иахьанӡагьы ашәҟәыҩҩра
змам Кавказтәи егьырҭ ажәларқәагьы абра иналаҵаны, арҿиара зҽазызкуаз
баша аџьа рбоит. Урҭ русура ақәҿиара шамоуа еилкаауп. Ажәларқәа иахьа
уажәраанӡа зхатәы школи наукеи змам алитература рзыҟаҵом. Иаахҵәаны
Кавказтәи амилаҭ ссақәа ахаангьы ирыман изыҟалашам рхатәы милаҭ
школқәа. Ари азҵаара аҭоурых иахәшьадхьеит.
Иабаҭаху ахԥҽра? Хаҭарақәак, иаҳҳәап, Кәасҭа Хеҭагуров иеиԥш иҟоу
ирылшоит ицәырҵларц, жәеинраалақәак рбызшәала ирыҩларц, аха урҭ зегьы
еижьагоуп, ирзыҟаҵом амилаҭ литература»...
Ари аҵарауаҩгьы заҟа дҩашьан дцәажәоз, изеилымкаауаз заманала
иаҳәеит, иарҵабыргит аҭоурых иаҩыз уиаахыстәи рыԥсҭазаара, уи имҩашьоу
иаҳнарбеит ахақәиҭра змоу, атәым мчқәа идмыргәамҵуа амилаҭқәа
хыԥхьаӡарала ихәыҷы-иду рхатәы культура арҿиара шрылшо. Аха абраҟа
ихымԥадатәиуп амилаҭ хдырра ҳаракы, ахы агәрагара.
Амилаҭ зҵаарақәа ирхадоуп абызшәа. Уи арҿиареи ахьчареи ртәы ҳаналацәажәо
аамҭазы исҭахуп сахәаԥшырц асовет епоха аан иҟаз дунеихәаԥшышьақәак
хыԥхьаӡарала ирацәам амилаҭқәа рлахьынҵа иадҳәалаз.
Уи убри ауп, ажәларқәа зегьы еицырзеиԥшу бызшәак ахь ркылсра аидеиа.
Уи Сталин 1912 шықәсазы ахы иҵкәахьан, аха иаҳа инарҭбааны иаабоит
1950 шықәсазы агазеҭ «Правда» адаҟьақәа рҿы еиҿкааз абызшәа иазкыз
адискуссиа – аимак-аиҿак. Уи ашьҭахьгьы ацентртә ареспубликатә журналқәа,
агазеҭқәа рдаҟьақәа рҿы ицон иҵаҵгәыдаз адискуссиақәа.
Ҳазлацәажәо адискуссиаҿы шьоукы-шьоукы акьыԥхь аҟны иҳәоу-ԥшьоун
иҟарҵоз ақәгыларақәа иаахҵәаны иуҳәозар, ацәымӷра уздырҵысуеит.
Изаҟаразаалакгьы амилаҭ культура аҿиара иахәо ак уаҳауам, наҟ агәы
цәнамҟьозар. Изыхҟьо ҳаздыруам, аха урҭ ахыццакуеит (амилаҭ хәыҷқәа
рлахьынҵа «аҳасабраҿы» иԥааимбарцәахарц рҭахушәаҵәҟьа!) аешьаратә
жәларқәа реиларҵәара, еиҳа иаҵшьны иуҳәозар, бызшәак «рҿаҵаны»
рыҟаҵара. Ас ари изхыццактәым, зынӡаскгьы иактуалтәым азҵаара ду
ахәаԥшра, «аилыргара» даҽа милаҭк акультура иамоу атәамбара, аилымкаара
ауп иаахҵәаны иаанаго.
Абас амилаҭ хәыҷқәа реизааигәахара, ахәыҷы аду ишалаӡуа апропаганда
азура, арҵабыргразы аџьа збахьоу дреиуоуп алитератор Ахед Агаевгьы.
Азеижәтәи ашәышықәса аамҭазтәи змилаҭ культура заҭәазымшьоз ауаԥс
публицистцәа Гиго Дзасохови Георги Цоголови дунеихәаԥшышьала
даарывамгылеит узҳәарым  ҳәа асовет аамҭазы изыҩуаз
Ахед Агаев?!
Зхыԥхьаӡара рацәам амилаҭ хәыҷқәа ркультура, рбызшәа ахьчараҿы,
арҿиараҿы, иара убас Ахед Агаеви, уи иҩызцәеи (алитературатә фактла
ирҵабыргны) ирықәнаго аҭак рыҭараҿы кырӡа аҵанакуеит ауаԥс шәҟәыҩҩы,
акритик, алитератураҭҵааҩы Нафи Џьусоити ацентртә журналқәа  рҿы илитературатә критикатә қәгыларақәа.
Ҳәара аҭахума, иагьамактәым, иҟамларцгьы залшом, адоуҳатә культура
ду зчаԥо ажәларқәа рмилаҭ литературақәа реизыҟазаашьа, ржәытә-рҿатә,
ртрадициақәа, алитературатә бызшәа арҿиаратә мҩа апроцессқәа, ԥхьаҟатәи
урҭ рԥеиԥш ирызкны аимак-аиҿакқәа. Уи еиԥш иҟоу аҟаларқәа закәан ԥҟарак
иаҩызоуп алитературатә ԥсҭазаараҿы! Аха амилаҭ маҷқәа рныҵра аамҭа
ааит, даҽа бызшәак илахәлабгарашәа иақәыргәгәаны аҳәара, ахәаԥшра
анахьгьы-арахьгьы иахьурхалакгьы акгьы ҳнаҭом. Насгьы, уи еиԥш иҟоу
агәаанагарақәа зырҵабыргуа ҵаҵгәык ыҟам иахьа уажәраанӡа.
Иарбан милаҭзаалакгьы иарҿиоит ахатәы культура. Уи рбеиауа иалалоит
адунеизегьтәи акультура ахазынарҭахь. Ус анакәха, акоммунист уаажәларра
андыргылозгьы, иара уажәгьы аӡәгьы иԥырхагам ажәларқәа рхатәы бызшәала
рмилаҭ литература, ркультура арҿиара аус.
Уимоу, Асовет Еидгыла Акоммунисттә партиа аҵыхәтәантәи апрограмма,
зынӡа ибзиаӡаны иазгәаҭоуп, иҳәаақәҵоуп ахааназ еицамкуа ари азҵаара.
Абар уи ишаҳәо: «Ажәларқәа риашьаратә еиҩызаратә рыгәреибагареи
рҭагылазаашьақәа раан амилаҭ бызшәақәа ҿиауеит азинеиҟарареи аибарбеиареи
рышьаҭала!..»
Ахатәы бызшәа инаваргыланы аурыс бызшәа хатәгәаԥхарала аҵара
апроцесс аԥсҭазаараҿы аҵакы бзиа амоуп. Избан акәзар, ари рыцхраауеит
наҟ-ааҟ аԥышәа аиҭныԥсахларазы, ажәларқәа зегьы ркультуратә қәҿиарақәеи,
адунеитәи акультуреи иарбан милаҭзаалакгьы ралархәра. Аиашазы, аурыс
бызшәа ыҟоуп ԥасатәи СССР иқәынхо ажәларқәа зегьы рзы амилаҭбжьаратә
еиҿцаарақәеи аусеицуреи ирзеиԥшу бызшәаны.
Абас шакәугьы, зегьы шеилкааугьы, зыԥсы зымхарацәоу ҵарауаацәақәак
амилаҭ маҷқәа рбызшәа аурыс бызшәа иалаӡҩарашәа иахәаԥшуеит.
Даҽа шьоукыхгьы аиԥхыӡуеит адунеи аҿы макьана иҟам-ианым зегьы
еицырзеиԥшу ицивилизациа ду иарҿиауа бызшәа хазынак! Урҭ уажәгьы
рнацәақәа харҟәало еиқәырыԥхьаӡоит адунеи аҿы заҟа бызшәа ԥсуа,
ианыӡаауа. Абз иадыргоит...
Аха аԥсҭазаара ахаҭа иаҳәоит досу ихьӡ, ижәла шиху, ишимоу еиԥш,
ихатәы бызшәагьы имазарцы. Ус еиҳа игьамоуп, иҳақуп! Иара убриалагьы,
иаԥиҵозароуп илитература, икультура. Аурыс ахааназ диҭахуп Пушкин
ихатәы бызшәала диԥхьауазарц, англыз – Баирон... анемец – Геине, аполиак
...Мицкевич... ақырҭуагьы – Русҭавели... аукраингьы – Шевченко. Аԥсуа
даагозар, Дырмит Гәлиа, Иуа Коӷониа, Баграт Шьынқәба... рҩымҭақәа
злаԥырҵаз абызшәа имазароуп! Ада дхәарҭам!
Ленинградтәи апрофессор П. Берков «Амилаҭ хәыҷқәа рбызшәеи
рлитературеи аԥеиԥш азы аимакқәа рзы» ҳәа ирызкны ииҩыз астатиаҿы
ҳаԥхьоит:
Ишдыру еиԥш, аурыс бызшәа аҩбатәи хатәы бызшәас ирымоуп
ҳажәларқәа зегьы. Аха уи иаанагом, ахатәы бызшәа ашәарҭара иҭанаргылоит
ҳәа. Зынӡа ииашаны иҩуеит хыхь зцитата аагаз апрофессор П. Берков:
Адоуҳатә культура милаҭк арамка иҭаӡаӡом. Уи ауаатәыҩса зегьы
ирзеиԥшуп. Ус анакәха, лахьынҵалагьы еиларсуп, рышьхәақәа еивҵоуп
ацәгьеи абзиеи реиԥш. Изхысҳәаауа, амилаҭқәа рбызшәеи рлитературеи
рԥеиԥш иазкны адискуссиа анцо аамҭазы иахәҭоуп ҳаԥсуа литература
ахаҭарнакцәа абри азҵаара рҽаладырхәларц, иахцәажәаларц, мамзар,
ҩымҭак аилыргара мацара рацәак ҳнаҭом, ҳӡырнагом.
Аха ҳара абри аганахьала аԥсуа кьыԥхь, ма иара анҭыҵгьы изаҟаразаалак
ажәакгьы ҳара иҳаиуоу аӡәгьы ак имҳәацт. Сгәанала, иахәҭоуп Ахед Агаев
иеиԥш иҟоу рықәгыларақәа, ргәаанагарақәа рацәак шаҳнамҭо, иԥхасҭоу
анырра шыҟарҵо атәы зҳәо астатиақәа аԥсуа урысшәала акәзаргьы
иҩымҭаны акьыԥхь абалозар.
Анцәа иҟынтә, ҳара иҳамоуп ҳлитература, ҳбызшәа гәык-ԥсыкала
иадгыланы изыхьчаша, иахәҭоу, иацхраауа ажәа азызҳәаша, иазыҟаҵоу
аҵарауаа, ашәҟәыҩҩцәа. Уажәшьҭа 30-тәи 40-тәи ашықәсқәа раан еиԥш
ҳашшыртә ҳаҟам урҭ рзы, аха...
Ҩнапыкла иктәуп, ихьчалатәуп бзиа иаабо, зда ҳҳәарҭам ҳдоуҳатә мал ду
ҳхатәы бызшәа! Иаадыруазароуп адоуҳатә культура зымшаҭо, иџьбароу
аамҭа ҳашҭагылоу. Убри аҟнытә даҽазны еиԥшымкәа игәцарактәуп изызҳауа
аҿар ҳбызшәа абзиабара дыркны ипатриотцәаны рааӡара аус. Акыр
ҳаиқәнархозар, убри ҳаиқәнархоит.
Алла Григолиа, Хагәышь Шоҭа иҭаца. Аԥыр-ԥырҳәа иҩалыхҟьаз амца
дызлагылаз иҳацрамырскәа илхәаҽит. Аџыр анӡрыжәхо еиԥш дарӡрыжәит
нцәахәыс дыԥхьаӡаны дызҵаԥшлоз лабхәа иалеигалаз анапынҵа. Нхыҵаахыҵтәиқәеи
инадыркны лгәаҿы еизылгеит Аиааира ҳзаазгаз, иҳацәҭахаз.
Дхаҵамԥҳәысхозар дхаҵамԥҳәысхаратәы иҭахаз ахьынаскьарго
далаԥшхьан. Лашьа Гәырам ила деиџьхьан. Уи дҭахеит апрель 4, 1993
шықәсазы, Ешыра. Аха акыр иаԥсан аԥсымаҭәа ишәырҵаратәы дахьроуз.
Дықәырҵеит, дықәырхит, рнапқәа нихьшьны, дгәыдкыланы анышә
дамардеит... Марттәи ажәылараан иҭахеит: Григолиа Амиран Шаликәа-иԥа
(Калдахәара), Григолиа Дмитри Сергеи-иԥа (Афон Ҿыц), Григолиа Роман
Сергеи-иԥа (Афон Ҿыц), Григолиа Сасрыҟәа Радион-иԥа (Жәандәрыԥшь),
дҭахеит Гагра, октиабр 2, 1992ш., Аԥсны Афырхаҵа Григолиа Геннади Аҳмеҭ-иԥа
(Жәандәрԥышь), дҭахеит сентиабр 9, 1993 ш. Арык Григолиаа абџьар
ахьыркыз лҿа ӷәӷәан Алла, ҿымҭ гәаныла дрыкәыхшон. Дарбан аԥсыуоу
зхы ҩышьҭызымхуа ижәла аӡбахә аниаҳауа, уи иазҿлымҳам иҭахума
ижәлар. «Баша дсыжәланытәуп» – ҳәа еилызкаауагьы дубап.
Алла Григолиа, зашьцәа рыла згәы дууз, лгәы иаанагозма ари аҩыза аидара
хлымӡаах алаԥшра ачҳара аҟны иаанымхакәа, лыԥшәма иԥшаара лара
лыжәҩахыр иқәлоит ҳәа. Сгәанала, зеиԥш ҟамло егьыҟам, баша аҽалархәра
акыр аҳәома ҳәа лҽазыҟалҵахьазар ҟаларын. Изакәытә гәрагара ԥшьоузеи
дызҵеиҵаз лабхәа ԥсыраӡа. Блақәас ицәырылгози уи иҿаԥхьа, исылшом
ҳәа дхьаҵызҭгьы, ма длыцәҩашьазҭгьы. Уамашәа иубогьы иҟамызт. Аибашьра
иақәымшәац иоуп схаҵа ӷәӷәоуп зҳәаз. Аҭахашьақәа анеиҿурԥшлакоуп
зегьы шеижәлам ангәоуҭауа. Даҽакы иузадкылом марттәи ашьаарҵәыра –
ажәла рҩашьага, ахаҿсахьақәа узеилымкаауа, уаҩытәыҩса исахьа рымамкәа
рцәеижьқәа ирҭабылхьан рыбаҩқәа...
Амаҭ амаҭ ахылҵуеит ҳәа, Сталини Бериеи рыԥсқәа зхаз ақырҭуара,
Аԥсны иазааргахьаз, абиԥара қәыԥшқәа рҿынӡагьы иааит...
Алла арҭ ашәымҭақәа рзы дазымхәыцкәа дыҟам лабхәа иаб Димаҭ
ҩажәижәибыжьтәи ашықәсқәа рзын Абааҭа дышҭакыз. «Акьыр далаҵаны
дрыблыма, Сибраҟа дыӡхырҵама, издыруада иԥсҭбашьа» – ҳәа Шоҭа
игәы хьаа-хьаауа ианирҿыцлоз, лассы-лассы ианигәалаиршәалоз лара
дшизыӡырҩлоз...
Алла Григолиа дахьиз, дахьааӡаз ашҭаҿы раԥхьатәи лырҵага шәҟәы
аԥсуа бызшәеи Аԥсуареи ракәзар – ус иҟан Асланраа рашҭаҿгьы. Шоҭа,
абхәа хпатуқәҵа, иҭаца лҿаԥхьа иаргьы ҭацара иуазшәа дылцәыԥхашьон,
гәырҩак даиргар ҳәа дшәон. Алла лхәыҷқәа ангаралҵоз, иангарылхуаз
дылԥырхагамхарц ихы нахигон. Игәиҽанын, данааиша идыруан. Хәыҷи дуи,
анхәеи, анхәԥҳацәеи, аҭацеи реизыҟазаашьа ҳаракын. Насыԥ змаз ҭаацәаран.
Ҩыџьа рмоҭацәа – Радмири Ренати рыла рыгәқәа ҭгәырӷьаауан.
Нореи Шоҭеи разҟыла ишеиқәиршәаз еиԥшҵәҟьоуп Аллеи Аслани
шеилахьынҵахаз ҳәа рыбзарӡы саҳалон, аха Григолиаԥҳа абри лоуп ҳәа
дсымбацызт. Аԥсыҵхраҿоуп дахьсдырдырыз...
Агәаӷьра дуӡӡа аалырԥшит. Зегьы иреиҳазаап Анцәа иулеиҵо
аԥсабаратә доуҳаџьбара. Ҩнуҵҟала абылра иашьцылахьаз Алла дәныҟала
илынмырԥшыкәа днеит еиваз рааигәара. Имариамызт ԥсышьацәгьа зырҭаз
урынԥшыланы рхы-рҿқәа рыԥхьара. Амцаҿы ирблыз асалам шәҟәы
ианыз аццышәқәа рнухраҳәа, урызхьаԥшуа иҟамызт. Рыԥшьҩык рҿынтә
уаҩсахьа змоу даабом ҳәа жәаҩыла ицахьан ирывсны. Усоуп саргьы сгәы
ишсыҵанаҳәаз. Аха Алла дырԥырымҵит урҭ аҩыџьа. Напыԥшқала рхырҿқәа
убас игәыллыршәеит, ранацәа ирцәҩашьахаргьы, «сара соуп, арахь
бхынҳәы!» – ҳәа рнашана бжьқәа рықәдыргартәы...
Аԥсуа ан, аԥсуа ԥҳәыс, аԥсуа ҭыԥҳа рнапы цқьақәеи, рыламыси Аԥсны
Абираҟ аԥсахра шрылшоз абыргцәа ирзааргӡа изыршанхаз Григолиа Алла
лыла иаабеит убри аҽны. Ахацәа ԥшьагьаҭқәа ҳәа ирԥхьаӡоз ирылымшоз
лара илылшеит. Ҩажәа шықәса раԥхьа, зынӡа дқәыԥшын, уамашәа
дырбон, «ани аӡӷаб илгәаӷьыз закәызеи» ҳәа. Уи аҩыза зламӡоз харантә
инарҿаԥшны, – ных, уахь егьыҟам, ҳмаар еиӷьын, – ҳәа рнапқәа наҟьаны
иқьызқьызуа, рыԥсқәа ааҭыхуа ихынҳәны ицон. Илхысҳәааша сзыԥшаауам.
Исыздыруам лгәыԥсычҳабжьыҵәҟьа аӡәы иаҳцрамырскәа ҵәахышьас иалҭаз,
ҭыԥс иазылԥшааз. Руаӡә – Аслан иакәын, егьи – Очамчыратәын.
Нан, смоҭа дыздырыртә знапы дыҵызхыз, бара бықәлацәа амоҭацәа
сымоуп. Бара, жәларык ԥхьа изго, изхьыԥшыша бакәхоит, бнапқәа
срыкәыхшоуп, – ҳәа аџьшьара лылҭеит, рыԥсы даашьҭхны амашьынахь
даниаргоз.
Аиаша шәасҳәап, аӡәы ҿцәажәарақәак иҿуго иҟамызт. Аха иахьа
уажәраанӡагьы сахьхәны сыҟоуп уи абырг лыжәлеи лыхьӡи сахьазымҵааз.
Ҩажәа шықәса рыҩныҵҟала Аҟәа, Гагра, Гәдоуҭа, Тҟәарчал – заҟа еиԥылара
срылахәыз. Анацәа злахәыз агәаларшәара амшқәа ирызкыз еиниарак
аҟны лцәаара снахьымԥшит. Иҟалап уи лдунеи лыԥсаххьазаргьы. Аха
сгәы дааҭыҵуам. Телекамерак ала лсахьа ҭаҩны исымоушәа сҿаԥхьаҟа
дааиазгалоит: лыԥшра, лоура, лыблақәа, илшәыз – дшынеибакәу сыбла
дыхгылоуп. Дхьааха дансыцралалак сҵәыуоит. Мчыла узҵәыуаӡом. Аԥсра
аанкылара иаҳа имариоуп – алаӷырӡ узыҟажаӡом...
Аслан Хагәышьи Алла Григолиеи – ҩыџьа ауԥшәылқәа... зызхара
изеибамбацыз, зыгәҭыхақәа ззеибымҳәацыз. Аслан данҭахоз рԥеиҵбы Ренаҭ
хәымз дрықәын. Згәы иаанагодаз абыда рааӡара ан қәыԥш илықәшәоит ҳәа.
Рымацара роума, ланхәа, лабхәа, ланхәыԥҳацәа лара илзыԥшын, ҵәатәы
шьаҟаны дрыҵагылар акәхон, ажәҩан еиԥш илыҵаԥшуан.
Алла Григолиа, ашьеи анышәаԥшьреи ишдырҩашьахьазгьы, Аслан ибла
жәҩанԥшшәылақәа лықәҿырҭит. Инапқәа ҿырффан. Лгәы ашҟа имҩахылгеит
лыблақәа ирхымӡалоз лылаӷырӡқәа. Ааи, аԥсыуаҵас илаҭәамызт аиҳабацәа
ирбар. «Ан лылаӷырӡ агәыӷәӷәагьы дарԥсыҽуеит» – рҳәон асаӡқәа.
Ҳазшаз абри адоуҳаџьбара ланеишьеит. Абаҭаа Беслан цаҟьа иазԥымҽуаз
илабашьеиԥш дынрыҵагылеит илзыԥшыз. Абри ала иубарҭан Аслан Хагәышь
ихьӡи ижәлеи ихаҿсахьеи ҳаӷа ишизмырҩашьаз, ишьҭахьҟагьы ишыԥшӡахоз,
ижәлар ршьагьы баша ишҭамхоз.
Ибыхьша сара ибхысхааит, бара ҳахьҟәыршәац, изымҵаныҳәо Ахьацаҵла
иаҳзаҩызахаз, баадыруан иахьанӡагьы, аха иахьаҵәҟьа ҽнак ала бшәит,
бхатәрахеит! – Нона Ажьиԥҳа лнапқәа Алла илыкәыршаны дылныҳәон. Усҟан
сара исгәалашәеит Еныкь Вахтанг рыцҳа исзеиҭеиҳәахьаз хҭыс хәыҷык.
Еныкь Вахтанг: – Гагра ахақәиҭтәра ашьҭахь ҳагәқәа ҳаҵԥраауа Гәымсҭаҟа
ҳаихеит. Ибзиангьы ҳаибыҭан. Ҽнак еиҿахысра бааԥсык ыҟан, Аслан имч
ала ҳацәынхеит.
Ҳкарауараха, ҳаиқәырхашьа аџьшьара аҭауа, ҳаӷа идзотк аҿы ҳахьын-хәыҵатәаз Аслан исзааиртит гәҭыхак:
Гагра иазаагаз ҳиааирагьы рыдысныҳәалап, сан, саб, ҳгәылацәа,
схәыҷқәагьы сынрылаԥшып, рыгәқәа аарҟәанданы бысҭа ԥхакгьы снаҭәҳәо
акыррыцысфап ҳәа аҩны сҩеит. Сидырызшәа инапқәа рхаханы сышҟа
деихеит хәымз зхымҵыцыз сԥа аиҵбы. Сыблақәа реимдара далагеит.
Дсыхәлацәажәар иҭахын, маалықь бызшәала, иара итәала акы иҳәон.
«Умшәан, уца, амала, аиааира ҳзаажәгароуп, ус аума исоуҳәарц иуҭаху?»
ҳәа сҿы ааихыхымҭаз саб дааҩналеит ихы-иҿы ихалашо. Ашырҳәа иан
дааин дсымылхит, еилагарак ҟаҳҵазшәа ларгьы саргьы ҳҟаԥшьхеит. Саб
иахьибо ус схәыҷқәа срахәмарӡомызт.
«Ҳаи, сышԥашәԥырхагахеи, сааҩназгалаз сшьапқәа сыҵаԥымҵәҵәоз»,
ҳәа ахаан шәиԥхьыӡ зҿамыз саб ихы шәиуа ашә аҿынӡа днеит. Нас
даахьаҳәын, ус сеиҳәеит: «Уара, Дбар Фықа афбатәи ихылҵ Ремзик даниуаз
иара иқәра дҭысхьан. Ахәыҷы дыкны ашәшьыраҿы дыштәаз Барцыц Урсҟан
данааидгыла, ԥхашьара дук даниазшәа ҵаҟа данышьҭеиҵа, лажә дук
рыман, дырбзо ихалазаап. Уи аиԥш, шьҭа ухәыҷума, умаалықь иаҳаҭыр
убаргьы ҟамлози, саргьы исымаукузеи, дшугәыдкылоу абароума сызхубааз»
ҳәа ддәылҵны, ашҭа нижьзаап... Абысҭа ананырҵа, мчыла дыкны дааганы
дҳартәеит».
Аслан ӡык наиқәҭәаны имаҭәақәа ааԥсахны, иҽеибыҭаны амҩа иқәламҭазы
асаби арҵәаа-арҵәааҳәа дыҳәҳәазаап.
«Саб, шәгәылацәа ашәанцәа Бзыԥҭа ишалшәцаз еиԥш, ҳаӷацәа Егры
иахышәцароуп! – ҳәа аума угимн бжьы исанаҳәо» – ҳәа абас дгәыдкыланы
сааит, – ҳәа игәы иҵԥраауа дцәажәон Аслан.
Аслан дышфырхаҵа џьбараз, иеибашьуаз зегьы дышҳазудымкылоз
аабеит Гагра ахақәиҭтәраан. Абџьар мацара акгьы аанамгозаап агәы цҳафыр
анацымла. Иԥшра, исахьа, аибашьцәа ҳаԥхьа игылашьа. Дасу ҳазмароу
идыруан, иҳалшоз, иаҳзышьҭымхуаз. Саргьы раԥхьа снаргыланы, ҳазегь иара
ҳаихьыԥшын. Игәалаҟазаареи илаф ссирқәеи баҩ ҷыдак ҳаларҵон.
Анатоли Бениа:
Аслани сареи ҽнак ҳаибамбар ҳзычҳауамызт. Ҳаигәылацәан. Арахь
саншьцәа хагәышьаа роуп.
Хагәышь ааигәа, Хагәышь наскьа ҳажәла иаздырӡом. «Ҳа-гәышь»
агәыбылра аҟнытә иаауеит, абри шәаҿыԥшлароуп ҳҵакырақәа! – абас
дҳалабжьон ҳан Акәлина Ҳаџьараҭ-иԥҳа Хагәышь.
«Аибашьраҿоуп ахаҵа дахьудыруа» – заҟаҩы ҳабацәа ирҳәоны исаҳахьази.
Аҵаулара аҿынӡа снеины иахьеилыскааз – Арасаӡыхьоуп. Срыкәыхшоуп
ҳазҵатәоу абахәқәа – дара реиԥшоуп ҳажәҩахырқәа шеибаҳҭаз. Абрантә
рҽеиҵырхит ҳаҽԥышәарақәа, ҳаԥшыхәрақәа: Барцыц Лиутик ҳазегь ҳаԥхьа
днагылеит, нас Бениа Адгәыр, Бениа Вита, Дбар Ремзик, Барцыц Алик, Барцыц
Заканбеи, Барцыц Рома, Барцыц Енвер, Бениа Хәына (Рауф), Давид Цымцба, уи
иашьа, Арасаӡыхьаа ҳакәым, Бзыԥҭатәик даанхар џьара иҽавеикыр ҟалозма!
Шамахамзар, аӡәк иеиԥш игылеит. Изхысҳәаауа, Аслан иоуп. Дыздыруаз
џьысшьалон. Иаргьы сара сзын абас ахьазгәеиҭаз Гәымсҭоуп.
Ԥшыхәрак аҿы ҳаӷацәа ирцәигаз гранатак икәа иҭаҵәахны иман. Ус
сааиуан акгьы ахымҳәаакәа.
Саргьы исымоуп ахаҭаҵәҟьа, аха уара уеиԥш ааимҟьарада сцәа
исзадҵом, – ҳәа скуртка аџьыба иааҭыганы исырбеит.
Сшәыргәындахаз џьумшьааит, сагьыццакӡом. Насгьы, сҩызак инаивакны
схы слахозар – аҟыт схымҵааит. Ианамуа аминуҭқәа рзы саӷа инапы ҟьашьқәа
ус мариала сцәеижь иахьсырсӡом. Гагра ахақәиҭтәраан иҭаирхаз ҳҩызцәа
рызегь ршьа зуша акы акәны сазхәыцхьеит...
Абра иааҿахиҵәеит иажәа. Ахы ахьцоз ус инагӡаны ишысзеилымкаазгьы,
сҩагылан иаԥхьаҟа снаскьеит.
Ухы иҭашәақәо закәызеи, ыы, аибашьра анеилгалак ауп уара уҩызцәа
Аԥсны ианаҭаху, – сҳәеит сааиҵаҟьаны.
Ее, Толик, Кьахь Ҳаџьараҭ дшәаны акәу џьушьома иҽзишьыз. Исхашҭуам
ашкол аҿы ари аҩымҭа ҳанахысуаз. Аимак-аиҿак ахылҵит. џьоукы ирҳәеит
дшәаноуп иҽзишьыз, аҽшьра фырхаҵарам, – ҳәа.
Ихы мацара дазхәыцуазҭгьы уи аҩыза игәаӷьрымызт Ҳаџьараҭ.
Иушьҭанеиуа рзын ихеиқәырхагахозар, мрацәырҵрак иаҩсуазар ҳәа
усҟан сгәаанагара шысҳәаз еиԥшоуп иахьагьы сшазхәыцуа. Аиааиреи
аиааишьақәеи ирзынархазар – ари хаҵароуп, иуаҳама сашьа! – абас
данцәажәоз ихы-иҿы иқәыз амцеи иџьбарареи иҭыршәшәаны ажәаԥҟала
дышцәажәоз анызба сҽааныскылеит, уаҳа ажәак сзацымҵеит...
Аслан Хагәышь Гәымсҭатәи афронт ахь даниас Ренат Қарчаа командирс
дызмаз абаталион далалеит. Ианвартәи аоперациақәа ирыцыз ауадаҩрақәа
даҽа зныкгьы ддырӡрыжәхьан. Марттәи ажәыларақәа рҽаназыҟарҵоз Аслан
диасуеит Славик Анқәаб ибаталион ахь. Аԥсҭырк командирс друҭозаргьы
уиқәгәыӷыртә зхатәы знеишьақәа змаз, зажәа иамеижьоз, зыбжьы еицамкуаз
еибашьҩны ихы ааирԥшхьан Гагратәи ахырӷәӷәарҭаҿы.
Марттәи ажәылара раԥхьатәи амш – март 14 ауп. Иамуит. Ҳхынҳәит.
Март 15 рзы ажәыларазы акоманда анроу, ажәада лаԥшыла амҩа маншәала
ҳәа неибыҳәаны Гәымсҭа аӡиас аҭалара рҽаназдырхиоз Аслан илафқәа
рҿаархеит. Рызегь ааибарччеит. Ишәсырдыруеит авзвод аибашьҩцәа:
Хьециа Игор, Ӡаӡба Зурик (акомандир), Аслан Хагәышь (уи ихаҭыԥуаҩ).
Иҭәагәашԥсараха, аиҩхаақәа ирыбжьамӡо, иҭырцәажәо илеиуаз аӡиас ирит
Чынчиа Ҷыҷыкәа, Барцыц Оҭар, Наҷҟьебиа Маврик, Бениа Вита, Цымцба
Давид, Цымцба Алик (Папаха), Дбар Ремзик, Амҷба Гена (Очамчыра), Бениа
Рафик (Лионик), Бениа Толик, Адлеиба Бено (Очамчыра). Инеицрымшәакәа
аҵх лашәи ахьҭеи ириааины егьнырит хаха аӷацәеи дареи ааиҿагылеит.
Аӡәызаҵәык игәы мыҭрысит, ишьҭахьҟа дхьамԥшит. Рақәшәашьа злаҟалаз
ала, гәыԥ-гәыԥла аӡәы дрыцәмырӡкәа рхы иахәаны «Аҩны иаҵәа» ҳәа ахьӡ
зырҭаз злагылаз ала инаскьеит. Аҵх лашәы еицәхнарҟьеит. Ҳаџьымба Зурик
даара иҽҟьаны аҷкәынцәа еидикылеит, иара убас Амаршьан Закан, егьи арота
акомандирс иҟаз ирыҵеиҳәеит хәҩы-хәҩыла рыҽшаны рааигәара игылаз
аҩнқәа рахь инеирц, уи ада даҽа мҩакы ыҟамызт.
Ҳашьҭахьҟа агәгәаҳәа иааираны иҟоуп ҳәа изықәгәыӷуаз хьаҵхьан. Рхабар
анырымба еилыркааит ҽеи ишазкымыз. Иаҳзылԥхо аабап ҳәа ргәыӷрақәа
мырцәакәа ашара ишазԥшыз, абар, шьҭа асааҭ жәеиза иахысхьан, насоуп
инагӡаны ианеилыркаа хьаԥшырҭа шрымамыз, абраҟа иааҿахҵәеит
ажәыларахь изышьҭыз рыгәрагара...
Абар, амацәаз рҭакра иаҿын. Аԥсра иацәшәозҭгьы Гәымсҭа ируазма.
Закан Амаршьани Аслан Хагәышьи рыхқәа ааидыркылан еибырҳәеит
ахәцәа рыманы хыхьчарҭак ахь ииаргарц. Ишааиуазоуп аӷеи дареи хаха
ишааиҿагылаз. Закан Амаршьани Ирина Гоцериӡеи убра иҭахагәышьеит.
Уи аҭыԥ аҿы хаҳә дук шьҭоуп иахьагьы, гаражкгьы гылан. Аиааира
жәохә шықәса анахыҵуаз Бзыԥҭатәи аибашьцәа ҳгазеҭ «Гагра» арҿиара
аусзуҩцәагьы ҳрыцын, инҭкааны иаҳдырбеит агәаҟрақәа ахьырхыргаз,
изнысыз ршьамҩақәа, рҩызцәа ахьрывыршьааз.
Ахьаҵразы акоманда рмоургьы, даргьы игәарҭахьан уи ада мҩа шрымамыз,
аха имариоума ахьаҵрагьы. Аслан игәыԥ игәышԥы рԥыракны аӷа
идзотқәа ирхәыҵганы, «Асаркьа» аҿынӡа инеигеит. Ԥыҭк рҽышьақәкны даҽа
зныкгьы аӷа иҿагылеит. Аҭахареи атҟәареи рхықә ишықәгылазгьы, Аслан
ибжьы адоуҳаџьбара иабзоураны еиқәхеит ԥыҭҩык. Амчқәа шеиҟарамызгьы,
арациа шеихәлацәазгьы жәаҩык реиқәырхара илиршеит.
Анатоли Бениа:
« – Мраҭашәаратәи аган аҿы зны амацәаз ҳҭашәахьан, убас ианвартәи
аоперациа аангьы, аха «аӷа имацәаз» закәыз ахьаабаз уброуп. Нас, марттәи
ажәылараан Аслан ижәҩахыр ахәра ӷәӷәа аиуит. Сышьхынԥсылеит ашьаӡа
игәыдкьаса данызба. Сыԥштәы шсыхҟьаз гәеиҭан, умшәан, ухаҵаӡами, ухы
уахәа, сара уҽсыдумырхалан!» – арҵәааҳәа дансыҵаҳәҳәоуп ахшырцәаӷьқәа
рыҭра ианҭыҵуа еиԥш аӷацәа ҳанрыгәҭыларк. Аслан Хагәышь иеиԥш
аӡәырҩы ҳакәақәа рҟны иҵәахны иҳаман агранатақәа. Аха иара ида аӡәгьы
иаҳзымгәаӷьит. Ҳганахь шәаџьҳәаҩык даанымхакәа ҳаршьыхуан убри аҩыза
ҟаимҵазҭгьы...
Дедаа! – ҳәа ахлымӡаах бжьқәа рхылҵуан, ҳаӷацәа хыԥхьаӡара
рацәала иҭаирхеит, иаргьы дҭахеит. Давид Цымцбеи сареи ҳатҟәаны ҳаргеит...
Егьараан дшьыцызго сҭадыргылахьан. Сыԥсы шҭаз сцәа схырҵәрааны сыбла
сџьа адырбахьан. Схи сгәи аҿараҳәа еинысҟьон. Аслан ифырхаҵара ахҵәахак
ахьсыламлаз азы. Ииашоуп, схынҳәит, аха ишԥа! Аԥсымҩа сшықәырҵаз сырбаны.
Ашьыжь сшыҩагылалак сыԥшуеит Асланраа рашҭахь. Дышԥасзымхо.
Исҭахӡам уахь абжьалара. Сыблеи сгәи ирзынхеит игранат атҟәацбжьы.
Схьаақәа сықәҿырҭуеит. Избоит хара сышзымнеиуа. Аслан ишьҭахь
аԥсра сацәшәаӡом. Хагәышь Аслан – с-Ҳаџьараҭ, уи дфырхаҵоуп. Ахаангьы
дыԥсӡом. Иԥсы сакәыхшоуп! Ишидыруаз аԥсра даԥылеит. Уи ала – арык
иҩызцәа ҳаиқәирхеит».
Анатоли Бениа игәаӷьны уиҿцәажәартә дшыҟамызгьы сиҿцәажәеит.
Аарлаҳәа еивигон иԥсы. Мчыбжьык ашьҭахь зынӡа дыԥсыҽхеит. Анцәа
саҭеимҵааит дахьсыргәаҟыз. Амала ацәыӡ сымазаауан иԥсы шҭаз уи сахьымӡазҭгьы.
«Аԥсуа иблақәа роуп Аԥсны блақәас иахоу
Аха Аԥсуаа зегьгьы рыблақәа узеидкылом.
Агәаӷьра агәы иазҭогьы дара реиԥш игәку,
ицқьоу, имшу роуп».
Анцәа хьымӡӷ шәимыргааит ҳаҷкәынцәа! Нан Аслан, узцу, иуцу
урхылаԥшла. Абаақәа, шәкеибамыжьын! – абасоуп Нора Еныкьԥҳа лыҷкәын
хынтә дикәшаны, ргараҭыԥ дагәӡны ргәашә шизаалыртыз Аслан Гәымсҭаҟа
амҩа данықәлоз...
1993 шықәса, ноиабр 5 ашьыжь, иара убри аҭыԥ аҿоуп аҿаҭахьа
ахьлықәылҵаз. Асланраа цон Гагра иазааргаз Аиааира амҵәыжәҩақәа
Егрынӡа еиҵырхырц. Лара – лԥа ибаҩқәа рыԥшааразы...
Арасаӡыхьтәи ҳабахәқәа ргәы иҭҳәааноуп дышныҳәаз ан. Наӡаӡа
ирыцзаауеит дара: «Абаақәа, ҳаҷкәынцәа, сшәыҳәоит шәгәымшәара
санықәны, ҳара шәҳацәҩашьозаргьы шәара шәхала дыргак ҳаҭаны шәхы
ҳшәырдырыц. Шәыбаҩқәа ҳнапаҿы ианааи – акгьы ҳмыхьӡеит. Бзыԥаа
ҳашьхақәа рынасыԥ ҳаҵанакааит!» – ҳәа...
Зан зыԥсадгьыл аҿы зԥацәа рыбаҩқәа ирышьҭамлац иоуп иззымдыруа,
ибаҩқәа анубалак ԥагәырӷьак иаҟараны ахә шушьоз. Иара атәала гәырӷьарак
шунаҭоз, насыԥк ишазҳәаз.
Лҳәахьа наӡеит Нора. Аслан дырбеит. Дызныз асакаса иудыруа иҟамыз
ахыбжаҿыбжақәа иаарывганы ирзыԥшны игылаз амашьына инақәдыргылан,
рхы дырхеит Бзыԥҭаҟа.
Шәымҩа бзиаз, шәара шәеиԥш ҳара ҳтәқәагьы рбара лахьынҵас
иҳауааит, – ҳәа нрышьҭарҳәеит, рыхқәа ахьыргара рымамкәа икыдырхыз
рыхцәхәыцқәа реиԥш аӡәи-аӡәи ргәыхьқәа неиҿаԥо, еилаҵәиуа еилагылаз Анацәа.
Сышьҭахьҟагьы саԥхьаҟагьы сзымқәацо, игәаӷьны аӡәы ибла сызхымԥшыло,
зҵааракгьы сызрымҭо сгылан сышьҭашәны.
Хагәышьаа рԥазаҵә дызгоз амашьына архәара ишнавалаз, абри
иазыԥшызшәа аҽыҩҳәа саԥхьа илҽыжәԥеит сгәалашәараҿы зцәаара
снахьымԥшыцыз, исхашҭхьеит ҳәа исыԥхьаӡоз, акыргьы зхыҵуаз,
игәазырҳагаз мшык. Сгәы зырҿыхахьоу акы еиԥшымкәа сыблақәа
иаархыҷҷалеит. 1960 шықәса, апрель 17, Арасаӡыхьтәи ҳабахә хышрақәа
ирҿакәашауа, ҳазҵанхо Ахаҳәду аҿынӡа иааиз ахысбжьқәа рыла ирдырит
хаҵарԥыск иира ишазҳәаз. Инашьҭарххны хыҵәҵәра уа инрылсит ажәбжь
ссир – Хагәышь Бусик (Шоҭа) иҩнаҭаҿы аԥа диит ҳәа. Шоҭа иаб Димаҭгьы
ддырӡхьан ҩажәижәибыжьтәи ашықәсқәа рзы. Лахьынҵала иахьеиԥшыз
азын акәхап, Шоҭа иԥшәма Нора иашьас илырҭаз Бабка саб ишьтәақәа
иреиӷьыз акы аарылганы ашаха нахеиҵан, ҳаб Урсҟани Мақьҭаҭи
аашьҭибахын, ихҩыкны рашҭаҿы инеины, ирыдныҳәаланы рышьтәа
ршьит, рнапала идырхиеит. Ачара хпыҿ аҽеиҵнахит, агәылацәа еизнагеит.
«Ԥагәырӷьа раԥхьа Барцыцаа ируит» – ҳәа аџьшьара арҭон изаҳауаз.
Иныҳәагатә аныҟарҵоз ааԥхьара рырҭеит ҳаб иаҳәшьеи, ҳани, лацала
(зхаҵагьы ддырӡхьаз) Ажьиԥҳа Шьаминеи. Идырныҳәоз Шьамина лакәын.
Имаҭәа ҟаҵаны, аҳамҭақәа ацҵаны ишахәҭаз еиԥш еиццеит.
Ашколи ҳареи ҳаицәыхаран. Х-мҩакны иҳаман. Асԥа ала, убас амхурсҭақәа
ҳнырҭысны акәара аҟны ҳкылзгоз. Уакәнаршон, аха ашәанцәа ргәарбжьарала
иаҳа иманшәалан, амҩа ҟаҵан. Хыхь ахаҩаӡара инхон Хагәышь Бусикрааи,
Цымцба Жамыџьрааи, Агрба Жорарааи. Ашьыжь ҳазлацоз ала ҳаауамызт,
убри иарааигәозшәа ҳнарбон. Зны, ашкол аҟнытә ашәанцәа рымҩала
сахьыҩхәыншәаз Минчкараа раанда снавалеит. Ааԥынран. Ираҵлоу
иҵәаҵлоу ус исгәалашәом, ргәара агәҭаны ҵлак гылан. Уи аҵаҟа агара дгаран
асаби. Издырит Аслан шиакәыз.
Шәишәирбаӷь дук агәышԥы кылҳәаны, «џық-бырр» ҳәа амырзакан еиԥш
еиҵнахыз амҵәыжәҩақәа ашьац иаҵәа инахьырсуа, иҽырба-ҽырбо игара
аԥхьа инаиааиуан. Иара инапқәа дрыхон. «Иҿаҳәоуп акәымзар» иҳәарц
иҭахызшәа ихы шьҭихит. Зны дахәлаччеит, нас иԥсахы еибакит, дҟаԥшьхеит.
Ишԥасҭахыз инапқәа ԥсыртырц, даагархны ашьацра дныласыргылар.
Ус рзызулон Бабка ихәыҷқәа, егьараан ихышәҭны икаҳахьан, аныҟәара
иаламгацызт азы. Амаалықьцәа сырҿԥсаауан... Уи аамҭазын, иан рмаҵурҭа
даадәылҵын ишҟа лҿаалхеит чанахк кны, иқашь акәхап, лымҳаҵә наҵшьуа.
Раанда скылԥшуа сахьадгылаз сацәыԥхашьан сҽавак-авакуа сымҩахәасҭахь
сиасит сгәалҭаанӡа...
Арӡреи аибашьра дуи иҭадырцәхьан Бзыԥҭа ақыҭа, убри азын акәхап,
ҳәсагьы хацәагьы ахьааидтәало зыӡбахә рымаз ахәыҷқәа ракәын. Ауаҩы
изын игәаҟуан. Абасоуп зны ажәеи-ажәеи шеихырҳәаауаз Аслан иахь ишиасыз.
Сара сҿарагьы сажәрагьы абла иаҵәақәа сырҿыԥсаауан. Сашьцәа
рԥацәа, урҭ рыхшаара, снапала исмааӡацда, уи азоуп сзишаз. Уажәы
сызлатәоу ахәҩык, ирыхьша сара исымазааит, аха Урсҟан ихылҵыз аӡәгьы
иблақәа иаҵәамхеит. Сыбз аӡаӡ алоуп, Бусик иԥа иблақәа, игәаӷьны
узырхыԥшылом, – лҳәеит саб иаҳәшьа.
Уи иан лыблақәа ӷроуп, – налаҭалкит Ажьиԥҳа Шьамина.
Абла ӷра хазуп, иан лыблақәа ухадыршҭратәа рхатәы ԥшшәы хазынак
рымоуп. Иԥсынҵры духааит, ижәбап жәларык драԥхьагыло дҟамлозар.
Аԥсны абла иаҵәақәа роуп изеиԥшу анылҳәа саадәылҵын ашьац иаҵәара
снылаԥшит, шәаԥыџьаԥла иҭаҳәҳәаз ҳабахәқәа ааимыздеит, ҳашҭа иахыкыз
ажәҩан сҩаҵаԥшит. Ахәыҷы иблақәа зыҿсырԥшышаз сашьҭалеит...
«Аԥсны аблақәа», «Аԥсны аблақәа», – ҭаха сызымҭашаз азҵаара сцәа
иалалҵеит саҳәшьаду.
Аԥсны аблақәа зханы ииз дбаны сыҟандаз. Аамҭа мгакәа дсымбар ҟалаӡом,
аха иаба, ианба ҳәа мшыннырцә дыҟазшәа исхьаауан, сахыццакуан.
Нора Еныкьԥҳа: – Ҳгәылацәа рашҭақәа ҳаарҭысны ҳанаауаз згәы иамукәа
иҳашьҭалаз агәырҩа иасыргаз сшәызӡатәуп, схы иқәуп, Хьымор быразреи
бгәыҭбаареи бхәыҷқәа ирыхәааит. Ҳқыҭаҿы быҭәҳәақәа агәра ргахьеит.
Хҩык зыжәла еизакым шәанеицырҭәҳәалозгьы, бара бтәы алыркаауан.
Уи дара ибыцҭәҳәозгьы иазгәарҭалон. Иахаахыс иаҳхаагазеи, Акулина
лакәзар, дысмырцәеит. Сыззааиуа, алаԥш абас ауаҩы дагар ҟалоит ҳәа сгәы
иаанагомызт...
Шьамина Ажьиԥҳа-Барцыц: – Алаԥш бааԥсы аӡыхь ҭанарбозар, ажәхьа
бзиа ашьаҳахьазар, ҳгарақәа згәыҵазҳәҳәалоз ҳраҵлақәа арҩахьазар, нас
ари иҩыза ивсуазма!..
Глушьа Бытәԥха-Кьахьыриԥа: – Мшәан, иҟазҵозеи абри алаԥш ацәгьара?
Антица Барцыцԥха (саб иаҳәшьа) – Ишәхашәмыршҭын, аԥсылаԥш
аҵкыс абзалаԥш (зыԥсы ҭоу илаԥш) шыҿку, ишеицәоу. Бериеи Сталини
рылаԥш акәӡами аӡәыр ҳамазар харада иҭазырхаз. Рылаԥш ашҳамркра
ауми ҳҭызфааз, ҳзырӡыз. Анахь иугаргьы, арахь иугаргьы алаԥш ацәгьара
аауеит агәымцқьареи, аламысдареи, аԥсымҭәреи, ашьыцреи рҟнытә. Рызегь
рыхкы еилаҭәоуп, еилырхуп уа. Иаҳҟәыблаазааит, аха иаҳҭахы-иаҳҭахым,
иахьаҳҳәо аӡәы иаҳар ҳәа ҳшацәыԥхашьогьы ҳара аԥсуаа ҳагәҭангьы
иҟоуп урҭ рҩызцәа.
Шьҭа шәааи,ҳарԥыс ҳиқәныҳәап, ҳаргьы ҳазхара ҳаицәажәап, – лҳәан
саб иаҳәшьа афырџьан аақәылхит...
Аԥсны аибашьра ианалага, абиԥарақәа шәанеилдырхаа ауп алкаақәа
рбырҵкал санкылырх. Ааи, Аслан, ацәажәара уалагаанӡа уцәа иалашәахьан
ҳзыниараны иҟаз. Иахьоуп ианеилыскаа имариамыз напынҵак шсырҭаз
уԥсахы еиҟәыҷҷо, иумԥсахцыз ухаԥыцқәа еихарӷәӷәо сыблақәа ироуҳәоз
уцырақәа рыла.
«Ахәыҷы ихыхра мариами, аҟаԥшь аԥшшәы дыхнахит, уиоуп дцо-даауа
исирбоз» ҳәа ԥшьышықәса анухыҵуаз исоуз агәаанагареи аиашеи хәыкишьхаки
рыбжьазаарын.
«Зыбз ада зыхәлам асабии, уи игареи шәышықәса ирҭысхьоу иеиҳа дара
рцәа иалашәоит» – рҳәон асаӡқәа. Исоуҳәарц иуҭахыз – зынӡа даҽакын. Актәи
32 шықәса анухыҵуаз Аԥсны аибашьра ишалагоз. Аҩбатәи – уи аҭоурых
аҵалара сара ишсықәшәоз. Аибашьра амца сшалагылоу сыбжанатәыр иаҳа
исзеиӷьын ари аҩыза хыдҵас исымгакәа. Уара уԥсы џьбароуп уцқьареиԥш,
шьҭа ианырхьеит ус зысҳәо. Еибашьуази имеибашьыкәа сеибашьуан ҳәа
ҳазжьауеи иахьанӡагьы иаҳзеилмыргацт. Амала сиқәгәыӷуеит ҳпрезидент
Анқәаб Алеқсандр Золоҭинска-иԥа, иҽҟьаны дашьҭоуп реилыргара...
Аслан, уара уабиԥара акәзаарын Аԥсны шьала иҿыхны Ахьыԥшымра
амҩа ҳзылзхраны иҟаз. Унапы иахаз аҟаԥшь шәара шәшьа еиԥшнушьалеит.
Уи ацаха иахьагьы сыблақәа иаархыҷҷалоит. Ҳхаҳәқәа ирхьыршоу аԥсуаа
ршьа аԥшшәоуп. Абри сазхәыцноуп аԥсыҵхрахь ацара зызгәаӷьыз.
...Шәыбаҩқәа ахьыҵырхуаз сара сгәаҿы аԥашә-дацқәа ирынкны
иацҵырхуазшәоуп ишсыхьуаз. Ахьаа еиқәымтәаӡацт, ҳиааира ҩажәа шықәса
шахыҵызгьы. Иахьатәиала иазаанаҳкылап рҳәаанӡа, уажәгьы сыблақәа
ирхымҵыц шәаазҭыргоз уи ажра схықәгылан...
Аҭыԥ ҳамоуп Барцыцԥҳа (ус акәын дышсышьҭаз), баагоит ибҭахызар!
сыжәҩа даахеит уан Нора, убаҩқәа зқәырҵаз амашьынахь даннеиуаз.
Исыздыруам хшыҩзышьҭра сылҭартә амч лызҭаз. Сгәы сыҵблаауан мап
ахьылцәыскыз. Аха ихдыркәшаанӡа саагылар акәын...
Аслан, иуасҳәоит уа игәасҭаз: иҵырхыз аҷкәынцәа ахьгылоу снархагыланы
аккаҳәа мыткәмала исҵәыуозҭгьы имарианы исхызгон, сгәы сҟычуан,
аԥсахшьа снарԥшаауан.
Гәаныла аҵәыуара шыхҭархагаз уброуп иахьызбаз. Ҩышәи ҩынҩажәаҩык
ирбаз рыцԥхьаӡа сҵәыуон сылаӷырӡ сгәашҟа имҩахыго. Арахь рыжәлақәа,
рыхьӡқәа сыблокнот ахь ииазгон. Уиашоуп Аслан, ианысҵаз рахьынтә
ԥыҭҩык рыцәҩашьахеит. Аха уа аԥсыҵхра алахьынҵоуп, уа акы џьоушьо,
гхак уаныӡбо иҟамызт.
Изхысҳәаауа, знык аҩны снаӡаны, ҳӡыхь агьама абара сахьӡар сеиқәхон,
ҳәа сызҭалаз автобус ду «Аҟәа-Шәача» иҵегь иццакырц шысҭахыз Бзыԥ
ацҳа ҳнықәсзар, анацәа рыҵәаабжьқәа урхәаҽуан. Цашьас исымазиз
Гаграҟа, сылбааит шәыбжьаларҭаҿы. Иууаӡа иҭацәын ашәанцәа рашҭақәа.
37 шықәсазы «ахҵәацәа» ҳәа хьӡыс ирыҭаны иааргаз, ҳабацәа иреиӷьыз
рҭыԥқәа рҿы индырхаз. Схы хжәаны сыхәдаџьал иқәызшәа ихьанҭаӡа
сшаҵаз иҟьаҟьаӡа иаартыз шәгәашә снадгылеит. Аҭалара мариамызт азы
сҽааныскылеит. Зны, санҵаҩыз, амзагьы тәыҩак ахагылоушәа сгәы ианабалоз,
«Аԥсны аблақәа зхоу дызбароуп», – ҳәа схынҳәыӡынҳәуа сызвагьежьлоз
шәаанда. Зныкгьы амҩахыҵра ззымгәаӷьыз. Ишԥагәхьаазго уи Амш – узгараз
угара, изҵагылаз аҵлагьы.
Шәашҭа иакуамызт аҵәыуацәа. Арасаӡыхь ианҟьон аҳәҳәабжьқәа. Аҽны
иҵырхит угәылацәа, уҩызцәа: Алик Барцыц, Руфик Бениа, Адгәыр Бениа,
убас Вахтанг Хагәышь (Баҟәылӡха), ус имаҷҩымкәа Бзыԥҭаа.
...Ишыхәлара ихәлахьан. Аԥҭақәа иҩыргәылшааз амреиԥш саԥхьа
илҽыжәԥеит игәышьҭыхгаз даҽа гәалашәарак: 1977 шықәсазоуп. Ҩыџьараны
аус зуан: Гагратәи абжьаратәи аԥсуа школ аҿы, убас арадиодырраҭара
«Ицәажәоит Гагра» аҿы диктор-корреспондентс. Аҵыхәтәантәи аҵәҵәабжьы
аҽны исыӡбеит Бзыԥҭаа ҳаҩнду – ҳаԥсуа школ саҭаарц, адырраҭара
иазсырхиарц абжьаратә школ иалгоз гәыԥҩык рыҿцәажәарақәа...
Ублақәа рыла уздырит. Урҭ рҽеиҭарымкӡеит. Иахьысҳәо, аха усымбаӡакәа
иузҳаит, уаанӡа унеихьеит ҳәа сыздыруамызт. Уеихых-еиҵых, укахәхәа.
Агәырӷьаратә цәаҳәа иқәгылаз шәыкласс раԥхьа уара угылан. Ажәа ансырҭа,
ишәыдныҳәаланы, иалахәыз саси аԥшәымеи арҿиаратә қәҿиарақәа
рзеиӷьашьо «Ахатәымҩа» ҳәа хыс измаз ажәеинраалак сышәзаԥхьеит.
Ианхдыркәша хәҩык сшәыҿцәажәеит.
Лаԥшы хаала иааимудеит ҳашкол ашҭа, иахыкыз ажәҩан уҩаҵаԥшын,
сызҵаарақәа рҭак ҟауҵеит, ишәа-иза, иаазыркьаҿны. «Сара исыӡбаз, сгәы
иҭаскуа анцәа исыциӡбозар» ҳәа иҿыхааз лафқәакгьы нацҵаны.
«Аррамаҵура сахысроуп, насоуп иреиҳау аҵараиурҭа санҭало. Исылшо,
ихәыҷы-иду, сқыҭа иазыскуеит»,абас иаахуркәшеит уажәа.
уҳәа хыԥхьаӡара
рацәала иуанаршьахьаз аџьшьарақәа, адыргақәа идырҵабыргуан Аԥсны
ԥсыс ишухаз. Уани Уԥсадгьыли акны ушахәаԥшуаз, Уламыс шыԥшьаз...
Гагратәи азанааҭ-техникатә ҵараиурҭа уанҭаз аума, Гагратәи автотранспорттә
наплакы аҿы аус ууазма, 1985 шықәсазы Ленинградтәи ааглырхратә
ҵараиурҭаҿы уҵара хыркәшаны – техникс уаныҟаз аума аԥсуа ҭыԥҳа цқьа
леиԥш ухпатуқәҵан.
Уаб исзеиҭеиҳәалон: – Саб Димаҭ дахьдырӡыз хьаас иман, есымша
ирҿыцуан. «Аԥснытәи ҳархивқәа-аҿаҳақәа», – ҳәа игәы иалан. Уаҟәыҵ,
иухаршҭ арӡра, ҳәа даниҳәа, исхашҭыр ҟалаӡом саб, арӡра аҵыхәа
ԥымҵәаӡацт ҳәа ҭаҳмадаҵас уамақәак ҭиршәшәон, – ҳәа уаб исзеиҭеиҳәаз
ҭыԥ лыԥшаахк ахь ииазгахьеит.
Марттәи ажәылараан иҭахаз рахьынтә раԥхьа снызхагылаз уара уоуп.
«Аслан» еизнагоит лахьынҵак зԥеиԥшхаз «Асланраа».
Аԥсны аблақәа ихоуп рҳәазар, сара иацсҵоит. Аԥсназын ишьҭалаз
рыблақәа роуп Аԥсны иахоу, урҭ еиқәыԥсара рықәӡам. Анцәа иџьшьарала
сыԥсы ҭанаҵы шәыблақәа рҿаԥхьа исҭоубоуп, шәшьамҩақәа сшырхымҵуа,
ашәа ҿыцқәа шаԥысҵало.
Нагӡара ақәзааит Асланраа рыблақәа зхалаз, рхаҿсахьа зхаҿсахьоу
Аԥсынтәыла!
Агәымшәаразы амедал уанаршьаргьы игхахомызт. Уара, Аслан, ужәлар
урфырхаҵоуп с-Ҳаџьараҭ Кьахьба хәыҷы.
Шәышықәсала умцажәла иаҿыргалааит, уԥацәа иузнымҵыз нырҵааит.
Уԥсы сакәыхшоуп!
...Сыблақәеи сгәи илеимҵарк-ҩеимҵаркуан хымшнаҟьак сызлагылаз.
Сгәаҵа Бзыԥашҭа иаҟарахазшәа, иҵырхуазгьы, хаԥсырала иҵызхуазгьы,
зыхцәқәа ирыханы икыдызхуази срыладырԥшуан.
Иудырратә иҟази, Аҟәа агәҭаҿтәи абаҳчахь зызқәаҭыԥ алхтәызи
(иҩашьахьаз), инықәырԥшны изларҳәаз ала, шәи ԥшьҩынҩажәи жәафҩык
ыҟан. Гагра араион иатәыз (Пицунда, Цандрыԥшь, Гечрыԥшь 4Ӡ-ҩык, уи
аамҭазы ателекамера аԥсахра зылшаз сыблакнот ахь аиагара сҽахьызгӡеит.
Урҭ рахьынтә – 2Ӡ-ҩык Бзыԥҭаа рыҷкәынцәа. Ирбаз ихьӡи ижәлеи
шаарҿыҵшәалак, дысцәыбжьамхарц, изҳәоз сырҿамԥшӡакәоуп хаха ашәҟәы
ишанысҵоз. Гхак ҟалозаргьы уа иаламԥшыз иоуп иџьазшьо. «Ҟалап» алоуп
иахьа уажәраанӡагьы ибжьаӡызи ирыцәҩашьази ҳашрышьҭоу. Иара усгьы,
абри аблокнот ауп лассы-лассы сызгәылоу, аԥсыҵхра аԥшшәы зхымҟьац,
«сзыҿцәажәало», ҳажәлар злагылаз ахьаныԥшуазгьы, зыгәрагьы зго. Сара
ирысҭаз алоуп иахьа уажәраанӡагьы гагратәи ателехәаԥшрала ирышьҭло,
иара убас агазеҭ  ианырҵазгьы... Ишыҟасҵалацыз еиԥш,
ноиабр 7 азгьы Аҟәантә Гаграҟа иаауаз автобус слыбааит сқыҭа сахьаалалаз.
Икҿаз, ирԥшаахьаз 1Ӡ-ҩык ҵәыуаны Гаграҟа сааит. Амш акгьы узалагӡомызт,
ихәыҷхахьан, исцәыхәлон... Икҿаз рынаскьагара сыҽсзалархәуамызт,
аԥсыҵхра аҽагмырхара са сзын иуалԥшьан, иԥшьаз усны исԥхьаӡон...
Ус сбықәгәыгуамызт, ҳгәыбылҩы – ҳаԥсҵәыуаҩ ҳәа баша ҳбышьҭазаарын.
Ҳаԥсынҵрыкьаҿқәа аӡәызаҵәык иԥсыжраҿы бҳамбеит, зегьы беицгәаҳҭеит.
Аԥсыҵхра зусу ахацәа роуп, есымша бымцар амуа, уи ала ибыргылозаап.
Арасаӡыхьаа башьцәа раԥхьатәи амш азын ижәбеит, бҽааныбкыларц
быхәҭан, – ҳәа ҳқыҭан еицырдыруаз рҵаҩык снаскьалԥхьан, аҽԥныҳәа
сылҭагәышьеит.
Уи былзымӡырҩын, ишымариам здыруеит азы базрыцҳасшьоит,
аха бҽахьагбмырхо ус бзиоуп. Ирызкны цәаҳәақәак аныбҩуа быблала
бызлаԥшыз, убри еиҳау аҵабырг ҳәа ишьоуп, баԥхьаҟа сыԥсааит илҳәаз
бхахьы ибгарызар, – ҳәа сгәы ҟаиҵеит арҵаҩы лгәынамӡара заҳауаз сеиҳабы
Лиутик. Иаргьы деибашьуан, изакәызгьы идыруан аԥсыҵхра аҵакы.
Ауаҩы (аԥсуа иоуп сызҿу) дызнымшәо, изымхәаҽуа хлымӡаахрак
ыҟамзаап. Хаарас, ӷәӷәарас исылаз сылабеит, шьҭаҵәҟьа исылшом ҳәа
саагылазҭгьы, хымш рцәа иҭагӡаз, сыблақәа исзеиқәдырхаз убри амш аҿы
игәыласшьуан, ҭоурыхк иазынмыжькәа.
Уаламԥшӡакәа, иҵырхыз уиҿамԥшӡакәа, извыршьааз, ма изхылҵыз
ирызкны статиак, телеочеркк аԥҵара сара стәала ибжоуп. Мшы заҵәык, ҩымш,
сааҭк салахәын ҳәа алкаақәа узыҟаҵомызт.
Ноиабр 7, асааҭ жәаҩа рзы амш цәгьамхазҭгьы аҽны ихдыркәшон. Ари
баша қәаурамызт, анацәа ирыцҵәыуон...
Уи амшгьы нҳажьит ҳашьҭахьҟа, аха ишԥа! Алеишьа злаҟаз ала, ауха ус
икаҷҷо амза ԥхоит ҳәа сыҟамызт. Лацәааихьшь сзыҟамҵеит ари аҵх азгьы.
Аус ахьызулоз суада схы сзыҩнамкит. Абарҵаҿгьы стәалон, исзыԥшыз сыстол
ахь сиасын аусура салагеит. Аԥсыҵхраҿы зышьаҭа сҳаз ажәеинраалақәа
рцикл «Аԥсны Анацәа», убас аҽны сызлаԥшыз асахьа мықәшәатәқәа ақьаад
ахь риагара сықәҿиеит.
Басныкиԥа иашьа иԥа Даур ԥшӡа, арԥыс шьахә ибаҩқәа рбеит
аԥсыҵхра раԥхьатәи амш ноиабр 5 рзы. Аԥсыма ишәҵара рзалмыршеит, ус
иниқәыршәноуп анышә дшарҭаз. Басныкиԥа ихы изамхуамызт, Гарԥ дыҟан,
уиаахыс аҩныҟа, Гаграҟа дмаацызт...
Аԥсабара еиҳау хеиқәырхага, лабжьага шыҟамыз абри аҵх иснардырит.
Ҽынла уи амыжда ҭыԥаҿ сызнышәоз, зԥышәара сықәшәоз, иахьсхызгаз
аҟны иаанымхакәа аҩныҟа исыцаауазаарын. Ауаҩы агәаҟрақәа рыцқәа
данрыбжьахалак ауми аԥсеивгагақәа аниԥшаауа. Исхыҷҷиаауа исыцраз
амца иахырԥсаагахеит сбарҵаҿы атәара. Уажәы-уажәы сылаԥш аамҩахнагон
ҳашҭаҿтәи Ажәҩан. Ааи, ихатәы хьыӡхеит са сзы.
...Ноиабр 6 рзын, аԥсыҵхра аҩымш раан сгәы иҭазтыз ауп уи Ажәҩан иадызбалаз.
Арзик нҵәа, инхаз дахьалакым, иацы ара узбар ҳәа сышшәоз,
зынӡа убжьаӡыр уан дабазго, ԥсыхәас исымоузеи,ҳәа аӡәы дӷызыӷызуан
игәыҭшьаагаха. Издыруа бжьуп, арахь исзеилкаауам. Нели Ҭарԥҳа!
Сыҽрылӷәааны снеин, лыжәҩа снапы наҵхны шьҭахьҟа саалыхеит. «Сыԥсы
бахьӡеит, иҭабуп» зҳәоз лыблақәа санырхыԥшыла, раԥхьатәи амш азын
избаз блақәамызт, еицакхьан, зынӡа рҽеиҭаркхьан. Сарӷьа напы азқәа
кылырблаазшәа сааҭрысит. Лыблақәа ирхыкьасаны илеиуаз лылаӷырӡқәа
роуп, убас ицан, убас урбылуан, иахьанӡагьы исныруеит иснаҭаз абылра.
Слызхәыцлоит, агәыӷәӷәа зызҭаз, анра аныҟәгара зҽаԥсазтәыз Арзамеҭ
Ҭарба иаб иаҳәшьа Нели Ҭарԥҳа. Алаӡарагьы лымоуп, дырҿиаҩ дууп. Уи
аҩыза зылшахьоу дмаҷуп. Ус дыҟамызҭгьы ус димшазҭгьы Анцәа, лыԥшӡареи
лкани мырҩашьакәа аранӡа илзаамгар алшон, снапы иақәҭәоз лылагырӡқәа
рцашьала...
...Сҩыга сыстол инықәсҵан еиҭа ажәҩан сҩаҵаԥшит. Иахьа Аԥыза-министрс
иҟоу Лакрба Леонид Иван-иԥа аргама дадызбалеит. Гәаныла
алкаақәа рзыҟасҵон аԥсыҵхраҿы иааирԥшыз ачҳареи аамсҭашәареи. Ажыга
раԥхьаӡа ианадырсуаз напхгара рыҭо инархагылаз, иаахдыркәшаанӡа
гәамҵрак инмырԥшӡакәа, ирыҵаҳәатәу дақәшәаны аус иуит. Аԥсыҵхрагьы
арԥшӡара аҭахызаарын, уаа шәҩык ахацәа лыԥшаахқәа ирызныҟәымгоз,
имариамыз, убри анапынҵазын Анцәа даҳзишазшәоуп ишымҩақәиҵаз.
Шәгәы ишԥаанаго, сара стәы дызбарушь, ԥсыхәас иҳамоузеи? – ҳәа
даарыгәҭыларкуан Анацәа. Зҭакқәа рыҟаҵара цәгьаз, зыблақәа рхыԥшылара
уадаҩыз, зԥацәа бжьаӡыз, ма иудырратә иҟамыз, рҭахыра рызҵаарақәа
рҭакқәа ҟаиҵон ԥсыраӡала, маршәакрала.
Ноиабр 7 рзы: – Аҳәара шәысҭоит шәымгәамҵын, аха иахьатәиала
ҳусура аанаҳкылар акәхоит, ишыжәбо, ақәа аҽаргәгәеит! – ҳәа Леонид
Лакрба ҳаԥхьа даагыланы данҳаҳәоуп, ақәаршыҩ шалагаз ангәасҭа.
Ҳшыбааӡара ҳбааӡахьан... Абарҭ зегьы ҿыц ихынҳәны, тәыс сҟаҵаны, сыҵх
ншәхагьежьуан.
Ауаҩы игәы рҭынчны цәымҭхаа бзиа анимоу ауп хаа-хаа ианизшо, аҵхгьы
анасыԥ анамоу. Ашара уахымыццакуазароуп, агәнаҳара уқәумҵароуп. Аха
исхызгаз ҩ-ҵхык раан еиԥш аҵхи сареи сцәеижь исзадымгаз аԥсыҵхреи
ҳшеиқәҵәиашоз еицҳаршеит.
Аԥсыҵхра аҵыхәтәантәи амш. Ашьыжь, сара саԥхьа аӡәы дҩеихьеит
ҳәа сыҟамызт. Сгәы нсыҵаҵәааит Цыхьчба Лерик данызба. Иԥазаҵә Нури
дҭахеит март 17 рзы. Аԥазаҵә, аӡә иԥсы егьи ишихамгьы, умца еиҵызхша
даҽаӡәы данумоу акгьы умыхьызшәа иуԥхьаӡоит. Издыруан Нури иԥа дыҵхны
дшигахьаз. Ҭенгиз Габуниеи иареи роуп еицхырааны уатәи ала дзырҽеиз.
Нури анышә данамардоз аҽноуп, Аҟәантә исымҩатәны, сымҩахыҵны
санрыдышшыла... Убриҵәҟьа ихы ахибааит Лерик гәаҟ.
Аҵәыуареи адышшылареи мариоуп, бара бынҳадымҵӡакәа ҩахьхьи
иҟабҵазоуп урҭ иреиҳау. Нас иҟалозиз бышиашаз Гаграҟа бцазҭгьы, – ҳәа
ааԥсара дук ҟасҵазшәа игәы иҵалеит снеира. Ргәыла ҷкәынак имашьынала
сааимышьҭыр имуит, исцәыхәлахьан азы. (Иԥа анышә дамардахьан).
Излеилыскааз ала, зԥацәа рыбаҩқәа зԥыхьамшәацыз џьара цхыраарак
сызрыҭозар, сыбжьы аарықәсыргап ҳәоуп даҽа зныкгьы ахыдҵа зигаз.
Аԥсыҵхра напы анадыркуазоуп дангәасҭа. Хымшнаҟьак уа ихигаз аџьамыӷәа
ихы-иҿы абылхьан. Аарлоуп ишааиртуаз иблақәа. Иԥа дахьынӡакҿазгьы
иҽагирхомызт. Амҳаԥ аҿы иаҟараны измаз расатәы лаба хҵәахак икын
ипашәӡа ицәны. Дзышьцылахьаз ажра дынҭаԥалеит. Имахәарқәа хьашьшьаа
напы аиркит дызнышәахьаз аус. Актәи амш аангьы ажыгеи аҽагеи ихы
иаимырхәаӡеит. Убас ишьапы даԥшуан, ржьы дирхьыр, хәрак рниҵар ҳәа
дшәошәа ихы ахибаауан анышә дахьылагылаз. Инацәкьарақәа рылоуп
анышә шыԥхьеишьшьаауаз. Рхы-рҿқәа ирыдҷаблахьаз анышәқәа даарыхо,
ирыцқьаны, ррыцҳашьара илжжуа. Илаӷырӡқәа игәашҟа имҩахигон.
Ишԥацәгьоу аблақәа ирыцәӡаны агәаҟны аҟажара...
Ахыркәшаратә мшы. Ауаа маҷхоз шџьысшьоз, зыбаҩқәа зымбацыз
азрыцҳашьаны, рыԥсцәа шыкҿазгьы, уи аҽны анышә иамардоз шыҟазгьы,
иарбаз аамҭа рҽагмырхакәа ахәы нықәдырҭәааит. Еицырхәхәа лахьхьи
амҩаду аҿынтә ибжьырҭәаа иҩеиуан. Уи акәындаз, рыхқәа ахырбаауан
изымбацыз рылымкаа дара ртәқәа рдырратә иахьырԥыхьашәаз, рыԥсқәа
ҭаны ироузшәа...
Ишыздыруаз мыч ҿак сылалеит, сзышьцылахьаз ахаҿқәа анызба.
Анацәа, абацәа, зықәра иҭысхьаз, ақәыԥшцәа, ҳазегь аԥсшәа еибаҳҳәон.
Актәи амш азын аӡәи-аӡәи еиҿамԥшӡакәа рнапқәа ааихьыршьуан. Џьара
снарԥырымшәеит, ԥыҭҩык рыҿцәажәаразы сгәы азыҟасҵеит. Сырҿиара
аҽԥнартлеит. Аҭагылазаашьақәа сырԥшны, џьара схы аԥшнымҵакәа, маӡала,
даҽаџьара аргама, хшыҩзышьҭра рзызуан аицәажәарақәа...
Аԥсуа иламыс даҽа ламыск амаҵәҟьазаап. Изакәытә гәашьамхузеи
ирыҵаз, рԥацәа шыкҿаз зтәқәа ирышьҭаз инарывагылаз Анацәа.
Ҩыџьа анацәа еицәажәон рыгәқәа неидҵаны: – Бара былымкаа сара
стәы дахьызбазоуп сгәырҩа зырҵысыз. Сабашәыхәо, аха абарҭ агәаҟқәа шәзоуп сзааз...
Ус шԥабҳәо, бара, ԥыҭҩык ахьыжәбазгьы акыр иаԥсами. Аӡәы ида
дырзыҵымхызаргьы ҳалаӡар акәхон. Ихадароу – аԥсыҵхрагьы ҳаиааит.
Уи акәын ааигәа ҳазнымиацыз. Аха ҳацәгьаӡам, ҳ-Аԥсны алахьынҵа
иахьамеижьауа. Сгәанала, ачҳара ҳазҭо иара абри Ҳаԥсадгьылоуп, – дцәажәон
зԥа ибаҩқәа ирышьҭаз...
Абри ашьҭахь ҳахқәа ҳрызхәыцыр, ҳаилибакаар, ҳара-ҳара ҳаӡәыкра
ҳацәмыӡыр, усҟаноуп ҳԥацәа рҭахара аира ҿыц еиԥш санахәаԥшуа, – лҳәеит
лҩызак.
Сгәы ҿнакааит реицәажәара, рҽеирак аҭахымкәа ишәа-изаны иазгәарҭаз,
рҳәашьа еиҭамккәа ашәҟәы ианысҵеит. Сааиҵамхаӡакәа ашырҳәа снеит
раԥхьа. Дара зусҭацәоу, убас, рыҷкәынцәагьы рыжәлақәа, рыхьӡқәа
реилкааразы. Уи азхон уи аҭыԥ аҿы. Аха аԥсцәа ахьҭыргоз ажра ихықәгылаз
рыбжьқәа цәгьахеит, аууҳәа иааилалеит.
Уаҳа аӡәгьы даабом, – ҳәа иҭыҵит ахацәа.
Лерик Цыхьчба заҵәык уа иҽааникылеит. Амҩа ҳаибамҭо уахь ҳҿынаҳхеит
ҳаижәыланы.
Зтәқәа зымбацыз, уажәы-уашьҭан иаҳзыҵырхуеит ҳәа ргәеисыбжьқәа
аанкыланы, «дыздырратәы дызбарушь» ҳәа, иԥшыз Анацәа хагаха еилахеит.
Иаҳамбац ҳәа убра еиқәырԥхьаӡеит жәиԥшьҩык: Гамисониа Даур, Гьерзмаа
Ҷыҷыкәа, Гәбаз Валери, Занҭариа Асҭамыр, Оҭырба Валери, Ҟаитан Зурик,
Маршьан Закан, Мезенцев Миха, Шугьен Омар, даҽа ԥыҭҩык. Урҭ ранҵара
сзахьымӡеит. Сзызҵааз сырбо иҟамызт, изқәым иқәым ҳәа рнапқәа наҟьаны
зымҩа инаскьеит...
Ара иҳамбар иаҳа еиӷьуп, – ҳәа актәи амш азын аҽшьра иаҿыз,
ирызнымкылоз, уажәы ажра иаԥырҵуамызт, азин рырҭар дара азхиан ажра
иҭагыланы иҵегьы аԥшаара. Аԥсыҵхцәа ирыҳәон макьана ихыдмыркәшарц.
Быжьра-быжьҵәа иҵалар рҭахны, ицангьы изымцо, дара-дара еиҿаԥшуан.
Аԥсыҵхцәа рҽагақәа зымҩа икарԥсахьан.
Лерик Цыхьчба заҵәык имҳаԥ ныҵакшо, аӡәы игәы дықәгылар ҳәа
дшәошәа, ажра аганқәа ирываршәны дахыкәшеит анышә пылҳаҭра днахааахауа.
Арахь уааи шьҭа, унапы сыркы! – ҿааиҭит хыхь ихықәгылаз ҷкәынак.
Уаанҿас, даҽаӡәы дыҟоушәа збоит, уахәаԥши ари анапы. – Хыхь
иқәыз ашьыршьаф иаҵәа аақәхны уаҟа иааиҵихын, иҵихыз анапы уа инылеиҵеит.
Аӡәы даанукылар, егьи ажәак узиқәымҵауа еилауаҭыруаз рҽаадырҭынчын,
зыҽхәжәаны уа иҭагылаз Лерик инеизыԥшит рыԥсқәа ӡаны. Инақәыршәаны,
оҳ, гәышьа! – ҳәа даарыдгылеит Нелли Ҭарԥҳа. Илышьҭагылаз ҩыџьа аҳәса
изларҳәоз ала, аҽны иҵырхыз аӡәы дудырратә иҟамызт. Аҵанӡа иҵаз ракәхап
ҳәа еицәажәон, лахьхьи ашҭаҿы ишьҭаз еимданы ишҩеиз еилукааратә.
Аухатәи аҵх аиҳарак лара Нели лакәын сгәы дааҵымхӡакәа сзызхәыцуаз.
Уаҵәгьы дҩеирушь, илылшару, лара дҩеины сымнеир – убри ауп аԥсра
еиҭа аԥсра,шысҳәоз, ажәҩани, сашҭеи, сареи хәыҭ-хәыҭла ҳшеицәажәоз,
сылацәа нҭааит, ус сыстол сшахатәаз акәзаап ишсыршаз...
Нели Ҭарԥҳа лхы хырҳәҳәаны ажра дынҭаԥшит. Лылаԥш лзаҟәымгеит
ашьаршьаф иаҵәа илаз анапы. Лхы Лерик иниқәылкит.
С-Арзик иакәзар сабацо, сызшьуада, схала исзымгәагьыр ҟалап аҽшьра.
Уан Гәули иласҳәозеи, иахьаҵәҟьа аҩны сдәылҵит сахьцо мҳәаӡакәа.
Анцәа сиҳәеит Гәули лгәы сырҭынчратә мҩак усзылԥха ҳәа. Ашьа зылжжуаз
анышәаԥшьра илагылаз Лерик дшаҟьшаҟьон. Нели дналҿаԥшит ихы
ҩышьҭыхны, иаразнак илаԥш лҟәигеит, лаԥхьа харак идызшәа. Нас хыхь
иқәгыланы изыԥшыз ахацәа ицхраан, иҵихыз дицҭыргеит. Ихы ихагыламызт,
иарма напы ҿжәан. Иарӷьа-ҭиграфла ирхханы иҿаҳәан. Ирмаҭәагьы амыхәеит,
инапы абаҩқәа рҿынӡа инеины иалапахьан.
Ааит, аҳаҳаи! – ҳәа Гәымсҭа аӡиас еимгәҳәаны Аҟәа ианалала, Аиааира
ҳәа арҵәаа иҳәҳәаны аӷа ианижәла, аӷа дацәымҩашьо ибеит Аԥсны зтәу
рахь имхынҳәыр шамуаз. Ахьымӡг даҵаҵаны, ихатәы бызшәагьы иаргьы
рԥашә дацқәа ирынкны, дыҵжәаны наӡаӡа Егры дышхырцоз агәра анига,
усҟан диасит зыԥсадгьыл ахьӡала зыԥсы зхыҵхьаз, зыблақәа еиқәыԥсахьаз
ҳаруаа уаҩытәыҩса ишиаҭәам ала рызныҟәара. Усҟан ицәымӷхаз, зыԥсфҩы
иаҳаз ихы агәаӷ рхигеит...
Март 15, 16. Арҭ арыцхәқәа сырбылхьеит сызхаанӡам «37» еиԥш.
Абацәа рыццышәқәа каԥсон. Дара раҟара амыткәма зҳәахьада! Аха гәаныла,
аӡәгьы имырҳакәа. Зԥацәа инархагыланы имҵәыуаз. Усоуп дшыҟоу аԥсуа
Аб – Зыԥсадгьыл аҿаԥхьа ԥсадгьылра зуа. Убри аҵаулара аҟынӡа сназгаз
аԥсыҵхроуп...
Ахаан шьац иаҵәак зықәымиаауа ицәҳарҵәахьан ажра ахықә. Еихатәы
лабак рыҵаурԥаргьы иузмырҵысуа иҵаҳцалахьан ахаҳәқәа.
Хазы ишьҭаз анапы зхы зхагыламыз ишитәымыз шьақәдырӷәӷәеит анапы
иадшәыланы иадыз ацәамаҭәала. Аха иааизакны ашьаршьаф ахь ииаргеит,
даҽакала ииашахом ҳәа азыӡбаны. Лерик Цыхьчбеи Амԥар ҷкәынаки (ихьӡ
сгәалашәом) еимакеиҿакны, еицрыманы рҿылархеит. Ҳхы-ҳгәы иҭамкәа
уброуп иаабахьаз еицәаз ахьаабаз. Ауаҩы бжатеи анапы заҵәи раԥхьаҟа
иҵырххьаз ахҩык зқәырҵахьаз амашьына дәықәлахьан, анапы анырба
дааныркылеит, уааԥшы, даҽаӡәы дырбеит ҳәа ҳаҟоуп ҳәа. Хазы ишыргоз
анеиликаа аныҟәцаҩ, деихагәышьеит, аҽышьаҳаиԥш имашьына шьҭарҳәазо.
Агьежьқәа умбо зҽакәыршаны иашьҭаз аахынҳәын, убри еиҿыхыз абжата
лахьынҵацәгьа длазгоз ирыкәшеит. Деимаркит.. Инцәыҵаххуа илазгози дареи
анацәа ҿыц икыдырхуаз рыхцәхәыцқәеи дареи шеиқәҵәиашоз илбааргеит.
Ашьҭаҵаха рылҭомызт ирышьҭарххны ирышьҭаз аԥҳәыс. – Шәласы,
сшәыҳәоит уи анапы сара исшәырба, иблызаргьы сара исыцәҩашьаӡом
сыҷкәын инапы!лыԥсы ҭылхуан ԥҳәыск. Ирулакгьы дышьҭарҵеит.
Ани аԥҳаи изеибамдырӡакәа еицәхҟьар алшон. Ибыжәлоузеи ҳәа
усазҵаар исзымҳәар ҟаларын.
Ара уҳамбар еиҳа еиӷьуп, иԥсы ҭоуп, даауеит ҳәа сузыԥшызаап,
ҳәа ауеимадаҳәа инеимаҭәаны иҵәыуоз, абри абжата ихыртыха рибамҭо
ихеибаҳәеит.
Лыԥсы лылшәшәеит, «Уабаҟоу Џьарнас, уҽсырба Џьарнас», – ҳәа иҳәҳәоз
аԥҳәыс аукы, еиқәакы, касы еиқәаҵәала лхы-лҿы ҭаҳәҳәан. Џьарнас Гасан
Сириатәын.
С-Арзик, уара ухаҵа ӷьеҩхоит у-Ҭарбазар, ҳәа икьаҿ ԥыртны игәы
сагәӡлон. Ашьаршьаф илаҳәоу иара иоуп ҳәа усырҭахыр. Усмоу, ани анапгьы
сызсырхон. Ааи, убраанӡа сџырхеит, уара сфырхаҵа уоуп убас сзырӷәӷәаз...
Уара иухьша уаҳәшьаду дахәхааит, ҳәа есымша исзырҳәоз абри акәызма!
Зҵаара заҵәыкоуп иусҭо с-Арзик, иласҳәозеи уан Гули?
Гули Кьычбоу? Дгьечԥҳазар – дызлаиааиша мҩақәак лыԥшаап лара
лхала. Иуаҳама? Лхала! Лымацара!..
Ишәыдысныҳәалоит зԥацәа рыбаҩқәа збаз.
Зтәқәа бжьаӡызгьы агәра аагоит ҳадгьыл акәаҿы
ишыҵәаху. Рыхьӡала баҟак ҳаздыргылар ҳӡамҩақәа
надҵаны иҳахьчалап. Ахьыԥшымрагьы ҳахаанхароуп.
Ус анакәха, иахьанатә ҳазхәыцроуп
ҳага иаҳшәиҵаз ашәы, иара ихаҿсахьа зхаҳкаауа,
ашәыхра аамҭа шааигәахаз. Сшәыкәыхшоуп зегьы!
Абраҟа иаазгоит уи илзыскыз сажәеинраала алагамҭа.
Ҳадгьыл ацәеижь ҳадуп ҳара.
Сан – сымцажәла, бара сгәацаԥха,
Бгылом ахаан алаба бҽанҵа.
Ашкол саналга, ҳԥырны ҳкәашон,
Зегь рылаԥш ҳхын, мыцхәы блашон.
Урҭ Амшқәа – сыхьӡала ихьчала,
Усҟанеиԥш акыр-кыр быччала.
Аԥсуа хаҳәқәа брызхәыцхьоу, сан? –
Шәнеибац зларҳәоз аԥсыуа бызшәан.
Шеи-шықәсеи урҭ шьала икәабан,
Шәара ишәҩызоуп, ирчҳахьеи, сан!
Гәбылрак злам иҟоузеи Аԥсны;
Амӷцәҟьа схьынԥашон иансхыҵуаз сыԥсы.
Аӷа симырбакәа саҵәахт хаҳәык,
Ахӡы сыҿшьуа исхатәан уа ҳәыҳәк.
Адгьыл хыџхыџуан, аҵлақәа ҳәҳәон,
Сшьа згәыҵкьасоз адацқәа еихон.
Гәымсҭа қьызқьызуан, аҵәыуабжь саҳауан,
«Ахәрашәа» схагьежьуа «Сыԥшалас» аҳәауан.
Иаҳҟәыблаауп, сан, рԥацәа рҵәахуан,
Бабацоз иахьа! Ҳәатәыда бынхон!..
Аԥсуа ԥҳәыс лгәымшәареи лҭеиҭыԥш блахкыгеи
роуп иахьа иззышәаҳәалатәу, афырхацәа агәамч ду рыманы иҟазҵаз.
Ҩ-шьҭыбжьык рыда змам ажәа кьаҿ «ан» еиднакылоит ахшара зауз зегьы.
Аха «Анра» аныҟәгара зылшаз Анацәа – ирааӡаз роуп ҳазлаҽхәо, Аиааира
ҳзаазгаз.
Анацәа, аԥсуа Анацәа – Аԥсны аԥсаҭыҩрақәа, инҭырҭәааны ртәы аҳәаразы
аӡәи жәаҩыки рымацара ирылшаӡом... Харада ахара рыдҵаны идырӡыз
Ранацәа... Аџьынџьтәылатә еибашьра Дуӡӡа аан иҭахаз, ибжьаӡыз Ранацәа,
убас ақырҭуа-аԥсуа еибашьраан иҭахаз уаанӡатәиқәа ирхаршҭгаха, ажәытә
хәрақәагьы арҵысит.
Аҳы, шәеиха ҳәа ргәымшәара рабџьарха, даҽа аамҭанык еиԥшымкәа
иҭәагәашԥсараха, иҵааршәха илеиуаз Гәымсҭа аӡиас зҽеибаркны ируаз рыгәҭа
сгыланы, сырны, срыцеибашьуазшәа, иҭахаз еиқәызкуаз сыблақәеи снапқәеи
ракәызшәа, ирзымԥшааз сыԥсы нрыҵаршәуа, марттәи ажәылара аӡбахә
саҳар сахыбаауа аҿынӡа изсхатәхаз аԥсыҵхра сахьалагылаз ауп. Аҵыхәтәан
ҿыҭ-ҽыҭ иҵырхыз зхи зызшьапыки амамыз иҿынӡа сахьалаԥшызоуп. Мшы
заҵәык, ма сааҭк ада иззымчҳакәа ицаз уи дџьоушьар ҟалом, аха саргьы
сыблала избеит иҳәар игәнаҳароуп...
Бзиашәа, ҳазшаз агәаӷьреи ахачҳареи сиҭеит рыԥшьымшгьы аҽалархәра.
Убри ада инагӡаны исзеилкаауамызт Анацәа рхаҿсахьа лашақәа, рыҳаракра.
Ҳаԥсадгьыл Аԥсны ишаваргылатәу урҭ рыхьӡқәа.
Заҟаҩы Анацәеи ҳҭыԥҳацәеи хыхьчагак рыкӡамкәа ахацәа ирывагыланы
еибашьыда. Заҟаҩы ахацәа ааԥхьара рнаҭада дара ражәа ҟәандақәа, рыбжьы
гәыбзыӷқәа.
Ҭамара Аҩӡба-Езыгәбаиа леиԥш ԥшьҩык зԥацәа ҭаханы Аԥсадгьыл
иацшәҭуа, ҿыц ииз дрыциуашәа зыжәлар ргәы камыжькәа раԥхьа игылоу.
Уи лҩызцәа Анацәа змоу Аԥсадгьыл адунеи иақәлазаауеит.
Ҩажәа шықәса ахыҵит Ҳиааира. Иахьа уажәраанӡагьы сгәы дысзадхуам
Аԥсны Анацәа Рхеилак аиҳабы Гули Кьычба. Аԥсыҵхраҿоуп лыхьӡи
лыжәлеи ахьсаҳаз. Нас раԥхьаӡа дызбеит Аҟәа, 1994 шықәсазы. Зыхшара
ҭахаз Анацәа еизганы, Аԥсны аиҳабыра алархәны еиҿылкааит иналукааша
аизара. Ҿыӷәӷәала абас лҳәеит лықәгылараҿы: «-Ишәыдысныҳәалоит
зԥацәа рыбаҩқәа здырратәа избаз. Зтәқәа бжьаӡызгьы агәра аагоит ҳадгьыл
ишахыгам. Рыхьӡала баҟак ҳаздыргылар ҳӡамҩақәа надҵаны иҳахьчалап.
Ахьыԥшымрагьы ҳахаанхароуп! Сшәыҳәоит ҳаӷа ихаҿсахьеи ицәеи зхарԥоу,
иаҳшәиҵаз ашәы шәаиааины ишәшәышәхырц. Игәнаҳароуп ҳфырхацәа
шәыла рҭаҳәҳәара». Гәули лоуп зегь раԥхьа абас ааԥхьара ҟазҵаз. Имариам
уи аҩыза агәаӷьра.
Гули Кьычба иухьлырсӡом лылаӷырӡқәа. Иԥхьакуп илылоу ахқәа. Акы
акәӡам илылоу. Аԥсны зхы ақәызҵаз рыцԥхьаӡа лгәахы иалаҵәахуп, зегьы
лара илхатәуп. Егри Ԥсоуи рыбжьара баҟак аадыртуама, агәалашәара амшқәа
ирызкума, џьаргьы дагымхацт. Зԥацәа ҭахаз Анацәа еихьырԥшны днеиуеит.
Баша неира мацарам изызку. Анацәа гәаҟқәа цхыраарак ахьрылҭаша,
дахьрыхәаша, лхы аԥхьа дара рыргылара, – лықәкы хадақәа ируакуп.
Аԥсны зхы ақәызҵаз Уаҭҳараа рҵеицәа рбаҟа анаадыртуаз аҽны акәын.
Ихбаҟакны иаадыртит: 1937 шықәсазы идырӡыз, аурыс еибашьра ду
аан иҭахаз. Убраҟа иқәгылаз Аԥсны Афырхаҵа, аинрал-леитинант Сулҭан
Сосналиев абас иҳәеит: «Шәнеибац!» – аԥсыуа ажәоуп. Аԥсны иеибашьуаз
жәиԥшь милаҭ рхаҭарнакцәа аӡәы дазымҵааит иаанагозеи ҳәа. Аԥсуаа роуп
раԥхьа изҳәаз, шәааи ҳәа аӡәы даҳмыҳәеит. Абри «Шәнеибац!» ауп ааԥхьара
ҳазҭаз, ҳгәы-ҳаԥсы иҵаланы арахь иҳахаз. Избан? Аҭак шәасҳәоит са схала...
Шәнеибац иалоуп Аԥсны Анацәа ркәицқәа, рымшьҭа, Рҳақ, рынашанақәа.
Аӷәӷәара риҭааит Аԥсны Анацәа!»
Гәули анырҳәо Кьычба шлакәу,
Иззымдыруада са с-Аԥсны.
Лыӷәӷәара амцажәла шеиқәу,
Џьара дшымтәац дааԥсаны.
Илыԥсахуеит лара Аԥшалас,
Баша давсуам иҩоу махәык.
Сикәыхшандаз ус даҳзызшаз,
Дзымныҳәац ыҟоума хаҳәык.
Ҳабаҩқәа рзы лгәы ҭынчуп,
Аԥсны ишахыгам агәра лгахьеит.
Ҳаӷа ԥеиԥшцәгьа дызҵоу ҭыџьуп,
Ибызшәа ҳԥырхагам, ибылхьеит.
Илеихырхәоит амра анцәырҵуа,
Иҳаракыми лара лгәеиԥш.
Аԥсны иамам лара илцәырӡо,
Илдыруеит ҳаԥсыбаҩқәа рԥеиԥш.
Гули анырҳәо Кьычба шлакәу,
Аԥсаатәгьы иуанаҳәап с-Аԥсны.
Анацәа рымцажәла шеиқәу,
Ишыҟамло рымчқәа каԥсаны...
Алла Григолиа, Гагра ахадара Жәлар Реизара адепутат, Бзыԥҭа аҳабла
ахада ихаҭыԥуаҩ. Ақыҭа аԥсҭазаара зырҿиауа. Аҵареи ааӡареи знапы рылаку
арҵаҩцәа ирызҿлымҳау. Дарӷьажәҩоуп Бзыԥҭаа рзы. Хӡыргарак лымаӡамкәа,
анацәа драԥхьагыланы еиҿылкаауа ааӡагоуп. Дымшны даланагалеит ҳқыҭа.
Дагьырҭацоуп, дагьырҭыԥҳауп. Зегьы ирыцкуп Анра аныҟәгара дахьаԥсоу.
Абыда илааӡаз ҩыџьа лԥацәа иреиҳау аҵараиурҭақәа ирылгахьеит.
Алла Гагра араион анҭыҵгьы деицырдыруеит. Лажәа раӡоуп, аҳәатәи,
аҳәашьеи, иахьаҭыԥуи лдыруеит.
Абарҭқәа азгәаҭаны, Бзыԥҭааи Гаграаи анацәа алархәны араион ахада
Еныкь Г. Р. иажәалагала аҳәоу иадгыланы, Анацәа Рхеилак Ахантәаҩыс
далырхит. Ихьанҭоу напынҵазаргьы, аныҟәгара дазхиоуп! Абраҟа иаазгоит
уи илзыскыз ажәеинраала аҟынтә ԥшь-цәаҳәак:
Лнапсыргәыҵа нбан-нбанла,
Иуаҳап уаԥхьар лҿаҭахьа.
Ҭоуба нрыҭа, нас илаҳәа,
Баша ишҭамхаз ҳа ҳԥацәа.
...Еидых-еидыхуа ҳаибашьцәа рыбаҩқәа ахьыҵырхуаз урҭ аҭыԥқәа...
Аԥсны ианымҵуа иану ашәахсҭақәа ухазыршҭуа уи ажра ду... Ҳаҷкәынцәа
рыԥсқәеи рыбаҩқәеи зеилымҵӡакәа гәаҟрыла иахьеиҿышәшәаз. Уи адгьыл,
гәнаҳа змам, аԥсабара ҿыханҵа, ршьацқьеи рцәеи-ржьи ҵәахны иахьамоу.
Рыԥсқәа уа иаанхазшәа сгәы иабоит, рыбаҩқәа ирыцымныҟәакәа. Избанзар,
реиҳараҩык бжам-ҽамқәак роуп ирԥыхьашәаз.
...Аратәи аԥсабара. Аԥсуа ан лыблақәа рыԥхьашьа зылшо сыблақәа
дырхыԥшылар ибоит урҭ аԥшьаҭыԥқәа гәнаҳала ишырҳәацәоу, Ҳаԥсны жәлар
ргәы аԥҽыхақәа уахьырхаԥалоз. Сылаԥш исзеиднакылаз ашәаԥыџьаԥ. Зны
сдыргәамҵыргьы, зыда сыхәшәымхаз. Урҭ зегьы сцәеижь рҽадҵаны Гаграҟа
исыцаазшәа, сашҭахь ииасызшәа иаҳхыку ажәҩан иадызбалоит. Ишәсырбарц
сылшоит уатәи аҿаҩақәа, ладеи-ҩадеи ҳаибаҟьо илаҳхыз амҩа ҿыцқәа,
дацла ирысыз ахәадара, аԥсуа хәышәқәа злырхлоз аҵиаақәа, уатәи амра,
уи хызхлоз ашьац бырфынра. Сшәыҳәоит, акы агәы иашәмырган. Ицәышәымҟьан
аҵлақәа, шәыркьымсын амӷқәа, рҭыԥ шәымԥсахын ахаҳәқәа. Абџьарк
абжьы шәмырган...
...Ԥсҭазаарас исымоу, сырҿиара, сцәаҳәақәа ирнашанаҭрахаз сгәара
иахыку схатәы жәҩан аҟны сыҩлыҵаԥшлоит Нели Ҭарԥҳа. Аԥсыҵхраҿы
дсымбазҭгьы, иҟаларын дадсымбалар.
Абар, шәазсырӡырҩуеит лыбжьы:
« – С-Арзик, агха сыхьит, сыццакны схәыцзаап. Абра усымбар иаҳа еиӷьуп
ҳәа аҩымшк иҳәацәоз сакәӡам. Агха лыхьит уаҳәшьаду Нели. Ишьыцызгоит
зԥацәа рыԥсыбаҩқәа ирыниаз.
Иугәалашәома Арзик, скәыба ахахьы иаҵагылаша Алиошеи уареи шәоуп,
наҟ-ааҟ шәахьеивагылаша ҳәа унапы сҽананысҵоз, Алиоша ишҟа иумҳәан
ҳәагьы суҳәеит, «ахәыҷы игәы кыдбыршәома, ибҳәақәо закәызеи», – имҳәарц.
Нас уаҟа аҩсҭаа дысхыччозма! Абри аума сызхибааз ақырҭуа, зџьыкахә ахаан
агәра гамыз, ҳажьқәа зҿыҵҳәҳәо ақырҭқәа. Ҳарӡра азымхаӡеи, ҳбызшәа
ҳҿыхра аҟны иаанхар ҟамлаӡози, 89-шықәсазтәи ашьаарҵәыраҿы акәаԥ
ақәыргылара рзымгәаӷьӡеи инҵәаз?!
Уара уеиԥш иҟаз сара сажәра даҭәеишьозма! Уара уеиԥш заҟаҩгьы ҳцәырфада...
Сажәа аасырҳәуеит,иуаҳама с-Арзик? Зхы зхыхыз, рҵыхәтәа ааидызкылаз
дсызсырхон сара дсырҭозар, дысзызгәаӷьуада! Зыбаҩқәа тәыму аӡәгьы
дҳамаӡам. Сыԥсы шҭоу сиваҵаны анышә сарҭозар, ҟеҳ сҳәомызт. Уан Гәули
далазжьжьон, далааныскылон... Уи лышҟа исызҳәаӡом заҟаҩы деимаҳкыз.
Амашьына иақәҵаны, ҳаԥхьа игыланы, ишьҭарҳәазо џьамыӷәала илыбаауаз
амашьына хҩык ақәын. Изтәыз ирдырратә ишыҟазгьы, ҳаижәыланы ҳара
ҳзышьҭалаз аҵыхәтәантәи иоуп...
Дҭахеит Арзик Ҭарба, ихьӡ аԥсра изладукыларызеи,
иара уахьихәаԥшуаз Аԥсны асимвол ауаҩы
ихаҿсахьала иаадырԥшуазар аԥхьа иалукаашаз...
Усахьа шԥаҭих Гогәуа Алықьса,
Зҳәара шауаз, мҩас узқәыз.
Алықьса – аҟазара агәҭылса,
Усирбеит аргама узакәыз.
Арзик Ҭарба – Афырхаҵа,
Ҭарба Нели лашьа иԥа.
Ашьха ӡыхь, згьама еицамкуа,
Гәули Кьычба лхаҭа-ԥсаҭа.
Ашәаз ажәа са исзаԥҵозма,
Уаҳзимшеит баша ҳа ҳанцәа.
Нас ҳәатәыда харак сызцозма,
Имизҭгьы уҩызцәа аԥацәа.
Уа убаҩқәа Аԥсны иахыгам,
Уԥсы ҳхылаԥшуеит уажәгьы.
Угәҭыхақәа зымҩа иԥхьакым,
Урԥылоит Анацәа уашәаны.
Аԥсны ишасаркьоу ухаҿсахьа,
Санԥшылоижьҭеи иҵит ҩажәа.
Акгьы шыҟам уи зыԥсахуа,
Усирбеит Алықьса, абар, ҩаԥхьа.
Ашьха ӡыхь згьама еицамкуа, –
Ҭарба Нели лашьа иԥа.
Арзик Ҭарба – Афырхаҵа,
Гули Кьычба – лхаҭа-ԥсаҭа!...
Нели Ҭарԥҳа... Аԥсыбаҩқәа ахьыҵырхуаз сашҭаҿы акәушәа знызынла
сааҭрысуеит. Зыблақәа рхыԥшылара сзымгәаӷьыкәа, исымбазшәа
сынзвысуаз абраҟоуп иахьеизызго. Уброуп Нели Ҭарба лышьхәаҭыԥқәа
сынрыхгыло саалыцрымҵкәа сахьлышьҭаз. Лажәақәа, ԥсахрак ҟамҵакәа
ашәҟәы иахьанысҵаз. Ҩынтәгьы даасҿаԥшит. Избац блақәамызт. Еиҭасхьан.
Сылзымдырӡеит. Сымцакит. Схәаҽуан, аҳауа сызхомызт.
Шьаҿак ныҟасҵеит лыжәҩа снаҵагыланы дрылзгарц. Амҩахь дкылзгарц.
Снапқәа лыкәсыршарц. Исхымхәыцит. Ихьанҭахеит, ажра иҭыргоз сара сакәызшәа.
Нели Ҭарба. Уброуп баҩы-баҩы дахьеиҿышәшәаз. Лыццышәқәа
ахьҳалаԥсаз... Иааҵырхуаз рыцԥхьаӡа дахьыҵалаз... Лабиԥара абиԥара
џьбаран. Иџьахаџьафан. Ирхыргахьаз, рцәа иҭаргӡахьаз азымхеит. Аԥсуа
бызшәа уҿыхреи иухылҵыз ицәыӡреи – акоуп, еиԥшуп... Уи амшала заҟаџьара
икыдҟьахьазеи. Қәԥарыла мацара ҳбызшәа хьчаны, зҽакәыршаны иаазгоз
рыгәҭылса, ҳпоетесса, ҳашәҟәыҩҩы...
Аԥсҭазаара иаҳа данаҭахыз, Егри Ԥсоуи поезиала, бжьыхаала ианеималдашаз,
лырҿиара даҽа хә-ҽаԥарак ианхалашаз, лцәеи-лжьи ирыбжьамӡаз
дышьҭанакит. Тәым дгьыл наӡарак аҿы лгәырҩеи лареи еизныжьны, лыԥсы
шеилахәоз саалԥырҵысызшәа схы авба асҭоит, сахьхәуп. Сыԥсы ҭанаҵы
схы исзанажьуам цхыраарак ахьсызлымҭаз. Даҽакы иузадымкыло уи
аҽнытәи аҵыхәтәантәи аԥсыҵхраҿы дзыхәлашәаз амца далзгашаз ажәак
ахьсзымԥшааз...
Нели Ҭарԥҳа лҩыза гәакьа Аԥснытәи аҳәынҭқарратә рҵаҩратә институт
курск аҿы аҵара лыцызҵоз Олиа Ԥлиаԥҳагьы фышықәса ирықәуп аиарҭа
дамеижьҭеи.
Алиик! – лыбжьы нароуны изҿылҭуеит лааԥсара здыз, лашьа иԥа
Алик, Гагра ахы ианақәиҭыртәуаз, октиабр 2, 1992 шықәсазы ҳага ихымҭа
иахәнатәыз. Лыбжьы шсыцу сгәашә снылагылоит...
С-Арзик, уабаҟоу, суҳәоит уҽсырба, знызаҵәык, с-Арзик, – сашҭа агәы
сшаақәгылалак иаасԥылоит Нели лыбжьы.
Лыбжьы – апоезиа знаалоз, иӡырзгоз, лгәаҵахьынтә ишаауаз еиԥш иҟәымшәышәыз...
Нели лыблақәа амца рхын,
Шәҩыуаа рыхәрала лыхәра хәын.
Ажәак сзымԥшааит, сымч мхеит,
Санылзымдыр – уа схаҳәхеит.
«Сшәыҳәоит! Сшәыҳәоит! Сшәыҳәоит!..
Ҳаблақәа ҭырхаха ҳазҵаԥшлоз ҽыҭ-ҽыҭ иахьыҵырхуаз, ҳныҵаҵәыуо
ҳахьрышьҭоу арҭ аҭыԥқәа гәыцаракрала шәырхылаԥшроуп. Ааигәасигәа
аӡәы ргыларак ишәмырҟаҵароуп!
Сшәыҳәоит, иалшәкаа, икәшәырша, шәрызхәыц зыбаҩқәа ҳцәырфаз. Зтәқәа
збазшәа ҟазҵазгьы уоуп рԥацәа ршьеи рыԥсқәеи ахьеиқәҟьашо. Иаҳамбаз
рыԥсқәа сыманы сшәыҳәоит ара шәшьапы шәаԥшла, шәажәа шәраӡаларц!
Ес-иҩеиҵагыло абиԥарақәа мҩахыганы идшәырбаратәа аҭыԥ иқәшәҵарц,
ҳаӷа ирҩашьаз шәара ишәмырҩашьарц...»
Сыбла нҭааргьы сыԥхыӡ иалоуп,
Санлавс-ҩавсуа хьаала сҭәуп.
Уа сахьжызоуп, сахькылблаазоуп,
Амыткәмаз мыткәмак сызҳәатәуп.
Уоуп иахьҭырхыз сыблаҷыцқәа,
Сыццышәқәа ццышәха иахькаԥсаз.
Уоуп Анацәа ахьыӡрыжәха,
Уоуп иахьызбаз Ахацәа зыԥсаз.
Сшәыҳәоит, еиҭашәҳала ашәҭқәа,
Рыхьӡала шәаҿыхәа ӡыхь ҿамҩак.
Абеҳәшьцәа рышьҭақәа шәрыԥхьа,
Шәыхнамхын даҽа малк.
Сгәы иҵалоит аҭыԥ гәхьаазгоит
Ҳахьеицәажәоз абаҩқәеи сареи.
Џьоукы иахьырхашҭыз гәнызгоит,
Ирыцәҩашьеит аԥсреи абзареи.
Ауарбажәҵәҟьа мҩасит игәаҟуа,
Абжьы мыргакәа аҿы еихакны.
Ардәына ашәа ҿахҵәеит уаҟа,
Аԥацәа хнамхыцт уа игәаӷьны.
Нхарҭа ҭыԥӡам! Ихҟьоуп шьала,
Ижәба шәнеины, уа ишәԥшьала.
Абаақәа! Неллираа рыбжьала,
Ибжьаӡыз Арзикраа шәыԥшаала!
...Ахыԥхьаӡарақәа «37», «89», «92 август 14», Аԥсны еиԥш иӷәӷәоу ԥсадгьылк
акәымзар, иԥсыҽу милаҭызҭгьы ҳауаажәлар ирылаԥыҵәҵәахьоу рдақәа
еиԥызшьыша ҵәҩаншьапык даҳзаанымхаргьы ҟаларын. Егры Аиааира Абираҟ
анахадыргыла ашьҭахь сгәы иаанагомызт абри аҩыза ахлымӡаахра ҳзыԥшуп
ҳәа. Каканрыцушәа Аԥсныагәы агәылхны изфахьаз ирхаршҭгахеит аԥсыҵхра.
Ҳазлагылаз асахьақәа ҳаԥсқәа ҳзылымгацшәоуп иахьанӡагьы сцәеижьаҿы
ишеихауа. Ҳаԥсыбаҩқәа ирыцҵырхуазшәоуп ишсзааиуаз ажәеинраалақәа.
Уоуп иахьиз абри ажәеинраалагьы. Сшыра иахьалҵыз азын акәхап, қьаадк
ианымҵӡакәа гәанылоуп ишсыцааиз, зныкҟьаралоуп ишеиҿасыртәуаз. Иара
убарҭ роуп лабашьара сзуны, исыҵагыланы сназгаазгоз. Аԥсыҵхра иазкны
акыргьы ҭсыжьхьеит. Есииуа амшқәа рҟынгьы ҿыцк цәырыргашт, сызхра
сзаламцәажәацт, убри аҟара ирацәоуп аҳәатәы. Аха раԥхьа акьыԥхь збаз
абри ажәеинраалоуп – «Аԥсуаа иҵырхуан рԥацәа». Иаҳкьыԥхьит ҳақалақьтә
газеҭ «Гагра» апрель 14, 1993 ш. иҭыҵыз адаҟьаҿы.
Марттәи ажәылараан иҭахаз рыбаҩқәа ыҵырхуан
1993ш. ноиабр 5,6,8 рзын (бжьба рзы амш аныцәгьаха
ирласны ҳақәҵыр акәхеит).
Хыҵшьак амам иабаз сыбла,
Аԥсуаа ишыҵырхуаз рԥацәа.
Сҿаԥхьа иҿыхон сашьцәа рсахьа,
Ԥхьаҟа ҳәа ианыруаз Гәымсҭа!
Аӷа измырҩашьаз аԥа ижәла,
Быҷкәын соуп, бымшәан! – аҳәон.
Ихы ихыхзаргь ан дыҳәҳәозма,
Аԥсны ахьӡала илызлырхон.
Изгәамҭаӡеит аӷа шәыргәында,
Итанкқәа реиҳа шрылшаз рыԥсқәа.
Рхы удырдыруан дара рхала,
Аргама ишаԥылаз аԥсра...
Абӷьыцқәа реиԥш еидых-еидыхуа,
Ахацәа иҵырхуан ҳԥацәа.
Аԥсны иазылԥхарц Ахьыԥшымра
Анацәа иашьапкуан Анцәа.
Иршәны ажрақәа ирҭарыжьыз,
Аҭиграфқәа зхаршәыз дубарын.
Аха еиқәхеит дара шфырхацәаз,
Бжьымз Аиааира иазыԥшын.
Иахьанӡа ихымҵыцт иабаз сыбла,
Шәысмазҵаан, сшәыҳәоит, зегь сызҳәом.
Анышә рықәжьын тәым напыла,
Аха исхатәыназ – анышә иарԥхон.
Наӡаӡа ақырҭуа Аԥсны шицәыӡуаз,
Ҳаԥсыбаҩқәа рылагьы иубон...
Ҳԥацәа рыбжьала: О, Сыԥшалас,
Иркаҩуа «Ахәрашәа» нанагӡон...
Аԥхьаҩык ибла ахьысхьеит ҳәагьы сыҟамызт, «бажәеинраала акантата
алсхит» ҳәа Баграт Багаҭелиа аредакциаҿы данҳҭааз. Егри Ԥсоуи рыбжьара
инхо, аԥсыҵхра иалахәыз зегьы блала избеит, сынрылсит, издыруаз, уи
аҽнада исымбацыз. Излаздыруаз ала, Баграт Багаҭелиа дыҟамызт. Хьаас искит
даламԥшӡакәа ажәеинраала амацарала иахәҭоу амузыка абжьы изахамҵар
ҳәа. Олиа Ԥлиаԥҳаи, Валери Орчыҟәбеи, сареи ҳаԥхьа даагылан ибжьы
ныҳареикит:
Хыҵшьак амам иабаз сыбла,
Аԥсуаа ишыҵырхуаз рԥацәа...
Раԥхьа иара ҳаизыӡырҩуан, аҩынтә раан ҿыц ианаацәырига Олиа
Ԥлиаԥҳаи сареи ицнаҳагӡеит. Аџьшьара аҳҭеит абри асахьа гәкыдыршәага
иблала далаԥшхьазар аҟара. Марттәи ажәылараан аӷаинапаҿы инеиз
рыбаҩқәа рыцқьара, рфырхаҵара агәылшаауа, ранацәеи рабацәеи,
раҳәшьцәеи рыхәшәтәра зылшашаз х-хәҭак змоу акантата зныктәи
аԥсеивгарала иахьаԥиҵаз. Мызқәак рышьҭахь уи нарыгӡеит афольклортә
ансамбль «Кьараз» иалаз ашәаҳәацәа. Анкьа ауаҩы аӡы данагалак, машәырла
данҭахалак арыцҳара иақәшәаз ихьаақәа хәрашәала ишхырҽуаз еиԥш, Б.
Багаҭелиа икантата иагәылаҳауп имаҷымкәа ахьаа ртәагақәа, иҭаҩнгьы
исымоуп, сазыӡырҩлоит усҟан иҭахаз, ирызкны ҩымҭак ашьаҭа анысҳауа...
Ажәа «кантата» бырзен бызшәоуп. Гәык иҭыҵны гәык иҭалоит ҳәа
аанагозар, Баграт Багаҭелиа икантата «аԥсуаа иҵырхуан рԥацәа» сыблақәа
рыла зсахьа ҭыхны исҭаз, иаргьы далаԥшзар аҟара цәыӡк амҭакәа игәы
ахҭынҵаны, иԥхара ацҵаны сара исызгәамҭазгьы ахеиҳаит. Рыххәҭакгьы
ирымоуп рхатәы дунеиқәа. Аки-аки мелодиала еилаҵәоит. Актәи – вокалтә
лагамҭаны иаацәырҵуеит, ухьаақәа инырхьыс-аархьысуа, уцәаныррақәа
рҵысуа, вокалтә интонациала иҵаулоу аемоциақәа убас иуздырҵысуеит,
ухьаақәа дырҭынчратә. Уаҟа иқәгылом акәхап, актәи аҟны иуцрадырсыз
амца угәыӷрақәа мырцәакәа, «Ааит, аҳаҳаи» ҳәа ҳаԥсуа жәлар рашәақәа
рыпластикатә кәицқәа ушрымҽхаку, ахԥатәи ахь умҩахыргоит аԥхьарца,
ма агитара, ҩымаала, хымаала угәы арахәыцқәа ртембртә шәыгақәа рыла
унаргоит зегь зхыкәшо ашәа зызку ахаҿсахьақәа рыԥсаҵаҿы. Абасоуп аԥсы
шахеиҵаз ари акантата. Амузыкаҿы раԥхьа ажәа ииуеит, нас абжьы (амузыка)
ҳәа ишыԥхьаӡоугьы, Баграт Багаҭелиеи Ражден Гәымбеи, Тото Аџьапуеи
рмелодиақәараԥҵамҭақәа рымаӡаҭра мҩас ирзылху сара сгәы акәушәа,
убри аҟара сырзааигәахеит, раԥхьа рмелодиа сазыӡырҩыр ргәы иацныҟәо
ажәақәа рзысԥшааратә.
Рыххәҭакгьы рҟны иуԥылаӡом аҟауҵәыуарақәа, агәкаҳарақәа, ссамыссала
еибыҭам азы. Аԥсны знысхьаз, анаӡарантә иаауа аццышәқәа рҵысны,
ирымҩатәны Лаҭатәи ажәҩан аҟны ирблыз роума, Марттәи ажәылараан
иҭахаз рыццышәқәеи рыԥсыбаҩ бжатақәеи аахәаны музыка бызшәала
ишьамхнышланы иуҳәоит: ладеи ҩадеи ҳәа еилыхра ҟашәымҵан,
шәҽацәышәхьчала ҳахзырҵәахьоу аиҵашьыцра, ҳшызаҵәыз ҳанзыжьыз
аҽеиҩшареи, аныӡӡаарахь ухьазырԥшуа аԥсымҭәра, атәым ҷан еимакны
аибарԥсра, аиашьеи аиашьеи еицәзырӡыз аԥсыцәгьара...
Акантата анҵәамҭа убас игәыкуп, амҵәыжәҩақәа узҭо амелодиа, зны
ашьхақәа рахь ухәнызго, амшын агәаҿынӡа уназго, изхылҵыз агәы аԥхара
иакәыршоу угәаҵахь иниасуеит, аҭыԥгьы ылнахуеит уа. Уара иуцзаауеит
наӡаӡа. Иныҳәоит угәаҵа иҭашәаҳәо: ҵеилеи, хшыҩлеи, ҵарадырралеи
ишәымазааит аизҳарақәа ҳәа. Гараҭыԥк уаа шәҩык ирыззырхоз шәабацәа
рыԥсқәа ԥсыс ишәхарҵеит, ашәиԥхьыӡқәа шәҟәыблаазааит. Усҟаноуп
ҳфырхацәа рыбаҩқәа даҽа знык рыҵхра анҳақәымшәо. Рхы зыхҭнырҵаз
аԥсуа бызшәа шәашҭақәа рҿы иаԥшәымахааит. Усҟаноуп аԥсуа гарақәеи,
аԥсуа Раҵлақәеи, Агарашәеи анеицәмыӡуа, напеикәыршала ианеицызаауа.
Зыԥсы ҭоу аԥсыуак анарцә иҟоу идамрахыла данамысуа...
Ишьхынԥсылеит уа аԥсабара,
Иҟаз аҵыхәанӡа исымҳәацт.
Аԥҭақәа ирхәыҵалеит амра,
Саныҵырхуаз зымбаз – дмиӡацт.
Ахаҳәқәа ҵәыуон аҳәҳәыҳәа,
Ахаҳәқәа ахьышьҭаз ибылуан.
Аԥсаа ирибаҭомызт аҳәаха,
Ажәҩан ныжьны илбаауан.
Иҭахаз рабацәа рыбжьала,
Рхазын иркаҩуа, «Ахәрашәа» рҳәон.
Адгьыл ҭаԥымҽырц нас ԥшьаала,
Иныҵакны гәаныла иҳәҳәон.
Аҳәҳәара мариоума гәаныла,
Амӷцәҟьа иахьанӡа иҷаԥшьоит.
Анацәа ирҿыԥшны рҽынкыла,
Шәыӷәӷәаз ҳәа Араш лабжьоит.
Агәы нумырхан уа ашьацра,
Саныҵырхуаз иблыз ишбылра.
Ахааназ иҵкьасоит урҭ ршьацқьа,
Аԥсуа шьа изуз баҟара.
УрҭАнацәа рыхцәхәыцқәа,
Ибжьаӡыз ирышьҭоуп игәыкуа.
Ибжьаӡыз рыблақәа урххәыцла,
Рыбаҩқәа изрылымҵыз рыԥсқәа.
Урзыӡырҩи дара рыхҭыԥқәа,
Ҳиааироу! – Ранацәа ирыџьшьоуп,
Урнықәла сахьыҵаз аҭыԥқәа,
Игәыдкыл, ҳазлаҽхәо урҭ ршьоуп.
...Раԥхьатәи ацәаҳәа, саԥхьажәа шсықәҵәиашоз, зны ҳааҭгыланы
ҳашьҭахьҟа ахьаԥшра хҭакны ҳшынеикәыхшоз ҳааит Ахыркәшажәаҿы. Акәаԥ
шсыргылазгьы сызнысыз амҩахь исыхон. Ахы злаз аҽыццышә сеиԥшхан
сдашьхәа сахаҵәиуан. Иҭҵаамкәа инханы иҟоу ракәхап игоит абжьқәа. Ааи,
ари ажәылараҿы иҭахаз рыԥсыбаҩқәа рыҵхра ԥыҭҩык ҳаиԥш уалаԥшызар
уҳәатәы нҵәаӡом уԥсы ҭанаҵы.
Имшоз, имхәлоз, еихашәхьаз амшқәеи аҵыхқәеи шәӡы рахәыцшәа
сырхашәон. Бжьышықәса иаҩсуаз бжьымз дуӡӡа, ҳахьшыцбақәа рцәеижьқәа
ирҭыблааны, уи аҟынгьы иаанымгылакәа рыхқәа ларха-ҩарха иахьеилажьыз.
Ҳацәаргьы ҳаԥхыӡ иалаз, ҳааҿыхаргьы ҳабла ихгылаз.
Зыԥсхылҵқәа ҩыџьа – Абзагәраа рзын аԥҽыхақәа злаз апоет нага, уигьы
азмырхакәа, трагедиала имҩасыз Борис Алмасхан-иԥа баша имҳәеит:
Аибашьрақәа зегьы еиԥшым,
Ҳақда иануабашь, уа уԥшым,
Хаха уигәыдлоит аӷа,
Уиабашьуеит хацәнамырха...
...Ианжәылоз ражәа акны рҳәоу шеибырҭаз еиԥш, Гәымсҭа ианыруазгьы
еихӡыӡаауан. Рҭахамҭазгьы “Шәнеибац” акәицқәа алзыршәшәаз, рцәеи-ржьи
ахьеиладырҭәаз, рыгәқәа ахьеидырҵаз, рыԥсқәа ахьеилаҵәаз...
Сара сцәеижь аҟны акәызшәа,
Иахьеиҿышәшәоз рыбаҩқәа.
Сыхьҭшьҭуан амцаԥшь сақәызшәа,
Исхьаауан рызегь рыблақәа.
Уажәазын, иҵыхәтәантәихаз схыркәшажәаҿы даҽа знык дышәсырбоит
Аԥсны аблақәа шихаҵәҟьаз еилсыргаанӡа, убри ҽеишәа агәра згаанӡа
сзыцрымҵыз, Марттәи ажәылараан фырхаҵарыла иҭахаз сынрылазырԥшло
Аслан Хагәышь.
...Уаҳа данымхынҳәшаз амш азоуп. Гәымсҭаҟа дцарц амҩа ақәларазы
рыҩны данаадәылҵыз. Абжьааԥнеиԥш изымариамхеит аԥыртлара.
Ицәыцәгьахеит игәашә аҭыҵра. Хынтә дҭыҵит, рхынтәгьы дхынҳәит. Лаԥшыла
иааиԥхьишьшьааит Арасаӡыхь. Уантәи иқыҭа дналаԥшит. Уаанӡа хырҩаа
зимҭоз ахаҳәқәа, аҵиаақәа иԥсы рзынижьырц иҭахызшәа илаԥш рыдхалон.
Акы ихашҭыз џьшьа иаадәылҵит иан Нореи иԥшәма Аллеи. Ҟыт рыхәлымшәо
Аслан изыԥшуан.
Иԥа аиҳабы дахьынтәааз ҳәа рымбаӡакәа даакылҟьан иаб ихәда
днахьынҳалеит. Дыззыԥшыз абри акәызшәа Аслан дааихалашеит. Изакәытә
насыԥыз урҭ ашәымҭақәа рзын изылԥхаз аб қәыԥш, зызхара аԥсҭазаара
зымбацыз.
Усҭи, иаанкыл савтомат! – иԥа иахь ихы наирхазаап.
Аԥа дгәырӷьеит, азнык азы изхамҵеит, аиркра акәым, ианирыцқьоз
изимырбоз. Ашырҳәа иааимихын рмаҵурҭахь иҿынеихеит ишьҭарҳәазо.
Аслан днаихьӡан иԥагьы иавтоматгьы ааигәыдкыланы днеит ргәара
агәҭаны, ишьамхы арсны даагылеит ԥшьышықәса зхыҵуаз иԥа аиҳабы
Радмир диҿаԥшуа.
Уаргьы сара сеиԥш, абас, абас угылеи! – ишьамхы шаирсшаз, насгьы
зегь реиҳа ихадаз, автомат шикшаз наиирбеит.
Ҳәаак змамыз гәырӷьарак излыбаашеит аԥа, ҽнак ала дарԥысхеит,
адуԥшра шьҭихит. Уаанӡа автомат илаԥш ахьысыр ҳәа дзыцәшәалоз, ҳамҭас
исиҭоит ҳәа иблақәа ихалашо иаб дизыԥшын...
Иудыруаз, уара иахьарнахыс абри агәараҭаҿы уеиҳабуп... Уан, уаб,
уанду, уабду, сара саҳәшьцәа зегьы унапы ианысҵоит, неилымхрада
урхылаԥшлароуп, рыгәқәа урыцзароуп! Аиҳабы, дшеиҳабу дырны, убас ихы
мҩаԥигалароуп, зегьы рзыҳәан дааӡаҩызароуп.
Усзыӡырҩы ҽеишәа, абри ухысга нацәоуп, абра иаҿаршәи, умццакын,
уаҵха сҳәаанӡа. Уавтомат ашьхәа ҽеишәа иугәыдырӷәӷәалеи ахԥша
уамыршәратәа, – иҳәан Аслан, шьҭа уаҵха ҳәа наидиҵеит. Автомат амагазин
ҳәа изышьҭоу азнаҵәҟьа ҭан. Аҟәҟәаҳәа зегьы ааҭацәаанӡа дирхысит дицхрааны...
Ари – Аиааира иадыргоуп. Хымԥада иаагоит ҳара! Иуаҳама, сԥа?
Уеиҵбы ҷыдала дыгәцаракла! Шьҭа исаҳәи, узусҭада уара?
Сара абри ҳгәараҭа сеиҳабызаауеит, нас уаргьы суеиҳабуп, ус ами!
Радмир акыр-кырҳәа даныччоз илахь аԥхӡы ахьшын, амца иҿықәтәан. Иан
ианылбо зԥа дгәыдзымкылацыз Аслан иԥа днеиҿагәӡын, игәы иҵԥраауа иани
иԥшәмеи иччаԥшь ҳамҭас инырхьыршааны ргәашә дынҭыҵит. Ахәхәаҳәа
даақәыԥсычҳаит Алла.
Шәызегь шәшеибгоу ҳәа арахь иаанхазгьы Гәымсҭаҟа зхы зырхазгьы
ирыхьша днаҿыхәо, дныҳәаныԥхьо Аслан дызҭысыз агәашә ахь лҿыналхеит
иан Нора. Уантә ашҭа, агәара дҭан деимдо, илцәыӡыз акы дашьҭоушәа.
Лассаамҭа аҩныҟа дзыҩнамлеит, лҭыԥ лзыԥшаауамызт. Хәыҷгьы-дугьы
хәыцрак иҭаршәны иаман, аӡәгьы ибжьы уаҳауамызт, абри сҭахуп ҳәа аӡәы
акы даҳәомызт...
Ҳиааиреи, ҳхьыԥшымреи рымшныҳәақәа, агәалашәарақәа рзын
иалкаау аамҭақәа раан, ԥагәырӷьа хысыбжьха аҟәҟәаҳәа ианхысуа ажәҩан
дҩаҵаԥшуеит Алла. Лԥеи лыԥшәмеи ршьамхқәа арсны аб иԥа данирхысуазтәи
асахьа даагәыднакылоит.
Ҿыцәара зқәым асахьа нашана, зкәицқәа згәылшаауа рымцажәлеиԥш
ԥхарак дааимнадоит. Аԥсҭазаара иаҟароу, изыԥсахуа, зааигәара аԥсреи баша
аҭахареи узаамго агәалашәарақәа.
Ирызнымҵыз нышәҵааит, Аиааира ҳзаазгаз! Аслан иавтомат ахысбжьы
ҿыц илаҳазшәа дшанханы агәашә ахь дыԥшуеит Алла. “Баша иҭамхеит, убри
хадара ауеит”, – лгәы инҭылҳәаауеит Алла.
Ацанбақәеи а-Гьечбақәеи ԥагәырӷьа аныруаз – рԥа илҵша анилҵлак
акәын. Аслан иира еигәырӷьаны иаразнак ихысит. Уи абжьы иахьанӡагьы
иагәылаҵәахуп Арасаӡыхьтәи ҳабахә хьыҵәцарақәа...
...Имҩашьеит, Аслан даԥсахеит ахысбжьы. Иаб иашҭа дырԥшӡоит иԥацәа.
Сапат зымбац рысас гәашәқәа аҷараҳәа иаатуеит. Имшу, имышьҭабзиоу
гәашәуп!.. Иаԥеиԥшхааит ачарақәа, уаҩԥсыла аизҳарақәа!
Асааҭ 5 ҟамлаӡацт. Ахәлара иалагеит, иҿықәҿықәуеит рдәынақәак. Еихашьшьы,
иаабац ҭагалантәи мшык, (хәылԥазык) уҳәап... Аибашьра ыҟамызҭгьы...
Аибашьра мыжда... Уи зегь раҵкыс, шәхы иасааит. Ҳзықәшәыршәазеи!
Ааигәа иҟамлацыз ашьакаҭәара ҳзаажәгеит. Шаҟа гәнаҳа азаажәгаз Аԥсны,
убриаҟара гәнаҳа шәара шәыҩнаҭақәа ишәызнеиааит, атанкқәа ҳажәызҵоз
зегьы! Ах, Анцәа! Уара уажәагьы ҳәа!
Иҟаҵа, ишыҟауҵац еиԥш, дасу ирыхәҭоу иақәыршәа! Нас зегьы ирбарын
еиҳа заахоз! Зегьы дырбон изхараҵәҟьаз!
Игәхьаазгоит, ирыцҳасшьоит смаҭацәа. Аха, Анцәа ихьчоит ҳәа сыԥшуп.
Қарҭтәи арадио (17400): Аҟәантәи Шәачаҟа ицоз асеинер, Гагра азааигәара
еихсын, 25-ҩык рҟынӡа иҭаз ауаа хәуп, аӡәы (ԥҳәыск?) дыԥсит, атҟәацәа
рыԥсахраан (Иацы? Жәацы?) Гәдоуҭаа ирырҭеит аварки чеченки, Аҟәаа иааргеит
хәҩык ақырҭцәа, азвиадистцәагьы ҳадгыланы еибашьуеит рҳәеит, урҭ
Аҟәаҟагьы иааит. Агырцәа гырцәоуп, дара ртәы аадмырԥшыр ҟалозма!.. Асааҭ
7 рзеиԥш бзарбзанла ахысбыжьқәа геит Кьалашәыртәи ртәарҭа аҟнытә.
31.10.1992 ш. Сгәы каҳауа иалагеит, сгәыӷрақәагьы сымпыҵышша
ацара иаҿуп. Ԥхьаҟагьы снаԥшны лашарак ааигәаны изымбошәа збоит,
Москваагьы ҿырҭуам. Иԥшума, мшәан, инибарҵәаанӡа ҳәа? Иабаҟоу изҿыз
адокументқәа? Рыр зегьы аарган, Аҟәа еизаны итәоуп Қырҭтәыла зегьы. Ас
ианбанӡа? Ах, Аԥсны! Аԥсны! Ахақәиҭра лахьынҵас иумаӡами уара? Избан?
Избан? Избан? Аԥсуаа аԥсаӡами уи? Ах, ҳара ҳрыцҳара алагеижьҭеи
акрааҵуеит, амҳаџьырра инаркны. Аурыс хатәымчра (аурысцәа, даҽакала
иуҳәар) нап зланакыз Кавказ атҟәара аполитика иахьагьы иԥсахӡамкәа иҟоуп.
Усҟан аурысцәа зҿыз иаҿуп иахьа ақырҭцәа. Ара аус аҿы аурысцәагьы рыдгылар
рҭахуп, уигьы мӡаӡакәа иаартны ирҳәоит ақырҭцәа. О, Аԥсны! Анцәа
уимыхьчозар иухәо ҳәа аӡәгьы дыҟамшәа збоит. Сара агха сыхьуану, акгьы
сымбо сыҟазар – уи абзиаҵәҟьа акәымзи! Ус акәны Анцәа иҟаиҵааит. Иазхаз
Аԥсны иухугахьоу! Иахьа иузыҭрысыз, узфарц иақәызкыз ақәыџьмақәагьы
ирыхәҭоу ыҟоуп, Анцәа, урҭ ирыхәҭоу иақәыршәа иаҳзыҟарҵахьоу ацәгьарақәа
зегьы рзы, нас рыԥсадгьыл ахьыҟоу дырба, рнышәынҭрақәа ахьыҟарҵаша
адгьыл. Ма, иумбои, иааны, ҳадгьыл ҳамаркуеит...
01.11.1992 ш. Ҩымзи 18 мши ҵуеит иахьа Аԥсны иақәлеижьҭеи. Иахьагьы
аиҿагылара, аибашьра, ашьакаҭәара, аҭахара иаҿуп аҷкәынцәа, Аԥсны
аҵеицәа, Нхыҵтәи ҳашьцәа. Ақырҭцәа амақарра иаҿуп, ар еизганы Аҟәа
акәша-мыкәша идыртәеит, Москваагьы ҿырҭуам. Арахь, Нхыҵ-Уаԥстәылангьы
аибашьра иалагеит ауаԥсцәеи аингушцәеи. Уи уажәы иабаҳҭахыз...
Гәыԥаа шыҟоу жәабжь ҳамаӡам. Таниа уаҵәы даараны дыҟоуп. Скаҳуагьы
нҵәеит, сҭаҭынгьы нҵәеит (сигаретк ус исзынхаз, ҩынтә еиҩшаны, уаха сахап),
ԥарагьы сымам. Таниа аԥсахра даҿуп... Зегьы-зегьы сычҳауеит, ибзианы,
аԥсуаа ишырҭаху еиԥш, уаҳа шьакаҭәара ҟамлакәа ҳзеилгар, Гәыԥ иҟоу са
стәқәа акгьы рмыхькәа еибга-еизҩыда избар... О, Анцәа! Уахылаԥш Аԥсны!
Урхылаԥш аԥсуаа! Гәыԥ иҟоу ахәыҷқәа ақәыџьмақәа ирҿоумҵан!..
02.11.1992 ш. Таниа дааит, ачаии асигаретқәеи сзаалгеит. Илҳәаз
ажәабжьқәа рахьынтә: Аҟәантә ицоз асеинер (Шәачаҟа ауаа згоз) аихсра
иалагаз дара ақырҭцәа роуп – аԥаразы, ицоз иршәоз аԥара дара рыхәҭагьы
алазар рҭахын, ма ирымырхуаз ҟәныршьан, асеинер иахьӡаны аихсра иалагеит.
Сергеи Цыгәба Аацы (Бакланка) дыҟоуп, Адлерынтә дхынҳәны Ростовҟа
дымцаӡеит. Таниа, иаҳфашаз ҟаҵаны, Агәыӡераҟа дцеит. Аԥшьашаҽны саауеит
лҳәеит... Алашара шҳамамыз ихәлеит, уаҳагьы иаҳмоуӡеит, арадиогьы
ҳзазымӡырҩит, ТВ-гьы ҳзахәамԥшит. Ноиабр 4 рзы Қарҭаа рсессиа аусура
иалагеит, иҟарҵо, ирҳәо ҳбандаз. Аха Қарҭынтә сара бзиарак сазыԥшӡам.
03.11.1992 ш. Иахагьы ахысра иаҿын. Иахьагьы шьыжьнатә ахысра иалагеит,
еиҭах Ешыра аганахьала. Алашара ҳамаӡам. Ашьыжь дааит Таниа, ақашь
ҳзыҟалҵеит, маҷк акаҳуагьы аалгеит – (мчыбжьык ҵуан акаҳуа сымжәижьҭеи).
Дҳалабжьаны иҟаҳҵақәашаз (уашьҭантәи лаара аҿынӡа) ҳаҳәаны дцеит...
Ахысрақәа еиқәтәаӡом, 19-тәи ашкол ашҭа аҟнытә акәзаап иахьынтәихысуа,
рыбзарбзанқәагьы ртанкқәагьы уа иҭаргыланы ирымоуп. Аварварцәа Ешыра
зегьы ҟәаҟәаны еиларҵахьеит, еиҭах алахысра иаҿуп.
04.11.1992 ш. Шьыжьнатә (ашамҭазы) бзарбзанла ахысра иалагеит.
Ртанкқәагьы еишьҭагыланы ицон. Алашара ҳамаӡам, аинформациа ҳәа
акгьы ҳамаӡам. Иахьа Қарҭ асессиа аусура иалагараны иҟан. Аха уахьынтә
узықәгәыӷуа ҳәа акгьы ҳазԥшӡам: урҭ ирҭаху аадыруеит: иҟарҵарц ргәы
иҭоу аадыруеит. Сара згәаӷ сымоу Москваа роуп, иззыԥшузеи?
Ианбанӡаԥшуеи? Насгьы иаанагозеи ари? Ишԥеилкаатәу? Ишәҭахызар,
шәнибарҵәа ҳәа аума? Нхыҵтәи ҳашьцәа рыда узықәгәыӷуа ҳәа аӡәгьы
дыҟам. Егьырҭ зегьы башоуп, ООН-гьы налаҵаны. Гәымсҭа аганахьала
иҭахәаҽӡа тҟәацбыжьқәак гоит, бзарбзанла ихысуама, танкла ихысуама
узеилмырго... О, Анцәа дышәхылаԥшааит аԥсуа ҷкәынцәа! Ақәылаҩцәагьы
ирықәнаго иақәыршәа, Анцәа уҟазар!
05.11.1992 ш. Таниа дыҟан иахьа (ашьыжь дааит), ажәабжь бзиақәакгьы
ҳзаалгеит – аԥсуаа рҽырӷәӷәаны иҟоуп лҳәеит... Алашара ҳамаӡам.
Ҳтелевизоргьы ҳрадиогьы аус руӡом, аинформациа ҳауӡом, акгьы ҳаздырӡом,
џьаргьы ҳазнеиуам, – ҳзааиуам. Аԥсуа делегациа Озган ихадарала Қарҭҟа
ицеит... Аԥсуаа Аҟәа хыхь ала ахыкәшара иаҿуп, Очамчыраагьы ацхырааҩцәа
(Кындыӷ иӡхыҵыз) роузшәа лҳәеит. Тҟәарчалаагьы рҽырӷәӷәаны иҟоуп,
амлазы акы рмыхьуазар. Ишԥаҟоушь Наташараа? Валерики Гәџьыл хәыҷи
ахьыҟоу, ишыҟоу ҳәа акгьы ҳаздыруам, ирҿалҵозеи Наташа лхәыҷқәа? Анцәа
ибарауп амзар, ҳара ҳазларыхәагәышьозеи... Анцәа ҳиқәгәыӷуеит иахьазы
ларгьы (Таниа) саргьы. Усгьы Зурикгьы згәы каҳауа аӡә иакәым, ԥсыхәак
ҟаиҵап, ма Тҟәарчалҟа игап ихәыҷқәа, ма аҽны ирҿеиҵаша ак иԥшаап.
Ҽынла хысра уамак ыҟамызт, Гәымсҭагьы иҭынчразшәа иаабон – хысбжьы
ааҩуамызт. Шьыбжьышьҭахь СНГ аҳаирпланқәа реихсра иалагеит, аха дара
аҭак ҟарымҵеит, хԥа еицыԥыруан. Ахәлара иалагеит, алашара ҳамаӡам,
иахьа иҟалоит рҳәан, аха... башоушәа збоит. Иблыша, ҳанбеилгои дареи
ҳареи? Ҳагьшԥеилгои? Уинахысгьы ҳашԥеиҿаԥшлои дареи ҳареи (иҟарҵаз
ашьҭахь)?
06.11.1992 ш. Иаха иалагеит ақәа. Иахьагьы шьыжьы инаркны ақәа алеира
иаҿын. Шьыбжьоншәа ихкәеит. Иҿыхьҭааӡа иҟоуп. Ахьҭа сакит. Сзызхәыцуа
Гәымсҭа ахықәан итәаз аԥсуа ҷкәынцәа ракәын. Шәыгәнаҳа рзымгааит абри
ашьаарҵәыра ҳалазыжьыз ақырҭқәа! Мышкызны ишԥашәхьымӡари усгьы
иҟашәҵаз ацәгьарақәа зегьы! Анцәа дыҟамзаргьы, аҳақ ыҟоуп. Уи хара
иашьҭӡом. Шәхы ишҭаԥо збааит саргьы!
Шьыбжьоншәа иҭахәаҽӡа хысбыжьқәак геит. Уажәазы – Гәымсҭантә,
араантәгьы, Кьалашәырынтә хысбыжьқәак геит. Уажәазы (ҽынла – асааҭ 2)
иҭынчрашәа иҟоуп. Аха ишыҟоу здыруада Гәымсҭа ахықәан? Тҟәарчал амҵан?
Иара Очамчырагьы (Тамшь, Кындыӷ)?
Ишԥаҟоушь Наташараа? Иацоуп ианҳалҳәаз, Таниа уахь ддәықәлазаарын
ҽнак зны. Аха Кәыдры ацҳаҿы дыркит, саԥхьа ишьҭахысуа иалагеит, баҳшьуеит
ҳәа сарҳәеит лҳәеит. Нас уи аамҭазы дыздыруаз қырҭуак дсықәшәан,
«Ара бабаҟаз! Арахь баала!» – иҳәан, саргьы спаспорт ааимпыҵжәаны, уи сицны
аҩныҟа сдәықәлеит лҳәеит (д-Агәыӡератәын иаргьы). Маҷк ҳанаԥырҵ ауп
сшәара ансызцәырҵ, сыԥсгьы сылшәшәо иалаган, амҩан стәеит лҳәеит. Агаӡа,
дышзымцоз шԥалзымдыри, арахь, лара ҳара дҳалабжьоит шәдәылымҵын
ҳәа. Акыс, лпаспорт «Ҭаркьыл» ҳәа иануп (ма лоурыс жәла анындаз!). Аԥсуа
Тҟәарчалҟа дрышьҭуазма! (Аӡәы дцаны дааит ҳәа лалҳәазаап Мимоза,
аха ианба уи? Насгьы дарбаныз? Уҳәансҳәанқәа урықәгәыӷны удәықәлар
ҟалозма!). Иахак абри азхәыцра саҿын – агаӡа ада акгьы сзылзымҳәеит.
Иқәылаз зусҭцәоу, изеиԥшроу лымбаӡои, мшәан?!. Ауаҩрагьы злам, ламысгьы злам!
Колиа ахәыҟаҵарҭаҿы абысҭа аура даҿын (Инна усгьы Ростов дыҟоуп,
Сергеи – Бақланка, лареи сареи ҳауп аҩны иҟоу). Акәацххыгала аџьықәреи
илагеит, аҟәыд ижәит, ашә хәыҷык архьшәашәага иҭазаарын (Таниа иаалгаз
акәын, аха иаҳхашҭны иҟан, иацы иаҳлырбеит). Уигьы цәыригеит. Иацы
иаҳзыҟалҵаз (Таниа) асуԥгьы ҳамоуп, аха Колиа абысҭа еиҳа еиӷьишьоит...
07.11.1992 ш. Ахьҭа ҳакуа ҳалаган, аԥечка ҩнаиргылан, амца ҭеиҵеит
Колиа. Аҩнгьы ԥхаӡа иааҟалеит. Таниагьы дааит, иаҳфақәашаз ҟаҵаны
иҳалҭеит, ача (лхала илӡыз) ҳзаалгеит. Алашара уаагьы иҟаӡам. Сшылагьы
шьҭа инҵәеит лҳәеит (ачашыла 2кг сырҭараны иҟоуп лҳәеит ҳмагазин аҿы).
Абас ауп, алашарагьы ыҟаӡам, афатәгьы ыҟаӡам, ақырҭцәа рзы ача Қарҭынтә
иааргоит зегьы. Иахьа макьаназы хысбжьы ыҟаӡам. Ишԥаҟоушь Гәымсҭа
ахықәан итәоу ҳара ҳтәқәа? Анцәа ирманшәалааит. Иахьанӡа хаҵаҵас иааиуан,
шьҭа залымдырак рыхьыр ҟалома! Сзыцәшәо – ирхыкәшаны мшынла
иӡхыҵны ирықәлар ҳәа ауп. Аха амшынгьы рыхьчауазар акәхап, ус сгәы
иаанагоит. Тҟәарчалынтә жәабжь ҳамаӡам. Алашара ахьеиԥҟьаз Мыркәыла,
аус аԥсуаа иддырҟаҵом аремонт, рҳәоит. Иагьиашоуп! Аҟәа иҟоу зегьы дара
роуп. Ирықәнагоуп, ирырымҭааит афымцалашара.
08.11.1992 ш. Шьыжьнатә иҭынчрашәа иҟан. Амшгьы шәшьуп. Иахьагьы
амца ҭаҳҵеит. Шьыбжьышьҭахь асааҭ 1 ашьҭахь бзарбзанла Кьалашәырынтә
ахысрақәа ирылагеит – Гәымсҭа аганахь ихысуеит. (Уахьынтә хысыбжь
мааиуашәа иҟоуп.) Аинформациа ҳамаӡам, ҳтелевизоргьы ҳрадиогьы
аус руӡом, избанзар алашара ҳамаӡам, ианыҟалогьы ҳаздырӡом. Иацуха
ҳгәыларатәи аҩны (аҩбатәи аихагылаҿы квартирак) илыҩналан аӷьычцәа,
ирызгоз зегьы ргеит. Уажәгьы арҳәрақәа ирҿуп, Агәыӡерагьы.
Алик ҳәа адыгак дынхон Агәыӡера, дықәҵны (аамҭала) Краснодарҟа
дцеит иԥҳәысгьы диманы. Руадақәа ирыҩналеит аӷьычцәа. Амилициа усгьы
иҟарҵом акгьы, иҟоу иҟаму узымдыруа иҟоуп. Арҳәцәеи ақәылаҩцәеи
раамҭоуп иааиз. Ианбанӡа ус? Қарҭ иҟоугьы ҳаздыруам. Ҳа ҳтәқәа уахь
ицозгьы, иҟарҵаз, еилыркааз ҳәа акгьы ҳаздыруам. Ирықәнагаҵәҟьаз – иааз
зегь ҟәаҟәаны иқәҵазар акәын. Аха уи аҟара амчгьы аибашьыга техникагьы
рымам ҳа ҳтәқәа. Сара иџьасшьоит иахьанӡагьы рҽырӷәӷәаны (ааи,
рҽырӷәӷәаны, хьымӡӷы мгаӡакәа!) иахьааиз. Ҳаԥхьаҟагьы анцәа дрыхәааит!
Зхы лахаша Қарҭтәи ахадацәагьы, аратәи урҭ рмаҵуарқәа Ломинаӡегьы,
Нодаришвилигьы, егьырҭ абгассақәагьы ирықәнагам ҳәа акгьы ыҟаӡам
икадыршыз ашьа зегьы хаҭала дара зегьы ишьаӡагәаӡаны ирҿыҵааит. Аҳақ
ыҟоуп, уи уацәыбналаны узцаӡом. Мышкызны рхы ишҭашәо здыруеит. Амала,
уи саргьы избо иҟалар сҭахуп. Анцәа, сахьыгӡа! Арҭ аҩымшк сгәы маҷк-маҷк
исыхьуа саауеит. Зны-зынла аҽснардырӡом, нас иаацәырҟьоит, сухашҭма
аҳәошәа, акгьы ихьанҭаӡа иласықәҳауеит, сахәаҽырц аҭахушәа.
Ахәлара иалагоит шьҭа. Излазбо ала, алашара уахагьы иҟалаӡом. Уаҵәы
даараны дыҟоуп Таниа, уамак ҟамлазар.
09.11.1992 ш. Иахьагьы амш шәшьуп, аха ақәа леиӡом, Ҭагалантәи
амшқәа иаабац иреиԥшуп, аибашьра ыҟамзар – зегь бзиоуп ҳамҳәоз. Аха...
иабаҟоу, иқәылаз ақәыџьмақәа Аԥсны абжак рымпыҵакны иахатәоуп,
ианықәҵуагьы здыруада? Ма иқәырцаанӡа ҳәа иԥшугьы здыруада? Урҭ
зегьы хы цаҳәцаҳәк – хы цаҳәцаҳәк рыхәҭан, аха ... Нас иаманы ицон, ма
рыҩныҟақәа, ма ӡибнаҟа...
Шьыжьы дааит Таниа. Анс-арс ҳәа жәабжьқәак ҳалҳәеит. «Лит. газета»
аԥсшьарҭа ҩны илақәлан, танкла ихысуа ахыб ахырцҟьааит, аԥхасҭа
арҭеит лҳәеит. Уаҟа дтәазаарын Ҟарҟарашвили – арахь иааз ар рхада. Абас
ирықәланы, иреихсны ицазаап. Иҟазҵаз дрыздырӡом, аԥсуаа роуп ҳәа
рҳәоит, лҳәеит. Ҳара уигьы акгьы ҳаҳаӡом, џьаргьы ҳазнеиуам, ҳзааиуам.
Ҳтелевизоргьы ҳрадиогьы аус руӡом, алашара ыҟаӡам. Уаха иҟалар ҟалап
рҳәоит, аха издыруада уигьы.
Иалагеит ақәаура. Асааҭ 1 азы 5 минуҭк агуп. Дызцамашь Таниа?
10.11.1992 ш. Иаха асааҭ 8 рышьҭахьшәа, Колиа иеиҳәеит (Гелла исалҳәеит
ҳәа, уа ақалақь аҟны илдыруаз илеиҳәазаап, ларгьы асахьаҭыхыҩцәа
рҿы аус луеит), Гәдоуҭа дыԥсит сахьаҭыхҩык ҳәа, Очамчыратәи Сарионгьы
дидыруан уи лҳәеит ҳәа сеиҳәеит иаха. Ижәлаз ҳәа саниазҵаа, исгәалашәом
иҳәеит. Абра ҵаҟа ирҳәаз аҩбатәи аихагыла изхамгалеит – иџьасшьеит
аригьы, аха акгьы иасымҳәеит, сымаҳә иаб дзеиԥшроу сымдыргәышьои!
Аԥсуа сахьаҭыхыҩцәа рыжәлақәа иаҳәауа сҿаасхан, игәаласыршәарц – ма
Гамгиа иоуп, ма Гаделиа иоуп иҳәеит. Гаделиа ҳәа дыҟам, Габелиа акәзар
сҳәан, усшәоуп ишысгәалашәо иҳәеит. Сара издыруан, Габелиа Гәдоуҭаҟа
дшымцоз , аха Гамгиа дцеит ҳәа здыруан. Акыс, уи ица ихьаауан, уи акы
изнаузар акәхап, сгәахәит. Ма аиҿахысра ахьыҟоу Гәымсҭаҟа дааӡар зны,
дырхәызар ҟалоит, дыршьызаргьы ҟалоит ҳәа азысыӡбеит. Аха ихадоу – цқьа
еилкааны акгьы сымаӡам. Иахьа уи аԥҳәыс са схаҭа слацәажәарцоуп.
Гамгиа иакәымзароуп, ус анцәагьы иҳәааит. Иахак сгәы сыхьуан, аԥхыӡ
ҿаасҭақәакгьы збан, сыцәа ҭынчмызт. Авалидол саԥхьа иқәыргыланы
сыцәан... Ах, аԥсуа ҷкәынцәа!.. Шаҟаҩы алаӡхьада ари аибашьра! Макьанагьы
инымҵәаӡацт. Аибашьра (...) алалара иаҿуп. Шьыжьнатә ахысра иалагеит.
Гәымсҭа аганахьала иҭахәаҽӡа ахысбыжьқәа (атанкқәа, абзарбзанқәа)
ааҩуеит. Аҟәа ахахьалагьы (Шрома аганахьала уҳәартә).
Гелла слацәажәон – Валера Гамгиа иакәзаап иԥсыз, рыцҳа. Иҷкәынцәа
рааӡарагьы дахьымӡеит, ихәыҷқәан, ашкол иҭан. Ица ихьуан, априступ ааиоун,
ахәышәтәырҭаҿгьы изимыхәаӡакәа иԥсҭазаара далҵзаап. Абас салҳәеит Гелла.
Август 14 аламҭалазы дхәарҭамкәа дыҟан, ахәышәтәырҭаҿы дышьҭаларц
ӡбаны иман... Аха аибашьра мыжда ианалага, зегьы ихаиршҭырц далагазар
акәхап. Аха, ачымазара ус уазныҟәар ҟалома! Москваҟа деихар акәын – иара
Гәдоуҭантәгьы дцар акәымзи. Аха – иҭаацәагьы уа ицын – ирыцҳаишьазар
акәхап. Ах, Валера, Валера! Ухы узахыламԥшит, аӡәгьы уизгәамҭаӡеит.
Макьана уҷкәыноуп ҳамҳәозар! Иҟауҵашаз рацәаны уаԥхьа ишьҭамыз!
«Амцабзгьы» шьҭа унапы шагхаз анымԥшырц ҟалаӡом (сара агәра згоит,
уи аҭыҵра иалагахуеит, уара уоуп иҟамло акәымзар). Даараӡа сгәы иалсит,
харак саргьы исыдушәа збоит – ирласны ахәышәтәырҭахь усышьҭыр акәмыз
(узласышьҭрыз усгьы?!)
Ирццакны, аномерқәа еидҵаны иҭҳажьырц ҳаҿымыз!.. Зхы лахаша
Қарҭаа, закә рыцҳарақәоузеи иаҳзаажәгаз! Макьана сара исзымдыруагьы
шаҟа ыҟоузеи?! О, Анцәа, «Ашьа баауам» рҳәоит, агәнаҳа ԥсуам рҳәоит,
ирыхәҭоу иақәыршәа урҭ!
11.11.1992 ш. Ростов иҟоу ҳара ҳтәқәа срацәажәон – Инна, Сергеи, Олиа,
Кокагьы ажәақәак иҳәеит, аха са исмаҳаӡеит. Урҭ уа хар рымаӡамкәан иҟоуп.
Иахьа ирҳәеит, Шеварднаӡе Аҟәа дааны дыҟоуп ҳәа. Аусқәа зегьы рҭыԥ
иқәиҵазар акәхап. Аҟәантә ауаа Москваҟа иашшит, рҳәеит, лашарада, ӡыда,
фатәыда, хылаԥшра рымаӡамкәа ишынхаз уҳәа...
12.11.1992 ш. Ԥсахра, аиҭакра ҳәа акгьы ыҟаӡам – алашарагьы ыҟам,
аӡгьы, шьҭа хымшуп, иҳарымҭаӡацт. Ҳзапасқәа рныхра ҳаҿуп. Ача усгьы
иҟаӡам џьаргьы. Таниа дыҟан, фатәқәак ҳзыҟалҵеит, аҭаҭын ҳазналгеит – «Астра»
пачкак, хымш иҳазхаша. Еиҩыҵәҵәаны, мышҭықәла сахоит. Иахьагьы
Ростовынтә ателефон иасуан, Таниагьы Колиагьы срацәажәеит. Иахьазы
макьана хысра ыҟам. Ишԥаҟоу уахь аҳәааҿы ҳара ҳтәқәа? Ишԥаҟоушь
Гәыԥ инхо Наташараа?
13.11.1992 ш. Иахьа шьыжьы Гәымсҭа хыхьтәи аганахьала хысбыжьқәак
газшәа саҳаит акәымзар, ҽынла иҭынчран уҳәартә иҟан. Аха, аибашьраан
закә ҭынчроузеи иҟало?!. Шеварднаӡегьы дааны днарацәажәа-аарацәажәан,
днықәыԥш-аақәыԥшны дцеит. Сгәанала, Москваа рҽаламырхәыкәа, араҟа
ҭынчра ҟалараны иҟаӡам. Арҭ алажәқәа, рхала ирыӡбауа закәызеи?! Насгьы
изеиԥшроузеи уи?! Даргьы, ихьымӡӷшьаны, рыр ықәганы ирзымгозар акәхап,
аха ирымгар ада ԥсыхәа шыҟам шьҭагьы ирымбаӡои? Ма ирбарц рҭахыму?
Аха, ус ианбанӡа? Уи иара Қырҭтәылагьы иазеиӷьу уажәтәи аҭагылазаашьа?
Абригьы иазхәыцыр амуеи?! Алашара усгьы иҟаӡам, 3-4 мшы ҵуеит аӡы
ҳарымҭеижьҭеи. Ача Қарҭынтә иааргоит рҳәеит. Иааргоит – дара ирфоит.
Афаха змоуша! Зҩак шәылаланы шәагондаз, ҳара иаҳкьымскәа, Анаҟәаԥиа
амҵан итәаз арабцәа ишрыхьыз еиԥш.
Ауаҩы дызмышьцыло ҳәа акгьы ыҟамзаап. Аԥсуа ҷкәынцәа аҭахара
иаҿуп. В. Гамгиагьы аибашьраҿы дҭахеит ҳәа сыԥхьаӡоит. Иибоз, иаҳауаз
игәы ԥжәаны дыршьит. Угәнаҳа рзымгааит, иҭахаз зегьы шәыгәнаҳа хара
ирзымгааит абри аибашьра ҳалазыжьыз зегьы, Хыш аԥхьа унаргыланы. Уи
иоуп зегь раасҭа згәаӷ сымоу, аҟәыршәаха! Ахамелеон! Ианус!
Аӡы ааира иалаган, аӡазы иҳамаз аведрақәагьы абалонгьы сырҭәит. Ас
ианбанӡа, ианбанӡа?.. Аԥсуа ҷкәынцәа аҭахара иаҿуп. Ишԥаҟоу ҳ-Наташараа?
Валерик? Гәџьыл хәыҷы? Анцәа шәихьчааит! Анцәа дышәхылаԥшааит!
Шәара ишәыхьша сара исыхьааит! Сызкәыхшаша!
14.11.1992 ш. Иахьа хымз ҵуеит аибашьра иалагеижьҭеи. Хымз
инеиԥынкыланы ашьакаҭәара иаҿуп аҩганкгьы. Анҵәамҭа ҳәа акгьы збаӡом,
ианаааиуагьы ишааиуагьы аӡәгьы издырӡом, Москваа рҽаларымгалакәа ари
аанкылашьа амаӡам. Қарҭаа урықәгәыӷыр ҟалома?! Абри шԥарзеилымкаауеи
Москва – абри ауп сара иџьасшьо. Иахьа хысра ыҟаӡамызт. Таниа даарц
дыҟан, аха дмааӡеит, иҟалазеишь?..
Ҳафатәқәагьы нҵәеит, ҳчагьы нҵәеит. Колиа аҟәыд ифеит, аԥшгьы
акәацххыгала илагеит, шьҭа абысҭа иуеит. Абысҭеи аҟәыди ҳфон иахьа,
нас Таниа уаҵәы даауазар аабап. Уигьы ҳачҳап, акгьы лмыхьуандаз лара.
Иамуӡар уаҵәы иаҳфаша ашылагьы ҳамоуп. Аҭаҭынгьы ҳамоуп. Алашара
усгьы иҳамаӡам. Ианыҟалогьы ҳаздырӡом, аӡәгьы издырӡом... Амш
шәшьит шьыжь-қәа хәыҷыкгьы леит, уажәгьы ишлеира иԥшуп. Ас ианбанӡа,
ианбанӡа?.. Аҷкәынцәа аҭахара иаҿуп, ҳара ҳтәқәа (аладагьы аҩадагьы)
ишыҟоу ҳаздырӡом. 0, Анцәа, ихьча! Урхылаԥш!
Акьыԥхь иаздырхиеит
Кристинеи Альбинеи Анқәабԥҳацәа.
Дырмит Гәлиа иԥсҭазааратә мҩеи ирҿиамҭақәеи ирызкны аӡәырҩы
аҵарауаа – акритикцәа, алитератураҭҵааҩцәа, аҭоурыхҭҵааҩцәа,
абызшәадырҩцәа, аетнологцәа еиуеиԥшым аамҭақәа рзы хыԥхьаӡара
рацәала аԥсышәала, урыс бызшәала уҳәа астатиақәа ҩны иркьыԥхьхьеит,
иҭрыжьхьеит акымкәа-ҩбамкәа амонографиақәа. Хьаҳәаԥаҳәада уаҩы иҳәар
ҟалоит Дырмит Гәлиа иаҟара зыхьыӡ ажәлар ирылаҵәаны иҟоу, зҩымҭақәа
Аԥсны анҭыҵгьы акыр инахараны ирдыруа даҽа аԥсыуа шәҟәыҩҩык
дыҟамзар ҟалап ҳәа. Дырмит Гәлиа иԥсҭазаратәи ирҿиаратәи мҩа ашьха ӡыхь
еиԥш ҭабара зқәым темоуп. Еиуеиԥшым аганқәеи аспектқәеи рыла уазнеины
иҭуҵаар ҟалоит. Иагаҩы иага ахырҳәаахьазаргьы, иахьатәигьы, анаҩстәигьы
акыр абиԥарақәа иахырҳәааша ыҟоуп. Методк аҳасаб ала иаацәырҟьаны,
нас аԥшатлакә еиԥш иниаҟьаны ицо акәӡам. Иааӡаганы, ихшыҩрҵаганы,
канӡара ақәымкәа ианагь иҟазаауеит.
Аԥсуа жәлар рзы аҩыратә культура иадҳәалоу азҵаарақәа зегьы
хацзыркыз иара иоуп. Арҿиарахь аԥхьатәи ишьаҿақәа анеихигоз инаркны
иара гәҭыхас иман аԥсуа жәлар рыбзазара иадҳәалаз азҵаара хадақәа
зегьы рҿы аиҵахарақәа ахьыҟаз. Аԥсуаа ржәытәи рҿатәи ҭагылазаашьақәа,
рбызшәа, рҭоурых, ретнографиа акыр ианҭиҵаа, егьырҭ аӡәырҩы
ажәларқәа ирҿырԥшны данрызхәыц, еиҳа ибарҭахеит милаҭк аҳасабала
рышьақәгыларазы рҭахрақәа зеиԥшраз. Омашәа иубартә, иџьоушьартә,
гәкажьра ҟамҵакәа аханатәгьы ижәлар иахьатәи уаҵәтәи рлахьынҵа аӡбара
иҽанишәон. Аԥсҭазара зҩыда рыманы, ибаӷьаӡа егьырҭ иаарыкәыршаны иҟоу
ажәларқәа ирыланхаларц иааилшоз ҟаиҵон. Аԥсуаа рынхашьа-рынҵышьа
еиӷьтәны, аҵарадара иалганы, изҩыдоу ауаҩытәыҩсатә ԥсҭазарахь ркылгара
дазықәԥон. Уи азы мҩа хадас иалхтәыз аԥшаара дашьҭан.
Дырмит Гәлиа илиршаз, имҽхаикыз, заҟа идуз еилаҳкаарц азы ирҿиара
мҩа данықәлоз аамҭазы аԥсуаа культурала, економикала уҳәа рҭагылазаашьа
зеиԥшраз, ргәылацәа егьырҭ ажәларқәеи дареи реизыҟазаашьақәа шыҟаз
цқьа ибзианы ҳхаҿы иааганы иҳамазароуп, иаадыруазароуп дара рыҩныҵҟа
рсоциалтә еизыҟазаашьақәа зеиԥшраз.
Дырмит Гәлиа алитературатә рҿиара мацара даҿызҭгьы, хымԥада,
хаҭабзиаралагьы акырӡа еиӷьқәаз, хыԥхьаӡаралагьы акырӡа еиҳаны
асахьаркыратә ҩымҭақәа раԥҵара шилшоз ҩашьомызт. Аԥсуа жәлар
рыԥсҭазаара, ржәытә, рҿатә иарбан ганыз иара дызламцәажәоз, хьаас
имамыз, игәцараимкуаз? Анхашәа-чашәа иахьаҵанакуаз уҳәару, аҵасқьабзқәа
уҳәару, адин уҳәару, абызшәа уҳәару, аҭоурых уҳәару, ашколқәа
реиҿкаара уҳәару, атеатр аиҿкаара уҳәару, аԥхьаӡатәи аԥсуа газеҭ
аҭыжьра уҳәару... Исаамыссоуп ҳәа иуԥхьаӡаша аусқәагьы иаҭәамшьакәа,
игәцарамкыкәа дрывсуамызт. Уимоу, анхацәа драбжьауа, алаӡара змоу аҽы
ӷәӷәа, аҽы зҩыда шалԥшаатәу, ажәхьа бзиа дыршьақәас иамоу ирызкны уҳәа
ҷыдала астатиақәа ҩны икьыԥхьит. Уақәымшаҳаҭхарц залшом иара ибзианы
деилызкаауаз, иаамҭала аҵарагьы змаз Михаил Чалмаз агазеҭ «Аԥсны»
адаҟьақәа рҿы иикьыԥхьыз истатиақәа руак аҿы абас ахьиҩуаз:
«Аџьма имԥсыша арасамаҵә азылбаауеит» ҳәа ажәытә ажәак рҳәалоит
еиԥш, ҳара аԥсацәа ҳҭоурых змырӡшаз аӡәы дҳауит. Анцәа Ҳазшаз
дылбааԥшны убри еиԥш ԥыҭҩык ҳаиҭар ауан, аха ианамухгьы уи иҳамоу
аӡәызаҵәыкгьы лассы Анцәа даҳцәумган. Ари аӡәкгьы Д. И. Гәлиа иоуп.
Ари ус иҟазшьоуп, убас дшьыцҩуп, дгәырҩаҩуп, дшьыцҩуп ахьысҳәаз,
аӡәгьы угәы иаанамгааит умаҵуреи, уԥшӡареи, укәашареи, астол уқәгыланы
уцәажәареи дрыҵашьыцуеит ҳәа. Моумоу, уи дызҵашьыцуа егьырҭ амилаҭқәа
ҳара ҳаиҳа дыррала верск ҳаԥхьа игылоу роуп. Арҭ амилаҭқәа иртәны
шәҟәык анааникылауа, дыгәыԥсынчҳауеит, игәы ҭҵәыуаауеит, ҳара аԥсацәа
абас ҳабызшәа ала ашәҟәқәа ахьҳамам азы. Иҟаиҵарызеи, ииурызеи
аҷкәынцәа аирԥхьару, астатиақәеи, астихотворениақәеи иҩлару, Аԥсны
аҭоурых ҟаиҵалару иаргьы издырам. Ихы дақәиҭызар, гәырҩа имамзар,
иаҳзыҟаиҵауаз рацәахаӡон, ихьӡгьы духаӡон егьырҭ амилаҭқәа рахьгьы,
аԥсуаа рлашарбага ҳәа дырдыршан.
Уажәы иныҟаиҵа-ааҟаиҵауагьы уамашәа иубаратәы иҟоуп, избан
акәзар, аиҳарак дзышьҭалаша иҭаацәеи иареи иҽзазимшьша аус ауп. Уи
азы аҷкәынцәа рарԥхьара изкажьуам, ари иара ихы арӷәасашт, иаршаҟәоит.
Аҷкәынцәа аужьны, ихы ӷәасаны, дааны длатәаны, аҩра далагоит, џьара иҳамам
ак изыҟаҵозар ҳәа, аха аҩҩы ааԥса мыцхәы рацәак илиршагәышьозеи?
Ари иааԥсареи игәаҟреи цқьа уаҩы издырам. Адырҩегьых исҳәоит, ихы
дақәиҭызар, иаҳзыҟаиҵауа рацәаӡахоит. Хаужьҭышьасы имоу аиҳабырақәа
ирҭаххар, аҭашьа рдыроит, сара абри абас ауп ҳәа сымҳәаргьы. Хара ҳзы
Д. И. Гәлиа Ломоносов диаҩсуеит, Шоҭа Русҭавели, Иоан Гусгьы, Сократгьы,
аха данбеилаҳкаауа ҳара?!» (Чалмаз М. Данбаадыруа ҳара, ҳанбаицхраауа
иара?! Агазеҭ «Аԥсны», 1920 ш. февраль 28, №6).
Михаил Чалмаз абас аниҩуаз Дырмит Гәлиа ирҿиартә мҩа абжагьы
данымсыцызт. Уинахыс иҟаиҵаз заҟа ыҟоузеи!
Дырмит Гәлиа иԥсҭазааратәи ирҿиаратәи мҩа иалацәажәахьоу зегьы
еиқәышаҳаҭны ирҳәоит арккаратә мҩа хадараны иалхны ишимаз, аха
конкретла абри атема цқьа аӡәгьы иҭимҵаац. Убри быжькаҵәаӡа инымхарц,
маҷк иадамзаргьы исызхарҭәаауазар ҳәа ауп уажәы абри аусумҭа нап засыркыз.
Абра иалагӡаны рацәак уаҩы иимҳәац, ҷыдала аӡәгьы иазгәеимҭац
хшыҩҵакык сҳәар сҭахуп. Изакәу уи ауп, Дырмит Гәлиа иоуп аԥсуа
журналистикеи апублицистикеи хацзыркыз, аидеиа-естетикатә хырхарҭа рызҭаз.
Ишдыру еиԥш, апублицистика алитературеи ажурналистикеи рыхкқәа
ируакуп. Иара иалшоит оперативла иамҽханакырц акрызҵазкуаны иҟоу
аполитикатәи, аекономикатәи, афилософиатәи уҳәа апроблема дуқәа
рылацәажәара. Хықәкысгьы иамоуп масштаб дула ауаажәларра рыхдырра
ахырхарҭа аҭара. Апублицистика аԥсҭазаара аганқәа зегьы амҽханакырц
алшоит. Ажәытә, аҿатә, иаци иахьеи имҩаԥысуа еиуеиԥшым ахҭысқәа, ауаа
рҟазшьақәа, уаҵәтәи рԥеиԥш уҳәа аԥсҭазаара ахаҭа иагәылганы, уантәи
иааганы еилырганы иалацәажәарц алшоит. Иҟоуп иаразы иҟазшьарбагоу
астили абызшәеи.
Лымкаалагьы агазеҭ «Аԥсны» аҭыҵра ианалага актәи аномер инаркны
ашьақәгылара иалагеит аԥсуа журналистикеи апублицистикеи. Дырмит
Гәлиа ижурналистикатәи ипублицистикатәи стиль аинтерес ду ацәымӡыц
иахьагьы, ихшыҩрҵагоуп уҳәартә иҟоуп. Хыԥхьаӡара рацәала иҩны
иикьыԥхьуаз истатиақәа рҿы аԥсҭазаыра иқәнаргылоз, иҵанаҳәоз
азҵаарақәа ирызкны игәаанагарақәа еилыхха иҳәон, аԥхьаҩ иҽимадашьа
дақәшәон. Абри атема хаз ҷыдала ахцәажәареи аҭҵаареи иаԥсоуп. Дырмит
Гәлиа ипублицистикаҿы арымӡаа аԥсҭазаыратә зҵаара ҵарқәа ықәыргыланы
рҭак аҟаҵара иҽанишәон, иаԥхьаҩцәеи иареи еигәныҩырц, еилибакаарц
иҭахын. Аимак-аиҿак рыбжьаларгьы, уи дацәыбналомызт, дагьацәшәомызт.
Ипотенциалтә ԥхьаҩцәа зусҭцәаз, ринтеллект ахьынӡаҟаз идыруан. Убри
аҟнытә зҵарадырра маҷыз рҟынӡагьы иҽылбааганы, игәы рыцәкамыжькәа,
рышьҭыхра, раҳаракра, рыбла ахтра дашьҭан, рбызшәеи рстили хшыҩзышьҭра
рыҭаны дрыҿцәажәошәа акәын ишиҩуаз, ишикьыԥхьуаз. Ажурналистикеи
апублицистикеи иара ирккыратә ус ду аҿы абџьар дус иман, ахархәага
хадақәа иреиуан.
Абра маҷк саԥыҩланы исҳәоит, аха Дырмит Гәлиа ирккаратә идеиақәа
иахьагьы актуалра рцәыӡны ҳәа иҟаӡам. Ҵабыргуп, аԥсуа жәлар аҵара
аганахьала усҟантәи, уажәтәи рҭагылазаашьақәа еидкылашьа рымам. Уи аахыс
акыр ԥхьаҟа ицахьеит. Иахьа аԥсуаа иҵарадоу жәларуп ҳәа иузыԥхьаӡом.
Ирацәаҩуп еиуеиԥшым азанааҭқәа рыла аиҳабыратә ҵараиурҭақәа
ирылганы, еиуеиԥшым аԥсҭазаыратә сферақәа рҿы қәҿиарала аус зуа, иҟоуп
имаҷҩымкәа аурыс, англыз, афранцыз, анемец, аҭырқәа, ақырҭуа бызшәақәа
здыруа, иҟоуп аҵарауаа нагақәа, аҭҵаарадыррақәа ркандидатцәа, рдокторцәа,
апрофессорцәа, академикцәа. Аха иахьатәи аамҭа иқәнаргыло азҵаарақәа
заҟа иуадаҩу ҳхаҿы иааганы ҳрызхәыцуазар, хаҭабзиарала еибыҭоу, иҳараку,
иҵаулоу аҵара змақәоу рхыԥхьаӡара маҷуп. Даара иаҳԥырхагоуп адырреи
дасу дызҿу аус аҿы акомпетентреи згу аҳәынҭқарратә чынуаа ахьырацәоу,
еиуеиԥшым аԥсҭазаара аганқәа рҿы аквалификациа ҳаракы змоу акадрқәа
ахьаҳзымхо.
Дырмит Гәлиа аԥсуаа аҵаралашарахь шәхы шәырха, убри ада хеиқәырхага
ҳамам ҳәа ааԥхьара аныҟаиҵоз, аҩреи, аԥхьареи, аграмматикеи маҷк здыруаз,
арзаҳал (прошение ҳәа изышьҭаз) аҩра зылшоз аҵара имоуп ҳәа дрыԥхьаӡон.
Иахьа шьҭа даҽа аамҭоуп. Уиаахыс аԥсҭазаара заҟа аҽаԥсаххьоузеи!
Иахьа ауаа рдыррақәа убысҟак ԥхьаҟа ицахьеит, убысҟак лассы-лассы
рҽеиҭаркуеит, абжьаратә ҵараиурҭагьы, аиҳабыратә ҵараиураҭагьы хәба
ҳәа урылгеит ҳәа иузхоны уҟам. Аҵараиурҭақәа рҿы иуоуз удыррақәа
иааиԥмырҟьаӡакәа ирыцуҵалароуп, ихаурҭәаалароуп. Шәышықәса нуҵыргьы,
уҵара хаурҭәаалароуп. Мамзар, жәаба, жәохә шықәса раԥхьа иуҵаз рацәак
хара уазнагом. Уи уақәгәыгны ушьапы уҵухыр, ухы ужьеит ауп иаанаго.
Аҩреи аԥхьареи здыруа зегьы аҵара рымоуп ҳәа ианыԥхьаӡаз аамҭа цахьеит.
Аԥсҭазаара аган уаванажьырц, умаргиналмхарц уҭахымзар, удыррақәа
ианагь иааиԥмырҟьаӡакәа ирыцуҵалароуп, ихаурҭәаалароуп.
Ажәлар рыԥсҭазаара аиӷьтәразы егьырҭ аҵарауааи, аполитикцәеи,
аҳәынҭқарратә усзуҩцәеи ирҳәоз, ируаз, иалыркаауаз амҩақәеи
ахырхарҭақәеи рахьынтә Дырмит Гәлиа зегь реиҳа дзыдгылоз, зымаҵ иуаз
арккаратә мҩа акәын.
Цқьа ҳазхәыцны ҳаԥхьап 1920 шықәсазы апоет ииҩыз ажәеинраала
«Исҭахын сара» заҟа еилыхха ианыԥшыз иара игәҭакы ҳаракқәа, насгьы урҭ
игәҭакқәа зеиԥшроу. Дарбан аԥсыуазаалакгьы абри ажәеинраала алирикратә
персонаж иеиԥш дхәыцуазароуп ҳажәлари ҳаԥсадгьыл Аԥсни еиҭаҳәарак,
ԥеиԥш бзиак иоурц иҭахызар:
Исҭахын сара сҿаҳәатәы ҟалуа
Сҟаларцы,
Аԥсны иазеиӷьу акәымзар даҽакы
Сымҳәарцы,
Аԥсуаа еидгылуа рҳәатәы
Еиқәшәарцы,
Русқәа бзианы, адыррахь рхы
Дырхарцы!..
Исҭахын сара ацәыгь шьыцра
Ҟамларцы,
Убри ала амҩа иашахь зегьы
Изгарцы,
Наӡаӡа игәырӷьауа, иччауа
Избарцы!
Ҵакыла абри иақәҿнаҭуеит, иазааигәоуп уҳәартә иҟоуп «Аԥсны» ҳәа хьӡыс
измоу апоет даҽа иажәеинраалакгьы:
Бзиарак дырны цәгьа сҭахым,
Аԥсназы.
Сааԥсеитҳәагьы сызтәаӡуам,
Иаразы.
Снапы иалшуа снапы иаҩуеит
Убриазы.
Сыбз иалшуалагьы саанҵысыуам
Аказы.
Иаразыҳәан сныҳәаҩуп
Анцәа иҿы.
Аха сыздырам уи ахахәаҳәа
Ехьазы...
Умшәан, Аԥсны, цәгьа ззычҳаз иоуп
Ирҽхәатәу,
Абзиа, абзиа усгьы ибзиоуп
Зегь рҿы.
Иҟазшьарбагоуп ари ажәеинраала аԥхьаӡа иахькьыԥхьыз (агазеҭ
«Аԥсны», 1920, №41) автор абас еиԥш иҟоу азгәаҭа ахьазыҟаиҵаз: «Абри
астихотворение аплан ала ҳаҷкәынцәа аӡәгьы акгьы имҩыцт, убри азоуп
сара абри зызҩуа, изҭаху изы хсаалагас (примерс) иҟаларазы».
Дырмит Гәлиа ҵара дук имаӡамкәа, ԥсабарала заҟа ихшыҩ ҵарыз,
ицәанырра заҟа иҵаӷаз ала, аԥсҭазаараҿы иибоз, иаҳауаз арымӡаа
агмыграқәа изычҳауамызт, дзырнышәомызт. Иааиԥмырҟьаӡакәа абзиареи,
азҩыдареи, ацқьареи дшырзышәаҳәоз, агмыграқәа дышрықәыӡбоз зегь
реиҳа ипублицистика ианыԥшит.
Иазгәаҭатәуп ҷыдала даҽакгьы. Дырмит Гәлиа хықәкыла арккаратә мҩа
ахьаликааз, уи дацәхьамҵыкәа иԥсҭазаара зегьы ахьазикыз машәырны
иҟалеит ҳәа сгәы иаанагом. Уи иаман аҵаҵгәқәа.
Ҵабыргуп, иара ирҿиаратә иҭҵааратә ҭынхаҿы џьарамзар џьара
хыхь зыхьӡ сҳәаз европатәи, ма урыстәылатәи, ма арккаҩцәа конкретла
инҭкааны ридеиақәа ихы иаирхәеит ҳәа рыӡбахә зҳәо документк ҳамам.
Урҭ рахьынтә аӡәы ихьӡгьы џьара иҿаршәны иҳәахьан ҳәагьы иҳаздырам.
Убас шакәугьы, сара саӡәыкны агәра сызгом Дырмит Гәлиа урҭ издырамызт,
рыӡбахә имаҳацызт ҳәа. Хымԥада идыруан. Ишиашаҵәҟьаз акәымзаргьы,
аԥсуа ԥсҭазаара иамаз аҷыдарақәа ихаҿы иааганы, ирышьашәалахартә убарҭ
арккаҩцәа рхыԥша инырноуп Дырмит Гәлиа ирккаратә мҩа дшанылаз ҳәа
агәра ганы сыҟоуп.
Убарҭ европатәи арккаҩцәа рнаҩсгьы иара идунеихәаԥшышьақәа
рышьақәыргылараҿы анырра ҟарҵеит ҳәа сгәы иаанагоит Шора Ногмови
Хан Гиреии реиԥш иҟаз азеижәтәи ашәышықәсазтәи адыга рккаҩцәагьы.
Еиуеиԥшым ала аилазаашьа змаз, зырҿиартә мҽхакы ҭбааз Дырмит
Гәлиа иусура ахы инаркны аҵыхәанынӡа хадаратә гәыцәс иамаз арккаратә
идеиақәа рымаҵура акәын изызкыз. Иаанагозеи уи? Арккаҩцәа зегьы
реиԥш, иаргьы ажәлар аҵара дырҵаны, адыррақәа рыларҵәаны, убри ала
аԥсҭазаараҿы иҟоу азалымдарақәа аныхны, мыш лашарак ахь ркылгара
алыршахоит ҳәа иԥхьаӡон ауп уи иаанаго. Аҵара лашароуп, аҵарадара
лашьцароуп – абри ахшыҩҵак рылыжжуеит Дырмит Гәлиа иааҟаиҵаз зегьы,
хадаратә леитмотивс ирымоуп.
Усҟан акәым, иахьагьы иҟоуп ҳара аԥсуаа ҳхыԥхьаӡара зламаҷу ала,
милаҭк аҳасаб ала ԥеиԥш дук ҳамам ҳәа ҳзыԥхьаӡақәо. Ҳаӷацәа – ақырҭуа
шовинистцәа ракәзар, иааҟәымҵӡакәа иҳаҽԥнырҳәоит ҳхыԥхьаӡара ахьмаҷу,
уи аӡбахә иааиԥмырҟьаӡакәа иахьырҳәо рҿы ҭхааит.
Ҳәарас иаҭахузеи, ҳхыԥхьаӡара амаҷра ҳзықәшәо арыцҳарақәа зыхҟьо
амзызқәа ируакуп, аха уи иаанагаӡом ҳаџьал ааиаанӡа ҳақәӡаароуп ҳәа.
Ари адунеи ҳара ҳаҵкыс акырӡа еиҳау ажәларқәа аӡәырҩы аҩнаххьеит,
аҭоурых иаҵанарӡхьеит. Ҿҳәарак, ҿҳәарак зегьы ирымоуп, аха ҳара ҳаҿҳәара
арааигәара изахыццакрызеи! Арҭ шҿоу акәамԥа анкашәогьы ыҟоуп. Ҳара
ҳшыҟоу ҳаӷацәа ықәӡааргьы ҟалоит. Аҭоурых «аҩсҭаарақәа» ирылаҟоуп,
уанақәымгәыӷӡо, уахьақәымгәыӷӡо афырҳәа ианҿаҵәиуа ыҟоуп.
Иаҳхысыз аҩажәатәи ашәышықәсазтәи аурыс ҵарауаҩ ду Л. Н. Гумилиов
излаиҩуаз ала, зхыԥхьаӡара маҷу ажәлар ақәӡаарахь рхы андырхалак ашьҭахь
абаҩхатәра дуи агәамч дуи зманы ирылиаауа рмилаҭ ҳәаақәа рзымхакәа,
уи аҳәаақәа ирҭыҵны, зхыԥхьаӡара рацәоу амилаҭ иалаланы, уи акультура
амаҵ азыруа иалагоит. Ус иҟало ауаа Л. Н. Гумилиов апассионерцәа ҳәа
дрышьҭан. Анцәа иумҳәан, анцәа иҟынтә ҳара иага агхақәеи ауадаҩрақәеи
ҳамазаргьы, макьана зықәӡаара ааигәахаз жәларуп ҳәа ҳхы ҳаԥхьаӡартә
ҳаҟам (ҳақәӡаара зҭаху агацәа шҳамоугьы). Уимоу, шьакаҭәарала, ааӡабла
ахақәиҭреи ахьыԥшымреи ҳнапаҿы иааганы ианҳау, ҳнапы еикәыршаны,
аԥсҭазаара ҿыцбарах ибаны, ҳмилаҭ интересқәа уажәшьҭа еиҳагьы
иҳахьчалароуп. Зынӡа зхы зкәачроу аӡә иакәымзар, цәыкәбарк иадамзаргьы
аԥсуа етностә шьа здақәа ирҭаныҟәо дарбанзаалакгьы абра ахшыҩҵак
дақәшаҳаҭхап, исыцеиҩишап ҳәа сгәыӷуеит.
Еицырдыруа усуп, ауаҩы заҟа бызшәа изҵо аҟара интеллектлагьы
дҳаракхоит, дышьҭнахуеит. Дырмит Гәлиа уи изымдыруа дауҟахыз. Аха
зегь раԥхьа аԥсуа ихатәы бызшәа идыруазароуп ҳәа иԥхьаӡон. Абас еиԥш
иҟаз иара идунеихәаԥшышьа еилыкка ианыԥшит 1906 шықәсазы ииҩыз,
1912 шықәсазы иҭижьыз заатәи иажәеинраалақәа аԥхьаӡатәи реизга
«Ажәеинраалақәеи ахьӡыртәрақәеи» епиграфс иазыҟаиҵаз, аа-цәаҳәак
иҟоу ажәеинраала:
Аҳы, сышәҟәы, уеиҵамхан,
Гәы-шьамхыла укамҳан.
Гәарԥбжьарак убжьамхан,
Узҭаху рзы уҵәахымхан.
Жәа хаала ирччала,
Жәа-рҟәышгала уцәажәала,
Ажәабжь ҿыцқәа хкы-хкыла,
Исызраҳәала аԥсышәала.
Апоет 1919 шықәсазы ииҩыз иажәеинраала рзикит зхатәы бызшәа – аԥсуа
бызшәа заҭәамшьакәа атәым бызшәақәа зҵоз ауаа, урҭ поезиатә бызшәала
дрықәыӡбеит. Рыцҳарас иҟалаз, еиуеиԥшым амзызқәа ирыхҟьаны, ус еиԥш
иҟоу ҳџьынџьуаа рхыԥхьаӡара уиаахыс акырӡа еиҳамхазар, еиҵамхаӡеит.
Убри аҟнытә мацара акәзаргьы, ари ажәеинраала иаҳәо аҵакы актуалра
ацәыӡны ҳәа иҟамлаӡеит. Иахьа еиҳагьы иҵарны иқәгылоуп ҳаԥсҭазаараҿы.
Ажәлар рышәҟәыҩҩцәа иахьынӡарыхәҭоу ианырхымхәыцуа, рҳәатәы
ианацымныҟәо еиҳауп акәымзар, абри ажәеинраала ала автор ииҳәоз
ҳацныҟәозҭгьы, акырӡа ҳаиӷьхон:
Исыбаргәузеи шьҭа сара,
Сыҷкәын иоуит аҵара.
Даԥхьоит, дыҩуеит изхара,
«Динтеллигентхеит» сгәацаԥха,
Иан дикәыхшоуп Назҳара!..
Аԥсны дааӡеит, даԥсыуоуп,
Ԥсышәак иҳәашам, дазԥагьоуп,
Атәым бызшәақәа дрызҟазоуп,
Тәыми ҩнатәи еихҭниҵоит,
Иан дикәыхшоуп Назҳара!..
Атәым уаа рзы дыгәбылҩуп,
Иашьцәа рзы дыцәгьаҳәаҩуп,
Аԥара азыҳәан дцәаӷәаҩуп,
Дургәыбзьӷыр дшәаҳәаҩуп,
Иан дикәыхшоуп, Назҳара!..
Дырмит Гәлиа аԥсуа нбан аныҟаиҵоз инаркны, адинтә шәҟәқәа аԥсшәахь
ианеиҭеигозгьы, рҵаҩыс ашколқәа рҿы аус аниуазгьы, еиуеиԥшым
алитературатә жанрқәа (ажәеинраала, апоема, ажәабжь, ароман, адрама)
рҿы арҿиара аус азы иҽанишәозҭгьы, Аԥсны аҭоурых аниҩуазгьы, аԥсуа
бызшәеи, аетнографиеи, афольклори рматериалқәа еизганы ианикьыԥхьуаз,
ианҭиҵаауазгьы ирккаратә идеиа хада амаҵ азыруртә рыҟаҵаракәын
дзышьҭаз. Иара ишиԥхьаӡоз ала, аполитика иагараан, иагаџьара икәараҵаргьы,
уи ахырхарҭақәа иага рҽырыԥсахыргьы, ажәлар ҵарада ихәарҭам. Акыр
еиқәнархозар, еиқәзырхо аҵароуп, аҵара злаҵәаны иҟам ажәлар ахақәиҭра
роушьа амам, аԥеиԥш бзиа роуам, милаҭк аҳасабалагьы изышьақәгылом,
рхатәы хаҿра роуам, рхы рзеиҭаҳәом, рхатәы хаҿра рзеиқәырхом, амшын
иналалаз акәараҷҷеиԥш, егьырҭ ажәларқәа инарылаӡҩахоит аҟароуп.
Аҵара змам игу иҿы изарҳәом, иуаҩытәыҩсаратә зинқәеи аҭакзыԥхықәра
имоуи еилырганы, еилыԥшааны рыхьчашьа дақәшәом. Убри ауп Дырмит Гәлиа
1910 шықәсазы ииҩыз, ахьӡ змам иажәеинраалаҿы иаҳԥыло, инарҵауланы
уаҩ ддырхәыцыртә иҟоу абарҭ ацәаҳәақәагьы ирҳәо:
Бзазара имоуп згәы иҭоу зегь зҿы иззарҳәауа,
Зҿы иҭыҵуа ирԥшӡаны, ирҟәышганы изызҳәауа,
Дгыларада, цәшәарада, дасу рыграқәа дзырбауа,
Аиашахь дгыланы, ахәахәа иацәзыршәауа.
Аҵара амҩа изықәымлакәа, рыг-рҿы ирзамырҳәакәа аҳәахәдеиԥш
ибжьаӡхьоу ажәларқәа маҷума ауаатәыҩса рҭоурых аҿы? Хыԥхьаӡарала
аԥсуаа раҵкыс акырӡа еиҳау аӡәырҩы ажәларқәа рхатәы бызшәала аҵара
рҵартә иахьзыҟамлаз, аҩыратә культура амҩа иахьзықәымлаз иахҟьаны
иныбжьаӡуеит. Аҿырԥштәқәа заҟа уҭаху уаҩы иԥшаар алшоит.
Хара ҳцарым, ҳгәылацәа ааигәақәа агырқәа рлахьынҵа ҳазхәыцып. Ес
изыхҟьазаалакгьы урҭ рхатәы бызшәала аҩыратә культура рзаԥымҵеит.
Шәқырҭқәоуп ҳәа рарҳәон, даргьы ус акәыз џьшьа, уи ахшыҩҵак
инақәшаҳаҭхан, иаццеит, илҭаҳәахаа иамангьы ицеит. Аменшевикцәа
рхаан агырқәа рлидер Нои Жьорданиа инапхгарала гыршәала агазеҭ
ҭрыжьуазшәа акы иаҿын, аха урҭ иаԥшьыргақәаз зхәаҽуаз амч џьбарақәа
ҟалан, инаҵаӡит. Арахь, аиаша ҳҳәозар, агырқәеи ақырҭқәеи милаҭк ракәӡам,
ихаз-хазуп. Агыршәа ақырҭуа бызшәа адиалектқәа ируакушәа ирҳәақәо мцуп,
ҭҵаарадырратә ҵаҵгәы аманы ҳәа иҟаӡам.
Уаҩы иџьеишьаша даҽакгьы азгәаҭатәуп. Ашовинисттә мцаԥшь зхызгәы
иҭагьежьуа ақырҭуа ҵарауаа аԥсуа жәлар рхылҵшьҭра ианалацәажәо
ирымҳәо иҟоузеи? Ҳҭоурых анахь ирҟьоит, арахь ирҟьоит. Абри азҵаараҿы
ма дара рҳәоу еиқәшәонда! Аԥсуа жәлар ҩышә, хышә шықәса роуп Аԥсны
иқәнагалеижьҭеи иҵуа, хылҵшьҭрала адыга еимшьҭрақәа иреиуоуп,
ажәибжьтәи ашәышықәсазы ашьха ихыҵны иаан, ара Аԥсны уаанӡа инхоз,
иашьагәыҭыз ақырҭуа еимышьҭра «аԥхазеби» ирабашьын, иқәырцеит.
Аԥхазеби қырҭқәоуп, аԥсуаа даҽа џьоукуп. Абас рҳәоит џьоукы.
Даҽа џьоукы изларҳәо ала, аԥсуаагьы ақырҭқәагьы наџьнатә аахыс
Аԥсны еицықәынхон, аԥсуаагьы ақырҭқәагьы Аԥсны иашьагәыҭқәоуп,
иаборигенцәоуп. Даҽа џьоукы аԥсуа бызшәа алтаитәи абызшәақәа рҭаацәара
ду иаҵанакуеит рҳәахуеит. Зныхгьы иқәырҵәиааны аԥсуа бызшәа ақырҭуа
бызшәа адиалектқәа ируакуп, аԥсуаагьы ажәытә қырҭуа еимышьҭрақәа
иреиуоуп рҳәоит.
Избан абырсҟак аиқәымшәарақәа зрымоу урҭ аҵарауаа? Избан акәзар,
ирҳәо зегьы мцуп, мифқәоуп. Амц ауп асҟак авариантқәа зауа, аҵабырг
ианакәзаалакгьы, иахьакәзаалакгьы авариант амаӡам. Уи акы ауп иҟоу.
Аҵара ԥыҭк зҵаз, агәаӷь змаз ԥыҭҩык ауаа ҳалиааит акәымзар, ҳаргьы
агырқәа реиԥш ас зҳәо ақырҭуа ҵарауаа рҳәатәы хаҵаны ҳаццазҭгьы, наҟ
ҳнарылаӡны ҳцон.
Аԥсуаа зхатә ҷыдара змоу, ижәытәӡоу, даҽа бызшәак иаламҩашьо ахатәы
бызшәеи аҭоурыхи змоу, жәытәнатә аахыс Аԥсны иқәынхо, уи иашьагьыҭу
жәларуп ҳәа аԥхьаӡа аҵарадырраҿы изҳәақәаз дреиуан Дырмит Гәлиа.
Абри ахшыҩҵак ибзианы ианыԥшит 1925 шықәсазы иара урысшәала иҩны
иҭижьыз «Аԥсны аҭоурых», актәи атом аҿы.
Аԥсни аԥсуааи рҭоурых иазкны еиуеиԥшым адырраҭарақәа иԥсаҟьаны
уаҩы иԥылоит акыр ҩыратә хыҵхырҭақәа рҿы, аха уи еизыркәкәаны, хазы
ашәҟәы аԥҵара аԥхьаӡа зҽанызшәаз Дырмит Гәлиа иоуп. Рыцҳарас иҟалаз,
ари аусумҭа аҩбатәи атом ҩны иҭижьыртә аҭагылазаашьақәа имоуит. Уимоу,
абри актәи атом анҭыҵ ашьҭахь ҩажәи хәба шықәса анҵы, Сталини Бериеи
рымчра ианасакьаҳәымҭаз ақырҭуа ҵарауааи аполитикцәеи иазыхынҳәын,
ашәҟәгьы авторгьы акыр ахынҭаҩынҭарақәа ирықәдыршәеит, ҭыӡшәас
иҟарҵеит. Уи усҟак издырӷыӷкыз уи ауп, дара аԥсуаа ирызкны имҩаԥыргарц
ирҭахыз амилаҭтә политика хәымга иаԥырхаган.
Ақырҭуа литератураҭҵааҩы Павле Ингороҟәа 1954 шықәсазы Қарҭ
иҭижьыз имонографиа ду «Георги Мерчуле» иақәыӡбақәоз дреиуан
Дырмит Гәлиа. Ишдыру еиԥш, ара зыӡбахә ҳҳәаз П. Ингороҟва ишәҟәаҿы
аԥсуаа рхылҵшьҭра еицакны, афальсификациа азуны, аԥсуаа Кавказ ашьха
нхыҵынтәи ажәибыжьтәи ашәышықәса анҵәамҭазы иааны, уаанӡа ара
Аԥсны иқәынхоз ақырҭуа еимышьҭрақәа иреиуаз аԥхазеби ықәцаны, дара
ықәынхазшәа амифтә концепциа еиҿибааит.
Ҳәарас иаҭахузеи, П. Ингороҟәа ихы иааҭашәаны имыӡбаӡеит ари
ахшыҩҵак. Аԥсны ажәытә аахыс ақырҭқәа иртәызшәа рнапаҿы иааргарц
политикала мацара акәымкәа, ҭҵаарадырралагьы аҵаҵгәы арҭарц иашьҭан.
Ари азҵаараҿы уи автори Қырҭтәыла аиҳабыреи аимадара шрымаз, аиҳабыра
рахьынтә политикатә дҵаны ишимаз ҩашьом.
Абри шьаҭанкыла имцу, изакәызаалак ҭҵаарадырратә ҵаҵгәык змам,
аҭоурыхтә ҵабырг амԥын иқәым амифтә концепциа аҿаԥҽроуп изызку
Дырмит Гәлиа 1957 шықәсазы ииҩыз ажәеинраала «Абри соуп сара». Уи ус
шакәу здырқәо ыҟоуп, аха ари ажәеинраала иахцәажәо аҭҵааҩцәа иахьа
уажәраанӡагьы акьыԥхь аҿы аӡәгьы ажәакгьы имҳәац Дырмит Гәлиа уи
иҩыртә мзызс иҟалаз П. Ингороҟәа зыӡбахә ҳамоу иусумҭа шакәу.
Иаҳхысыз аҩажәатәи ашәышықәса анҵәамҭазы аԥсуа жәлар ашьаӡагәаӡа
илазыргылаз ақырҭуа оккупантцәа ҳтәыла иалцаны, ахақәиҭреи ахьыԥшымреи
анҳау ашьҭахь П. Ингороҟәа иеиԥш иҟаз аҵарауаа еиқәдырҽаҽаз
антиҭҵаарадырратә усумҭақәа рықәыӡбара акыр имариоуп, аха Дырмит Гәлиа
ажәеинраала «Абри соуп сара» аниҩыз аамҭазы уи акыр игәаӷьыуацәан.
Дырмит Гәлиа ари аҩымҭа анаԥиҵоз акыр иқәрахь днеихьан. Данқәыԥшыз
инаркны дызнылаз арҿиаратә мҩа уадаҩ данысхьан, аихьӡарақәа имазгьы
маҷӡамызт. Ихы-иԥсы ақәҵаны иԥсҭазаара зегьы ззикыз башамхеит, алҵшәа
бзиақәа аиуит иҳәартә иҟалеит. Аха урҭ зегьы аҵәы рыхьнашьуан П. Ингороҟәа
зыӡбахә ҳамоу иконцепциа.
«Абри соуп сара» ҳанаԥхьо, ҳанахцәажәо, ахәшьара анаҳҭо, изхылҿиааз, уи
автор изырҩыз амзыз ҳзымдыруазар, аҵаки аидеиеи ииашаны иаҳзеилкаауам.
Аформа еиҿартәышьа аганахьала еихышәшәо иахьҩу, ус баша ажәа ԥшӡақәа
рыла еибыҭоушәа иҳамбароуп. Хшыҩзышьҭра раҳҭароуп, игәцаракны цқьа
ҳрызхәыцроуп акыр ираӡаны ишыҟаҵоу абарҭ ацәаҳәақәагьы:
Харантә иааз сасра,
Икарандашь кны дсазҵааит сара:
Суҳәоит исоуҳәаразы, узусҭада уара?
Абри азҵаарала ихациркит апоет иажәеинраала «Абри соуп сара». Убри
азҵаара аҭак аҟаҵароуп изызку анаҩсан иҟоу ҩажәи жәаба цәаҳәа. Аԥсуаа
зусҭцәада ҳәа азҵаара аҭакс П. Ингороҟәа еиқәырчаҟәа ииҩыз иаҿагылоит
урҭ ацәаҳәақәа ирҳәо:
Сара ссовет уаҩуп, – ҳәа иасҳәеит, – Зегь раԥхьаӡа.
Сара адунеи ду аԥа соуп,
Иара убриалагьы сара сыҽхәаҩуп.
Еилырганы иуасҳәап: сара саԥсыуоуп!
Аԥсуа жәлар рԥа соуп сара,
Ажәытәӡа зны аџьамцәеи арабқәеи
Кавказ иқәцаны иказцаз иреиуоуп дара.
Сара саԥсыуоуп, стәыла хәыҷ ала сыҽхәоит.
Сара бызшәала сырзааигәоуп, срашьоуп
Аедыгьқәа, ачерқьезқәа уҳәа.
Сара срашьоуп ажәлар зегьы адунеиаҿ инхауа.
Сара сырԥоуп ԥхьаҟа ицо ажәларқәа.
Сара саԥсыуоуп.
Сҭоурых
Ажәытәӡа иалоуп.
Сара сыбжьы раҳауазар,
Ари азы иасҭоит аџьшьара
Атәыла дуӡӡа –
Асовет тәыла захьӡу!
Сара исашьоу – иашьа соуп!
Сара саԥсыуоуп,
Сышьха шлақәа сырԥоуп!
Стәыла саԥоуп.
Сабдуцәеи урҭ рабдуцәеи
Анышә иахьамадоу саԥоуп.
Исашьоу срашьоуп,
Ақьиацәа зегьы –
Сара сыуацәа роуп.
Араҟа хьаҳәаԥаҳәада, набыцрак ақәымкәа еилыхха иаабоит апоет
играждантә позициа ӷәӷәа. Поезиатә бызшәала, ажәақәа рацәаны
иақәмырӡыкәа, еилацаланы жәларык рҭоурых ҳәоуп. Аԥсуаа ҭоурых змам
уааԥсыроуп зҳәақәо рсабрада рыҿнахуеит.
Иалкааны хшыҩзышьҭра раҳҭап апоет дызлиааз ажәлар хыԥхьаӡарала
иахьа имаҷуп ҳәа ишыҟәнимшьо, игәы рыцәкаҳаны дшыҟам. Уимоу,
рыҽхәаԥхьыӡыс иԥхьаӡоит рбызшәагьы рҭоурыхгьы. Уи азоуп изиҳәо:
Аԥсуа жәлар рԥа соуп сара,
Ажәытәӡа зны аџьамцәеи арабқәеи
Кавказ иқәцаны иказцаз иреиуоуп дара.
Сара саԥсыуоуп, стәыла хәыҷ ала сыҽхәоит.
Ари ажәеинраалаҿы еиуеиԥшым аконтекстқәа рҿы «Сара саԥсыуоуп»,
ҳәа ԥшьынтә иахьҳәоу мацарагьы акыр аанагоит.
Иалкааны хшыҩзышьҭра раҳҭап абарҭ ацәаҳәақәагьы:
Сара бызшәала сырзааигәоуп, срашьоуп
Аедыгьқәа, ачерқьезқәа уҳәа.
Сара срашьоуп ажәлар зегьы адунеиаҿ инхауа.
Аԥсуаа қырҭқәаӡам, дареи ҳареи бызшәала, хылҵшьҭрала ихазы-хазу
жәларқәоуп. Ҳара ҳаԥсадгьыл Аԥсны акәымкәа, аҽаџьарантәи иааз ҳакәӡам.
Уи еиԥш ахшыҩҵак уҳәар ҟалоит, абыз баҩ алаӡам, иугәаԥхар, иааумырҳәуа
акагьы ыҟаӡам, аха аԥсуаа рхылҵшьҭра иазкны ақырҭуа шовинистцәа
еиҿырбаауа аконцепциақәа акгьы ҭҵаарадыррала шьақәырӷәӷәашьа амаӡам.
Убас шакәугьы, шәааи ҳазхәыцып даҽакгьы. Ибзиоуп, ҩышә, хышә шықәса
уажәы аԥхьа адыг еимышьҭрақәа иреиуаз аԥсуаа рҽеибыҭаны ашьха ихыҵны
иаакылсын уаанӡа ара Аԥсны иқәынхоз ақырҭуа еимышьҭра аԥхазеби
ирабашьын, иқәырцеит. Иаҳҳәеит ҳәа, убысҟан убарҭ «абхазеби» ҳәа иҟаз
рычхәычхә ыҟаӡамкәа, пиау зҳәаша аӡә дыҟаӡамкәа зегьы ндырҵәазырызу
аԥсуаа? Убысҟак иԥсыҽқәазма, гәаҟқәак, ԥсуаҭлак зламыз ракәызма убарҭ
«аԥхазеби»?!
Егьырҭ зегьы ҳарҟәаҵуазаргьы, логика ҳәа акы ыҟами, уи ара иабаҟоу?
Аԥхыӡ бааԥс еиԥш, ус акы ыҟаӡазҭгьы, уажәы аума ианыргәалашәаз?
Ибзиоуп, усгьы акәзааит – ҩышә, хышә шықәса иреиҳамзааит Аԥсны
аԥсуаа анықәнагалаз аахыс (!!!). Еибашьрала аиааира ганы аԥсуаа Аԥсны
ртәыртәӡазаргьы, ҳаԥсадгьыл ауп ҳәа рҳәарц ҩышә, хышә шықәса
рзымхаӡои? Аурысқәа еибашьрала Кавказ рымпыҵархалеижьҭеи макьана
ҩышә шықәсагьы ҵуам, аха ари атәыла шәара ишәтәӡам ҳәа унарҿагылеишь,
иуарҳәо, иузаарго убап!
Хылҵшьҭрала, генезисла ақырҭшәеи агыршәеи еиуацәазаргьы, хаз-хазы
иҟоу бызшәақәоуп, еиҿыҵижьҭеи акыр ҵуеит. Аурыс бызшәеи ачех бызшәеи
хылҵшьҭрала еиуацәоуп. Аҩбагьы аславиан бызшәақәа иреиуоуп, аха ухаҵоуп
уара ачех уоурысуп ҳәа иоуҳәозар! Иахьа ачехцәа рбызшәа аурыс бызшәа заҟа
иацәыхароу аасҭа агырцәа рбызшәа ақырҭуа бызшәа акырӡа иацәыхароуп,
аха, иалухи, агыршәа ҩыратә бызшәаны изыҟамлеит, хәышҭаара бызшәа
мацарала иаанхеит изырҿиаз, иныҟәызго ажәлар рхыԥхьаӡара миллионки
бжаки ишеиҵамгьы. Агыршәа ақырҭуа бызшәа адиалектқәа ируакӡам, хаз
иҟоу бызшәоуп ҳәа зҳәаз, ус изыԥхьаӡо уажәы абарҭ ацәаҳәақәа зыҩуа автор
иакәӡам. Ус еиԥш алкаа ҟазҵаз аспециалистцәа, аҵарауаа абызшәадырыҩцәа
аӡәымкәа, ҩыџьамкәа иҟоуп аҭҵаарадырраҿы.
Агәра ганы сыҟоуп Дырмит Гәлиа заанаҵтәи иажәеинраалақәа (урҭ
хыԥхьаӡарала ҩажәи жәаба роуп иҟоу) еидызкылаз аизга «Ажәеинраалақәеи
ахьӡыртәрақәеи» 1912 шықәсазы иҭимыжьызҭгьы, иара иинициативалеи
активла имҩаԥигаз иусуреи ирыбзоураны 1919 шықәсазы аԥхьаӡатәи иаԥсуа
милаҭтә газеҭ «Аԥсны» аҭыҵра иаламгазҭгьы, аԥсуа милаҭтә ҩыратә культура
иахьа иамоу амҽхаки аихьӡарақәеи рымԥынгьы изықәломызт.
Ҵабыргуп, иахьагьы иҳагу рацәоуп, зныхгьы иҳамоу, хазлаҟоу аихьӡарақәа
ҟәыншьаны ҳхы ҳахашшаауеит, ҳаигьхандаз иҵегьы ҳәа ҳаихоит. Аха иахьа
иҳагқәоу ухы иқәукып. Ихадароу уи ауп, Дырмит Гәлиа убри аԥхьаӡатәи
иажәеинраалақәа реизга хәыҷи агазеҭ «Аԥсни» рҭыжьрала илигаз амҩахәасҭа
хәыҷы амҩа ду ахь икылнагеит ҳажәлар, милаҭ ҳасабла рышьақәгыларагьы
ӷәӷәала иацхрааит, имажәӡо уасхырс иазыҟалеит.
Абраҟа хымԥада иҳәатәуп ҳәа сгәы иаанагоит агаӡеҭ «Аԥсны» алахьынҵа
иазкны ҩбаҟа ажәа ирыдамзаргьы. Иара анҭыҵуазгьы иаԥхьоз рацәаҩымызт
иҭзыжьуаз ишырҭахыз еиԥш еимҵԥааны, абӷьааҳәа ажәлар ирылаҵәартә
изыҟамлеит. Дырмит Гәлиа аԥхьа днаргыланы, агазеҭ ҭзыжьуаз ӷьаҵәыӷьаҵәуа,
зныкымкәа, ҩынтәымкәа иара адаҟьақәа рҿы иркьыԥхьуан аҵара хәыҷык
змаз ацхыраара ҟарҵаларц уи ажәлар рыларҵәаразы. Ирацәоу рахьынтә
еиҳа иҟазшьарбагоуп ззуҳәаша ҿырԥштәы заҵәык аазгоит.
1919 шықәса октиабр 25 азы иҭыҵыз агазеҭ «Аԥсны» аномер (№20)
ианын Донган ҳәа аԥсевдоним зҵаҩыз астатиа «Ажәабжьҳәаҩы бзиа иеиҳа
аӡырҩы бзиа» ҳәа хыс измаз. Аԥсевдоним Донган Дырмит Гәлиа иоуп уҳәартә
иҟоуп.
Ари астатиа автор ииҳәақәо зеиԥшроу ала, аԥхьаҩцәа цқьа дахьырзеилымкаауаз
ӷәӷәала ихьааигон, игәнигон. Абар ари астатиа иаҳәақәо шыҟоу:
«Аԥсуа газеҭ аҿы ианқәоу ажәақәа цқьа аԥхьара рҭахуп, ацныҟәарагьы
ақәнагоит. Уи иаҳәауа аӡәгьы ықәымныҟәауазар, иану закәузеи ҳәа цқьа
инеимда-ааимданы еибырымҳәозар – агазеҭ рхы ирзамырхәеит.
Ҳаԥсуа газеҭ шамахамзар оҩ дзырхәыцша, ма оҩ дзырҟәышша, ма
анхашьа бзиа иамааноу акы анымкәа иҭыҵуам, аха уи изызку ажәлар шаҟа
рхы ишадырхәуа ҳаздырам. Ажәабжьқәа маҷымкәа иану рнаҩс, ожәы
аакьыскьа ҳгазеҭ аҿы М. Блиа ииҩуаз анхара аҳасаб ала даара иус бзиан,
даара ажәа бзиан анхара зҭаху рзыҳәан, аха уи қыҭацыԥхьаӡа иамыԥхьозар,
рхы ирзамырхәозар, Мыса «имшыбзиа» еиԥш амала ибжьамӡын М. Блиа
иџьабаа; иара убыс егьырҭ аҩцәагьы жәлары ирыхәаша, ма ажәа маанала,
ма жәаԥҟала, ма иаша аргама ирҳәақәуа хыда инхозар, урҭ «аӡы зҟаҟауа»
иҩызамхеи!
Агазеҭ қыҭацыԥхьаӡа инеиуазароуп, иахьнеиуа иагымкәа зегьы
ирбауазароуп, ираҳауазароуп. Ақыҭа рҿы агазеҭ ианыу 10-ҩык раҟара
ираҳар, нас урҭ инеимырдоит.
Издыруада, ари заҳауа ус игәы иаанагозар, уи хәарҭара алазар, нас убри
зҳәоуа иҩызцәеи иареи изынарымҭиуазеи ақыҭақәа рахь ҳәа. Агазеҭгьы
амала иҟалом, изҭахыугьы, иззынаишьҭуагьы удыруазароуп.
Абар хәыда-ԥсада амҩа иазааигәақәаз ӡәырҩы 5-6 мзы ҵуеит
ирзынаҳҭиуеижьҭеи, аха шаҟа агазеҭ ахә аарымҭыирыз, шьоукы иҭабуп
ҳәагьы ҳзаармыцҳаит, ироуоу ирмоуагьы цқьа иҳаздырам, аха ҳахазҵаақәаз
ироуазаап урҭ агазеҭ. Абасоуп ҳуысушьоу. Абри еиԥш аамҭазы аԥхьара
зыдыруа агазеҭ иазыӡырҩуа, иацымныҟәуа иаҳәозеишь ҳәа иазымҵаауа
гәыӷәӷәа рымоуп, рыԥсы ҭаны иажәӡом. Избан уҳәар, ацәгьагьы, абзиагьы
рзеиԥшзар акәхап. Ари даара игра дууп».
Ари астатиа анкьыԥхьыз аахыс абар шьҭа шәышықәса ҵырц рацәак агым.
Усҟан акәым, иахьагьы ас еиԥш иҟоу аилибамкаара, агәеизыҟарара зныԥшуа
аҩымҭа уанаԥхьалак, угәы еибанаркуеит, хьаас иумкырц залшом изҩыданы
ихәыцуа аӡә уакәзар.
Анаҩстәи абиԥарақәа рзынгьы акыр аамҭа икҿаханы, ашәшьыра
иҵаханы иҟан ари агаӡеҭ. Ҳлитератураҭҵааҩцәа ана, ара аӡбахә рҳәалон,
аха инарҭбааны аԥхьаҩцәа цқьа ирыздырамызт «Аԥсны» усҟантәи аамҭазы
иҭыҵыз аномерқәа жәпакы рфотокопиақәа змаз академик Хә. С. Бӷажәба
ихатәы архив ихы иархәаны, аԥхьаӡакәны акыр инарҭбааны дрыхцәажәеит
акритик, алитератураҭҵааҩы Руслан Қапба 2002 шықәсазы, Аҟәа иҭыҵыз
ишәҟәы «Ҳара ҳазҽеихар. Агазеҭ «Аԥсны» (1919-1920 шш.) аҭоурых аҟнытә»
ҳәа хыс измоу аҿы.
«Аԥсны» аекземплиарқәа зегьы цырак, цырак ирыдамзаргьы, Аԥсынгьы,
Қарҭгьы, Москвагьы, Ленинградгьы рыԥшаара залыршамхеит. Афилологиатә
ҭҵаарадыррақәа ркандидат, адоцент У. Ш. Аҩӡба имҩаԥигаз аусура
иабзоураны ари агазеҭ аҿыц ԥсҭазара аиуит 2006 шықәсазы. Абри ашықәс
азы Аҟәа иҭыҵит «Аԥсны» аномерқәа ирныз аматериалқәа еидызкылаз аизга
ду. Уи еиқәиршәеит, инеиҵыху аԥхьажәеи азгәаҭақәеи азиҩит У. Ш. Аҩӡба.
Ари аизга аҭыжьра ҳара ҳкультуратә ԥсҭазаараҿы ихҭыс бзианы иҟалеит.
Аҵарауаҩ абри аус иҽазҵәылхны, аамҭеи амчи ақәырӡны иҟаимҵазҭгьы,
зынӡа иаҳцәыбжьаӡыр алшон.
Ауаҩы аԥсҭазаараҿы дбаӷьаӡа дшьақәгыларц азы хаҭабзиарақәас имазарц
ихәҭоу рацәаӡоуп – урҭ зегьы реиқәыԥхьаӡара мацарагьы мариам. Дырмит
Гәлиа идунеихәаԥшышьа зеиԥшраз ала, ауаҩы имазарц ихәҭоу арымӡаа
ахаҭабзиарақәа (аҭеиҭԥш, агәамч, ахшыҩ, амаашьара, ақьиара, агәыҭбаара,
ауаҩы игәцаракра...) ирылкаатәуп ихадақәоу ԥшьба: ахшыҩ, аҵара, амч,
ауаҩышьа бзиа. Абарҭ рахьынтә ауаҩы даниуа ициуа, аԥсабара инаҭо ыҟоуп,
аха иара иааӡарала ирҳашагьы рацәоуп. Аԥсабара инаҭогьы еиҷаҳатәуп,
ԥымкрада иазырҳалатәуп. Аԥсҭазараҿы заҟаҩы ахшыҩ рыгымкәа аԥсабара
иашаны, аҵара рзымҵакәа иаҩнаххьада. Уи ус шакәу ибзианы, «ҩысҭаарак
аҵамҵакәа», ихтны, аԥхьаҩцәа хәыҷгьы, дугьы еилыркаартә, игәныркылартә
иҳәоуп апоет 1910 шықәсазы ииҩыз, акьыԥхь анаба ашьҭахь ажәлар лассы
ирылаҵәаз, бзиа ирбаз, ҵабыргынгьы хшыҩрҵагас ирыдыркылаз, иахьагьы
ирхамышҭыкәа иргәалашәо ажәеинраала «Ахшыҩи, аҵареи, амчи» аҿы:
Ахшыҩ аԥшәымоуп, аҵара сасуп,
Ахшыҩи аҵареи еибыҭазар, нас имаҭәахәуп,
Ахшыҩ уасхыруп, аҵара убра ишьақәрыӷәӷәоуп,
Ауасхыр кәадазар, аҩны шәарҭа дууп.
Хшыҩда амч ду уаҩы дҭанархоит,
Ахшыҩи амчи еицызар, нас уаҩы дыннархоит.
Ҵарада ахшыҩ дырҩегьых ҵыргәа дууп,
Хшыҩда аҵара мыцхәы ишәарҭа дууп.
Абарҭ зегьы еигымкәа измоу ауаа рзы дхәарҭахоит,
Аԥсабараҿы амзеи амреи реиԥш длашахоит,
Дыздыруагьы, дыззымдыруагьы насыԥ змоу ҳәа дрыԥхьаӡоит.
Абарҭ рҿы ауаҩышьа бзиагьы нацуҵар, нас зегь иара итәхоит.
Абри ажәеинраала иаҳәо аҵакы Дырмит Гәлиа ипублицистикаҿгьы
апропаганда азиуан, акырынтә далацәажәахьан. Уи аҵакы ара поезиатә
бызшәала иҳәазар, публицистикатә бызшәалагьы исҳәар, еиҳа аԥхьаҩ
игәникылап ҳәа уи ажанргьы ихы иаирхәеит. Абар ҵакыла ари ажәеинраала
зынӡа иазааигәоу иара агазеҭ «Аԥсны» ианиҵаз истатиақәа руак иаҳәо:
«Ауаҩытәыҩса адунеи данықәлалак, акы еилицауа даналагалак нахыс иҭахуп
идыррацы – изымдыруа, ибарцы – иимбац, иаҳарцы – имаҳац, иоурацы -имам...
Убри аҟнытә раԥхьаӡа аҵара далагароуп, уи инардыруеит изымдыруа,
инарбоит иимбац, инарҳауеит имаҳац, инаҭоит имам... Уи аҵара. Ожәы
иаҳҳәап ааӡара атәы. Аоҩы егьа ҵарала дыбзиазаргьы, мазара ду имазаргьы,
ааӡара бзиа имазар, иҵара еиҩнашоит, ипату ланарҟәуеит. Ааӡара захьӡугьы
ахәыҷы иеилаҳәареи акриҿаҵареи ракәым. Ааӡара захьӡу аоҩы дшыхәыҷу
еиҳабу дышиеиҳабу идыруа, дыицәшәуа, дицәыԥхашьуа, еиҳа здыруа
еиҳабацәа аҟәышцәа дырзыӡырҩуа, еиҵбу дышеиҵбыу идыруа, дрыцҳашьуа,
изымдыруа, ахшыҩ бзиа иирҵауа. Апату зықәнагыуа апату рықәиҵыуа,
арҟәышра зҭахыу дырҟәышыуа, абзиа мҩахь ацхыраара зҭахыу дрыцхраауа,
дызыниауа дарбанзаалагь иқәнагыуа, иаҭәоу ауреи аҳәареи идыруазароуп...
Ааӡара бзиа абарҭқәа аҵанакуеит... Ожәы ахшыҩ. Ахшыҩ зегьы ируасхыруп.
Зегьы убри иқәгылоуп, иқәҟаҵоуп, убри еибаркны иамоуп. Хшыҩда аҵарагьы
дук мчы амам, амчгьы убри ада ишамҩоу, ишақәнагоу егьалшуам... Абраагьы
аҵара аԥхьа игылоуп, ааӡарагьы ахшыҩ бзиа ишьақәнаргылозароуп. Амза
иарлашоит, аха ԥхара зҵам иаҩызоуп хшыҩда аҵара. Ожәы агәабзиара. Ҵоуп,
агәабзиара хәы амам, гәабзиара змам изы акгьы ҳаҭыр ақәым, аҵарагьы,
ахшыҩгьы, ааӡара бзиагьы, аха уеизгьы аҵара бзиа имазар, агәабзиара
иаҭахыугьы, ахныҟәгашьа, аҽалыргашьа, ахыхәшәтәышьа ҳасаб иаҳа
дақәшәоит... Убри аҟнытә абраагьы аҵара хыс игылоуп... Убри азоуп зегьы
аҵара изашьҭоу. Абри аҟара ихәарҭа дыууп аҵара... Убри сҳәеит ҳәа абарҭ
аԥшьбагьы еигымкәа изауз иоуп Анцәа игәаԥханы иишаз... Абри «атемала»
оҩы ииҩша рацәаӡоуп, аха абра сҽааныскылоит...»
Иҟазшьарбагоуп интересс уаҩы иҟаиҵаша даҽа факткгьы. Дырмит Гәлиа
ирҿиара заанаҵтәи апериод азы адинтә шәыҟәқәа аурысшәахьтә аԥсшәахь
еиҭаганы аԥсуаа рыларҵәара дазааԥсон. Хаҭала иара адин илаҽны дыҟазу
дыҟамзу, уи даҽа зҵаароуп. Иҟалап ҵабыргынгьы адин агәра игозҭгьы, ус
еиԥш агәаанагара ҳазҭаша акымкәа, ҩбамкәа аҩымҭақәа иҭынханы иҳамоуп.
Адин агәра иго дыҟаӡазаргьы, иҩашьаӡом дышфонатикымыз. Сара сгәы
излаанаго ала, адин ажәлар аҵарахьы ихьазырԥшуа, аҵара агьама дзыркуа
ахархәага хадақәа ируакуп ҳәа дахәаԥшуан. Ауаҩы акы агәра игозароуп, акы
дацәшәозароуп, акы дацәыԥхашьозароуп, мамзар... Мамзар ихы иааҭашәо
мацарала ихы мҩаԥигарц дашьҭалар, ауаҩра захьӡу ицәыӡуеит, дгыгшәыгхоит,
дҳаиуанхоит. Егьырахьҟа ишыҟазаалакгьы, адин ауаҩы акыр дызлабжьақәо
маҷӡам, иҽеины ахархәара аиур.
Дырмит Гәлиа адин дшазыҟаз акыр инҭкааны иаҳәоит Д. Гә. ҳәа аинициалқәа
аҵаҩны агазеҭ «Аԥсны» (1919 ш. ноиабр 29, №35) «Измааноузеи абри? ҳәа
хыс иаманы ианиҵаз астатиагьы. Адин фанатикк иаҳасабала дшазыҟамыз ари
астатиа хәыҷы ибзианы ианыԥшуеит. Насгьы иара иҭахын адинтә литература
злаҟоу ажәа ҟәышқәа аԥсуа ҿар ирдыруазарц, игәныркыларц. Уаҩы иҳәар
ҟалоит Дырмит Гәлиа адинтә, лымкаалагьы ажәытә қьырсиантә литература
абаҟақәа (аԥшьа шәыҟәқәа, аевангелиа назлоу уҳәа) доуҳатә баҟа дуқәак
раҳасабала, ииашаны, ирықәнаганы иахьаликаауаз, мап ахьырцәимкуаз. Уи
азы игәаанагара цқьа еилырганы изныԥшуа абри зыӡбахә ҳҳәаз астатиаҿы
ишыҟоу имԥсахкәа иааҳгап, цқьа ҳазхәыцынгьы ҳаԥхьап:
«Аҵара змоу ауаа џьоукы ирҳәоит, егьынарыгӡеит, иаҟәырхыит ашколқәа
рҿы Анцәа изакәан аҵара.
Уи мыцхәыс ирыԥхьаӡеит. Ожәы ашколқәа рҿы Анцәа изакәан аҵара
зныу ашәҟәқәа мыцхәыс, башас, амала ашкафқәа ныркылоит ҳәа абна, абра
астолқәа ирықәԥсоуп, ма зегьы кҿыҩрак икҿаԥсоуп, оҩы дрыхәаԥшуам. Уи
ус иамҩазар ҟалап, аха акы сзеилымкааит – дара убырҭ ауаа, Евангелиеи
уҳәа Анцәа изакәан шәыҟәқәа уҳәа аҷкәынцәа ожәы изҵауа рзы акгьы
иаԥсам зҳәауа, ианцәажәуа, ажәаԥҟақәа, ахшыҩрҵагақәа Евангелие аҟнытәи
ажәақәа рыла ицәажәоит. Нас абарҭ Евангелие иамыԥхьазар изларҵазеи?
Евангелие иану ажәақәа хшыҩрҵагамзар, убарҭ ажәақәа дара изырҳәозеи?
Абарҭ ажәақәа бзиазар, хшыҩрҵагазар, акгьы иаԥсам ҳәа ахҳәааны, акгьы
иаԥсам, ишәымҵан ҳәа арҵаҩцәа хара изацәдыргылозеи? Уи акы.
Агьи – апапцәа ирҳәауа башоуп, амц рҳәоит, ауаа ржьуоит зҳәауа
ауаа урзыԥшыр, апапцәагьы рымоуп рхазы, урҭ иреиҳабугьы дрымоуп,
еиҭаиҳабыугьы. Апап акгьы даԥсамзар, амц ижьозар ауаа, уи убри зҳәоуа
апапцәа ирыҵырхызар, изрымоузеи дара? Абри сара сзы цқьа еилыргам. Аха
сара избоуа убри ауп, апапцәа ныиахны аӡы иазҭақәоз агәыргьын хаҵараан,
анаҭраан апапцәа ишрышьҭоу збоит – ианыԥсуа, бзан Анцәа дыҟам зҳәақәо,
Анцәа, Анцәа шырҳәоуа иԥсоит. Нас ианыԥсуа Анцәа дырҭахызар, ианыԥслагь
апапцәа ирышьҭазар, бзан урҭ ирықәнагоуа, ирнаалуа зырымҳәауазеи?»
Апоет дызлиааз ажәлар алашьцара ицәыҵаханы иахьыҟаз, иахьҵарадаз
ихьыухьыууа заҟа гәырҩас имаз ныҭкааны ианыԥшуеит 1920 шықәсазы ииҩыз
«Сыԥсадгьыл» ҳәа хыс измоу ажәеинраала амшыннырцәҟа мчымхарала иагаз
шиџьабо еиԥш, нхыҵҟа иагаз шгәырҩаиго еиԥш, иахьҵарадоу ԥхаишьоит,
ҭаха инаҭом:
Сыхаара, сыԥсадгьыл,
Иҟалазеи,закәызеи?
Иуԥшаауазеи, иуцәыӡзеи,
Абас улахь зеиқәузеи?
Нхыҵҟа ицаз угәырҩома,
Амшыннырцә иҟоу уџьабома?
Сылашара, сыԥсадгьыл,
Абас улахь зеиқәузеи?
Уахьҵарадоу ԥхоушьома,
Ма даҽакы гәнугома?
Сылашара, сыԥсадгьыл,
Абас улахь зеиқәузеи?
Дырмит Гәлиа ипублицистикаҿгьы, исахьаркыратә ԥҵамҭақәа рҿгьы,
ааԥсарак ҟамҵакәа, уажәы-уажә аҵара зыԥсоу далацәажәон, уи азҵаара
неиԥымкрада ана, ара ицәыригон, еиуеиԥшым аганқәа рыӡбахә иҳәон,
аҵакы заҟа идуу ажәлар рхы-ргәаҿы инеигарц иҽазҵәылхны даҿын. 1923
шықәсазы иикьыԥхьыз иажәеинраала «Аҵарадырра» аҿы аҵара змоуи
измами заҟа еиҩгоу, иахьынӡеҩгоу, излеиԥшым ртәы акыр инҭкааны, уаҩ
дархәыцыртә иҳәеит:
Ауаа зегьы уаауп,
Аха аҵара змоу даҽакӡоуп.
Аҵара змоу зегьы уаауп, аха
Ахшыҩ, адырра змоу даҽа оҩуп.
Аҵара змам измоу иҿы
Длаҟәуп, дшәаҟьаҩуп.
Хшыҩда аҵара змоу иҿы
Аҟәыш, адыр даҽа оҩуп...
Аӷарреи, абеиареи, ацәгьеи, абзиеи, аԥшӡареи ирҿырԥшны, урҭ зегьы
«иаанҵасуам, наҟ ицоит» – ҳәа иԥхьаӡаны,
Аҵара бзиа умазар,
Убри уара иузынхоит,
ҳәа иҩуан апоет агазеҭ «Аԥсны» аҭыҵра ианалагаз актәи аномер (1919
шықәса, ԥеруал 27) аҿы иикьыԥхьыз иажәеинраалаҿы:
Абеиареи аӷарреи
Наҟ-ааҟ еишьҭоуп,
Ацәгьареи абзиареи
Рышьхәақәа еивҵоуп.
Аԥшӡарагьы мҩасуеит
Иаанҵасуам, наҟ ицоит.
Аҵара бзиа умазар,
Убри уара иузынхоит.
(Иацу ыҟоуп.)
Аҳәаанырцә инхо аԥсуааи аубыхцәеи рҭоурых азы аԥшаарақәа
мҩаԥыргоит Тарас Гыцба, Денис Чачхалиа, Светлана Џьергьениа-ԥҳа, Лариса
Ҵәыџь-ԥҳа, Георги Чочиев, Есма Гәыргәлиа-ԥҳа, Баграт Шьынқәба (Б.У.
Шьынқәба имаҭа) уҳәа убас егьырҭ аҭҵааҩцәагьы (Гыцба 1972; Чачхалиа
1998; 19994 104-121; 2012а; 2012б; 2012в; 2012г; 2012д; 2012е; Джергения
2010; Цвижба 2001; 2012; Чочиев 2004; 2011; Гәыргәлиа-ԥҳа 2006;
Шинкуба 2004).
Аԥсуаа рхәыҷқәа аԥсшәа, аԥсуа кәашарақәа, ашәақәа дырҵаразы
акырынтә мшын-нырцә ицаны аус рухьеит Алла Ашә-ԥҳа, Лиудмила Хьыбб-ԥҳа,
Кандид Ҭарба, Валери Ҭаниа, Анатоли Қьецба, Роза Чамагәуа-ԥҳа, Алықьса
Аршба, Мазлоу Ақаҩба уҳәа убас егьырҭгьы.
XIX ашәышықәсазтәи аԥсуааи ешьарала урҭ ирзааигәоу ажәларқәеи
рхырҵәара атрагедиа асахьаркыратә литературеи аҟазареи ишырныԥшыз
атәы ҳҳәозар, шамахаӡак акәымзар, ԥсыуа шәҟәыҩҩыкгьы дыҟам ари атема
иазкны арҿиамҭақәа аԥызымҵац. Урҭ ирылҳәҳәо иҟоуп Самсон Ҷанба
идрама «Амҳаџьыри», Баграт Шьынқәба ироман «Ацынҵәарахи», Даур
Занҭариа иповест «Чыу Иақәыԥ иуахҭеи». Иара убас аԥсуа сахьаҭыхыҩцәеи
акомпозиторцәеи амҳаџьырра иазку рырҿиамҭақәа рхыԥхьаӡара маҷӡам.
Аҟәа Амҳаџьырцәа рыԥшаҳәаҿы иргылоуп аскульптор Геннади Лакоба авторс
дызмоу, ахҵәара иасимволу абаҟа.
Ҭырқәтәыла инхо абазақәа ртрадициатә культуразы акыр аҭҵаамҭақәеи
анҵамҭақәеи ҟаиҵахьеит аетнограф Михаил Ҭҳаиҵыхә (Тхайцухов 1992;
2003; 2005).
Адыга ҵарауаа ракәзар, урҭ мшын-нырцә инхо рашьцәа рҿы рекспедициатә
усурақәа еиҳагьы асистема рыманы еиҿкаан, ианырҵахьоу аматериалқәагьы
рхыԥхьаӡара рацәоуп. Асқер Гадагатль иԥшаарақәа рнаҩс афольклорист
Раиса Унарокова еиқәлыршәаз аҭҵааратә проект «Адыгаа – Ҭырқәтәылан»
инақәыршәаны, афольклор-етнографиатә експедициақәа мҩаԥган
Ҭырқәытәыла еиуеиԥшым ақалақьқәеи ақыҭақәеи рҿы 1997-1999, 2002
шықәсқәа рзы. Урҭ рылҵшәақәа рыхәҭак кьыԥхьуп «Ҭырқәтәыла инхо адыгаа
рфольклор» захьӡу аизгаҿы (Унарокова 2004а). Арҭ аекспедициақәеи
егьырҭ аԥшаарақәеи ирылахәыз афольклорҭҵааҩцәеи аетнографцәеи акыр
аматериалқәеи аҭҵаамҭақәеи ҭрыжьхьеит (Унарокова 2004б; Гутов 2000;
Ципинов 2000; Соколова 1995; Бижоев 2006). Ҳаамҭазы Ҭырқәтәылан адыга
фольклор активла еизыргоит афольклористцәа Мадина Паштовеи (Паштова
2011а; 2011б; 2012а; 2012б) Мураҭ Табишеви.
2004 шықәса, рашәарамзазы Аԥсуаҭҵааратә институт аԥхьаӡа акәны
еиҿнакааит аофициалтә експедициа, Ҭырқәтәыла инхо аԥсуаа рфольклор
аизгаразы. Аекспедициа ҳалахәын Шоҭа Салаҟаиеи, Адгәыр Какобеи, сареи.
Аԥшаарақәа мҩаԥаҳгеит аԥсуаа еиҳа ирацәаҩны иахьынхо аҭыԥқәа – Диузџье,
Адаԥазары, Инегьиоль ақалақьқәа рыкәша-мыкәша ишьҭоу ақыҭақәа
рҿы. 30-ҩык иреиҳаны аинформантцәа ҳрыҿцәажәеит. Урҭ рахьтә зҿаԥыцтә
дырра еиҳа инеиҵыхыз иреиуоуп: Мыса Қапба (Сҭампыл), Баҳреҭҭин Қәҭарба
(Кәтыбла) (Диузџье, Мҵара ақыҭа), Зеқьы Қапба (Диузџье, Уанаҿаа рқыҭа),
Адем Махариа (Болу ақалақь аҿынтә Диузџье иаҳзааз), Рушьҭы Қәҭарба
(Адаԥазары, Малан ақыҭа), Садие Маан-ԥҳа (Адаԥазары), Фуаҭ Быҭәба, Недим
Агрба (Инегьиоль, Мезиҭ ақыҭа). Хыԥхьаӡара рацәала (15 кассета рҿынӡа)
аудио-видеонҵамҭақәа ҟаҳҵеит, афотосахьақәа ҭаҳхит. Ианҵоу аматериал
ажанртә еилазаара ҭбаауп, урҭ рхыԥхьаӡараҿы иҟоуп: нарҭаа рҳәамҭақәа,
аҭәҳәақәа, амифологиатә ҳәамҭақәа (еиҳаракгьы амиф-ҵабыргқәа),
абзазаратә лакәқәа, афырхаҵара-ҭоурыхтә ҳәамҭақәа, ажәаԥҟақәа, егьырҭ
ажанр ссақәа, аетнографиатә материал рацәаны. Ҳекспедициатә усура
мҩақәырҵон, иахьеи-уахеи иҳавагылан: Гиви Дапуа (Аԥсны Арепатриациазы
акомитет уысҟан еиҳабыс иҟаз), Владимир Аҩӡба (Ҭырқәтәылан Аԥсны
ахаҭарнак), Илҳан Кәаӡба, Маҳинур Папа-ԥҳа (Сҭампыл), Фериҭ Смыр, Ерол
Уанаҿа (Диузџье), Зеҳра Ҵәыџь-ԥҳа (Адаԥазары), Таифур Ақаҩба, Тургут
Ҟарчаа (Инегьиоль) уҳәа убас егьырҭгьы.
2007 шықәса, цәыббрамзазы Анкара имҩаԥысуаз Амрагылаҭҵаара
адунеитә конгресс (ICANAS-38) Аԥсуаҭҵааратә институт аҿынтә ҳалахәын
Сима Ҭар-ԥҳаи, Арда Ашәбеи, сареи. Иҳамҩатәны Адаԥазары азааигәара
ишьҭоу Бычқыдере ақыҭан ҳаанҿасны, аекспедициатә ԥшаарақәа мҩаԥаҳгеит
амза 7 инаркны 9-нӡа. Ҳзыҿцәажәаз – Неџьмеҭҭин Цәлохәа (аубых), Лиутфи
Арӡынба (ахалҵыс), Иаҳиа Акәытба уҳәа – ажәабжьҳәаҩцәа рҿынтә
имаҷымкәа аудио-видеонҵамҭақәа ҟаҳҵеит, ҳзыниаз аԥсуа чара ҭаҳхит, иара
уа иаҳбаз аинформантцәагьы маҷҩым. Арҭ адәынтәи ҳаҭҵаарақәа зегь рыла
идырманшәалеит – Сельами Агрба (зыҩнаҭа ҳаҟаз аполициа аполковник),
Биулент Аҩӡба, Бедиз Кәарацхьалиа-ԥҳа, Ерсин Кәыҵниа, иара убас хыхь
зыӡбахә сҳәахьоу Владимир Аҩӡбеи Илҳан Кәаӡбеи.
Абарҭ адәынтәи аҭҵаарақәа ҩҩба аргама исдырбеит, ганкахьала, мшыннырцә
«даҽа Аԥснык шыҟаз», ихдырҵәаз ҳажәлар рхылҵшьҭрақәа рфольклор
заҟа ибеиаз, еилазаашьала заҟа еиԥшымыз; даҽаганкахьала, аԥсуа қыҭақәа
ҭазырцәуа урбанизациа, абызшәатәи акультуратәи алаӡыҭра, ассимилиациа
араҟа заҟа иццакны ицо. Ҭырқәтәылатәи Ареспубликаҿы иаанхеит (аҳәара
сҭахым, аха ахаҭа иашоуп) инагӡаны аԥсшәа зҳәо, афольклортә дырра змоу
аҵыхәтәантәи абиԥарақәа. Убриазы аԥсуа ҵарауаа убри афольклортә дырра
системала, ҭҵаарадыррала ииашаны аизгара уажәнатә (уашьҭан акәымкәа,
уажәнатә!) ҳаналамга, абри адоуҳатә хьырҵәаҵәа нықәӡаа ицар алшоит.
Абас иуадаҩу аҭагылазаашьазы, аҳәаанырцәтәи аԥсуаа рфольклортә
культура иахьынӡауа аиқәырхара заҟа иактуалтә зҵаароу азгәаҭаны, 2008
шықәсазы (алингвист Виачеслав Чрыгба далархәны) ишьақәсыргылеит
аҳәаанырцәтәи аекспедициатә проект – «Аԥсуаа – Ҭырқәтәылан». Апроект
аҳәаақәа ирҭагӡаны, инеиԥынкылан 10-шықәса рыҩныҵҟа аҭҵаарадырратә
експедициақәа мҩаԥгалахоит.
Апроект ишьҭнахуа аҳасабтәқәа рахьтә ихадарақәоуп: Ҭырқәтәылан
аԥсуаа реиланхарҭа ҭыԥқәа, ақыҭақәа рҭаара, рыҭҵаара, атрадициа мырӡкәа
иаазго ауаа рыԥшаара; хыԥхьаӡара рацәала аинформантцәа рыҿцәажәара;
жәлар ртрадициақәа еиҳа ибзианы, активла еиқәханы иахьыҟоу аҭыԥқәа
рыԥшаара; Аԥсны еизгоу аматериали ҭырқәтәылатәи анҵамҭақәеи
реидҳәалашьа, реихылҿиаашьа, иахьынӡеизааигәоу, ма иахьынӡеицәыхароу
агәаҭара; афольклор-етнографиатә нҵамҭақәа рархиви уи аелектронтә
версиеи раԥҵара. Хымԥада, апроект аус хадақәа раԥхьа игылоуп ианҵахо
аматериалқәа аус рыдулара: урҭ рыхҩылаара, асистема рыҭара, рыҭҵаара,
аудиои авидеои рыцҵаны рҭыжьра.
Арҭ адәынтәи аҭҵаарақәа рылҵшәақәа шьаҭа бзианы иҟалар рылшоит
Ҭырқәтәыла инхо аԥсуа диаспораа ртрадициатә культура нарҵаулан
аҭҵааразы, атекстқәа згәылоу аизгақәа рсериа аҭыжьразы, адиалектологиатә
ԥшаарақәа рзы, иааидкылан аԥсуаа рҭоурых-культуратә ҭынха ашьаҭақәа
рцәыргаразы, аихаҳаразы. Аматериалқәа анаҳҵоит еицамкыкәа, дара
рыԥсабара хаҭа иалымхыкәа, абыжьгьы асахьагьы еилазыгӡо, ҳаамҭазтәи
ацифратә техника ахархәарала.
Апроект Аԥсны Ахадара анадгыла ашьҭахь (хаҭала усҟан Ԥыза-Министрс
иҟаз Александр Анқәаб), 2009 инаркны есышықәса Ҭырқәтәылаҟа
аекспедициақәа рымҩаԥгара ҳалагеит. Урҭ ирылахәхахьоу аҵарауаа аԥсуаа
ахьынхо Ҭырқәтәыла ахы-аҵыхәа ҳрылсхьеит, хыԥхьаӡара рацәала хәы змам
атекстқәагьы анаҳҵахьеит.
Иазгәаҭатәу, 2011 шықәса раахыс, Аԥснытәи аҳәынқарратә университет
аҿы Нарҭдырреи адәынтәи афольклорҭҵаареи рцентр анаартха инаркны,
арҭ аекспедициатә ҭҵаарақәа реиҿкаара мҩаԥысуеит Ацентр атематика
аҳәаақәа ирҭагӡаны.
2009 шықәса, рашәарамзазы ихацҳаркыз адәынтәи афольклорҭҵаара
иалахәыз (Виачеслав Чрыгбеи, Арда Ашәбеи, сареи) ҳаԥшаарақәа ргеографиа
акыр иҳарҭбааит, аҭҵаарадырратә ԥшыхәра аҳасабала. Ҳаҟан Инегьиоль,
Есқьишьеҳир, Билеџьиқ, Қәҭаҳиа, Измиҭ, Адаԥазары ақалақьқәа ирыҵаркуа
ақыҭақәа рҿы.
Сҭампыл ҳзыниаз Кадыр Арӡынба, Есаҭ Ахба уҳәа рҿынтә афольклортә информациа
ананаҳҵа ашьҭахь, Инегьиоль (Мезиҭ, Қьесҭанеаланы, Рушьҭиақьеҩ
/ Қаҩаа рқыҭа уҳәа, далаа, ҵабалаа ахьынхо аҭыԥқәа рҿы) ҳзыҿцәажәаз
ажәабжьҳәаҩцәа иреиуоуп: Иԥеқьнур Сагариа, Ҭенгьиз Ақаҩба, Надгәа
Кәаӡба, Кадем Гәлиа, Фуаҭ Быҭәба, Недим Агрба уҳәа убас ирацәаҩны.
Есқьишьеҳир ақалақь акәша-мыкәша ишьҭоу, аԥсуаа ахьынхо ақыҭақәа
(Немли, Мысыиуз / Багҳабла уҳәа) ҳрылсит, ҳрыҿцәажәеит Ҭанашаа рыжәла
еиуоу аԥсуаа, абазақәа (ашьхарыуаа), акыр текстқәа анаҳҵеит ҳамҩаԥызгоз,
Ҭашьқьоԥры инхо Тургут Кәаӡба иҿынтәгьы.
Билеџьиқ иатәу ақыҭақәа (Саарныч, Алынџьа, Елмалы уҳәа) рҿы
ҳрыҿцәажәеит – Фаҳриа Ҟарач (Аанаа)-ԥҳа, Феридун Аанаа, Биулент Абыгба,
Аиқәуҭ Аӡынба, Назми Хьациа, Орҳан Џьакыуа уҳәа аинформантцәа.
Анаҩс ҳаиасит Қәҭаҳиа иаҵанакуа ақыҭақәа (Аиқырықчы, Кызылџьора)
рахь. Уа ҳрықәшәеит Ақьылье Кьаҿ-ԥҳа, Сеиыҭ Хылԥа-хҵәа, Бесим Ҳәмат
уҳәа ажәабжьҳәаҩцәа.
Ашьҭахь Измиҭ иаҵанакуа ақыҭақәа (Машьуқьие, Дербент, Узунҭарла) рҿы
ҳрыҿцәажәеит – Шьиукриу Емин-Берзеқь (аубых), Леила Уанаҿа (Лакыр)-ԥҳа, Ерсин Ҷан-ԥҳа, Иулке Пал-ԥҳа, Севгьи Тәан-ԥҳа, Ерқул Тәанба уҳәа
аинформантцәа.
Измиҭынтә Адаԥазарыҟа ҳаниас, акыр қыҭақәа – Кәузлуқә, Қәурҭқьеҩ,
Соуксу (Џьгьарда), Малан, Будаилы (Ԥсырцха) – ҳрылсны, аӡәырҩы аԥсуаа
ҳрыҿцәажәеит. Урҭ иреиуоуп: Ҳасан Абашь, Иашьар Лаҵба, Енвер Иашба,
Маҳир Палба, Ышьық Аҩӡ-ԥҳа, Месуҭ Аиқәысба, Феҭи Қәачба, Феҭи Џьапуа,
Рушьҭы Қәҭарба, Севим Бадиа-ԥҳа, Ҩымран Арӡынба.
Иааидкылан 2009 шықәсазтәи ҳекспедициатә ныҟәарақәа иаҳдырбаз
даара ирацәахеит, иаҳԥылаз аҿаԥыцтә дырра аартрак иаҳзаҩызан. Убысҟан
еиҳагьы агәра згеит ҳазлагаз апроект заҟа иахәҭаны иҟаз. Арҭ ҳусурақәа
зырманшәалоз, иҳадгылаз иреиуоуп – Ҭальаҭ Қапба, Тургут Ҟарчаа, Феизи
Аԥҳазоу (Инегьиоль), Муҳаррем Ҭамбиа, Тургут Кәаӡба (Есқьишьеҳир), Несрин
Ԥыс-ԥҳа, Ерсин Ашәыҟәба, Ердинџь Цәлохәа (Билеџьиқ), Ниази Чқәы, Џьеваҭ
Гырџьын (Қәҭаҳиа), Сами Гожь, Гәында Анқәаб-ԥҳа (Измиҭ), Фаарықә Ажьиба,
Биулент Аҩӡба (Адаԥазары).
Даара рылҵшәақәа бзиахеит 2010 шықәсазтәи ҳаԥшаарақәагьы (урҭ еиҳа
иалкаан сырзааҭгылоит аладахьҟа). Усҟан ҳусура даара идырманшәалеит:
Илҳан Кәаӡба, Аиџьан Бадиа, Аидын Аҩӡба, Џьеиҳан Сангәлиа.
2011 шықәса, цәыббрамзазы ҳекспедициатә гәыԥ (Адгәыр Какобеи, Сима
Ҭар-ԥҳаи, сареи) аус аауан ақалақьқәа Инегьиоль, Ԥазарџьық, Есқьишьеҳир
ирыҵаркуа ақыҭақәа (Қьесҭане, Мезиҭ, Қаҩаа рқыҭа / Рушьҭие, Карақьеҩ
/ Османие, Диуздаа, Алынџьа, Ҭашьқьиуԥру уҳәа) рҿы. Ҳзыҿцәажәаз
ажәабжьҳәаҩцәа (Несрин Ҵәыз-ԥҳа, Нааильаи Ресмиаи Қап-ԥҳацәа, Муаззез
Уарданиа-ԥҳа, Набаҳаҭ Аԥҳазоу, Сервер Амҷба, Фаиз Џьаԥра, Недим
Агырба, Гаази Быҭәба, Наафизи Баақи Абыгбақәа, Хәсини Џьаамалеҭҭини
Қаҩаа, Кадем Гәлиа, Ерол Хәараа, Ремзи Абрыскьыл, Муҳлис Абаӷба, Нурҳан
Аан-ԥҳа, Гаази Џьаԥра, Беқьир Ашьхараа, Ҳиџьмиҭ Мац-ԥҳа, Тургут Кәаӡба,
Суааҭ Иылдырым (иаԥсыуахаз аҭырқәа), Меџьиҭ Ҟлыч уҳәа) рҿынтә иҟаҳҵеит
хыԥхьаӡара рацәала аудио-видеонҵамҭақәеи афотоҭыхымҭақәеи. Ари ҳусура
аиҿкаараҿы иҳадгылеит, ҳамҩаԥыргеит: Таифур Ақаҩба, Ҭальаҭ Қапба,
Кәыркәмаз Кәаӡба, Ирфан Қапба, Аира Қап-ԥҳа.
2012 шықәса, рашәарамзазы адәынтәи ҳаҭҵаарақәа хацҳаркит Синоп
ақалақь аҿы. Аекспедициа иалахәыз (Адгәыр Какобеи, Есма Ҭодуа-ԥҳаи, сареи)
ҳрыҿцәажәеит Енџьамеидан ақыҭаҿы – Кәашьар Лакәаҩ-ԥҳа, Османие
ақыҭаҿы – Ҳаиреҭҭин Мельбыхә (ашаԥсыг), Ақлимақ ақыҭаҿы – Наџьмеҭҭин
Аҩӡба. Синоп ҳусура еиҿыркааит Еџье Ҭраԥшь-ԥҳа (зыԥсадгьыл ахь
ихынҳәхьоу археолог), Сизаи Шларба, Иқсан Ҭраԥшь, Иуқсель Аҩӡба уҳәа
убас егьырҭгьы.
Синопынтә ҳамҩа хан Ҳаузаҟа. Ари ақалақь иазааигәоу Ҳурдас ақыҭан
ҳрыҿцәажәеит абазақәа (ашьхарыуаа) аӡәрыҩы. Урҭ рахьтә ифольклортә
гәалашәара акыр иҭбаауп Рамазан Барчан (Зоурым). Уиашьҭахь ақалақь
Ҭурҳал иаҵанакуа ашьха қыҭа Фындаџьах инхо абазақәа (тапанҭаа)
ҳрыҿцәажәеит. Ара ҳусура зырманшәалаз иреиуоуп: Раҳми Ажьиба, Оуз
Ӡгала, Ерқәуҭ Арӡынба.
Арҭ ақалақьқәеи ақыҭақәеи еимданы, ҳаиасуеит Адаԥазарыҟа. Аратәи
ақыҭақәа (Сариер, Балбаллы, Аџьыельма, Карачоқьеқь уҳәа) рҿы аӡәырҩы
аинформантцәа ҳрыҿцәажәеит – 101 шықәса зхыҵуаз Лиутфи Ажьиба,
Џьавиҭ Ашәба, Сеифеҭҭин Уасиа, Ҳыльми Инаԥҳа, Музиен Жьи-ԥҳа, Иаҳиа
Акәытба, Ардаҳан Абганба, Ниҳаҭ Бадиа, Наавиль Қәачҳа уҳәа ирацәаҩны.
Адаԥазарытәи ҳаԥшаарақәа даара ибзианы еиҿыркааит адернеқь аҿы
зхы еидкылоу аԥсуаа. Урҭ иреиуоуп: Муҳарем Акалцба, Фаарықә Ажьиба,
Ирфан Хәаҷаа, Озқан Чкок, Ергиун Самахьхәа, Еқрем Хышба, Аҭилла
Ҷанба, Ерол Лаԥшь, Гәында Анқәаб-ԥҳа уҳәа убас егьырҭгьы. Еизаҳгеит 30
сааҭ инареиҳаны аудио-видеонҵамҭақәа, аинформантцәа рфотосахьақәа
1000 рҟынӡа. Ианаҳҵеит 70-ҩык ажәабжьҳәаҩцәа рҿынтә 300 текст
инарзынаԥшуа. Урҭ рхыԥхьаӡараҿы иҟоуп: нарҭаа рҳәамҭақәа, анашанатә,
абзазаратә лакәқәа, амифологиатә ҳәамҭақәа, амиф-ҵабыргқәа, алафқәа
уҳәа арҿиамҭақәа рацәаны.
2013 шықәсазы (рашәарамза 11 инаркны ԥхынгәымза 1-нӡа) ҳапрокет
«Аԥсуаа – Ҭырқәтәылан» ала аусурақәа мҩаԥаҳгеит Адаԥазары авилоет
иаҵанакуа ақыҭақәа рҿы. Аекспедициа иалахәыз – Адгәыр Какобеи, Мадонна
Ԥлиа-ԥҳаи, сареи – ҳарҭааит аԥсуаа ахьынхо 16 қыҭа: Ионгалық (асаӡқәа
ахьынхо), Балбаллы / Калдахәара (бзыԥаа ахьынхо), Кәузуллуқә (асаӡқәа
ахьынхо), Сариер (бзыԥаа ахьынхо), Алҭындере / Беинауҭ (абжьыуаа ахьынхо),
Аԥсара (аҳҷыԥсаа ахьынхо), Каиалар (бзыԥаа ахьынхо), Караԥынар /
Ҷлоу (абжьыуаа ахьынхо), Бычқыдере (асаӡқәа ахьынхо), Соуксу / Џьгьарда
(абжьыуаа ахьынхо), Реишьиҭбеи / Лыхны (бзыԥаа ахьынхо), Узунџьаорман
Џьгьарда (абжьыуаа ахьынхо), Месудие (асаӡқәа ахьынхо), Ирфанисаани
/ Ԥсырцха (бзыԥаа ахьынхо), Ҳарманлы / Цхьынара (бзыԥаа ахьынхо),
Ҳарманҭеԥе (абжьыуаа ахьынхо). Иара убас Адаԥазары ақалақь аҩныҵҟа
аӡәырҩы аинформантцәа ҳрықәшәеит. 80-ҩык рҟынӡа атрадициатә дырра
зцәымӡыц ауаа ҳрыҿцәажәеит. Қыҭацԥхьаӡа инхо, уаанӡагьы инхоз аԥсуаа
рыжәлақәа анаҳҵеит. 80 сааҭ рҿынӡа аудио-видеонҵамҭа ҟаҳҵеит, 3000
фотосахьа ҭаҳхит. Ҳанҵамҭақәа рҿы иҟоуп, шамахаӡак акәымзар, аԥсуа
фольклортә жанрқәа зегьы ирыҵаркуа арҿиамҭақәа. Урҭ рахьтә аԥыжәара
рымоуп амиф-ҵабыргқәеи, аҭоурыхтә ҳәамҭақәеи, аҿаԥыцтә жәабжьқәеи,
алафқәеи. Ҳажәабжьҳәаҩцәа рахьтә ҟазарыла иалукаауеит: Сельаҳаҭҭин
Чзым (Лаџаа), Ерсин Арабаа (Араԥ-иԥа), Ердоан Гәазаа, Иқьмеҭ Ҵабриа,
Феизы Аӡынба, Џьиҳаҭ Ҳәатышь, Ешьреф Гындиа, Илҳан Аилысырба, Ниҳаҭ
Ҟарачы, Баақи Матуа, Беқьир Кәырниа, Ферудун Пасаниа, Сельааҭҭин Сергьегьиа
(Чықь-иԥа), Фиқьри Ҳәыԥаҭ.
Ҳекспедициатә ԥшаарақәа реиҿкаараҿы ацхыраара ҳарҭеит: Фаарықә
Ажьиба, Ирфан Хәаҷаа, Ергиун Самахьхәа, Ерол Лаԥшь, Межьди Чқәаниа,
Али Инаԥҳа, Муҳарем Акалцба уҳәа убас егьырҭгьы.
Хыхь зыӡбахә сҳәаз аекспедициақәа зегьы рышьҭахь, аҭҵаарадырратә
еихшьалақәа рнаҩсгьы, Аԥсны амассатә хархәагақәа зегьы (ателехәаԥшра,
акьыԥхь уҳәа) ирыҭан адәынтәи ҳаԥшаарақәа рылҵшәақәа рзы инарҭбаау
аинформациа (шәахә., иаҳҳәап: Гәажә-ԥҳа 2012а; 2012б; 2012в; Чхамалиа 2013).
Уиадагьы ианаҳҵахьоу аекспедициатә материалқәа рышьаҭала сара
(апроект анапхгаҩык иаҳасабала) сҽазыскхьеит аԥхьатәи аҭҵаамҭақәеи
(Джапуа 2012а; 2012б; Джапуа, Какоба 2013) ажәахәқәеи рыҟаҵара:
«Жәлар ркультуреи уи аҵара апроблемақәеи» захьӡу аконференциаҿы
(Воронеж, 2012 шықәса, лаҵарамза 15 рзы) – «Афольклор-експедициатә
проект “Аԥсуаа – Ҭырқәтәылан”: аизгаратә усура аҭоурых»; «Ахԥатәи
Урыстәылазегьтәи Миллертә ԥхьарақәа» рҿы (Владикавказ, 2012 шықәса,
жьҭаарамза 4-5 рзы) – «Нарҭаа репос аҳәаанырцәтәи аԥсуаа рҿы»;
Адунеижәларбжьаратә ҭҵаарадырратә конференциа «Нарҭаа ирызку
аҳәамҭақәа – акзаареи аиҩызареи репос» (Нальчик, 2012 шықәса, абҵарамза
21-24 рзы) – «Аҳәаанырцәтәи аԥсуаа рҿы иҟаҵоу нарҭаа рҳәамҭақәа
раудио-видеонҵамҭақәа»; Аԥсуаҭҵааратә институт 57-тәи аихшьаларатә
ҭҵаарадырратә сессиа (Аҟәа, 2013, мшаԥымза 23-25) – «Ҭырқәтәыла инхо
аԥсуаа рфольклортә дырра (аизгареи аҭҵаареи рҭоурых)».
Иазгәаҭатәу, апроект «Аԥсуаа – Ҭырқәтәылан» ала имҩаԥаҳгахьоу арҭ
аекспедициақәа хәба, иара убас 2004, 2007 шықәсқәа рзтәи аныҟәарақәа
рматериалқәа текстологиала аус рыдулара шцац ицоит. Убри аҟынтә
Ҭырқәтәылан инхо аԥсуаа рфольклор аҭагылазаашьеи аҷыдарақәеи рзы
алкаақәа рыҟаҵара (ҳаҭҵаарақәа уажәнатә иаадырԥшыз шмаҷымгьы) макьана
изаацәоуп ҳәа сгәы иаанагоит. Абра иналкааны, иҳанаҭаз зларацәоу ала,
сырзааҭгылар сҭахуп 2010 шықәса, нанҳәамза 15 инаркны 29-нӡа имҩаԥгаз
аекспедициа алҵшәақәа.
Ари аекспедициа иалахәыз (Адгәыр Какобеи, Арда Ашәбеи, сареи) аус
ҳуан аԥсуа диаспораа еиҳа иахьырацәаҩу ақалақьқәа Диузџье, Адаԥазары
авилоетқәа ирыҵаркуа 13 қыҭа рҿы. Ҳзыҿцәажәаз 50-ҩык аинформантцәа
рықәра наӡон 57 инаркны 88 шықәса рҿынӡа, насгьы реиҳараҩӡак хацәан.
Ааигәанӡа арҭ ақыҭақәа рӷьырак рҿы аԥсуаа рымацара ракәын инхоз,
аха урбанизациа апроцесс ианалага инаркны аӡәырҩы ақалақьқәа рахь
ииасит. Ари, хымԥада, ақыҭақәа рҿы аԥсшәеи аԥсуа традициатә культуреи
рҭагылазаашьа акыр негативла иаԥсахит. 1920 шықәсазы Ҭырқәтәылантәи
Аԥсны иааз апрофессор Мысҭафа Быҭәба Ҭырқәтәыла инхо аԥсуаа рбызшәа
рхамшҭӡеит, ажәлар реизарақәа рҿы, абзиа-ацәгьа рҿы аԥсышәала мацароуп
излеицәажәо, аҭырқәшәа ззымдыруагьы рацәаҩуп (Инал-ипа 19904
60) иҳәозҭгьы, иахьа уи аҭагылазаашьа шьаҭанкыла аҽаԥсахит, аҭырқәшәа
ззымдыруа аԥсыуакгьы дубом, аԥсшәа ззымдыруагьы рацәаҩхеит.
Адәынтәи ҳаҭҵаарақәа излаадырԥшыз ала, Ҭырқәтәыла инхо аԥсуаа
ҳара ҳҿынӡа иааргеит Аԥсны иуԥыло аԥсуа фольклор ажанрқәа ирыҵаркуа
арҿиамҭақәа зегьы. Хаҭала иугозар, урҭ рахь иаҵанакуеит: архаикатә фольклор
ахьтә – нарҭаа ирызку афырхаҵаратә епос; аклассикатә қьабзтә фольклор
ахьтә – ашәарыцара ашәақәа, егьырҭ акульттәи ақьабзтәи ашәақәа,
ачарашәақәа, аҭәҳәақәа, аныҳәарақәеи ашәирақәеи; аклассикатә иқьабзтәым
афольклор ахьтә – алакәқәа (аԥстәқәа ирызку, анашанатә, абзазаратә,
иҟам-ианым), аҳәамҭақәа (аетиологиатә, амифологиатә, агенеалогиатә,
аҭоурыхтә, амиф-ҵабыргқәа), афырхаҵара-ҭоурыхтә ашәақәеи аҳәамҭақәеи,
ацәажәаратә фольклор (ажәаԥҟақәеи ажәаҳәахьақәеи уҳәа), ҳаамҭазтәи
афольклор ахьтә – алафқәа, аҿаԥыцтә жәабжьқәа; ахәыҷтәы фольклор ахьтә
еиуеиԥшым ажәеинраала хәыҷқәа, ацуфарақәа уҳәа. Арҿиамҭақәа акыр
авариантқәа рыманы ицәырҵуеит, иҟоуп еицырдыруа асиужетқәа рвариант
«ҿыцқәа». Иаҳҳәар ҳалшоит, Ҭырқәтәылатәи аԥсуа фольклор, ажанртә еилазаара
зеиԥшроу ала, макьаназы зыԥсы ҭоу традицианы иҟоуп ҳәа.
2010 шықәсазтәи адәынтәи ҳусурақәа рҿы зегь иреиҳау қәҿиарахеит
аԥсуа нарҭтә ҳәамҭақәа ԥшьба ранҵара. Ҳара ҳҿынӡа ҿаԥыцла иааӡаз
нарҭаа репос активла еиҭарҳәон уҳәар ауеит XX ашәышықәсазы, аха XXI
ашәышықәса ҳҭалазар аахыс арҭ аепикатә текстқәа еиҳа-еиҳа иԥсыҽны
ицәырҵуеит. Убри аҟынтә нарҭаа рҳәамҭақәа рахьтә анҵамҭа ҿыцқәа
аепосҭҵааразы иҷыдоу аҵакы рымоуп.
Ҭырқәтәыла инхо аԥсуаа ақьабзтә поезиа атекстқәа маҷымкәа
иргәалашәоит. 2010 шықәсазы ранҵара ҳалшеит Ажәеиԥшьаа рашәа
ацыԥҵәахақәак , аарҩараан ирҳәоз ашәақәа , аҭацаагарашәақәеи егьырҭ
ачарашәақәеи , аҭәҳәақәа , аныҳәарақәеи ашәирақәеи . Араҟа аҿиара
бзиа рымоуп ахортә-хәмарратә ҵасқәа, ачаратә қьабзқәа, урҭ ирыцу ашәақәа,
акәашарақәа («Радеда», «Аураашьа»). Урҭ анынарыгӡо, амырзакан адырҳәоит,
нас ритмла еиқәыршәаны, лабала аӷәы еицасуеит.
Алакәқәа рахьтә ианаҳҵеит аԥстәқәа ирызку , анашанатәқәа ,
абзазаратәқәа , иҟам-ианым (З). Урҭ ирышьашәалоу асиужетқәа уԥылоит
Аԥсны ианҵоу афольклор аҿгьы.
Аҳәамҭақәа ҳәа иалҳкааз ажанртә акзаара иаҵанакуа арҿиамҭақәа рахьтә
ианаҳҵаз атекстқәа даара еиуеиԥшым: аетиологиатә , амифологиатәқәа (З),
агенеалогиатәқәа , аҭоурыхтәқәа , амиф-ҵабыргқәа . Еиҳараӡак
ирылаҵәоуп, активлагьы рыԥсы ҭоуп амиф-ҵабыргқәа. Тематикала урҭ рахьтә
еиҳа аԥыжәара рымоуп Ӡызлан илызку атекстқәа. Иазгәаҭатәу, аԥсуа диаспораа
рҭоурыхтә ҳәамҭақәа рҿы леитмотивны рҽалыркаауеит дара рабдуцәа
рхырҵәара, мчыла рыԥсадгьыл рахгара иадҳәалоу атрагедиатә хҭысқәа.
Афырхаҵара-ҭоурыхтә ашәақәеи аҳәамҭақәеи рахьтә Ҭырқәтәыла
инхо аԥсуаа ргәалашәараҿ еиқәхеит Ажьгьери-иԥа Қәчықә , Адагәа-иԥа
Зақьиари (З), Ҟаҭмас-иԥа Ҳалыбеи , Инџьи-Ҳаным, ма Есма-Ҳаным (З),
Аҩӡы Гьедлач , Габниа Баҭаҟәа , Бӷажә Салуман  ирызку асиужетқәа.
Иазгәаҭазар ауеит, XIX ашәышықәса иатәу арҭ афырхацәа рҟынтә еиҳараӡак
ирылаҵәеит зфырхаҵаратә хҭысқәа Ҭырқәтәыла иадҳәалоу аперсонажцәа
(иаҳҳәап, Адагәа-иԥа Зақьиари, Инџьи-Ҳаным реиԥш иҟақәоу).
Абзазаратә лирика аҟынтә ианаҳҵеит атекстқәа 8, ацәажәаратә жанрқәа
рахьтә – 10 рҟынӡа жәаԥҟеи ажәаҳәахьеи. Зегь реиҳа лассы-ласс ражәаҳәа
иалоу рҿиамҭақәоуп алафқәа . Иара убас акыр имаҷымкәа иуԥылоит
аҭоурыхтә, ма алаф ҟазшьа змоу аҿаԥыцтә жәабжьқәа.
Ахәыҷтәы фольклор иаҵанакуа арҿиамҭақәа рахьтә ианҵоуп ацуфарақәеи
ашәақәеи. Уи адагьы ирацәаны ианаҳҵеит (80 рҟынӡа) амагиатә
дунеихәаԥшышьа иадҳәалоу афольклор-етнографиатә еицәажәарақәа
(адискурсқәа). Арҭ адискурсқәа ҳаамҭазтәи жәлартә культура иатәу,
аԥсҭазаареи адунеии ауаҩы дшырзыҟоу зныԥшуа жәабжьқәоуп (Боганева
20054 73).
Ҳзыҿцәажәаз аинформантцәа рахьтә фольклортә дырралеи жәабжьеиҭаҳәаратә
ҟазарылеи рҽалыркаауеит: Садеҭҭин Аиқәысба (98 шықәса),
Феҭи Габниа (80 шықәса), Ҳасан Аҩӡба (80 шықәса), Ҭальаҭ Аҭрышба (82
шықәса), Суаҭ Ҳәатышь (65 шықәса). Урҭ даара исахьаркны, ԥсышәа цқьала
еиҭарҳәоит шәышықәсалатәи аԥсуаа рфольклортә традициақәа, рҳәамҭақәа
рҿы зны-зынла ҭырқәтәылатәи аԥсуа жәаҳәа иалалахьоу аҭырқәа ажәақәеи
ажәеидҳәалақәеи шцәырҵуагьы. Ажәабжьҳәаҩцәа рҟазареи, аҿаԥыцтә культура
аҿиашьеи, аҽыԥсахшьеи ргәаҭаразы иҟаҵан еиуеиԥшым аинформантцәа
рҿынтә атекстқәа реиҭанҵарақәа.
Ҭырқәтәылатәи аԥсуаа рфольклортә традициа ҳаамҭазтәи аҭагылазаашьаҿы,
уи аиқәхашьеи аҿиашьеи рҿы иалкаазар ҟалоит аформақәа ҩҩба
пассивлатәии активлатәии.
Иахьазы апассивтә форма шьҭызхыз фольклортә рҿиамҭақәаны иҟоуп
уҳәар ҟалоит: ажәытәӡатәи нарҭаа рҳәамҭақәа, анашанатә лакәқәа, аҭәҳәақәа,
ақьабзтә ашәақәа, аетиологиатә, амифологиатә ҳәамҭақәа, ахәыҷтәы
фольклор. Ҵабыргуп, урҭ макьанагьы рыԥсы ҭоуп, атрадициатә гәалашәара
иҵаулаӡоу аҿыгҳарақәа рахьтә «иаахәыҵҷҷалоит». Ажәабжьҳәаҩцәа
уажәраанӡагьы иргәалашәалоит арҭ архаикатәи аклассикатәи текстқәа.
Урҭ «рыҽдырҿыцуеит» аӡырҩҩы, ма анҵаҩы аинформант атрадициатә
сиужетқәеи амотивқәеи анигәалаиршәо, ахҭысқәа данрылеихало. Усҟан
еиҳагьы иубарҭахоит арҭ ажанрқәа ирыҵаркуа аҿаԥыцтә дискурсқәа макьана
аҭыԥ рацәа шрымоу.
Ҳаамҭазы активтә форма змоу фольклортә жанрқәоуп: амиф-ҵабыргқәа,
аҿаԥыцтә жәабжьқәа, алафқәа, хәҭакахьала – афырхаҵара-ҭоурыхтә
ашәақәеи аҳәамҭақәеи.
Абриаан иубарҭоуп аԥсуа қьабзқәа рыхәҭаки урҭ ирыдҳәалоу афольклортә
рҿиамҭақәеи рактуалреи рпрогматикатә ҵаки шырцәыӡуа. Убас
Ҭырқәтәылан, иаҳҳәап, Аԥсны макьаназы еиқәханы иҟоу аԥсуаа ртрадициатә
ԥсыжратә қьабзқәеи аҵәыуарақәеи аԥсылмантә ҵасқәа зынӡа ирыԥсахит.
Ганкахьала, иуҳәар ҟалоит, Ҭырқәтәылан аԥсуаа рхаҭара, рҟазшьа
аиқәырхара алзыршаз ртрадициатә культура ауп ҳәа. Зыԥсадгьыл иахыган
атәым дгьыл ахь иагаз аԥсуаа изланагалаз ауааи, аамҭеи, аҭыԥи рҿы
рыԥсҭазаара ирылааӡаз ахымҩаԥгашьа имҩақәнаҵон. Даҽа ганкахьалагьы,
иара атрадициатә культура ахаҭа аиқәхара, ҳара ҳҟынӡагьы ааӡара зыбзоурахаз
еиуеиԥшым аныҳәақәа, аритуалқәа уҳәа рҿы иамаз ахархәароуп.
Аԥсуа диаспораа дара-дара реибабара, реигәныҩра ада ԥсыхәа рымамызт
жәынгьы ҿангьы. Уи ус шакәу дырҵабыргуеит қалақьцыԥхьаӡа еиҿыркааз
акультуратә центрқәа (адернеқьқәа). Уаҟа аиҳабацәа аҿарацәа ирабжьоит,
ҳҵасқәеи ҳқьабзқәеи рыларааӡоит, ԥсышәала еицәажәоит, ашәа рҳәоит,
икәашоит. Насгьы, ԥсуаҵас ишаԥу еиԥш, еибабоит ацәгьеи абзиеи рҿы, лассы-ласс
имҩаԥырго жәлар реизарақәа, аимҭахарақәа рҿы. Уи, хымԥада, акыр
ишьақәнархоит (издыруада, еиқәнархаргьы?) аԥсуа диаспораа рфольклортә
дырра, ртрадициатә гәеисра, рыхдырра.
Аҵан ражәабжьқәа – ижәытәӡоу жәабжьқәоуп. Қәрала еиԥш оригиналралагьы,
урҭ акы иаламҩашьо иҟоуп аԥсуа фольклортә баҟақәа
реилазаараҿы. Уимоу, реиԥш зеиԥшу жәлартә ҿаԥыцтә рҿиамҭақәа рацәамзар
ҟалап. Кавказ амацара акәымкәа, адунеи зегьтәи
афольклор аҭоурых аҿгьы. Шәышықәсала
еибырҳәон урҭ ҳабацәа, абиԥарала инеимдаааимдо иааргеит иахьанӡагьы.
Аԥсышәала акәзар, иааркьаҿны аҵан ражәабжь
раԥхьаӡа акәны ҳара ашәҟәаҿы
иаабоит 1940 шықәсазы – К.С. Шьаҟрыли
Хә.С. Бгажәбеи еиқәдыршәаз «Аԥсуа лакәқәа»
ирнуп бӷьыцки-бжаки иреиҳам аҵан ирызку аҳәамҭа.
Уи аахыс акыр аамҭа цахьеит. Афольклортә
хазынақәа ныҟәызгоз аҭаҳмадацәагьы рынарцәымҩа
ақәлара иаҿын. Аха аҵан ражәабжьқәа
реизгареи рыҭҵаареи ҷыдала иҽазкны уаҩ
дашьҭамызт. Н.М. Альбов иматериалқәа ракәзар,
урҭ урысшәала акәын ашәҟәы ишанҵаз, инагӡаны
рхарҭәаара акәзар, иуҳәар алшоит, амԥынахьгьы иқәмызт. Ахарҭәаараз
иагыу рацәоуп зыӡбахә ҳҳәаз аԥсуа текстгьы (иара амиф, инеидкыланы
иугозаргьы, митәык идуу акы акәым аха).
Иҳаԥхаз рацәоуп, аха аԥсуаа иахьагьы қыҭацыԥхьаӡа уахьнеилакгьы аҵан
ражәабжь здыруа дырҩегь ирацәаҩуп. Ҵабыргны, ишеибгоу изҳәо дубацәом:
аӡәы ахы идыруеит, егьи – агәҭа, ахҩы иаҳа дазҟазоуп аҵан рҵыхәтәа. Абарҭқәа
зегьы, ахьы анырыҟәшәо еиԥш, ҽыҭ-ҽыҭ, цыра-цырала аизгара саҿын сара
акыр шықәса. Уажәы аҵан «рҭоурых», ахи-аҵыхәеи ҳәа сгәы ишаанагаз ала
еидыскылеит, аҳаԥшьа аԥҽыхақәа еизганы ианеибырҭо еиԥш.
Абас иҟалаз акы ауп абра иану аҵанаа рмиф раԥхьаӡатәи акомпозициа.
Ахи-аҵыхәеи шьақәыргыланы, аҳәамҭа абас еиԥш аидкылара иара «анеибгаз»
изеиԥшрахарыз аилкаара армариоит.
Аха, иара амиф аиҭаҳәарахь сиасаанӡа, ажәабжьҳәаҩцәа рзы ажәак сҳәар
сҭахыуп. Иԥсхьоу, ишырҳәо еиԥш, рыԥсаҭа бзиахааит, зыԥсы ҭоу идуӡӡаны
иҭабуп ҳәа расҳәоит, – аҵанаа ражәабжьқәа сазҳәахьоу аӡәаӡәала зегьы. Урҭ
иреиуоуп, иаҳҳәап, Селым-иԥа Смел Мқьалба (Гагра), Даҳир-иԥа Шьааиб Абџба
(Блабырхәа), Алхас-иԥа Хынтрыгә Хагәышь (Калдахәара), Мыса-иԥа Қәҭиа
Ҳаразиа (Хәаԥ), Мқьаӷь-иԥа Ҳараз Аҩӡба (Ешыра), Хәамаҭ-иԥа Инус Дгебиа
(Баӷбаран), Урыс-иԥа Кадыр Қәҭаландиа (Кәтол), Д. Угәаре (Бедиа), Ӡоко-иԥа
Џьога Ахвледиани (Оқәым), убас егьырҭгьы ирацәаҩны.
Уажәшьҭа ҳахәаԥшып аҵанаа рмиф ахаҭа. Иаабап иахьа изларҳәо ала
иара зеиԥшроу, аҵыхәтәаншәа иаагап вариантқәакгьы, сара исаҳаз, ашәҟәы
ианысҵаз.
Ирҳәо зегь уҳәар ирымҳәо иҟоузеи. Зеиԥш ҟамлац егьыҟам рҳәоит.
Ирҳәоит, аамҭак ыҟан, – ажәытәӡа зны акәхап уи, – абри ҳагаҿақәа
инадыркны ашьханӡа Аԥсны зегьы амшын газго иқәын ҳәа, храқәак рыҟны
иахьанӡагьы ирбалоит аӷба ԥҽыхақәа ҳәа. Урҭ ара амшын анықәыз ахра
ҿҟьарақәа ирынҟьаны иҭахаз аӷбақәа рцәынхақәа ракәзаап. Нхарҭас иҟаз
амшын ахьзымнеиуаз ашьахқәарҿ акәын. Нас ауп, амшын еизаны шьҭахьҟа
ианца, ихьаҵны аӡқәа рҭыԥқәа ианырҭала ауп арахьгьы анхарҭақәа аныҟала
архақәеи агаҿақәеи рҿгьы ауаа аныло ианалага. Уи аахыс иҵуа шьҭа уара идыр.
Ирҳәоит аҵан ҳәа шьоукы ыҟан ҳәа. Уи ажәытәӡа зны акәзаарын.
Иара аамҭагь шьхатәыла усҟан даҽакала иҟан. Кашырран, барақьаҭран,
цәгьамыцәгьа арахь иқәнамгалацызт. Мышцәгьа аздырӡомызт, ԥша суамызт,
қәаршыҩи, си-ҵааи, ма кырцхи ауазаарымызт, хьҭа ҟалаӡомызт. Аӡын закәу
рымбацызт, егьырмаҳацызт, инеиԥынкыланы ԥхарран. Амра ҭашәара ақәымкәа,
ишеи-шеиуа ажәҩан каххаа икыдын. Уажәы ашьха хымыз иреиҳаны уаҩ
дзаагылом. Усҟан, шеи-шықәсеи иҟәандашьшьыраӡа иҟан. Аҵангьы хьҭа
иакӡозаарымызт. Зеиԥш уҭахыу аҳаскьын қашәқашәо маҟҿаҳәара иҩеиуан.
Ашәарах ҵҩа рымамызт. Ауаа ракәзар, ииӡомызт рҳәеит, егьыԥсуамызт, избан
уҳәар, чмазара рыздырӡомызт.
Аҵан роуп рҳәоит зегь раԥхьаӡа абра ҳ-Аԥсныҟа ианнагалаз. Дара шьха
уаан. Ӡынгьы-ԥхынгьы абарҭ иубо ашьхақәа рҿы инхон. Ҳара ҳажәла-уаа усҟан
арахь уаҩ дықәнамгалацызт. Дара ракәын иҟаз, насгьы ашышкамс реиԥш,
оумакала ирацәаҩын. Адгьыл иакуамызт, ипланы иқәын.
Аҵан уаан, аха иуаажәла ҷыдан. Абын-уаа реиԥш, маҭәажәла ныҟәыргомызт,
иҟьантазӡа амра ицәын. Аҵан рыҳәса иқамызуа ахцәы рықәжьын, џьазтә
хлаҵагала еибадыркуан.
Уахьрыхәаԥшуаз, аҵан кьанҿаак иҟамызт. Ианныҟәоз убаӡомызт, адәы
иузықәымбаауа иҟан, – убри аҟара иуаассан. Убас иахьыхәыҷыз азы, аҽа
иаҵаланы иамырбаӡакәа ирцәон. Ишырҭахыз аҭырас (аӷдара) иқәланы
икаҿаны илбаауан. Дара нацәхыԥк иаҟарамзу, аҭырасқәа изқәылоз ҵлашәара
иҩеиуазу, – уи шьҭа уара уазхәыц.
Аҵан уаассан, аха излаҟаз аҟны акыр рыԥсы рылан, ажьы ркын,рхыжәҩабжьқәа
ӷәӷәаны, ргәышԥқәа ҟьаҟьаӡа иҟан. Ршьарала амч ду рыман.
Аҵан адумбеи ишьыргьы, имацара иаашьҭыхны, илаиазқәынҵаны, акашәа
имбаӡакәа, иахьиҭахыз иман дцон. Иара убас урҭ шьамхылагьы мбатәбарала
иӷәӷәан. Илаҵҟьан иҩыр, изхьымӡоз шәарах ыҟамызт. Абнацә иашьаҭаланы
шьамхыла иркуан.
Аԥсны ашьхақәа руакы иахьагьы Аҽагылара ҳәа иашьҭоуп, иҩадара бааԥсуп
иара. Уи ахьӡ зыхҟьазгьы аҵан роуп. Зны аҵанқәа руаӡәы, дшәарыцо ахра
дшаҿаз, аԥшалас шьамхы зҵоу ҽа-ҟатак ашьҭа ибеит. Ашьҭа иибаз дхыланы
убарҭ Арсҭаақәа иреиуаз ԥҳәыск, қәасаб дук асы илеиуаз илылагәан илкызаап.
Ақәасаб змышыҭуа асы аура бзиак иазҳәам рҳәан, ирымбацыз ас ду иацәшәаны,
Арсҭаақәа рынхарҭа ааныжыны, аԥсҭа хара изҭаз ищыҵны ицеит рҳәоит..
дышнеиуаз, ахаҭагьы илаԥш еилнарго днахьӡеит. Иара дгәанаҭан, иҩаҭрысны,
ахыкәалаа ахьымӡо акаӡӷы кнаҳа иҩаҿалеит. Аха аҵан уи хара ишьҭуа дыҟазма.
Иԥхаҵаны, дыҿҟьаса длеи-длашьҭалан, – аҩада ицан имышьҭит, аҩ  ада ицан
имышьҭит. Ишаҟь-шаҟьо ашьха ишаҿаз ихәжәан, уаҳа изымцо иааҿахеит.
Нас, иара дладыххылан, аҵыхәа лҿарбагьа иааникылт. Абас аҵан хәыҷы аҽа
ахьиргылаз ҳәа иахьагьы ирҳәоит, Аҽагылара ҳәа иашьҭоуп.
Аҵан бназаҩцәа бзиақәан. Ишәарыцо ашьха иқәын. Ашәарах ҟәаҟәаны
рҭыԥқәа рахь иааргон. Иршьуан абӷабқәа, аԥслаҳәақәа, аҽақәа, абнацәқәа,
иара убас адумбеиқәагьы.
Аҵан хныҟәгагас ирымаз бназаран. Аха иаҳаракгьы арахә рааӡон. Аԥсаса
акәын иныҟәыргоз, ҷыдала аџьмақәа рацәаны ирыман. Ирҳәоит, аџьма ауаа
излароуз аҵан рыҟнытә ауп ҳәа. Урҭ роуп рҳәоит раԥхьаӡа илызгаз зԥаҵақәа
шьҭассы иҟаз аџьма-жәла бзиақәа. Меигӡарахда ауасеи аџьмеи рзанын. Даргьы
убарҭ рырахә гәарҭақәа ракәын изцыз.
Аҵан ачагьы аадрыхуазаарын, ишырҳәо ала. Ача рыман иахьабалак. Аҵан
рыҟнытә ауп ачажәлагьы ауаа излароуз ҳәа иалацәажәоит.
Маҭәажәла шныҟәрымгоз еиԥш, аҵан амцагьы рыздыруамызт рҳәоит.
Акәац шаӡаз ирфон, ахш ржәуан (аҵан рыхш шанала ианшуазгьы иахьҩеиуаз
иаагылон рҳәоит). Ӡыржәтәыс ирымаз адгьыл иҵҩырны иаауаз ацыхаӡқәеи
арҩашқәеи ракәын.
Хыбра дугьы урҭ ирҭахӡамызт. Дәыла иҟан, шьхатәылала рхы ныҟәыргон.
Рырахәи дареи аҟармаш қьалақәа ма ахаҳәтә гәарақәа ирыҩнан. Урҭ
ахаҳәгәарақәа иахьагьы аҵангәарақәа ҳәа ирышьҭоуп. Аҵан рырахәгьы даргьы
убарҭ ргәарақәа ирҭатәан.
Аҵангәарақәа уахьнеилакгьы шьхацыԥхьаӡа иҟоуп иахьагьы. Иҟазҵаз
аҵан роуп, изтәыз ықәӡаажьҭеи ианбатәиу, аха дара аанханы уажәыгь иҟоуп.
Ахаҳәқәа еиқәҵаны иҟаҵоуп. Ихәҷуп (аҭырас казҿоз уаҳа хыбра дук ҟарҵап
ҳәа уҟазу!), насгьы дара еиҳарак игьежь-гьежьӡа иҟоуп, аԥшьыркцақәагьы
рылоуп, ианраамҭаз ашәқәагьы рҿан. Аҵангәара хәыҷқәа дара аҵан ҩнан. Ацәа
ианаклак, аҩнуҵҟа иныҩналаны рыҽкарԥсон. Урҭ ирҿакыу агәара еиҵҳәа дуқәа
рҿы рырахә ҭаркуан. Еилаҳахьеит, аха иара уажәгьы рыгыдырақәа уаҩышәара
иахьыҩаӡогьы убап. Ахаҳәқәа иеиқәу убар, акакала иага дыӷәӷәазаргьы аӡәы
изышьҭыхуа иҟам – убри аҟара идуқәоуп. Аҵан ӡакы иҟамызт рҳәоит, нас абни
иаҟароу ахаҳә дуқәа шьҭыхны излеиқәырҵоз џьашьахәуп. Иҟазҵаз закә уааз
уара ҳасаб азуы.
Аҵан ирымаз рзеиԥшын, рҳәоит. Ирҳәоз, ируаз акын. Шәарыцара ицозар,
еиццон, арахә рыхьчозар, – еицырыхьчон, аус руазаргьы еицыруан. Дара
рыцуҭа хәыҷы аҿы шә-ҭӡык еиланхон. Изҩыназ рқьалақәеи рхаҳәгәарақәеи
зегьы еицеиԥшны рыҿқәа амрагыларахь ирханы акәын ишыҟаҵаз.
Ирҳәоит, аҵан зны ицәан ианааԥшы, рыцуҭа рзымдыруа иҟан ҳәа:
рхыбрақәа зегьы рыҿқәа аарҳәны мраҭашәарахь ишыԥшуаз рбеит ҳәа. Ари
зыхҟьаз рзымдырит, аха гәынхәҵысҭала абзиара иазҳәам ҳәа ақәырҵеит.
Абас иҟан аҵан. Ахәыҷқәа реиԥш адәы иқәын, ҟыҟ-ҿыҟда, хьаа-баада иҟан.
Дук рҭахымызт, амаҷ рхы андраалон Игәамҵ-хамҵуа ԥсыцәгьарала акәымкәа,
ҭынч иҟан. Уаҩы иԥыхаргамызт, уаҩ дырԥыргахамызт. Дара реиҳабы дара
дрыман. Зықәра зфахьаз раб-ду аҭаҳмада ииҳәоз ала акәын ишныҟәоз. Уаҳа
дызусҭазаалак аӡәы ихьыԥшны иҟамызт.
Аҵан жәаҩык ма шәҩык аишьцәа ыҟан рҳәоит, аха урҭ рацәаҩӡазҭгьы
акәхарын: мап анакәха, арҟатәи аҵангәарақәа ҟазҵодаз. Ирҳәоит Зылха ҳәа
еиҳәшьа заҵәык дрыман ҳәагьы...
Изларҳәо ала, аҵан Нарҭаа раԥхьа иҟан. Нарҭаа дуқәеи адоуцәеи нас
ауп ианықәнагала рҳәоит. Аха ирҳәоит иара убасгьы аҵани нарҭааи аамҭак
азы адунеи еицықәын ҳәагьы. Нарҭааи аҵани џьарак еицынхомызт, аха
еицәыхарацәангьы иҟамызт. Урҭ ирзеилаз ыҟан, наҟ-ааҟ еимак-еиҿак рымамызт,
аус-ҳәысқәа рҿы еилахәын, ажьрацәарагьы рыбжьан. Ианышәарыцоз ашьха
еиқәшәалон, насгьы, ашәарацацәа рҿы ишаԥу еиԥш, ахҭыгәла ихәҭаа ҳәа
ашәарах-жьы наҟ-ааҟ еимырдон ҳәа зҳәогьы ыҟоуп.
Ирҳәоит, аҵан раҳәшьа заҵә Зылха нарҭаа деимаркуан ҳәа, Нарҭ Кәын, Нарҭ
Хнышь, Нарҭ Хмышь, Нарҭ Хабаџьа, уимоу, иара Нарҭ Сасрыҟәа ихаҭагьы ԥҳәысс
даҳҳәоит ҳәа рыҽкынҵа убри Зылха илышьҭан ҳәагьы. Адауаԥшь иаҩызаз
Сасрыҟәа иԥҳәысра ани илылшахуа дыҟазма, аха убас рҳәоит. Ирымҳәо
иҟоузеи! Уимоу, нарҭаа данырҭацаха Зылха ахшарагьы длоут ҳәа иахцәжәоит.
Иара аҵан-ԥҳа лԥа Цәыцә ихьӡын, хӡыргара издырамызт, уахьихәаԥшуаз
рыцҳак иоуп уҳәарын, аха ианаҭаххаша аамҭазы хаҵара згымыз, насгьы, ихазы
акәымкәа, иуаажәлар рзы иҟаз аӡә иакәын ҳәа дрыԥхьаӡоит.
Зылха лхаҵацара шыҟалаз, Нарҭ Кәын уи дшааигаз ҳәа ирҳәо рацәоуп.
Изларҳәо ала, Нарҭ Кәын шәарацара дцеит. Даара акыр деимдеит, аха
акгьы иԥыхьамшәеит. Ус, деимдо дышнеиуаз, аб дук илаԥш нақәшәеит. Ихҿа
ааиҟәынԥааны дхысырц иааирххон еиԥш, аӡә дхысын, аб нкаҳаит.
Абри зшьыз дарбан ҳәа, аб ахькаҳаз днеит Кәын. Днеизар, уаҩ кьаҿ хәҷык,
ӡакы иҟамыз аб ацәахыхра дшаҿыз ибеит.
Удырҩатә еиӷьхааит! – иҳәеит Кәын.
Бзиара убааит! – иҳәеит аб зшьыз.
Аб зшьыз, ӡакы иаҟарамыз ауаҩы алаи-аԥси рыбжьара ҽык иаҟараз аб
ацәа ахыхны, еиҿыҟьҟьа икнеиҳаит. Ас акәац анирмазеи, ихҭыгәлаз иахь ихы
нарханы, ус иҳәеит:
Ахҭыгәлаҩ, уааины ухәҭаа га!
Уара иузго га, иаанхаз сара изгап! – иҳәеит Кәын.
Уи ус игәы иаанагеит: – «Ани арыцҳа закәызеи, ӡакы дыҟам, ишьҭихрызеи,
даара-даара игар, шьапык акәхап, иаанхаз сара изгап!» ҳәа.
Сара исызго акәым иуҳәаша, уара иунаало шьҭухыр еиҳа еиӷьхарын!
иҳәеит аҵан.
Мап, уара иузго га! – иҳәеит Кәын дырҩегьх, аҵан рацәак датәамбакәа.
Аҵан уаҳа ажәак ахымҳәаакәа, аб иишьыз ацәа ааиҵыхны илышьҭаҵаны,
жьыхәҭакгьы аанмыжькәа, зегьы абцәа илылаҳәаны има ддәықәлеит. Уи
аидара дызҵалаз, иара ус жьак даҵазшәа ада уаҳа хьанҭарас иҟамҵакәа
иманы иҿынеихеит.
Ари Кәын уамашәа ибеит.
Ари дахьцогьы, дзакәугьы еилысымкаакәа зуам! – иҳәан, аҵан
дишьҭалт Кәын. Аҵан дцоит аҳаскьын далмыҳәҳәо, дҳәар-ҳәаруа, абахәқәа
дырхалоит, ахрақәа дырҿысуеит, аха иара изын шьаҟьсҭарак данызшәа акәын
дышнеиуаз.
Кәын уаҳа неилымшо иргәгәаны дишьҭоуп, аха дызихьӡом, баша ихацәа
днықәԥшуа днеиуеит.
Ус, аҵан дцо, Кәын дишьҭа, ишнеиуаз аҵан рашҭа инҭалазаап.
Аҵанаа ҩныс ирызгылаз баатәы ҩнын. Аҩныҵҟа аҵан раҳәшьа Зылха астәы
даҿатәаны асра даҿын. Астәы даҿасцыԥхьаӡа абаа хыџхыџуан.
Аҵанаа рысас иеигәыргьаны иԥылеит. Ихәы ҟарҵеит, иԥхь ҟарҵеит. Ауха
уа дыҟан. Зылха асас имаҵ луан. Кәын ари аӡгаб дахьлыхәаԥшуаз, даара
длеилаҳаит. Иагьиӡбеит ԥҳәысс дигарацы. Аҽны анша, Зылха бзиа дшибаз
аацәырганы лашьцәа иреиҳәеит. Аха аҵан ари зназы иргәамԥхеит.
Шәара нарҭаа уаа нагақәак шәоуп, шәыхьӡи шәыԥшеи рацәоуп,
аԥагьарагьы шәара ишәыгым, ҳара ауаассақәа ҳаҳәашьа шәара шәыԥҳәысра,
шәҭаацәара лызныҟәгарым, шәанаагәаауа аӷырԥ аалхырго, аҽԥныҳәақәа
лқьышә инықәшәырххуа шәалагап. Мап, улҟәаҵ, ҳаҳәшьа уара дҳазуҭом!
рҳәан, мап ркит. Аха Кәын имуӡо далагеит. Арҭ еимацәгьахеит. Уаҳа ԥсыхәа
рзамҭаӡо ианалага, лара илыԥхьан, илазҵаарц рыӡбеит.
Зылха даарган, бгәы иаанагозеи ҳәа илазҵааит.
Изӡом, ҵабыргуп, саргьы даара сгәы даахәеит. Сиццарцгьы сҭахыуп,
аха аҵан ԥҳажә ҳәа уашьҭан џьара ҽыԥныҳәак анаасиҭа, уахыкгьы иҩны
саангылом!
Аҵан рҭыԥҳа илҳәаз Кәын иарҳәеит.
Нарҭ Кәын даагылан аҵан агәра диргеит, иара иахьтә акәзааит, ма егьырҭ
иашьцәа рахьтә акәзааит, зылха гәацәыхьажәак шылмаҳауала.
Уи ала арҭ патла ҟарҵан, ианаамҭаз нарҭаа рҭаца дыргеит. Урҭ аалаган
чара руит, жәра руит. Шә-цәык ршьит. Урҭ ашә-цәык рцәақәа наганы рҭаца
илырҭеит мпыл хәҷык ҳзалх ҳәа. Лара абӷьааҳәа дақәгьежьын, шә-цәык
рцәақәа неилаҵаны, мпыл «хәҷык» алылхит. Лара дҭацамзи, макьана зегьы
рҟны дцәырымҵыцызт аҟнытә дахьыҩнагылаз луада аԥенџьыр икылыршәҭны,
нарҭаа ампыл рзылшьҭит.
Нарҭаа ампыл анроу, рашҭа ду аҿы инеиҵыхны аимҵакьачара иалагеит.
Урҭ еимҵакьачон акыр аамҭа, даараӡа еидшыланы. Ашьҭахь, аркьыл зкыз
ампыл ианас, иууаӡа ажәҩан иалалеит. Ишлеиуаз, Сасрыҟәа дааҵаххын,
икны ашҭа днықәлеит. Уаҩ дааизыбзиамхаӡакәа, зны алада игеит, уахьынтәи
даақәгьежьын, аҩадагьы игахт.
Зылха аԥенџьыр дылагыланы ампыл иасуаз дырзыԥшуан. Сасрыҟәа импыл
асшьа анылба: – «Абри аҷкәын хәҷык хар имазаарым!» – лҳәеит Сасрыҟәа изы.
Абас нарҭаа рҭаца дааргеит, игәырӷьеит, ихәмарт, иччеит.
Хаҵеи-ԥҳәыси еимак рымамкәа ибзиахәха рыҩны иҟан. Ус ишыҟаз, Нарҭ
Кәын иаарццакшәа џьара ацара иқәшәеит. Ажәжәаҳәа иҽшеилеиҳәоз, имесҭ
џьара итланы иҟазаарын, игәеиҭеит.
Ҳаи, смесҭ тланы ишԥаҟоу, аҵан ччиақәа рҭыԥҳа данаазга, еицәоугьы
сықәнагон! – иҳәан, дааӷьаԥ-чаԥит.
Ари ажәа Зылха ллымҳа иааҭасит. Лара усҟан лыбаҩлтәымкәа дыҟан. Лхаҵа
илаҽԥниҳәаз дазгәаан, ҳәызба хәҷык лџьыба иҭан, афырҳәа иааҭыхны, лымгәа
длаханы иаарҟьаны, зыԥсы ҭалахьаз асаби дааҭылхит.
Усҭ, уареи сареи иаҳзеилаз абри иакәын! – лҳәан, аԥшқа дшыҿаа-ҿаауаз,
лхаҵа днаимҵаршәны, дылдәылҟьаны дцеит.
Нарҭаа ируа рзымдыруа иааилахеит.
Уара, шәанаџьалбеит, асаби ма даҳшьрым! – рҳәан, агәыԥҳәы змаз
ԥҳәыск дааргеит. Лгәыԥҳәы шынеиҿалкыз еиԥш, аԥҳәыс днахыԥсааит.
Даҽаӡәы даарган, уигьы убас лыхьит. Ахҩгьы – иара убас. Нас, уаҳа ԥсыхәа
анырзыҟамҵаӡа, иан лахь адырра ҟарҵеит – ахәыҷы ааӡашьас имоузеи ҳәа.
Кыкахшла акәызма схәыҷы дшырааӡоз, џырла ауп дшааӡатәу, аџыр
ырсаны иҿашәҵ ҳәа аалыцҳаит.
Зылха ишылҳәаз еиԥш, аџыр ырсаны иҿаҵо рҿаархан, ахәыҷы крыфо,
дӷьацо далагеит.
Уара, абри иишьагьы акала иҟалеит, икрыфашьагьы акала иҟалеит,
изҳашьагьы убас иҟоуп, издыруада ак илҵыргьы, – ҳәа изыԥшуан нарҭаагьы.
Аха ус иҟамлеит аусқәа. Зылха лԥа анизҳа, днеины аҽҳәа дыҽҳәатәаны
дҟыцә-ҟыцәуа, ацәыцә еиқәижьуа далагеит. Ара уиҵаҟьаны дҩаургылар,
егьирахь дныҽҳәатәон дҟыцә-ҟыцәуа. Нарҭаа, ари дбашахазаап рҳәан,
иҟәаҵит. Ҟыцә-ҟыцәрамзар акы дахьаҿымыз аҟнытә – Цәыцә ихьӡырҵеит.
Иааидгылалак – «Цәыцә, иахьа заҟа уҟыцә-ҟыцәхьоузеи?» – ҳәа ихӡасуан.
Иара ус дгылан дуауаӡа, ихы иқәыжьны.
Аха иалудыраауазеи зызҳамҭа иҭагылоу илҵша? Аҳаҭхәыжә иҭоу убаанӡа
уахымыччан рҳәоит.
Цәыцә изҳаит, дарԥысхеит. Ԥшралагьы ҭеиҭыԥшлагьы егьырҭ Нарҭаа
дреицәамызт. Уи ихы цәыригомызт акәымзар, хаҵаралагьы иабацәа дрыҵахо
дыҟамызт ҳәа рҳәоит.
Дҽыжәло даныҟала аамҭазы, иԥашашауа иаақәгылт иара изшаны иҟаз
х-рашьк: арашь ҽыхәеи, арашь аԥшьи, арашь еиқәеи. Урҭ арашьқәа ԥштәыла
ирықәнагахашаз амаҭәақәагьы рхианы изыҵәахын.
Ҽынла ихы усгьы ицәыригомызт, аҽҳәаԥхьа ахәа бӷьаҭуа дыҽҳәатәан, уаҳа
дҩагыланы акы ҟаиҵомызт. Амра ҭашәаны ианаалашьцалак нахыс, Цәыцә
зынӡа даҽаӡәхон. Иабацәа, иашьцәа ирдырыр иҭахымызт уи дышхаҵабзиаз,
дышхаҵеибагаз. Убри аҟнытә, уи зны ирашь ҽыхәа дақәтәаны, зны – ирашь
аԥшь, зны ирашь еиқәа дақәтәаны дырԥылалон.
Ишааилашәшәлак, есыуаха, алашьцара иалакны Цәыцә ныҟәара дцон,
арахә ԥҵәаны иааицон. Нарҭаа идмырдырӡакәа аҽԥышәара даҿын, илоу
аилкааразы маӡала хьыӡрацара дцаны даауан. Убас, иара даныҩагыла
инаркны, нарҭаа рырахә есыуаха ирыцлон, есы-шьыжьымҭан ргәара ашьамаҟа
ҿыц ишдырҭәуаз рбон. Убри азы акәын нарҭаа рырахә есыуаха шәкы-шәкыла
адоуҳа ирызнарҳауеит зырҳәоз. Уи анаҩсан, Сасрыҟәа ныҟәара дахьцоз имч
азымхакәа иҟалар, Цәыцә дихьӡаны, иҽимырдырӡакәа, дыҭганы дааигон.
Зны, адоуцәа амшын иӡхыҵны, Сасрыҟәа иуаажәлар еимырҵәо иалагеит.
Иара дырмыхәеит. Цәыцә днашьҭалан, сабрадак иԥшааит. Асабрада аԥаҵа
иамаз азмҩарак шкәакәаны ишәит, егьирахь – еиқәаҵәаны. Имаҭәақәагьы
убас азмҩарак шкәакәаны, азмҩарак еиқәаҵәаны ишәит, иҽгьы – иара убас.
Нас, ддәықәылт Сасрыҟәа иахь.
Сасрыҟәа сицхраап ҳәа Цәыцә дықәҟьа дышнеиуаз, ҭшәарак аҿы, ихаҵашьа
збап лҳәан, иан лҽырҩашьаны дааихыкәшан дааиԥылт. – «Узцом!» – лҳәан,
лаҳәа ааҭԥааны амҩа изкны дааизцәырҟьеит. Иаргьы иаҳәа ааҭикәыцәаан,
аҿанынаирха, иаҳәа аԥынҵа лкалҭ инацрасын, илхикәыцәааит. Сеиҭакшоит
ҳәа иҽазикуан еиԥш, ԥҳәыск лыбжьы геит:
Аа, нан, уара ухаҵазаап! Шьҭа узакәыз еилыскааит, уан соуп, сумшьын,
сумшьын! – ҳәа лыбжьы иқәлыргеит, лыҷкәын иеибагашьа лгәы иаахәаны.
Аԥҳәыс данаба, ахаан акы иазнымкылацыз Цәыцә ирашьгьы шанхан, иџыхӡа
иаагылт.
Амҩа бзиа уқәлааит? Уахьцо адоуцәа ықәызхуа абри ада егьыҟам, – лҳәан,
иан аҳәак ааҭыхны илҭеит. – Уахьнеиуа Сасрыҟәа иузиԥшаашт азаандаҟ, нас,
убри уанҵаны удыршәааит. Укаууа ушнеиуа, амшын агәаҿы, адоуцәа рбаа
ду агәҭаҿы быжьра-быжьҵәа ижу ажра уҭаҳауеит. Хаҳәи мҿыхәи иҟоу зегьы
уқәрыжьуеит. Уаҳәа аҿы ҩархханы, ухы иқәкны иукызар, зегьы иԥырффаны
иканажьуеит, уаргьы уҭыҵуеит. Хыхь уанхалалак, адоуцәа ааусны уркуеит,
аха уаҳәа назкьурслак ашьуеит. Уаарылагьежьыр зегьы нурҵәоит. Убас ала
урымиааиуазар, урҭ уаҳа иааишьа рымам, – лҳәеит.
Цәыцә иаҳәа ааиҟәниҵан, дахьцоз дцеит. Дахьнеиз Сасрыҟәа аибашьра
даҿын, аха дызмаҭәази.
Аџьи амжәеи, шәы-цәк рцәеи ирылхны азаандаҟ ҟаҵаны санҵаны сыршә,
нас иҟасҵалак убап! – иҳәеит Цәыцә.
Ишиҳәаз еиԥш, Сасрыҟәа азаандаҟ ҟаҵаны Цәыцә дҭаҵаны данхыс, Цәыцә
дыууаӡа дцаны адауцәа рбаагәара ашҭа дынҭаҳаит. Дахьынкаҳаз иааисны
дыркын, быжьра-быжьҵәа иҟаз ажра дынҭарыжьт, ахаҳә-мҿыхә ирбаз зегьы
аттаҳәа иқәрыжьуа иалагеит.
Цәыцә иаҳәа ааҭикәыцәаан, аҵарра аҩада ирханы, ихы агәҭа иқәкны икит,
иқәрыжьуаз зегьы аҳәа назхьысыз иԥырффаны наҟ-ааҟ иванажьуан. Иҟәыбаса
иаҳәа еиланажьыз дықәгыланы дҩеиуа, дҩеиуа мацара, хыхь дыҩхалеит.
Дахьҩеиз, иаҳәа ави-виҳәа иҟьо дҩарылагьежьын, инызкьирслак ԥсуа мацара,
адоуцәа зегьы нырҵәаны даарылгеит.
Адоуцәа рмал зегьы, рырахә, рхьымаҭәа Цәыцә иманы дцеит. Амшын
дырны дааит Сасрыҟәа иҿы. Амал рыманы идәықәлеит рышьҭахьҟа. Мҩабжара
инеиуан еиԥш:
Сара шьҭа сымҩахь сцоит, – иҳәеит Цәыцә.
Нас ус акәзар, ҳмал ҳшап, – иҳәеит Сасрыҟәа.
Исҳәо ууазар, абри амазара зегьы уара иусҭоит, – иҳәеит Цәыцә.
Изакәызеи? – дҵааит Сасрыҟәа.
Абри аихымцала адамыӷ убӷа ашшара ианысҵоит, мышкы зны
ҳаибадырырц ҳҭаххозар дыргас иҟалап.
Сасрыҟәа дақәшаҳаҭхан, иҿаҿаӡа адамыӷ ибӷа шара ианиҵеит, амал
иааргозгьы иара Сасрыҟәа изынижьит.
Ари аҟара ахаҵара зылшаз уздырыр сҭахыуп, иухьӡузеи? – дҵааит Сасрыҟәа.
Бжеиқәа-Бжашла сыхьӡуп, – иҳәеит Цәыцә.
Ари аҟара зырҿиаз, ухәҭаа амал зегьы умгозаргьы, ԥыҭк ма ига, – иҳәеит Сасрыҟәа.
Сара ахьӡ ауп сзышьҭоу, амазара акәӡам, – иҳәан, уаҳа иҽмырзакәа,
Сасрыҟәа длеиԥырҵны, иҽы даасны, длықәхәаша дцеит. Ари дахьца-хьаауаз
дызбоз зегьы дџьаршьон. Изымҩарак ала иԥылоз – «Уаҩы шлак ҽыхәак
дақәтәаны днеиуеит», – рҳәон. Иара аҩны дахьааиз, днеины дҟыцә-ҟыцәуа
аҽҳәа дныҽҳәатәахт, абжьааԥны ишиуаз еиԥш.
Абас Сасрыҟәа хьыӡрацара дцаны амчымхара данақәшәалак, Цәыцә
дихьӡаны, хьымӡӷ имыргакәа далырганы дааигон, аҩны иааӡаанӡа
иҽимырдыркәа дицрыҵны дааины ахәа дныҽҳәатәаны аҟыцәҟыцәра дналагахуан.
Аҵыхәтәаны, нарҭаа еиҿыҵны рмал аныршоз аимак роуит. Еиҳарак
ирзеимакырахеит рҳаԥшьа ду Ҩаӡамакьаҭ. Нарҭаа аҵан-ԥҳа Зылха лԥа Цәыцә
дҟәыншьаны ихәы рымшаӡеит.
Дыбзамыҟәуп ари, есымша аашар ахәшҭаараҿы ахәа дылатәоуп дҟыцә-ҟыцәуа,
хәҭас ииҭахыузеи, рыцҳа, – рҳәеит.
Аиҳаб-ша сҳәом, аиҵб-ша сашьҭам, аха саргьы џьара хәҭаак сымазароуп,
иҳәеит Цәыцә.
Уара иҟауҵахьоузеи, рыцҳа, иҳалауҵахьоузеи, акрааугазар иугап, – иҳәан,
Сасрыҟәа ахәгьы-аҿгьы дықәимыргылт.
Уара абри шәмал иасыуаха ишазҳауагьы гәаумҭаӡози, – иҳәеит Цәыцә.
Уи ҳдоуҳа иаҳзаанагон рҳәан, рхахьгьы иаарымгеит.
Ус акәзар, шә-ԥҳалк зкуа ақәабқәа ҩба ӡыла ирҭәны адәы иқәшәыргыл,
сара Сасрыҟәа ахаҵара азы сиеиканырц сҭахыуп! – иҳәеит Цәыцә.
Инаганы адәаҿы иқәдыргылеит, ӡыла ихыхәхәо, шәкы-шәкы зкуаз ақәабқәа ҩба.
Сасрыҟәа, унеины абни унахагыланы ахаҵарақәа иуухьоу ҳәа, саргьы
изухьоу сҳәоит, ҳаиҳа ахаҵара ҟазҵахьоу иқәаб дызхагылоу агәараҳәа
иааилашуеит, – иҳәеит Цәыцә.
Зны даақәгылан дцәажәеит Сасрыҟәа. Ахаҵарақәа ииухьаз ҳәаны ацәажәара
данаалга, ақәаб иҭаз аӡы иаацәҟәандахеит, иаавҵшаашәа ҟанаҵеит.
Нас, даақәгылеит иара Цәыцә. Ихаҵарақәа ртәы иҳәо, иҳәо, даара акыраамҭа
аҳәара даҿын. Иҳәаны данаалга, ақәабгьы агәара-гәараҳәа еиқәҭәо иааилашит.
Ирҿиахьаз зегьы ажәала иҳәаны данаалга аамҭазы, ақәаб иҭаз аӡгьы, ишны
ахыҵра ишаҿыз мацара, ишеибакәыз илҭабеит.
Аригьы агәра шәымгозар, шәахәаԥш Сасрыҟәа ибӷа ашшара адамыӷ
ианысҵаз жәбап, иаахтны идырба арахь, – иҳәан, Сасрыҟәа ибӷа аахтны,
идамыӷ ахьаныз дирбеит. Дара аҩыџьагьы аагәыдибакылеит. Уи ашьҭахь,
Цәыцәгьы ихәы ршеит, уимоу, аиҳаб-ша иара ианаршьеит.
Абас дыҟан Бжеиқәа-Бжашла ҳәа изышьҭаз аҵан раҳәшьаԥа ду нарҭаа
рыхьӡ ҭызгоз рашьа иаша, ахаҵа-ихаҵа Цәыцә ахаҵа .
Нарҭаа дауаԥшьқәан, хьыӡрацаран изҿыз, иаркы-иаркы, ирцә-ирцә ҳәа
иҟан. Аҵан урҭ рҟынӡа иабаҟаз, маҿак иҩаӡомызт, аҳаскьын илмыҳәҳәо, иҳәарԥсаруа
рырахә ирыцын. Аха урҭгьы аӡәы иҿаԥхьа хыларҟәра рыздырӡомызт.
Иарбанзаалак акы ҳацәшәап ҳәа ргәы иҭамызт, акы усс ирымамызт. Ҳара ҳада
уаҳа ԥсы зхоу иҟада ҳәа рхы рыԥхьаӡон.
Аҵан анцәа ҳәа хыхь аӡә дшыҟоу аҟара адырра рыман. Уимоу, анцәа иԥагьы
(иаҳәшьаԥа) дара драаӡахьан, рыхәԥҳа иакәын, даргьы иара иабраа ракәын
рҳәоит.
Ҽнак зны, шьыбжьаауаны еиԥш, аҵанаа рырахәгьы даргьы рбаагәара
иҭатәаны рыԥсы ршьон. Убри аамҭазы, ргәырҽанӡамкәа жәҩангәынтә
илалбаан, рыгәҭаны иааины иаагылт хьтәы қәасак, хьтәы гарак аныргыланы.
Аҵан неихәаԥшы-ааихәаԥшит, аха ирҳәо-ируа рзымдыруа иааилахеит.
Омашәа ирбеит, џьашьахәыс иркит. Иҩеибаргыланы инеин, инахәаԥшызар,
зеиԥш дрымбаӡацыз хәыҷы-мӡанрак илақәа ҭыԥхаауа, агара дылоуп.
Ишԥаруаз, иеигәырӷьеит. Аҽнышьыбжьон хыхьынтәи ирзылбааз асаби аҵан
даарыдыркылан, зда рылымшоз ала нап идкыланы драаӡеит, дрыхьчеит. Иаргьы
акалашәа дшаны дшыҟаз иаразнак ргәы азҩеит. Изҳашьа зҳашьа еиԥшымхеит,
иԥшреи исахьеи, аӡә иԥшреи исахьеи иеиԥшымхеит. Дук мырҵыкәа, длашалашо
даақәгылт. Анцәахша, нас, доуԥшәылхарын, уаҳа дышԥаҟаларыз...
Ишыҟаз акәымкәан, аҵан роуԥшәыл ҽнак зны дахьца-дахьаа рымбаӡакәа,
иабраа ааныжьны, дахьааз жәҩангәыҟа длықәхәаша дцеит.
Аҵан ишубо иҟамызт, аԥагьара рылан, ихԥаран. Ҳазқәиҭым иҟоузеи ҳәа
иҟан. Иааҟарымҵоз егьыҟамызт. Аӡәы игәхьаа ркымызт, нцәа дрымамызт.
Анцәа дызусҭа? Хыхь – ажәҩан, ҵаҟа – адгьыл, уи иқәуугьы – ҳара, – абас
акәын урҭ рхы шырбоз.
Уи анаҩсгьы, аҵан рыхныҟәгашьа ҽеимызт, уаа мыцқьақәан. Аӡыцқьа рбар
идырхәымгон. Агәыр-гәырҳәа аӡы ахьлеиуаз инеины илхықәтәалар иаразнак
иҭабар акәын, – убри аҟара иуаа-ҟьашьқәан ҳәа рҳәоит. Рхы ркәачрахан,
анцәа датәамбакәа, ажәҩан ахь ирханы акәын аӡкаҭәара анырҭахаххлак аӡы
рыҷкәын Цәыцә иахаҵарақәеи ртәы аагоуп ашәҟәы «Нарҭ Сасрыҟәеи ԥшьынҩажәи
зежәҩык иара иашьцәеи» аҟнытә. Иеиқәдыршәеит Инал-иԥа Ш.Д., Шьаҟрыл К.С.,
Шьынқәба Б.У. Аредактор Б.У. Шьынқәба. Аҟәа, 1962, ад. 168-172, 285-291.
шкарҭәоз. Ҳзашьҭоузеи ҳәа, хырҵәыла ирҭәны ирызгылаз абҟәылқәа цәҟьарас
иҟаҵаны иреихсуан. Уимоу, тәамбашақә хшла иҭәыз ақәаб ду инахатәон, нас
ишрылшоз ала рҽеимгәарчны, ҳаиҳа зылшаны ахҷаҭ ажәпара ԥызжәо ҳәа,
ахш дырхәымгон.
Аҵан рзы абас иага рҳәоит, ирҳәо зегь злоуҳәарызеи акәымзар.
Абарҭқәа зегьы хыхь иҟоу анцәа ду игәамԥхазаап...
Сара ишәсырбап, – иҳәеит уи, – анцәа ихымхәыцра зеиԥшроу...
Егьақәикит аҵан ӷәӷәала иахьирхәырц. Иақәикит реиуа-зеиуоу адгьыл
данымкәа, рҵыхәтәа ирӡырц, иқәихӡарц зынӡа. Аха игәы иҭеикыз шынаигӡара
издырамызт, анцәа ихаҭагьы абанҭ дрыхәомызт ҳәа злоуҳәарызеи акәымзар.
Дук мырҵыкәа, анцәа аҵан рыхәԥҳа (уи усгьы иара иԥа иакәын) дааиԥхьан
идиҵеит, дымԥшӡакәа дҩалбааҟьаны аҵан рҿы днеирц, ҽмыршьагала
егьеиликаарц рымаӡақәа, адунеи ианӡамызшәа рықәхразы иаҭахыу зегьы
дара рхаҭақәа идирҳәарц.
Анцәа иҟнытә абри еиԥш аус дҵас иманы, аҵан рҿы даакылсит рыхәԥҳа.
Дара усҟан еизаны рхаҳәгәара иҭатәан. Аԥсшәа анааибырҳәа ашьҭахь, ахәԥҳа,
аҵан раб-ду иахь ихы нарханы, абас дизҵааит:
Дад-ду, шәсымбеижьҭеигьы иҵуазеи, акы сазҵаар ҟалару? – иҳәеит.
Изакәызеи, дад? – ҿааиҭит хышә шықәса зхыҵуаз аҵан раб-ду.
Изакәызеи, умбои, сара шәара сшәааӡеит, сшәыхьчеит, аха шәҟазшьақәа
акалашәа иҟоуп, уи сара иахьагьы цқьа еилкааны исымам. Излазбо ала, шәара
акы ҳацәшәап ҳәа шәыҟаӡам. Ибзиоуп, аха, нас, адунеи анырша нахыс уи шәара
шәақәиҭуп ҳәа ишәырҭама? Шәара шәаҵкыс иаиааира мчыс иҟоузеи?
Рыхәԥҳа-ду данразҵаа, аҵан аиаша иарымҳәар ҟалозма. Аҵан реиҳабы
даацәажәан, ус иҳәеит:
Иҟоуп, дад, ҳара иаҳиааирагьы, даҽакы акәым, мчы заҵәык. Уи закәызеи
ҳәа уҵаауазар, – амца ауп. Саџьанк абамба-сы ауны, амца кәицк нацрашәар,
ҳаблыр ҟалап. Уаҳа ҳара ҳаҵкьыс иаиааиуа акы адунеи аҿы изыҟаларым.
Аригьы иаҳаит, аҵан рыхәԥҳа, дахьца-дахьаа рымбаӡакәа, длыҵашәкәа
дцеит (дзышьҭаз анеиликаа, дыԥшыхуазма). Инеихәаԥшы-аихәаԥшит,
иџьаршьеит-илакәыршьеит, аха иақәырҵарыз рзымдырит. Дабацеи рҳәан,
анахь-арахь инашәа-аашәеит, аха уаҵәы дубар даахә, – дрымбеит.
Ус ишыҟаз, ҽнак зны, аҵан раб-ду рышьтәа аԥаҵа ашәшьыра дыҵатәаны
аҵангәараҿы иԥсы ишьон (уи закәытә шьтәази, аԥаҵагьы заҟарази анцәа
идырп). Ԥыҭрак ашьҭахь данԥшы, нақәацара зқәымыз абаӷь-ԥаҵа лахьхьынӡа
илаӡоз шааҵыс-ҵысыз аҟара илаԥш нақәшәеит. Иааицәымыӷхан, иаразнак
дҩагылт. Избо закәызеи, сҩашьама иҳәан, илақәа аарҵаршәа деиҭанаԥшит,
аха аб аԥаҵа аҵысра ишаҿыц иаҿын. Нас, дшамеижьаз идырт. Аҵан рышьтәа
аԥаҵа ду еснагь ишшапаӡа, ишиашоу илашьҭын, зымҩатәирахь ихьынаауа,
мамзаргьы инаҭа-ааҭо зныкыр аӡәы ибахьазма. Уажәы уи ас иқәац-қәацо
иалагазар, аԥша ҵысит ауп, уаҳа закәызеи, – рҳәеит. Уанӡа аԥсабара аԥша
захьӡу аздырӡомызт. Раԥхьаӡа убасҟаноуп анцәа адунеи аԥша анықәиҵа.
Адырра имамзи, аҵан реиҳабы илабҿаба даара ихәыцигеит, даара ихьааигеит.
Егьырҭ аҵангьы, иҟаларызеишь ҳәа, иааилаҩеиласит.
Аа, анахылсеит, арии закәхарызеи! – рҳәан, аууы ааилдыргеит.
Аа, шәанаџьалбеит, сыла иабазеи, уар! Шәааскьеишь арахь! – иҳәан
аҭаҳмада, аҵан дрыԥхьеит. – Ҳара ахәԥҳа дҳааӡама, ҳақәызхышаз амааӡатә
дҳааӡеит. Ҳхамыждара дҳадаҳкылазаап ҳара ари ауаҩ, – иҳәеит. (Убри
азы ауп иахьагьы ажәаԥҟаны изырҳәо. «Аҵанаа рааӡара иамааӡеит» ҳәа).
Ҳахәԥҳа ҳазгаша ҳзааигеит. Дадраа, ижәдыруаз, ҳақәҵра ааит! Шьҭа иҟаҳҵо егьыҟам!
Абас даҿын аҭаҳмада. Уи иажәа даҿнаҵы, аб-шьтәа ахьгылаз аԥаҵа-ду
иаҳагьы итары-маруа иалагахьан. Уи змааназ аԥша иҵысыз аӷәӷәахара иаҿын ауп.
Ҳара ҳҿы иахьанӡа ԥша ыҟамызт. Абаӷь аԥаҵа зырҵысуа ԥшоуп. Иҟанаҵо
шәымбои! Бзиара иазҳәам ари! Ҳақәҵран ҳаҟазаап! – даҿын аҵан раб-ду.
Аԥша ашьҭыбжь цәгьахеит. Аԥҭа еиқәаҵәақәа аахылан, ажәҩан хырҩеит.
Алаи-ԥси рыбжьара адунеи аалашьцеит. Аҳәылы-ҳәылыҳәа абамба-сы алеира
иалагеит. Асы ауа, асы ауа мацара, уаахьаԥшаанӡа ҩ-саџьанк асы леит. Нас,
идыды-мацәысуа аҿаанахеит. Ана ишьҭахысуа, ара ишьҭахысуа ишааиуаз
амацәыс иацырҟьаз акәиц абамбасы ибахӡа еиқәырҽны иахькажьыз
иҩалашәан, абырсааҭк аԥырқьҳәа амца акит. Улацәа ааихьушьаанӡа анцәа
имца ԥсы зхаз ҳәа иҟаз зегьы ҩалаблы ицеит.
Иблит аҵангьы. Рырахә-рышәахә, дара зегь шынеимаз аҭакармца иагеит.
Иқәӡааит рхамаԥагьара иахҟьаны, рҳәоит. Цәгьам-бзиам зыԥсы еиқәхаз
аҵанаа аӡыхьқәеи арҩашқәеи рааигәа-сигәа иҟақәаз рымацара роуп. Ашьха
зегьы амца анакы, ӡы-мԥын иҟаз аҵан иахьаарықәшәаз аӡы рыҽҭарыԥсан,
убри ала абылраҵәҟьа рҽацәырыхьчеит. Аха убас ала зыԥсы еиқәхаз аҵангьы,
нас уаҳа ԥаса ишыҟаз еиԥш ҟалашьа рмоуит. Амца иацәшәаны аӡы зҽазҭаз
аҵан зегьы даӷьхеит. Иахьӡаны аҵла-гәаҩа иҭалазгьы маҭхеит. Ирҳәоит, абас
ауп даӷьи-маҭи адәы ишықәнагалаз ҳәа. Урҭгьы зны ауаҩ-ԥсы иԥшра рыман,
ауаҩы ишьа рылан рҳәоит.
Аҵан зыблыз амца иалан иара убас меигӡарахада ашьха иқәжьу ахаҳәқәагьы.
Урҭ иблыз, – былӡеит, изычҳаз аанхеит. Иахьагьы ицәыббыл-цәыббылӡа иҟоуп.
Иага иуршыргьы иԥжәараны иҟаӡам. Мцала аршра шырԥырхагам еиԥш,
ашьха хаҳәқәа еихаԥсыхәгьы иазго иҟам. Абас ахы рылымҟьо иарӷәӷәеит урҭ
ирхыргаз абылра ду. Аҵан анықәӡаауаз иблит азы ауп ахаҳә убасҟак амца
зачҳауа, еихажәлагьы изамго. Ахаҳә уршыргьы иԥжәоит рҳәоит, аха уи аҵан
згаз амца збахьоу ахаҳәқәа ракәым. Ашьха иахьагьы ахаҳә ршны ахшца
алаҟарҵоит, аха акымзарак егьахьӡом.
Ирҳәоит насгьы, нарҭаа адунеи цәгьамыцәгьас иҟаз рҟнытә идрыцқьарц азы
акәын изыҟаз ҳәа. Аха ҿҳәара змам иҟоузеи, урҭгьы раамҭа ааин, иқәымҵыр
амуит. Дауы шьаҭагә ықәзмыргылоз, хьыӡрацара заанаҭс измаз нарҭаа
дуқәагьы адунеи рыԥсахит. Аҵан ршьацқьа злаз раҳәшьа заҵә Зылха ларԥыс
Нарҭ Кәын иԥа Цәыцә ахаҵа иакән. Аха уигьы д-нарҭымзыз, дара анықәҵуаз,
иаргьы дрыццеит.
Абас ауп, дад, аҵанаа збахьада, аха ражәабжьқәа шырҳәо.
Ирҳәо зегь сҳәап ҳәа уҳәар, зеиԥш ҟамлац егьыҟам рҳәоит. Аҵан ҳәа ажәытә
зны џьоукы ыҟаҵәҟьан рҳәоит. Амала, анцәа ицәымыӷхан амца иаимыргаргьы,
аҭырас иқәлан иказҿоз (шәагаала уаҳа иҟамызт), арахь ахаҳә дуӡӡақәа
еиҿажь-еиқәыжьны иахьанӡагьы иааз аҵангәарақәа ҟазҵаз, уимоу, анцәа
имаҳкуеит ҳәа иаҿыз ауааԥсыра, дара анеибгаз ишыҟаз еиԥш иаанхаӡаргьы
идырҿиараны иҟаз уара идыр.
Аҵани, адауқәеи, нарҭаа дуқәеи анықәӡаа ашьҭахь ауп ауаажәлақәа аныҟала
ҳәа рҳәоит. Ҳара зегьы, иахьатәи ауааԥсыра, ҳазхылҵыз аҵан роуп, мамзаргьы
нарҭаа роуп. Уаҳа дарбану зугәахәуа ҳәа иалацәажәоит.
Ишакәхалакгьы, аҵан, ҿҳәарала иҟамзи, раамҭа анааи иқәымҵыр амуит.
Урҭ ирҭынханы шьха-цыԥхьаӡа иахьагьы иҟоуп ҵҩа змам ахаҳәгәарақәа. Убри
азоуп урҭ аҵангәарақәа ҳәа изрышьҭоу.
Иеизигеит, еиқәиршәеит, аԥхьажәагьы иҩит Ш. Инал-ипа.
Сдача аҟны, аԥенџьыр садгыланы абаҳча
сҭаԥшуан. Хәырма дук гылоуп. Амахәҭаҿы
аҭра ҟанаҵеит аҟәараан. Ҵаҟа, ахәырма
ашьапаҿы, аӷәқәа еидчаԥаланы арымӡи астоли
ҟасҵеит. Сбаҳчахь санцо санаауа, афатә
ахәашамашақәа астол иқәсыԥсон. Аҟәараан
игәанаҭан, иԥырны инеины, астол иқәтәаны,
иҟәшәаны иафон. Санабалак, иԥырны инеины
аҭра иҭатәон.
Хәыҷы-хәыҷла исышьцылеит, сыцәшәара
иаҟәыҵит. Сбаҳауама, аигәышә ала аҳәирақәа
сырхуама, аҽыларҟәны, амахә иқәтәаны
исыхәаԥшуа иалагон. Ахәаша-машақәа мацара
ракәымкәа, сыфатә иахаршәаланы, афатә, еиҳараӡак ача ҿырпны астол
иқәсыԥсон. Иаҳа-иаҳа, кәтык иаҩызаха, ҳаишьцылеит.
Мчыбжьык ҩынтә-хынтә саалоит сбаҳчахь, сдачахь. Санааилак, аҟәараан
сгәанаҭон, ԥыҭрак ашьҭахь, иахьыҟазаалак иԥырны иаауан. Ахәырма
инықәтәаны, амҵәыжәҩақәа еинҟьо, сухашҭма, абар сахьыҟоу аҳәарц
аҭахушәа, аҿыҭра иалагон. Еиҳарак исгәаԥхон ианҿнаҭуаз иҟанаҵоз.
Аиапонец иидыруа аӡәы даниԥылалак, дхырхәа-хырхәаны ауп аԥсшәа
шиеиҳәо. Убасҵәҟьа ихырхәа-хырхәаны акәын шҿнаҭуаз. Сыбжьы умаҳауазар,
аа, уааԥши, усыхәаԥши, суеихырхәоит, уаҳа иузызури, акрысҿаҵа
аҳәон. Иҵегьы исызҿыҭы, сҟәараан, иҵегьы усеихырхәа сҳәон, сгәанала,
сԥышәырччо. Сеилнакаазшәа, ҿымҭ амахәҭа иқәтәаны исыхәаԥшуан.
Ирыцҳасшьеит. Иазхоуп уахьынӡасырԥшыз. Уажәшьҭа акруҿасҵоит сҳәан,
ашьжьымҭан аҩнынтә санаауаз абысҭа хьшәашәа иаазгаз ҿырпны астол
инықәсыԥсеит. Санаанаскьа, иҭабуп, учеиџьыка иазҳааит аҳәарц аҭахушәа,
ихырхәа-хырхәо ҿнаҭуан. Убри аамҭазы астол инықәлеит сыцгәы. Аҟәараан
ахала ишааз еиԥш, иахьынтәаанагаз сзымдырӡо, ҩымз-хымз раԥхьа исыднагалеит.
Агәышԥи алымҳашьаҭақәеи шкәакәоуп, егьырахь арацәа еиԥш
еиқәаҵәоуп. Ацгәы анаба, аҟәараан шәан, иԥырны амахәҭа инықәтәеит.
Афатә уамак еимарымкит. Ацгәы иафашаз анафа, астол инықәианы ицәеит.
Аҟәараан уи агәамԥхеит. Акруфазар уца, уаҳԥырҵ, ауаҩи сареи иаҳтәуп
астол, ҳара иаҳтәуп абри аҵлагьы аҳәарц аҭахызшәа, ацгәы ԥханаҵарц
иалагеит. Аҽыларҟәны, ҿнаҭуа, иахыԥраауа ацгәы аршәара иалагеит. Ацгәы
аҟәараан агәхьаа мкыкәа, агәышԥы аарҳәны иҭаҳәахаа ицәеит. Ауаҩы уара
иуиҭеит аҵла, аҵла дуӡӡа, сара исымазааит абри астол хәыҷы, уара – хыхь,
сара – ҵаҟа, аҳәозшәа, зынӡак агәхьаа амкит аҟәараан. Аҟәараан даараӡа
игәааит. Зны аҽыларҟәны сԥенџьыр иадԥырлон, баша узҳахәаԥшуазеи,
ацгәы иҟанаҵо умбаӡои, сара исуҭаз аҵла сыманакит, наҟ ицааит, исԥырҵааит
аҳәарц, зны иҿнаҭуа, ҽазны ихырхәа-хырхәо исыҳәон аҟәараан. «Шәара
шәеибаба, шәҩыџьегьы аԥсабара шәахшеит, шәынцәахәқәа еибабааит»,
сҳәеит.
Ҿымҭ стәоуп. Срыхәаԥшуеит. Ацгәы ангәаа, ахәырма инхалан, амахә
шәпа инықәиеит. Зынӡаск иаапкит аҟәараан. Абжьы убриаҟара ицәгьахеит,
иҟалазеи, иухьзеи ҳәа ҿыҭуа иаацәырҵит, харантәи иԥырны иааит аҟәараан
аҩызцәа.
Срыхәаԥшуеит.
Ацгәи аҟәараанқәеи еимаркуеит ахәырма. Аҩыџьегьы ирхашҭит ахәырма
зтәу, аҵла еиҭазҳаз, изааӡаз сара шсакәу. Абри схәырмеи Аԥсни еиԥшуп.
Аԥсны еимакны еимыжәжәо аимҵәара иаҿуп аԥсымҭәқәа. Аибашьраан
аԥсуа жәлар иаадырԥшит ргәымшәара, рфырхаҵара, руаҩра, рыламыс.
Хьыӡла-ԥшала иалҵит.
Уажәы ицоит даҽа ԥышәара дуӡӡак – аҟәыӷара, ачҳара.
Срыхәаԥшуеит аҟәараанқәеи ацгәи. Срызхәыцуеит Аԥсны иахаԥаз
аԥсымҭәқәеи, уажәааигәа Аԥсны еиқәзырхаз аԥсыцқьақәеи. Уаҟагьы хьаас
ирымоу, излацәажәо, рыԥсҭазаара зызкыз, рыԥсадгьыл Аԥсни, рыжәлар
гәакьеи рԥеиԥш-рлахьынҵа, еиҳарак хьаас ирымазар акәхап ҳазҿыз аус
анагӡара иаҿума аҿарацәа ҳәа.
Маи 7, 2004 ш.
Аӷьычрақәа... Арҳәрақәа... Ауаҩшьрақәа...
Жәытәнатә аахыс гра бааԥсыс иҳаман, аха ажәытәан рызегьы ҳәаак-ҳәаак рыман. Иаҳҳәап, акәты зӷьычыз ихыччон, аԥҳәысеиба илыҵаӷьычыз
ачеиџьыка дахадыртәаӡомызт.
Ауаҩшьра... Дызхыршьааз иаразнак зегьы ирдыруан, ма иақәыӡбон, мамзар
иқәнагон рҳәон. Уажәы ауаҩы дыршьыр, дзыршьыз аӡәгьы издырӡом.
Изхысҳәаауа, уажәааигәа Аҟәа ақалақь агәҭа, аҽнышьыбжьон, асааҭ жәаба
рзеиԥш инаигәыдҵаны дыршьит, ԥаса Аҟәа ақалақь администрациа ахада,
аибашьра зегьы зхызгаз Гарик Аиба. Ауаажәларра-политикатә ҵысра «Амцахара»
активла далахәын, убри аҟнытә ишьра политикатә уаҩшьроуп рҳәеит
ауаа нагақәа. Аполитика ду иадҳәаланы иршьит рҳәеит Иури Воронови
Зураб Ачбеи.
Ишысҳәаз еиԥш, ажәытәан, ауаҩшьрагьы, иара аус бааԥс мыждагьы
ахатәы закәанқәа аман. Иаҳҳәап, ахаҵа дыршьуазар, аԥҳәыс дицзар,
илакьысӡомызт. Иури Воронов иҩны дыршьит иԥҳәыс ишылбоз.
Ахаҵа ахәыҷы дицзар, амаҭ ицҳаӡом рҳәон ҳабацәа. Гарик Аиба даныршьуаз
асаби дицын. Зегьрыла ҳкаҳаит, ҳлаҟәит, ҳассахеит. Ҳаԥхьаҟа ҳшыҟало
сара рыцҳа иабаздыруеи, аха уажәазы иҳамоу аҳәынҭқарра иахьӡуп "бутафориа".
Аҳәынҭқарра ацәеижьы иахәаҽыртә аҟара иаанахәеит ажьымдырқәа.
Август 25, 2004 ш.
Аамҭа ахаҿсахьа аазырԥшуа еицәажәара хәыҷык.
Абыржәы еиӷьу аамҭа ҟамлацт, – иҳәеит актәи ахаҵа. Ицәажәашьалеи
еилаҳәашьалеи еилукаартә иҟан дшынхаҩу.
Доусы ишиҭаху дыҟоуп, – иҳәеит лафны аҩбатәи ахаҵа. Харантә дыздыруан.
Аԥсшәа ҳзеилан. Аинститут далгахьеит. Занааҭла дырҵаҩуп. Ихы
анизныҟәымга, анага-аага, ахәаахәҭра далагеит, ицәгьамкәа дыҟоуп. Анхаҩы
схы наиқәыскын:
Абыржәы еиӷьны ҳҟамлац ҳәа иуҳәаз шԥеилкаатәу? – сҳәан снаиазҵааит.
Ҳарҭ, анхацәа ҳзыҳәан абыржәы еиӷьу аамҭа ҟамлац Асовет мчы
ааижьҭеи аахыс, – иҳәан, инациҵеит анхаҩы. – Сара хынҩажәи жәаба шықәса
сырҭысхьеит. Ибзиаӡаны сихаануп Сталин. Ҳҳабла агәҭашәа мжәа дук гылан.
Амахәҭаҿ икнаҳан зҿы ԥҽхьаз ацәеиха. Ҳабригадир ашьжьымҭан шаанӡа,
амра шыҩагылалак, ажьаҳәала ацәеиха дасуан. Хәыҷи-дуи зегьы ирҿыхон,
иахьагьы слымҳа иҭаҩуеит ибжьы ҿаца: «Шәгыл, ачеи ҿыхра, ачеи
ҿыхра!» – ҳәа ҿиҭуан. Сара саныхәыҷыз убас иахәҭаз џьысшьон, убас
ҳааӡан. Абаандаҩцәа ҳарҩызан. Хрушьчов ихаан ҳашԥаҟаз, ҳарҭ анхацәа
ишԥаҳзиуи? Сталин иаҵкысгьы деицәахеит, хәыҷык аҟара ахақәиҭра ҟалеит,
аха, ҳарҭ анхацәа ҳзыргәаҟуаз ҳаимҭеит. Адгьыл ҳаимҭеит, адгьыл! Анхаҩи
адгьыли еимадазароуп. Ииашоуп, адгьыл аҳәынҭқарра иатәуп. Иуиҭааит
шаҟа уҭаху, шаҟа ухы иузархәо, шаҟа улшо ашәахтә. Убри изыҟамҵеит
Хрушьчов, насгьы арахә ицәымӷын. Абриаҟара хыԥхьаӡара уақәиҭуп иҳәон.
Убри азыҳәаноуп Асовет мчра зхыбгалаз. Уара... шәҩыџьегьы ақалақь аҟны
шәынхоит. Ишәфои? Ҳара анхацәа иааҳрыхуа. Шаҟа ирацәаны арахә-ашәахә
ҳамоу, убасҟак афатә шәоуеит. Брежнев дыцәгьамызт, аха аӷьычыҩцәа
ауижьӡеит, инеибанеиԥшны зегьы аӷьычра иаҿын. Аҳәынҭқарра амал
еимырҵәеит. Абарҭқәа зегьы зхысҳәаауа, абыржәы еиӷьу аамҭа ҳмоуц,
абыржәы еиӷьны ҳҟамлацт.
Август 31, 2004 ш.
Адемократиа мыжда...
Еиҳараҩык ирҳәо ҟауҵароуп. Ус ами? Ус акәзар, иаҳгәалаҳаршәап Иисус
Христос изыруз. Еиҳараҩӡак еицҿакны ирҳәеит:
Дкыдҵаны дышәшьы! Дышәшьы!
Еиҳараҩӡак ирҳәаз ҟарҵеит. Иисус Христос дкыдҵаны дыршьит.
Аӡәык-ҩыџьак ирҳәагәышьеит:
Шәеилагама, иҟашәҵозеи?!
Аӡәгьы имаҳаит.
Абри ауп изахьӡу адемократиа!
Октиабр 15, 2004 ш.
Иаҳзааиз аамҭа ҿыц сазхәыцуа иаасгәалашәеит Шотландиа (Англиа)
саныҟаз избаз акы. Апоет дуӡӡа Роберт Биорнс дахьиз, дахьааӡаз иҩнаҿы
ҳаҟан. Аҩны ҳәа, иазуҳәар ауазар, даараӡа еиԥшын аԥсуа наныра. Аҭӡамцқәа
нышәла ишьыхуп. Ухы ларҟәноуп ушыҩнало. Баџьарла ихыбуп. Зегьреиҳа
иџьасшьаз ахышәқәа (аԥенџьырқәа) роуп. Убриаҟара ихәыҷны аԥенџьырқәа
сымбацызт. Ҳамҩаԥгаҩ-аиҭагаҩ, абырг Томас Кемпбел сиазҵааит:
Аҩыза Томас, – ажәа «товаришьч» ҳәа иоуҳәар, бзиа ибон, – акы
сшәазҵаауеит, аҩны ахаҭа ахьылаҟәу еилкаауп, амамзаара иахҟьеит, аха
аԥенџьырқәа абасҟак изыхәыҷузеи?
Ҳаҭыр зқәу аҩыза, асовет шәҟәыҩҩы, – ҿааиҭит Томас Кемпбел, – шәара
асовет уаа ус шәҳәоит, ареволиуциа ҟалаанӡа, ҳӷарны ҳанхон ҳәа. Ажәала
ишәҳәоит, аха аҿырԥштәқәа маҷӡаны иаажәгоит. Убасҟантәи аамҭақәа
раан, ҳара, ашотландцәа ҳҭагылазаашьа зеиԥшраз еилукаарц уҭахызар, аа,
уахәаԥш, анхацәа шынхоз. Иарбанзаалак зинк рымаӡамызт. Уахьнеилакгьы
зегьы рзыҳәан аԥара ушәар акәын. Абрахь аӡиас иху ацҳа ҳақәымси?
Убри ацҳа уқәсырц азыҳәан, аԥара ушәар акәын. Аԥара ушәар акәын аӡы
уҭаланы уҽукәабарц азыҳәан. Уаҟа иаанымгылеит акапиталистцәа. Адгьыл,
абна, ашәарах, аԥсаатә зегьы дара иртәын. Сазыхынҳәуеит узҵаара. Уара
иџьоушьеит аԥенџьырқәа абасҟак иахьыхәыҷу. Уажәы иуасҳәо агәра угашам.
Алашара, амш, амш лашара акапиталист итәын. Уԥенџьыр уалԥшны алашара
умбои? Аԥенџьыр аҟнытә ами аҩны аҩныҵҟа алашара шааиуа? Уԥенџьыр
шаҟа иҭбаау, убасҟак идуны ашәахтә ушәон. Шаҟа ихәыҷу, убасҟак имаҷны
иушәон ашәахтә. Аԥшәма дааиуан, уԥенџьыр аура, аҭбаара ишәон, амш
лашара абриаҟара иаԥсоуп иҳәон.
Ҳделегациа хәыҷы аиҳабы, Аҟәа ақалақь анапхгаҩы, сҩыза Валери Ԥлиа
дааԥышәырччан:
Алашьцара, аҵх лашьцара, уигьы ахә ушәар акәызма? – иҳәеит.
Изхысҳәаауа, уамак ҵуам, сынтәа, аҽнышьыбжьон, Аԥсны қалақьк
агәҭаҵәҟьа илаигәыдҵаны дыршьит аԥсыуа хаҵак. Ацехқәа иман. Дбеиан.
Дахьбеиаз азыҳәан мацара акәушь дзыршьыз? Еиҳараӡак дзыхдырҟьаз
аилкаара цәгьоуп. Аха уиакәым узызхәыцша. Иҭынхацәа раамышьҭахь,
аӡәызаҵәыкгьы игәы иалымсӡеит дахьыршьыз.
Сдырҩык сиазҵаан, ус ҿааиҭит:
Ауаа амшын ахь излацоз амҩа икит. Аԥшаҳәа иара иааникылеит. Амшыни,
агаҿеи, ажәлари ааизынхеит, иара анышә длыҵабаа дцеит.
Ари афакт иуанаҳәо даара ирацәоуп. Абар Ф. Достоевски итема.
Октиабр 29, 2004 ш.
Гәалашәара хәыҷқәак.
Ақырҭуа мпыҵахалаҩцәа ҳара ҳҳабла Аҭара Ахәы рыблаанӡа, ашкол
санҭаз, ҽнак арҵага шәҟәы ианыз, Иуа Кәаӷәаниа ибиографиа саԥхьон,
ипатреҭгьы зны-зынла снахәаԥушан. Сан аҩны еиллыргон.
Нана, бихәаԥши, башьа Иуа Кәаӷәаниа ипатреҭ ануп ашәҟәы,
анысҳәа,
Нан, дукәыхшоуп, исырбеи, исырбеи, – лҳәан, дааин, ашәҟәы аасымылхын,
ахәаԥшра дналагеит.
Нана, дыбгәалашәома Иуа? – сналазҵааит.
Нан, дышԥасгәаламшәои?! Данԥсыз жәаха-жәиԥшь шықәса схыҵуан,
ҿаалҭит лажәақәа хьаала иҭәны, нас ашәҟәы дахәаԥшуа, – ои, уаҳәшьа,
сара иԥсыша, ақәрахьымӡа, ҳара, Кәаӷәаниаа, акыр ҳақәума?! Акы злыҵуа,
ма иԥсуеит, мамзаргьы ичмазаҩхоит. Иумбои, нан, Иуа иаб Абас иҩны-инхара
қьаԥҭахеит. Иудыруазар акәхап, уаб ҽыҩҷкәынас диман Абас. Аԥхьахәқәа
игахьан. Иумдыруеи, уаб ианшьцәа, ианшьа гәакьа Тақь Ҷалакәуа диааӡеит.
Дынирхеит. Аҩны изиргылеит. Изхысҳәаауа, уаб ихәыҷра, иқәыԥшра Кәтол
имҩаԥысит, нас Аҭараҟа, иашьцәа ианырҭахха, арахь нхара дааит. Ишуасҳәаз
еиԥш, Абас Кәаӷәаниа иҽыҩ дақәтәан. Уи зхысҳәаауа, Иуа иаб араҵла
дықәланы иширшәшәоз аҵла далҟьан дкаҳаит. Инапқәа ихы иаҵаҵаны, ашәа
шиҳәоз уаб, иԥсҭазаара далҵит Иуа иаб.
Аҩбатәи агәалашәара хәыҷы, аԥсуа шәҟәыҩҩцәа дуқәа ирыдҳәалоу.
Аԥсуа театр аҟны, алитературатә ҟәша еиҳабыс аус зуан.
Ҽнак, артист ду, арежиссиор Аазиз Агрба, ҳшеицәажәоз, ус ҿааиҭит:
Дад, Маӷариа, – лафны ус хьыӡшьас исеиҳәон. – Шышкамс хкык ыҟоуп,
аҵыхәа шьҭыхны иныҟәоит, уалакьысыр иуцҳауеит. Ибзианы исгәалашәоит,
Аџьынџьтәылатә еибашьра Ду ҟамлацызт, ҳтеатр ахь сшааиуаз, даасԥылеит
Дырмит Иосиф-иԥа Гәлиа. Есқьынагьы, сзыԥсамыз аҟара ҳаҭыр сықәиҵон.
Игәҭыхақәа сеиҳәалон. Аҽны илахь еиқәын.
Аазиз, уара еиҳарак ҳаҭыр зуқәысҵо, апартиа уахьалам ауп. Акоммунистцәа
абзиарақәа ҟарҵеит, аха аамҭа еиқәаҵәа ҳзааргеит. Ажәлар ԥхьаҟа изго,
изырҿио, рыхьӡ ҭызго ауаа роуп, ауаа ҟәыӷақәа, ауаа нагақәа. Арҭ, – иҳәан,
илабҷашь дааҩахан, аобком аганахь инеирххан, иажәа инациҵеит, зыԥсаҭа
шкәакәахаша Дырмит Ду, – арҭ, дад, абандитцәа, ауаа ҟәыӷақәа, абаҩхатәра
злоу рцәымӷуп. Ишԥауасҳәари...
Ауаҩра злам, иаҳа ҳаҭыр рықәырҵоит. Аазиз, схала сҽысшьуа аҟынӡа
снеины сыҟоуп, убриаҟара сгәы каҳаит. Аԥсуаа рҵеицәа иреиӷьқәаз џьоукы
иргәыдҵаны иршьит, даҽа џьоукы иахьыҟоу ҳзымдыруа идырӡит, ихырҵеит.
Уажәы сахьынтәаауа удыруоу? Иблыша, аобком мыжда аҟны сыҟан. Абри
уахәаԥш, – иҳәан, Дырмит иҵырҟа џьыба дынҭалан қьаадк ааҭигеит,
иахантәарак сыцәамызт, сҩагылан, асиа ҟасҵеит, рыхьӡқәа, рыжәлақәа,
насгьы дареи сареи ҳшеизыҟаз. Уахәаԥш, иухоумыршҭын, аа, абар Самсон
Ҷанба, Симон Басариа, ҳаиҩызцәан. Леонти Лабахәуа сыҷкәынцәа
реиԥш дызбон, Арсен Аҳашбеи Виқтор Кәыкәбеи аҵарахьы изышьҭыз сара
соуп, – даалаган, иршьқәаз, иҭаркқәаз рсиа ду дысзаԥхьеит. Илабжышқәа
хаҟәҟәалон. Ашьҭахь ихьӡ-ижәла ҳәаны, – актәи амаӡаныҟәгаҩ иҟны сыҟан.
Абри асиа сизаԥхьеит. Абарҭ зегьы шәшьит, иҭашәкит. Сара сзааншәыжьи
анысҳәа, исеиҳәа удыруоу, «Уара, алыгажә-ахшыҩца, ухшыҩ еиқәшәам.
Ишьтәуи иҭактәуи уи ҳара иаадыруеит.» Сдәылицеит. Ҳанеиԥырҵуаз ииҳәаз
ажәақәа ахаан исхашҭуам, Аазиз, аԥсҭазаара схы ахызбаауеит, – иҳәан,
дынкахәыцуа иҿынеихеит.
Ииуль 10, 2005 ш.
Ари аибашьҩы, Аԥсны ахьчаҩи сареи аибашьраан аоппозициақәа
рҿы иналаршә-ҩаларшәны ҳаиқәшәахьан. Аха уаҩҵас ҳнеидтәаланы
ҳаицәажәартә аамҭа ҳмоуцызт. Уажәы ҳанеиқәшәа, ҭынхак иеиԥш
сиеигәырӷьан, ҳазхара ҳаицәажәеит. Ишааиҳәаз ианысҵеит Гиви Чаблах.
Аибашьра ҟалаанӡа, ҭаацәак Лаҭа ҳанхон. Ҳаб ихьӡын Џьамал. Ҳара ҳани
ҳаби хәҩык аҷкәынцәа ҳрыхшеит. Еиҳабу сашьа ҩынҩажәи хәба шықәса
ихыҵуеит. Иеиҵбу ихыҵуеит ҩажәа. Ақырҭқәа анҳақәла, ҳара, аишьцәа
аҩны ҳаҟамызт. Ааигәа-сигәа ҳаҟан. Ҳазегьы акака-акака ҳарҿын. Абџьарла
еибыҭаны, ааҩык, ақырҭқәа ҳаҩны иақәлеит. «Быҩ-быҩ! Быбнала! Бҽыҵәах!»
иҳәан, ҳаб ҳан дналықәыцәҟьеит. Ҳан аҩны ашьҭахьала ддәылҟьаны дцеит,
лҽылҵәахит. Ҳаб ддырбаандаҩит. Инапқәа ишьҭахьҟала иҿаҳәаны, дрыманы
идәықәлеит. Ҳан ҳлыԥшааит.
Нанраа, ҳаӷацәа дытҟәаны дрыманы ицеит шәаб, наҟ, Шәантәылаҟа. Уаҟа
дыршьуазар акәхап. Ахьымӡӷ жәгеит, шәан дшәыкәыхшоуп, – лҳәеит.
Аминуҭ азыҳәан аишьцәа ҳаибаԥшааит. Абџьар ҳаманы ҳрышьҭалеит.
Ҳрыхьӡеит. Иаҳбоит ҳаб инапқәа ишьҭахьҟа иҿаҳәаны, зны-зынла инаисуа,
дынкажьуа дрыманы ицоит. Иҳаԥхьаӡан, жәаҩаҩык ыҟоуп. Чҳалҭа ацҳа
иқәлаанӡа, ҳаб ҳаибартә ҭыԥк ҳаԥшааит. Ҳнапқәа рыла иҳарбеит ацҳа
ианнықәсуа иҽкаижьырц. Убас егьыҟаиҵеит. Ацҳа аҵыхәан инеихьаны, имгәа
ихьызшәа, ишьапқәагьы иҵаҟәалазшәа иҽкаижьит, убри аминуҭ азыҳәан
ахысра рыжәаҳҵеит. Убраҵәҟьа иаҳшьит быжьҩык, иаанхаз ҳацәцеит.
Ҳашрышьҭахысуаз ԥыҭк ҳнаскьеит, аха ҳахнымҳәыр амуит. Ашьҭахь ҳангьы
дҳаԥшааит. Ҳазегьы ацҳа ҳақәсны Џьгьардаҟа ҳцеит. Исхашҭыз, ҳаргьы, анҭ
иаҳшьыз рабџьар зегьы шьҭаҳхит. Уажәшьҭа иӷәӷәаны ҳаибыҭан. Ҳазегьы
ҳаибашьуан. Ҳҩызцәа ҳаҽрымаҳдеит. Ҳаб дҭахеит Цагьара ҳанақәлоз. Ҳашьа
аиҵыбгьы дҭахагәышьеит Маркәыла. Ҳаибганы иалҵыз ҳанхауеит-ҳанҵуеит.
Ҳанхара усгьы ҳаӷацәа ирыблит. Лаҭа ҳақәҵит. Сара ҩыџьа аҷкәынцәа сымоуп.
Аҟәа сынхоит. Ишубо еиԥш атроллеибус сақәтәоуп, схы ныҟәызгартә сыҟоуп.
Суазҵаашан, Гиви, Лаҭа акырынтә снеихьеит. Аԥсуаа даараӡа имаҷуп.
Ицқьаӡа аԥсуа бызшәала уцәажәоит, иџьасшьоит, – снаиазҵааит.
Иааҳакәыршаны инхоз зегьы тәым милаҭын. Ҳани ҳаби ҳацәажәон
аԥсышәала, – иҳәеит Чаблах Гиви.
Ииуль 25, 2005 ш.
– схәыцуа, акраамҭа сазхәыцуа, исгәалашәоит,
иарбан жәабжьу Фазиль Искандер иахьиҳәаз абри ахшыҩҵак. Ажәабжь
иахьӡуп «Аеҵәақәеи ауааи». Иаасыԥшаан, даҽазнык саԥхьеит. Шаҟа игәы
азыбылуазеи иԥсадгьыл хәыҷы!Иагәылызҩаап ишеибгоу уи ахшыҩҵак:
Фазиль ихәыцрала даара дизааигәоуп Михаил Лермонтов. Уи ажәҩанахь
дхаланы, ҵаҟа, адгьылахь дааԥшны Урыстәыла дахәаԥшуан, убасоуп
ишыҟаиҵаз Искандергьы аԥсуаа ҳзыҳәан. Аеҵәақәа рҟны днеины, адгьыл
кәымпыл дахәаԥшуеит. Ауаатәыҩса иреиҳәоит: «Аа, шәыԥши, шәыԥши,
абри апланетаҿы инхоит жәларык, ирыхьӡуп дара – аԥсуаа. Шәырзыӡырҩи
урҭ ирҳәо, шәазхәыци рхәыцшьа, рыламыс зеиԥшроу, шәаасзыӡырҩы, сара
ишәасҳәап».
Иара ихаҭа, Фазиль Искандер, асаби илабжыш даҩызаха дыцқьоуп.
Ахмаҷыр аӡы иҭушьыр, ипеипеиуа ишҭәуа еиԥш, игәы-иԥсы, иоуразоуроу
қьиарала, гәыразрала дҭәуп. Иахьынӡаздыруала, знызаҵәык, инарҵауланы
иҵәахны, ихәаҽны имаз игәыӷра хышхыҵәеит ақырҭуа нацистцәа анҳақәлаз.
Аҳәаанхыҵтәи акорреспондентцәа аниазҵаа, иҟаиҵаз аҭакқәа, ҳаӷацәа
убасҟак ргәаҵәа иасит, рҳәеит.
Ҳара ҳтәқәа, аԥсуа шәҟәыҩҩцәа аӡәык-ҩыџьак раамышьҭахь, еиҳараҩӡак
рыжәлар ирыдгыланы ицәажәон иныҵакны, ирмаӡаны, Аԥсны анҭыҵ аӡәгьы
имаҳартә, аурыс бызшәала ибзиаӡаны ирҩыртә, ирҳәартә ишыҟазгьы. Уажәы,
ҳиааира ду ашьҭахь, рыԥсы анҭала, ирҭаххеит доуҳатә ԥызацәас иҟарҵарц.
Иԥхеибаҵа амҵарсра иаҿуп аорденқәа, амедалқәа, ахьӡ-аԥшақәа, уаҟа
зынӡак аанкылашьа рымам ҳажәлар аԥсреи абзареи ианҭагылаз аамҭазы
Аԥсны иаҵаӷьычуаз, ақәыџьма зԥылаз ала иаҩызаха, рҿы акын, ажәак
зымҳәаз. Изхысҳәаауа, Фазиль Искандер ииҩуеи ииҳәои, аӡәи-аӡәи
хеибарҭәаауеит, ҳаламыс, ҳаԥхашьа-ԥхаҵара дашәаҳәаҩуп, иара ихаҭа урҭ
рыла дҭәуп. Абарҭқәа рдырноуп еиҵәак ихьӡ захырҵаз афизикцәа.
Ииуль 26, 2005. Аҩаша
Еизарак аҟны салатәан. Ҳаҭыр зқәыз хаҵак иҟәыӷаны дцәажәон. Дцәажәон
дгыланы, иҳәашьагьы ԥшӡан, ажәаԥҟақәа, алаф хәыҷқәагьы налаиҵон.
Даҽаӡәы дахьтәаз дааҟәымҵӡакәа дҟәындҟәындуан. Ацәажәаҩ игәы аныԥҵәа:
Акы суазҵаауеит, – иҳәан ҿааиҭит аҟәындҟәындҩы ихы наиқәкны – уххь
згеит, ҳаҭыр ҳзеиқәуп, акы суазҵаауеит. Аҟәыши агаӡеи злеиԥшыми?
Аҟәыш дҟәышуп, агаӡа дгаӡоуп, уаҳа акгьы, – иҳәеит аҟәындҟәындҩы.
Аҟәыш дӡырҩуеит. Агаӡа аӡырҩышьа издырӡом, – иҳәеит ацәажәаҩ.
Еибышәҳәаз зегьрыла сақәшаҳаҭуп, аха инацысҵар сҭахуп даҽакы.
Аҟәыӷа иҳәатәуи иҳәатәыми идыруеит. Абзамыҟә иҳәатәуи иҳәатәыми
ицәеилаҩашьоит, – иҳәан, ҿааиҭит ирзыӡырҩуаз.
Ҳаизара ашьҭахь, сдырыҩки сареи аҩныҟа ҳанаауаз:
Иҳамҳәои, ҳарҭ, аԥсуаа ҳаашьоит ҳәа? – ҿааиҭит сдырҩы, – иаашьаҵәҟьозар
изыхҟьои? Иумдыруеи, ҳахьынхо ҳадгьыл барақьаҭуп. Ҳазшаз
ихазы имамзи ҳадгьыл?
Ирҳәо саҳахьеит.
Ҳазшаз иус дуӡӡақәа дандырааԥсалак, абри адгьыл ахь даауан иԥсы
ишьаларц, убри азыҳәан доусы ихазы дынцәоуп. Анцәа иҟаиҵо ҳаргьы
иҟаҳҵоит, – иҳәеит ибжа лафны.
Ииуль 28, 2005 ш.
Даҽазнык исҳәар сҭахуп хшыҩҵакык. Аибашьраан ҳаламыс хало-ихало
Ерцахә ақәцәанӡа ихалеит. Ҳахьӡ-ҳаԥша адунеи иахыҵәеит. Ҳазҭахыз
ҳалаҽхәон, ҳныҳәаҿа ркуан. Ҳиашара ду ашьҭахь ҳахлахаҵ гьежьызшәа,
ҳазхалаз Ерцахә иаҳа-иаҳа албаара ҳалагеит.
Иҳахьзеи?
Ҳаламыс ааԥсазар?
Аҽыҩ-ццышә аԥхьахә агеит.
Аҽыҩҷкәын даашьҭԥааны ддыршәуеит ажәҩанахь, дыргәыдыҳәҳәаланы
дгәыдыркылоит ахәаԥшыҩцәа.
Убри аамҭазы хаҵарԥарцәақәак аԥхьахә згаз аҽыҩ аӷәра кны иларга-ҩаргоит. Убарҭ ирыхьӡуп аҽыхацәа. Аҽыхацәа амоур, аҽыҩ хәжәаны иԥсуеит.
Аиааира дуӡӡа ҳзаазгаз ҳаламыс иамоузар аҽыхацәа-аҟәыӷацәа, ауаа нагақәа?
Саныхәыҷыз, исгәалашәоит, ҳарҭ ҳҳаблаҿы ахәыҷқәа еиндаҭларак ҳаман.
Ашьацаҿ ҳион ажәҩан ҳаҵаԥшуа. Агәмыркатыл цырак-цырак ҳқьышәқәа
ирықәаҳҵон.
Аҭәҳәара ҳалагон. Агәмыркатыл цыра шьҭыԥа-шьҭыԥо, ахәмарра иалагон.
Зыгәмыркатыл иаҳа иҳаракхоз, иаҳа изырхәмаруаз, аԥхьахә игон.
Уанааԥсалак уԥсыԥ аангылацыԥхьаӡа, агәмыркатыл цыра лаҟәуа-илаҟәуа уқьышә инықәшәоит, уимоу, иҟалоит уԥынҵа иҭашәаргьы. Унапаҿы
иаанкыланы наҟ иуршәуеит.
Агәмыркатыл цыра шьҭызхуаз, игәаҵаҿынтә иаауаз аҳауа... Аа, аламыс!
Убри, ҳгәы-ҳаԥсы иалҵны иаауаз аҳауа-аламыс ныҟәызгоз ауаа хәжәазар,
аҽыхацәа амоузар?
Абарҭ ахшыҩҵак хәыҷқәа сҩызак ианиасҳәа:
Узҭагылоу аамҭеи уареи шәеимабзиахароуп, уаҳа ԥсыхәа имаӡам
ауаҩы, – иҳәеит.
Аҵарауаҩ ду А.Сахаров, иумдыруеи,  ҟаиҵеит. Анцәа
иџьшьаны, уи ԥымжәаӡац. Аха иҟаиҵеит даҽа бомбак, ахақәиҭра аиҭеит
ибаандаҩыз ҳахшыҩ, – сҳәеит, ашьҭахь инацысҵеит, – ҷыдала аԥсуаагьы
дҳацхараауеит. Қырҭтәыла азыҳәан: иҳәеит, икьыԥхьт.
Данымшәаӡеит дызҭагылаз аамҭа. Ҳаламыс ду анымыцхәцәаха аамҭа
ҳааҭагылеит.
Ианвар 25. 2006. Ахаша
Аԥсны Ахада Сергеи Уасил-иԥа иаԥшьгарала ҳнарыԥхьан, ҳидикылеит
гәыԥҩык ашәҟәыҩҩцәа. Иацы иансарҳәа, даараӡа сеигәырӷьеит.
Сыԥсҭазаара зызкыз – Аԥсны ахақәиҭра – наӡеит, сыԥхыӡ иаламшәоз сахаанхеит.
Уи еиҳау акгьы ыҟам. Аха даараӡа сгәы иалан ҳиааира ду ашьҭахь,
ашәҟәыҩҩцәа раҳаҭыр аларҟәра иахьалагаз ҳнапхгаҩцәа. Ахьаԥарч зхылҵыз
иахәлаӷыӷуан ҳәа, Аԥсны ҳҳәынҭқарра ҟалаӡомызт аԥсуа шәҟәыҩҩцәа
ракәмызҭгьы, раԥхьаӡа днаргыланы Дырмит Ду. Ирыздырӡомызт даҽакгьы.
Дзыхшаз иан ҳаҭыр лықәзымҵо, ихаҭагьы ҳаҭыр иқәлаӡом. Даҽакала
иуҳәозар, ашәҟәыҩҩцәа ҳаҳаҭыр ладырҟәыцыԥхьаӡа иаҳа-иаҳа икаҳауеит
дара раҳаҭыр, ражәа акгьы аҵанамкуа аҟынӡа илаҟәит.
Хымԥада абарҭқәа ибзиаӡаны идырит Сергеи Уасил-иԥа. Абасҵәҟьа
иажәа далагеит ҳаиԥылараҿы:
Ҳажәлар рыхьӡ ҭызго шәара, ашәҟәыҩҩцәа шәоуп, иҳалшо ала
ҳшәыцхраауеит. Ҳара аиҳабыра убас ҳаӡбеит, ашәҟәыҩҩцәа ааԥхьаны
ҳразҵаап ҳабарыхәари ҳәа. Иблақәа қьиарала иҭәны, дааҳалаԥшны,
дыԥхашьаԥхаҵо, даҽазнык иҳәеит, -ҳабашәыхәари? – ҳәа.
Қәрала, еиҳабы-еиҵбыла ҳаихаҵгыланы ацәажәара ҳалагеит. Ажәа сара
иансоу, ихаҭа ҳаҭыр иқәҵаны ажәақәак анысҳәа, ақьаад ианҵаны сҵырҟьа
џьыба иҭаз ақьаад ааҭыганы снахәаԥшуа, абас сналагеит.
Идуӡӡаны иҭабуп, Сергеи Уасил-иԥа, ҳабашәыхәо ҳәа ахьышәҳәаз.
Шәара, аиҳабыра, ҳара ашәҟәыҩҩцәа ҳаидгыланы ҳашьҭибахыр, убриала
ҳрыцхраауеит ҳныҟәызго, зымаҵ аауа ҳажәлар. Еиҳарак ҳзыргәаҟуа ҩ-ус
дук: уи ҳнапҩымҭақәа рҭыжьра, аԥхьаҩцәа ироуртә аҟаҵара, – абарҭқәа
рышьҭахь, тезиск аҳасабала, ақьаад ианҵаны исымаз сырзааҭгылеит.
Актәи.
Ҳзакәан хада – ҳконституциа агха дуқәа амоуп. Иара, ахаҭа азин ҳнаҭоит
ариашарақәа алагалара.
Аҩбатәи.
Алхра ду – Аԥсны Ахада иалхра, ҳара, аԥсуаа даара ҳазхәыцроуп.
Иаԥҵатәуп убасеиԥш закәанк, аԥсуаа ирҭаху Аԥсны Ахада иалхра. Ииашоуп,
ибзианы, ииашаны иануп Аконституциа Аԥсны Ахада даԥсыуазароуп ҳәа.
Ипаспорт аҟны даԥсыуоуп ҳәа иахьану, аҷҷаҳәа аԥсышәала ацәажәара
иҭахӡам. Ажәлар ашьауардын абла рхоуп, ауаҩы игәаҵа иҭаԥшуеит,
ирымҳәахьеи, аԥсуа ида Аԥсны аҳ дамоуааит ҳәа. Изырҳәо, Аԥсны,
ижәлар еиқәзырхо, рызҳара иазықәԥо ауаҩы изыҳәаноуп. Атәым милаҭқәа
ааицәажәаны, иааидгыланы, иаҳҭахым Аԥсны дахадыргылар рылшоит. Абри
азҵаара ду ҳазхәыцроуп.
Ахԥатәи.
Иҳамоуп жәлар реизара, апарламент, ирылшо ала, азакәанқәа аԥырҵоит.
Аха ақьаад аҟны иаанхоит, аԥсҭазаараҿы амч амаӡам.
Аԥшьбатәи.
Аҵарадырра, ашәҟәыҩҩра, ажәытә-аҿатә, иааизакны акультура зегьы
иахылаԥшуа, шәара, аиҳабыра шәҿы аӡәы идзар иаҳзеиӷьхоит.
Иҟаҵатәу рыҵаҳәара, рыцхраара. Еиҿикаар илшоит Аԥсуа телехәаԥшраҿы
ауаажәларратә хеидкыла, убасҵәҟьа ауаажәларратә хеидкыла Аԥсуа театр
аҟны, даҽакгьы – раԥхьаӡатәи – иҭыжьтәуп аԥсуа шәҟәқәа.
Ахәбатәи.
Аԥсуаа ҳзыргәаҟуа раԥхьа игылоуп ҳхыԥхьаӡара – адемографиа.
Убраҟагьы ахшара зауа аԥсуа ҳәсақәа ҷыдала рыцхыраара иахәҭоуп. Аԥсны
еиқәзырхо ҳаҳәсақәа роуп. Аԥсуа иашаҵәҟьа дахьиуа Аԥсны ауп. Ииашоуп,
Аԥсны инхо зегьы закәанла ҳаиҟароуп, аха иацы иааз аԥҳәыси, аума зхызгаз
аԥсуа ҳәсақәеи иахьеиҟароу, сгәанала ииашаӡам.
Афбатәи.
Даараӡа иаҳзеицәоуп ашәҟәыҩҩцәа ҳаҽшаны ҳахьыҟоу. Аидҵара
уадаҩӡам. Ашәҟәыҩҩцәа ҳазегьы ҳааизаны, иаҳҭахқәоу ркандидатура
ықәыргыланы, реиҳа абжьы зауа дҳамазааит напхгаҩыс.
Абыжьбатәи.
Ижәдыруеит, жәынгьы-ҿангьы Аԥсны еиқәырханы иаазго анхацәа роуп.
Урҭ аныҟамла наӡаӡа ҳақәӡаауеит. Изыргәаҟқәо, зыда ԥсыхәа рымам рыҭара,
рыцхраара, иаҳҳәап, абылтәы уҳәа, ҳазегьы иҳалымшақәо рацәоуп. Аха иҟоуп
иҳалшо. Анхацәа рзыҳәан агәашә ыҵарбаҟа иаркуп аџьармыкьа. Агәашә
илагылоуп абжьахәҳахәҭцәа. Акәац аума, ашә, ахш аума, аџьықәреи, аҟәыд,
ашәыр аума, анхацәа иаарымпыҵԥааны, ҩынтә-хынтә иацҵаны ирҭиуеит.
Рыночнаиа економика ҳәа изышьҭоу, ижәдыруеит уигьы ҳәаақәак амоуп,
иҟазароуп изықәныҟәаша азакәанқәа.
Ҳаиԥылара ду аан, даараӡа ибзианы дцәажәеит апоет, аҵарауаҩ, аиҭагаҩ
Мушьни Лашәриа. Иалеигалаз ажәақәа раԥхьа игылоуп ҩба: Дырмит
Гәлиа ихьӡ зху Аҳәынҭқарратә премиа занашьақәоу ҟәрышьқәак роуларц,
Асовет мчы ахаан ашәҟәыҩҩцәа Реидгыла иаларҵаз, уажәы Урыстәылатәи
ашәҟәыҩҩцәа Реидгыла иалақәоу ԥарала ацхыраара рыҭара ахәҭоуп, избанзар,
ишырҳәо еиԥш, Урыстәылатәи афедерациа СССР аусқәа назыгӡо
ауп.
Агәра згарц сҭахуп ҳаиԥылара ду ҳазегьы иаҳзеиӷьхап ҳәа.
(Иацу ыҟоуп.)
