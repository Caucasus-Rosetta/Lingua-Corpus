











Мушьни лашәриа
Ажәеинраалақәа
2013–1016 ш.















Азал қьызқьызуан лаӷырӡыла…

Ҭырқәтәыла саԥхьон сажәеинраала,
Итәан амҳаџьырцәа ҭәны. 
– Сыҷкәын иоуп, дсааӡеит снапала,
Дал, Аԥсны ԥшӡа агәаны. – 

Саԥхьон излаҩыз гәырҩала,
Убра Сҭампыл ду агәаны:
– Сан бызцәажәои ҭырқә бызшәала,
Сан, бызҵәуои еимаҭәаны?..

Азал қьыз-қьызуан лаӷырӡыла,
Азал ӡырҩуан аҽыхәжәаны:
– Сшәылахәаахәҭуам сара сшьала,
Дысҭиуеит имарианы!..

Ара – ажәлар исызгәакьоу,
Аԥшатлакә зхагьежьуа зымҩа…
Ара – Сҭампылтәи аџьармыкьа,
Ара – Сҭампылтәи агәырҩа… 

Амшын зырҵааз алаӷырӡқәа,
Аԥра шлақәа – шәааскьала…
Ара – Аԥснытәла ахҭысқәа,
Ара – Сҭампылтәи асқьала!..

Адунеи зегь уакәша, уажәеинраала
Абас иаҭыԥым ҽаџьара…
Ари сымҳәр ауам гәырҩала,
Иснарҳәоит иара Аԥсынра!

Азал қьызқьызуан лаӷырӡыла,
Игылт азал еимаҭәаны!
– Сшәылахәаахәҭуам сара сшьала,
Дысҭиуеит имарианы!..

Сҭампыл, 2013 ш.





















«Ашәак аацәырыжәгар акаҩ ҳәа!..»

Амҳаџьырра  ихнарҵәаз ҳауаажәлар 
раԥхьатәи аамҭақәа рзы  
акыраамҭа ачарақәа руамызт, 
рмилаҭ ашәақәагь рҳәомызт…

– Иабаҟоу шәҽырыҩрақәа, шәашәа?
Шәыбжьара гәырӷьабжьык гаӡом.
Шәҿырпын, шәыԥхьарца ҿаҳаушәа
Икнаҳоуп, рышьҭыбжь уаҳаӡом!

Ашәак  аацәырыжәгар акаҩ ҳәа,
Ма шәгәырӷьо шәнықәлар Шьараҭын!
Шәбаҩхатәра ҳнахьыԥшыр ҳа ҳауп ҳәа! – 
Аԥшәма – ҵәылаҵаҩ даҿын…

Аҭакгьы гон: – ҳаԥсадгьыл гәакьа
Еимҵәоуп, ицҟьашәҟьоуп, ихәаҽуп,
Қьаԥҭоуп еиужьны ҳашьха, ҳага,
Гәырҩа хьанҭала ҳгәы ҭаԥҽуп.

Иаҳҳәоз ашәақәа ирцәаҩаз?
Урҭ хақәиҭрала иҭәын!..
Ирҳәон, иаԥырҵон афырхацәа,
Аиааира, ахҩахара ирызкын!..

Иабаҟоу ҳажәлар рхақәиҭра?
Игәы ԥыруоу итҟәоу, иахгоу?..
Иахьала иҳаҭәашьоуп аҿымҭра,
Ашәа, агәырӷьара – мамоу!..

Шәысҭыҳә, шәысҭыҳә, аҩымаа, ахымаа,
Аԥхьарца, аҿарпын, о, шәҿы еихашәы!..
Ари ауаӷеимышхара ҳзыхгоума?
Иршәуп ҳауаажәлар ашәы!..

Фырхаҵа ашәала шәгәы ҳарҿыхарц? – 
Афырхацәа рашәақәа ҳазҳәом!
Макьана ҳалаӷырӡқәа ҳҿамбац,
Урҭ ахаангьы иаҳҿабом!

Сҭампыл, 2013 ш. 
















Апоет иажәеинраалақәа аԥсамзар…

Если перс слагает плохо песнь,
Значит, он вовек не из Шираза*
Сергей Есенин

Сырхаанын сқыҭа гәакьа абыргцәа,
Рааигәа сгылан, срыҿцаауан ес-ҽны.
Издырт ианҳагха: иҳалаз ԥааимбарцәан,
Насыԥс исыман,
Снархьыԥшит ауп зны…

Иҵхәраауан араҟа шеишықәсала,
Аԥсҳа иӡыхьқәа ирықәмызт ҭабара!..
Дырмит абра иӡааихт ажәеинраала,
Ирыцгылеит иқәыԥшра, ирҵаҩра!..

Сқыҭа гәакьа, сашҭа ҭбаа, сыгәҭыха,
Угәыҭгаган, зегьы ҳзы убӷан:
Абас иҽыҩқәа Аԥсны ахы-аҵыхәа
Аԥхьахә рыман, ршьамхы џьбаран.

Иагьаџьара ари ажәҩан жәҩануп,
Аеҵәақәа иагьаџьара еилыџьџьоуп.
Аха аратәқәа – жәҩан иаҳҭнықалақьуп,
Асар рымҩа – ҩада иуԥхьо мҩоуп!..

Аԥсынтәыла – шҭацыԥхьаӡа шьацроуп,
Саси ԥшәымеи аханатә еицуп.
Исыҟәгоуп цәалашәара-шьыцрак,
Сқыҭа ашҭа каршәрақәа хазуп.

(Уи ианымшәо уҟазаргь – сузгәаам,
Сара сзы игәахәоуп еиҳагьы,
Ари ада ҽа еимакык ҟамлааит,
Ҳчеиџьыка аӡбахә нагаз ԥхьаҟагьы!)

Ихазуп апоетцәа рашәагь,
Лашарбаган  ҳажәлар ирзакуп.
Урҭ рыбжьара ԥсра ақәу Иуа иажәа?
«Абаҭаа» –  асар рымҩа иатәуп!..

Еицлаброуп иҟоу! Апоетцәа ракәзар,
Аханатә ишоуп ус рдунеи…
Аха иаԥиҵо ажәеинраала аԥсамзар,
Сқыҭа деиуоу? – 
Сузыразуп, Сергеи!..

2016 ш. 









Аӡсаҩ
(Баирон изхәыцра)
1810 шықәса маи  3 рзы Баирон 
Дарданелл (Геллеспонт) еихҵәаны дырит.
Абар, шьыбжьон, сӡыхгылоуп Дарданелл,
Ицоит еилаҽҽа аҭырқә ӡыбжьахала…
Баирон зны дышҭалаз аиԥш уҭал!
Ур, еихҵәа, иара иеиԥш махәҿала!..

Апоезиа – агәаӷьра, ацәқәырԥа! 
Ԥаҩк аҟынтәи аӡсара ҽа ԥаҩк ахь!..
Апоезиа – агәы-аԥсы, амахәҿа! 
Ес-шар иуԥхьо аицлабрахь, аиааирахь!..

Днеиуеит, аа, апоет дыӡсо – 
Ҳәаак аман иҟам апоезиа!
Дфырхаҵоуп аҩ-ԥаҩк еимаздо, ирыхьӡо,
Урҭ ароуп, абар – 
Европа, Азиа!..

Ҩ-дунеик, ҩ-ҳәаак еимада,
Апоет, агени-гәымшәа,
Аӡсаҩ!..
Ажәытә ас дырхьан Леандр ихаҭа,
Уа уоуп уи ихьӡ,
Имахәҿа ӷәӷәа ацҵаҩ!..

Мыҷ ҵуама, 
Уцоит, иахьаурбаз!..

Ухыуп уӡсо, ацәқәырԥ хьанҭа урылоуп.
Ухәыцрақәа хара ургоит умҵарс,
Иуҵашьыцуа, иуеисо убла ихгылоуп!..

Ишԥарҭаху уӡааҟәрылар уаӷацәа,
Уи азыҳәа ирҭирын ахьы!..
Гәаныла уиҳәоит Апаллон – унцәа,
Уӡхигалон лыԥхала аҟәарахьы!..

Иубарҭаӡам узызцо аԥаҩ!..
Рлеишәа цәгьоуп  иужәло ацәқәырԥақәа!..
Уеиха, унаӡа, аӡасаҩ-аӷьеҩ,
Икәадам апоетцәа рмахәҿақәа!..

(Дӷамшь ахықәан имҩасит са схәыҷра,
Дӷамшь акәын сызҭалоз, «с-Геллеспонт!..»
Иабасҿашәеи уи аӡбахә уажә абра?
Саҭоумҵан, сыхшыҩ хара иԥырӡеит!)

Сишь, абар: сушьҭалеит  сыӡсо! – 
Сгәы сыжьжьоит – 
Сгәаҳәара иаусуп…
Ҳхуп аӡымҩас, наҟ-ааҟ ҳаисо,
Ус акәымзаргь,
Уажә са сзыҳәа ус ауп)…

Унаӡеит, ее,  ҩынахьхьытәи аԥаҩ,
Сара абра – аахьхьытәи аҟны сгылоуп.
Имҵаурст, сашьа, са сгәы-сыхшыҩ,
Дарданелл, уҭоурыхқәа срылоуп!..

Инаҩит уӡбахә ахара, апоет,
Шьоук аигәырӷьеит,
Шьоук аҵашьыцт, ҳәарада,
Европа ахы-аҵыхәа уи ахьӡеит,
Жәабжь ыҟазу убасҟан убри ада!..

Ашықәсқәа цәқәырԥаха имҩаст,
Иҳараркит Гарольди Дон Жуани!..
Абар, абри аԥаҩ аҟны уӡхыҵт,
Апоетцәа раҳ, Рыԥсҳа, агени! 

Гәыла-ԥсыла ари аҭыԥ сыԥшьоит,
Смаацызт, исымбацызт уи иахьанӡа…
Уажәа мцабз ааҭгылоума? иӡсоит,
Агәи-аԥси рымшын ихуп наӡаӡа!

Ҭырқәтәыла, 
Дарданелл, 2013 ш.











Аҩны былуеит!..

Аҩны амца акит – 
Агәырӷьара амоуп амца!..
Ауаа еибарыҩт,
Иҭрысит еибаргәамҵуа,
Ԥшышьас иҟои?
Зегь азыҩт аҩны!..

Амца гәырӷьоит,
Ацәқәырԥ мцабзқәа ашьҭит,
Еиҳа-еиҳа еицралоит
Аҽҟьаны!..

Аҩны былуеит – 
Иамоуп амца ачара,
Еизаз ԥшума?
Уи арцәара иаҿуп –

Аха, иауам,
Аҽарцәгьаӡеит, аа, даара,
Аҩны былуеит агәгәаҳәа – 
Излыху мҿуп!..

Амца зырцәо
Амца чарахь шәаама?
Ишәаҳәаӡамкәа?
Шәеиханы, шәласы?!

Ара изаҳәам иреиуаҵәҟьоуп
Аргама:
Зегь зышьҭоу –
Ихәшәхаз  аӡы!..

Иааԥхьоу,
Иԥырны иааз ишзахәо: 
Амца абӷа азҭауа аԥша – 
Уи анцәырҟьо ицәырҟьо аҭынха гәакьа! – 
Урҭ еицуп,
Уазыԥшы рылша!..

Ибылуеит, иццышәхауеит анхара,
Аԥшәма иҭыӡ-гәара рхәашауа…

Гәырӷьароуп – 
Амца иауеит ачара:
Аццышә хиаалоит,
Ихәмаруа, икәашауа!..
2015 ш. 








Ашьац иаҵәа анубо…
Дгьылс иҟоу жәҩануп.
Ажәаԥҟа

Акшьац иаҵәа анубо – 
Ажәҩан угәаларшәа! – 
Аԥсабараҿ иаԥу зегь
Еидҳәалоуп акалашәа…

Арыц икашәо – 
Иазҳар аҭахыми,
Уи ахҩахара – 
Илазҵаз дазыԥшыми!..

Адгьыл ихәыҵоу – 
Иҵоума баша?..
Умҩақәа артуп,
Уҵәыӷьа, изызҳаша!..

Аԥҭақәа ихыло 
Ааҵәа-ааҵәала
Ақәа ларышьҭуеит
Аамҭа-аамҭала…

Убасҟан, ԥшӡала,
Ашьац иаҵәа угылала,
Аҽаҩра беиагь
Есааира уеинылала! – 

Амра лашарагь
Адгьыл уагымхан,
Аԥшацәгьа, иҟалеи? – 
Умаапкын, ухагамхан! – 

Иаҳаит, иааҭгылеит – 
Гәашьамх аҵаӡам…
Арыцгьы ҩагылеит – 
Иаартуп амаӡа!

Еибыҭоуп адгьыл
Ԥҟара-ԥҟарала…
Иузыԥсахуам урҭқәа
Хатә гәаԥхарала.

Ҳазну аԥсабара
Ҟәыӷоуп акалашәа,
Ашьац иаҵәа анубо – 
Ажәҩан угәаларшәа! 
2016 ш. 


*** 
Аҳауаҿ ацәа иалоу ауарбқәа,
Аԥша рысуеит ахәхәа-хәхәа.
Изызхьуа, иргәахәоу арбан?
Амра ԥхара ашәахәа!..

Ацәа иалуоп, жәҩантәи ацәа,
Ауарб ԥхыӡқәа рбоит убра.
Ицәоуп ажәҩан афырхцәа, 
Иалоуп уатәи аԥсҳара.

Ицәоуп, ԥшьаала, ахыр-сырҳәа,
Рыԥша гара игароуп урҭ.
Шьҭыбжьык раҳаны иааԥшыр ҳәа?
Ирыҟәгоуп аԥшацәгьа, урҭ!

Ааԥсарақәа исхыҵәаз ,
Абар, исыҵарҳәоит: уԥсшьа!..
Еҳ, аракәым, жәҩан аҿ сыцәаз,
Урҭ рыбжьара, урҭ рашьа!

Шьыри, шьыри, урҭ рыбжьара,
Ҿамҩак ҳауа цқьак уахәа!..
Шьыри, убраҟатәи агара,
Шьыри, сзырцәо ашәахәа!..
2015 ш.




Риҵа, Сталин иԥсшьарҭа, №5…

Река времён в своем стремленье
Уносит все дела людей
И топит в пропости забвенья
Народы, царства и царей.
Г. Державин

Уабаҟоу аԥшәма, сас дуҭааит!..
Акыр ҵуеит, ара уахым.
Иабаҟоу угәыӷрақәа, угәхьаа?
Аратәи ашәҭ мҩақәа урным.

Ухнахт акала Аԥсынтәыла,
Аԥсабара, аҳауа, аӡы угәаԥхон,
Уаауан арахь, аамҭа-аамҭала:
Гагра, Риҵа, Аҟәа, Афон…

Уусҳәарҭаҿ урҭ хьӡык-хьӡык рыман,
Риҵатәи – аномер хәба…
Ԥсшьара иаазгьы хыма-ԥсыма,
Уцәаарак иашьҭоуп лабҿаба…

Игон араҟагь уажәа мцабзқәа,
Ицон абрантәи удҵақәа…
Риҵа иамадан уусқәа,
Адунеи ашьаҿақәа…

Абар, утәарҭа, уҽыкәабарҭа,
Уа уеиԥш икьаҿыз уцәарҭа…
Уеишәа, уҭел, ухчы, уҟәардәқәа,
Зегь ҭацәуп, уцәырҵуам шьҭа...

Иԥшуп  унышьгьы,  Риҵа ихылом,
Убиллиардгьы убас – 
Ахаҳәқәа еинҟьом,
Асас дахьқәа удукылом,
Уҭелбжь ахарантә игом.

Ааигәа-сигәа ара ушәарыцом,
Утәам убарҵаҟны ес-ҽны…
Ухәыцра еиқәарақәа ухуцом
Риҵа агәы иаҵәара ухны…

Азаҵә икаҭ хьанҭа уалан,
Уеиԥхьхәыцаалон ухазы…
Иубон, уахьынаԥшуаз, ҭагалан,
Абӷьқәа шлеиуаз хаз-хазы…

Арҭ ашьхақәа, ари аԥсабара
Рымчра мчыдан – 
Умч реиҳан!..
Иукәыршан аихац-баагәара,
Аҳ иԥсы уӷран, уԥсҳан!..

Унхарҭа ҵыс захыԥраауамызт,
Утәан, иԥуҽуан аҵх агәы…
Узыхьчоз лацәеихьшьра рымаӡамызт,
Аха иҭынчызма угәы?

Имҩа кын ара аԥсцәаҳа,
Уи духьӡеит даҽаџьара!..
Ара урымбеит уи ашьҭахь уаҳа,
Иԥҵәеит аҵыхәа уԥсҳара!..

(Аҵх лашә уалахеит ауха,
Уақәгәыӷуазма ус убра?..
Ицәырҵит дук мырҵыкәа ушхәа,
Уагеит, иақәымкәа ҿааҳәра!..)

Иабаҟоу нарха змаз утәыла?
Иаԥым, иццышәхеит, ҳаӷеиҭа!..
Ахҭысқәа мҩасуеит даҽакала,
Ицаз цаӡеит, иааҳәуам еиҭа!

Аанҿасрак ақәу аамҭа-ӡиас?
Иашаҭахьада злхьынҵа?
Инеиуеит, изахьӡом аԥшалас,
Зегь еижьагаҵәҟьоу зынӡа?..

Уеиха, уазааԥса, инырхагоу! – 
Зԥашәқәа ыҵнамҳәо аԥша.
Уаҩрала, гәыбылрала иҩагоу,
Еснагь изхылҿиаауа аҿа!..

*  *  * 
Стәоуп абраҟа, Риҵа ахықәан,
Риҵа иахьалало Лашԥсы…
Уи аауеит ишаац, ишзахәо,
Ашьанҵа хаҳә ҵарқәа ирхыс…

Иҵаауеит: иахыз дабаҟоу?..
Иҵаауеит аҟармаҵыс…

Лашԥсы ццакуеит, еихьымӡа-еиԥымӡа,
Саргь сықәра ак ацлақәоит еиҳа…
Стәоуп Риҵа ахықәан, аԥса рыҵа,
Зны абра дахьтәаз аԥсҳа.

Сазыԥшуп уаҵә амра игыло,
Избом иацназго акгьы.
Уи ашәахәалоуп ҳшеилагылоу,
Аха сазхәыцуеит даҽакгьы…

Риҵа, Сталин иԥсшьарҭа,
2015 ш.















Босфор*

Никогда я не был на Босфоре,
Ты меня не спрашивай о нем…
С. Есенин

Адунеи акырџьара сахысит,
Цаха-цаха еилоуп: ԥшӡара-ԥшӡарак…
Босфор анызба – Аԥсынра аацәырҵит,
Снахьыԥшит араҟа уи ахәҭак!..

Аԥсны џьанаҭуп, иашоуп, иамазкрыда? – 
Анцәа имҭа ус аиԥш ақәнагоуп!..
Аха Босфоргьы аҵахом, ҳәарада,
Ҳаигәылацәоуп – ари аҿы ҳаиҭоуп!..

Срыҿҳәароуп Босфор иаҵәа ахықәқәа,
Иахакнаҳау ацҳагь иара убас!..
Аџьамаақәа, аӡымҩа ахыбра-ханқәа,
Аиа-Софиа** ԥсҳарала иаҳаракхаз!..

Сҭампылаа рхьыбҿар, рыԥҳацәа – нцәахшами!
Урзыԥшы, кас зхоу, изхам…
Аха, с-Жанна, Аԥсны аԥҳа,  дхазыми,
Сашәа далоуп, уи ҿҳәара азыԥҵәам!

(Сҿара аамҭагь дацын, уажә араҟагь
Арҭ рыбжьара дрылсымбаар ауам…
Аԥшӡара – ԥшӡароуп, Сҭампылгьы аҟәагь,
Ебжьноуԥҳа*** бышьҭра еиԥхьбауам!.)

Ус анцәа сишеит, аԥсыуа ашәала,
Аԥсабара сақәныҳәоит наџьнатә.
Босфор суҭоуп уи ахьӡала, са стәала,
Ужәытә-уҿатә – уи ажәытә – аҿатә!..

Ҩ-дунеик, ҩ-мшынк рҳәаа еимоудоит,
Иуаҭәеишьеит ус аԥааимбар…
Ҵҩа змам аӷба амҩа хара руҭоит,
Аԥсны-ӷбақәагь урҭ рылазааит, Босфор! 

Ла иабо хы иаԥсоуп ҳәа ирҳәо,
Уажә араҟа салаԥшуеит, абар…
Саныхынҳәуа, исзыԥшу иласҳәо:
Хашҭра уқәым –  
Срыцҳан усымбар!..

Сҭампыл – Аҟәа, 
2013-2016ш. 







Стәыла, сыԥсадгьыл!

Аԥсны аӡбахә ахара иназгон, сыԥшаазар, 
Адунеи аԥшьганк ирхьыгӡаны.
Смахәҿақәа ӷәӷәазар, ԥаса аиԥш сҿазар
Ҿыцбарах сгәы-сыԥсы усҭон Аԥсны!

Амшынқәа  еимыздо сакәны, сыӷбазар,
Адунеи иахыу аԥсуаа аазгон.
Иԥсхьоу рыԥсқәа хәрашәала иӡхызгон, избанзар,
Сабацәа-рабацәа ргәахәра сырӷьон.

Инсырхон урҭ араҟа, агантәи ашьха
Хыбра мацарала ацгәы ықәлан ицо…
Сгәырӷьа хышхыҵәарын усҟан ирҩашха,
Сыжәлар еинылон ҽакала иӷьацо.

Убла зытҟәо дәыкрынны сышәҭызар – 
Сышәҭышха ҭыԥ-ҭыԥла сахьӡон Аԥсынра.
Ашәаԥыџьаԥ зхыбуа среиуан сыԥсаатәзар – 
Сахылон уахи-ҽни иҭахаз рдамра.

Ажәҩан ду зҩычо сакәзар, сымразар,
Уахьынтә сыԥхара сшаларын зегь рзы, –
 геи шьхеи ршәахәала слашашан, избанзар,
Абраҟа ԥсы зхоу зегь ирхоуп са сыԥсы!..

Стәыла, сыԥсадгьыл, сыҟоуп уа ула!
Бӷа рымоуп уа ула – 
Иуҟәгоу ихараны!..
Ҳшьам дгьыл лашара,
Ухьчоуп ҳгәыбылрала,
Ҳаизгоуп уара ухьӡ аҿ
Ҳаԥсҭыҩра Аԥсны!

Март, 7, 2015ш.























Ҳәатә аныҟам

Иҳәатәы нҵәаанӡа апоет дпоетуп,
уажәа ахала иаԥшаауеит аҭыԥ.
Ҳәатә аныҟам – иҟоу ажәаеизадоуп,
Ма жәа рхәмарроуп – 
Аҵәыргыла уахыԥ!..

Сыԥшаауеит уеизга ду аҩнуҵҟа,
Иугәхьаау сашьҭоуп избартәы…
Узыниеи? иумаму ахәыцха?
Сызургәаҟуеи? иабаҟоу уҳәатәы?..
2013ш.
















Гьильгамеш*

Аԥсра даиааирц дашьҭан Гьильгамеш,
Адунеи дахыст – 
Изымыԥшааит уи ахәшә.
Дымшыз ииуа,
Ҳақәныҳәоит иԥеиԥш! – 
Иниҵыз крыҟоу? Дамардоит анышә…

Угәала сгәалан сааиуан, Гильгамеш,
Исҭахын аԥсцәаҳа имҩа акра…
Бжьык сгәы иқәҩит, сшааиуаз, уааӡырҩишь:
Узаиааиуам ахаан уара аԥсра!..

Уҽазкы ҽакы:
Ухы-уԥсы уриааи,
Узлоу ирызша улшара, угәыбылра! – 
Сҽара мшқәа раан Ажәа ԥшьа саҳаит,
Сатәнатәит уи, 
Снанарԥшит хара…

Иԥсҭаҵагоуп, сгәаҵаҿ иреиҳауп – 
Иҭамбо ӡыхьуп, ус аԥуп, иаԥын…
Иаҳхылаԥшу, инаӡаӡоуп уԥсҳара,
Са снысымҩа аҩызоуп адәыкрын.

Уи заа ишәҭуеит, ҭагалан иканӡоит,
Аха гәыӷрак сыцуп, Гьильгамеш,
Еиԥхьбашьак амам, ажәҩан ахь еихоит,
Иуашәшәыроуп араҟатәи са сымш.

Иҟам изыԥсахуа даҽа хәшәык,
Изыԥшаахьада? Иароуми  ҳзыхьчара!
Саҿыхәеит зны уи аӡыхь ҿамҩак,
Знык иаҿыхәаз изыжәуам изхара!

Евфраҭи  Тигри* еишьылӡа ишцац ицоит,
Гьильгамеш, убарҭ рыԥшаҳәаҟны,
Урҭ рыбжьара, угәыӷра ашьҭа ухны,
Улаӷырӡашо башаӡа уеимдоит – 
Аԥсра амаӡа ҵәахуп ихараны.

Аԥсҿыхҩы дкыдҵоуп – 
Иԥеиԥшыз заа иҳәоуп…
Иџьар ԥшьа дадуп ихы ҳахҭынҵаны.
Уи ала аԥсцәаҳа ишҳамгьы ҿаҳәоуп,
Ԥсрала аԥсра аиааира шьаҭаркны.

2016 ш.







Абаашаҿ

Иаҿуп, ицоит Шырԥныҳәа,
Иҩныҩуеит абаа ҭӡы…
Игоит Аԥсы цқьа узыҳәа
Ес-шаратә сыбзырӡы.

Сҿых, сыхьча, исанажь,
Сҿых – зегьы срыҟәгоуп…
Срыцҳашьа, о, сгәыжьжьаҩ,
Сузаартуп, суҭоуп…

Сгәала аӡәгьы издыруам,
Иҳақәиҭу иутәуп.
Изласҳәои, хара сымам,
Исхароу ала сҭәуп.

Срыцҳашьа, Исабу,
Иаӡәу Аби Аԥеи!
Ирацәоуп исыгу,
Исхьаау иахьеи-уахеи.

Саргьы иранасыжьуеит
Ишсанаужьуа уара…
Исыԥну сылашара рԥысшьуеит,
Ирзысшоит сгәыбылра!..

Џьабаала, ааӡабла – 
Улыԥха-угәыԥха:
Суҳәоит сцәацәашь ала,
Усхылаԥш, сеиқәырха!..

Саҩысҭаахә дыԥхьаца,
Дыԥхаҵа,  дҭарха.
Иузаатуп са сгәаҵа – 
Ушәахәа ҭарԥха!..

Уара, ҳара ҳаԥсҿыхҩы,
Ирхылаԥшу дгьыл-жәҩан!
Ҳагәнаҳақәа рхыхҩы – 
Унаӡаӡазааит! Амин.
2015 ш.


















Анна Ахматова лахь 
(И. Кузнецов иҿырԥшшәа)

Могла ли Биче, словно Дант, творить,
Или Лаура жар любви восславить?
Я научила женщин говорить…
Но, боже, как их замолчать заставить.

А.Ахматова; 1958

Аԥҳәыс лус: адырды, арахәыц,
Ақәҵара, аҳарџьқәа раԥҵара,
Анра, ааӡара, аха… ус-ус,
Ахаҵа игени иамалкит лара!..

Мап  зҳәода? Иамаз нагӡара! –
Зны-зынлагь иаҳԥылалоит игәахәоу…
Рҿаԥхьа снеины схырхәоит асаара – 
Анна, бцәаҳәа иацназгауа зхахо!..
2015 ш. 










Аԥхыӡ

Ус ԥхыӡ избеит: инеиуеит снышь,
Басфор ихуп шьыжьы.
Искуеит убра аԥсыӡ… хрыжь-хрыжь
Исаҳауеит сгәы абжьы.

Абар, слаԥықәшәагь ааҵысит,
Сирманшәалт аллаҳ! – 
Заа ирнырит сгәы-сыԥсы,
Иаргамахеит санҩах:

Сыҵәгәыр ԥсыӡ хәыҷык аҿоуп,
Инаӡом ӡакы.
Излазбо, шанак ала ишоуп, 
Иԥаҭ-ԥаҭуа, иццакы,

Исыҳәоит ԥсыӡ бызшәала убра:
– Соушьҭ! Уҳәатәы 
Насыгӡоит, сара сыкра
Избом иузаԥсаны.

Идыр, исылшауа рацәоуп,
Дуԥылт аразҟшаҩы:
Иуҭаху зегь узыԥҵәоуп,
Суҳәоит, уӡырҩы!

Аратәи амшын ҳәынҭқар сиԥҳауп,
Сангьы – аԥсыӡқәа ран…
Узыргәаҟуа, иуҭахыу сырҳа,
Еилазгом Аҟәырҟан! – 

Сыҵәгәыр нышьҭаҵа сӡырҩуан,
Имҳәаӡо ажәак,
Ахьтәы ԥсыӡ сыҳәон-исчауан,
Иҟасҵоит аҭак:

– Сашьҭам, исҭахым сара
Адунеи амал,
Асулҭан ду иаҳҭынра,
Хьӡи-ԥшеи змоу Сҭампыл,

Абырфын, ахьымаҭәа, убас,
Ауарҳал тата, џьанаҭ,
Агарем ҳәса, агарем иахәхаз,
Аҳҭынра иахызааит урҭ!

Рӡара еихатырра, рҭаалым,
Иҟьантазу рымгәацәа – 
Сара  сгәаҳәарақәа иртәым,
Сырцәихьчааит анцәа, – 

Баирам ныҳәаан, раха змоу,
Иацыз рцәарҭа…
Ак ауп сызуҳәауа, хра злоу,
Уаргьы уӡырҩы уажәшьҭа:

Сыԥсадгьыл ашҟа сашьцәа сыҭ,
Имҳаџьырцәоуп урҭ ара,
Ихьанҭоуп рыбзазара, рҭоурых,
Иҭашәеит атәра! – 

Ахьтәы ԥсыӡ ашҟа уазны исҳәон,
Ишеиҩшахаз жәлара.
Гәырҩак аҭаауазшәа збон,
Аҽаԥсахт ахаҿра…

Ицәажәт аҵыхәтәан: – соушьҭ зны,
Исылшалакь убап! – 
Сааԥшит, еҳ, усҟан сцәырҳаны,
Сыԥсыӡ хәыҷ ыҟам, мап!..

Ҽа мчыбжьык Сҭампыл сахын,
Сахын уа,  сгәыӷ-сымгәыӷ…
Анышьқәа ак сарҳәар рҭахын,
Сыԥшын Босфор ахықә…

Ҭырқәтәыла, 
Босфор, 
2013 ш. 










Аԥсуа шәҟәыҩҩцәа Толстои инышәынҭраҿ

Иаснаиа Полиана. Лев Толстои.
Агени иашҭа-игәара, иҩнра…
Амш ҟаимаҭуп. Ҳхәыцрақәа наскьоит,
Ихароуп абрантәи Аԥсынра.

Гәыбылрак убрахьынтәи иаауеит,
Ҳашьхақәеи ҳамшыни ирыхганы,
Арҵаҩ ду инышәынҭраҿ исуеит
Ԥсыуа ԥша ласк – 
Изқәа ҭыԥ шьышьны…

Џьар ахарсым, еихала иҭахкаам,
Изку баҟак, хаҳә сахьак ахагылам.
Иацы дыржызшәа иҟоуп, џьа иарбам 
Ихьӡ,
Ижәла,
Ишықәс – 
Ус ак адубалом…

Анцәа еисоз иакәын ихаҭа! – 
Анцәа даниз ҳәа џьаракыр акранума?..
Абна баҳчаҿ иамоуп ицәарҭа…
Ари адунеи аҿ ихьӡи ижәлеи ԥкуама? – 

Дгьыли жәҩани иртәу аԥааимбар
Иԥсҭазаара – иааӡабыз нысымҩами!..
Аԥсабара дагәыҵаҳәҳәоуп, абар,
Уи ыҟанаҵ иаԥиҵазгьы аԥыми!

«Аибашьреи аҭынчреи» цәырҵуеит, ҭынч,
Ҳашьхарыуаа рҟәых – «Ҳаџьы Мураҭ»…
Иадыруеит ҳадгьыл ибаҩхатәра амч,
Ҳаилагыла иҿаԥхьа ҳхырхәоит ҳарҭ!..

Ҭагалантәи абӷь ҩеижьқәа алеира иаҿуп – 
Идгьыл гәакьа, икаршәра ашәаԥыџьаԥ…
Урҭ рыҵаҟа идамра ахала иԥшуп,
Ҳамҵагылоуп иара иажәа ахьышьап…

Иаснаиа Полиана,
Москва – Аҟәа,
 	1974 – 2014 ш.















*** 
Амцеи алҩеи рҳәаа сашьҭалт – 
Ҳәаа збом.
Аӡи аӡшәахи схылеит рышьҭа – 
Шьҭа саниом.

Ацхеи ашҳами еилысхуан – 
Еилаҭәан.
Урҭ еилан уа еибатәымкәа,
Сгәамҵуа стәан:

Зны ацха еиҳан,
Даҽазны – ашҳам
Иагон, иашан, – 
Исзеилымхит – 
Убас еилаӡҩан,
Еицын, еизшан…

Амци аҵабырги ржәытә шьҭа 
Зынӡа  имаӡан.
Урҭгьы рҳәаа сцәеилаҩашьон – 
Рышьхәа еивҵан!..









Ақдеимакцәа

1918 ш. азы, асабшатә усураан, 
Кремль ашҭаҿ Ленин дызҵагылаз ақды, 
ашьҭахь-ашьҭахь, «иаҵагылаз» рхыԥхьаӡара 
мшызҳа иазҳауа иалагеит…

Шьапыргыларҭак уаниом,
Ақды иаҵаԥсит ауаа.
Иаҵагыламзар руам,
Игылт – ишгыло акәыкәбаа…

Аӡә гәалашәарақәак иҩуеит – 
Агәҭа днаҵагылт ақды!..
Егьи – ҳамҭак дазыԥшуеит,
Деибашьуазаап ирдыды!..

Даҽаӡә иакәзар, аханатә
Дивагылан Ахада…
Идҵа наигӡон харантә:
Москва, Ростов нас Ҟабарда…

Чынуаҩк ахара дыԥшуеит,
Уизыӡырҩыр – абарбар,
Амала баша ҳхы ишьышьуеит,
Еҳ, дҟьантазуп аҳәынҭқар!..

Хаҵак, амҩа агәаны,
Ирҿыцуеит ииҳәалац еиҭа: 
Агәра диргоит убра, дықәны,
Аԥсуа шәҟә зырхиауаз рыгәҭа
Дшалаз, дшаҵгәоз ихаҭа!..

Шьоук, абан, иеисоит иеицҿак,
Хара инанагоит рхыц:
Абчараҳцәа реиԥш наҟ-ааҟ
Ирызшом урҭ Нхыҵ-Аахыҵ!..

Убас, ӷьатамахжәак, абар,
Ақьаад-маадқәа  дыршьаҳаит.
Иҭахуп дырбар, драҳар,
Аха изаҳашаз ирмаҳаит!..

Акалам зку рахьтәгьы аӡәы
Аргама дашьҭоуп аԥсҳара:
Шәизыԥшы, дықәԥоит ҽыҳәҵәы,
Ашьҭа дхыҵуам ақыдра!..

Маӡагь аҵаӡам зынӡа,
Ҽа қыдк иеиԥшым ари ақды: 
Узаҵалар, 
Ҽаӡәы  уигәҭас,
Иузыԥшуп аԥылгыды!..

Еҳ, иауым иара рацәак,
Иашьҭазааҩу рацәаҩхеит…
Иҟоуп рыцҳарак, аумак:
Иаҵагылаҵәҟьаз ԥшааны
Рдырра, реилкаара цәгьаҩхеит!..

Избеит ус шанак: уи ақды
Аӡы иагоушәа ишьҭԥааны…
Жәларыуаак ашьҭан, иеиқәҿыҭы,
Изырӡасоз рыӷба-қды
Ӡааҟәрылар ҳәа ишәаны!..

Убра, аӡ аҵаҿгьы шьоукы
Аҵагылара иазхьуан.
Ахы-аҵыхәа еимакы
Ажәхьа иаҵоушәа ирхьауан!..

Ихсыркәшоит: иҟалап абра
Сазааҭгылазар  иҩтәым?..
Сҿызхуа, сажәа ахадара:
Ақд иаҵагылаз ирызкым!..

2013 ш. 












Саб ихаҿсахьа

Аԥхын ишикыц икын уи аҽага,
Сицрашәон, смаҷын, исхыҵрын жәаба…
Даркарон шьыбжьышьҭахь аҽага-нырхага,
Иҿынаихон ԥшьаала иахьгылаз амжәа.

Днатәон уа ашәшьыраҿ, илацәа еихьишьырц,
Дыцәон дынҭаҳа уи  ашьапаны.
Дсыҳәахьан заа: ԥыҭк ашьҭахь дсырҿыхарц,
Исҭахымызт ирҿыхара – 
Дыцәан дӷьазкны…

Амҵқәа иҟәысцон уажәы-уажә иԥхьацо,
Урҭ арахә ирчычоуп: ацәқәа, аҽқәа…
Исанаижьрыма аамҭа ицәызӡо?
Ицәа ҵаулоуп, дамоуп дҭахәхәа!..

Сиҿаԥшуан, дыҭҵаауа, акалашәа исбарҭан
Сзышьцылаз,  издыруаз уи ихы-иҿы…
Ихәыцрақәа  ахьеибафоз, иахьымааибуаз ҭыԥын,
Дызхьымӡоз-дзхыхьӡоз: уиҿаԥшы, уиҿаԥшы!..

Аҳ, ишԥахьанҭоу ҽага ҿык ала
Ауа, аҭынха ҭаацәак рбара,
Уахгьы ҽынгьы умыцәа, иқәыԥшым махәҿала
Иухашәало ыҟамкәа – 
акрура, акрура!..

Уи изыԥшра –  ашәҟә даҟьақәа иреиԥшын,
Иҿаԥхьа уахьтәоу урҭ адаҟьақәа артла!..
Иԥхӡашан ирныз, излаҭәыз, инеибеиԥшны,
Акакала урыԥхьо, игәынго уцала!..

Ирнын урҭ абӷьыцқәа ҵҩа змамыз ахҭысқәа,
Саԥхьоит, сеиҭаԥхьоит исызгәакьоу ашәҟәы!..
Издыруеит сышрылоу уажә иибо аԥхыӡқәа,
Издыруеит сшихьаау,
Дшазхәыцуа сразҟы…

Исҭахым даасрыԥшыр – ишаамҭоу здыруеит,
Адаҟьақәа ирнызбо еиҳагьы ирацәахеит!..
Даарыԥштәуп, о, даарыԥштәуп! – 
Ииҳәашагь сныруеит:
«Сзалумхи ацәа, ҳарашәатә нхеит!..»

Аамҭа бжьысит, поезиатә  ажәала
Џьара ак сҩызаргь – 
Иаԥым ихаҿра…
Исхамышҭуа исыцуп, гәалашәарала,
Амжәаҵла данамҵаиаз,
Санаҿыз иҿаԥшра…

Дышьҭоуп уи убраҟа,
Ганха дыхиаала,
Иарӷьа нап џьаџьа ихы ҩанҵаны.
Иныԥшуеит изаҵәра, ихҩахара, игәала…
Дыцәоуп ихала амхырҭаҟны…

Исахьа ҟасҵозҭгьы, хаҳә ӷәӷәак  иалхны,
Дшықәио иҟасҵон, дызлаҟаз иатәны.
Диоуп ҳара ҳҿаԥхьа Аарыхҩы – 
Дааԥса-дкара, аџьа даганы.
2016 ш. 


























Аҵәа ҟаԥшь

Бара аӡә заҵәык боуп исзынхаз,
Урҭ амшқәа, ашықәсқәа  рҟынтәи…
Аҵәа ҟаԥшь, акьатрацә иаҿахаз,
Иузҿымхуа  аахьхьынтәи, ҩахьхьынтәи!..

Усҟантәи амшқәа, аҿара,
Усҟантәи агәыӷра мрахәага…
Зегь быцуп, имҩашьо рхаҿра,
Агәзырҳага – агәыҭгага,
Агәҭархага!..

Сынхацәама ари адгьыл аҿ кыр?
Баргьы убас акыр бынхацәама?..
Ак ыҟазар акәхап, идыр,
Аҵәа ҟаԥшь ус баша иҿахама?..

Ԥсҭазаарак мҩасит, иԥшаа,
Абаҩқәа еидкыла, еибыҭа!..
Узахьӡоума асакараҿ аԥша?
Асакара сахысит ба быда!..









Иҭабуп ҳаучилишьче – ҳлицеи!..

1953–1957ш. рзы.
абраҟа аҵара еицызҵоз 
ирыхьӡынҩылоуп

Аамҭа хазынан! Ҳгәыӷрақәа хара 
Ҳәаа  змам,
Ҵа змам ак ашҟа иҳаԥхьон…
Ихынҳәуан арыӷьала Аԥсынра – 
Сталин ишьҭахь ԥарда хьанҭак инахон…

Зегьы ирыцкын, ирхадан ҳҿара,
Рыгәхьаа ҳкызу,
Ишәарҭазу ӡи-мцеи?..
Иаԥызма аиԥш зеиԥшыз даҽаџьара – 
Аԥсны иагәын, иахын ҳара ҳлицеи!

Аӡәаӡәала сцәаҳәақәа шәызкын,
Шәсыхлафаауан – 
Сыхьӡ еицашәкуан: «Мушкин!..»
Ҿырҳәала ишәылан, уажәы-уажә ишәҿакын,
Раԥхьатәи анапеинҟьабжьгьы шәа шәтә акәын!..

Арда, Зина, Аллочка, Борис,
Вова, Игва, Нуца, Света, Римма,
Бабалина, Ольга, Зоиа, Нона,
Григори, Нелли, Қарбе, убас-убас…
Исцәыбжьахо – бжьахам! – 
Шәысныӡбарыма?!

Исыцуп исызгәакьоу шәыбыжьқәа,
Ажурнал ианыз 29-ҩык сҩызцәа шәыхьӡқәа.
Ҳаидыркылон ҳлекциақәа – ҳҵатәқәа,
Ҳаиҩызара, ҳҵара рымҵәыжәҩа ԥсаатәқәа, – 

Поезиала, ҿарала иҳаракхеит, – 
Иубарҭамызт шьыцрак ахабар…
Ҳарҵаҩцәа ражәа ҳгәаҵа иҭаԥхеит, 
Татиана, Павел, Платон – аԥааимбар…

Араҟатәи адунеи хазын,
Ахыбра ԥшӡа: иԥхьакыз шьха-шҭаны…
Цәаҳәақәак рхацыркра саҿын,
Дырмити Иуеи рышьҭақәа срыхны…

Иҭабуп, о, сҩызцәа, шәыбӷа кыр иаԥсан,
Сажәа – сажәеинраала  ирыԥхьоз шәреиуан!..
Ӡыхьк шәаҩызан, уи еснагь изан,
Ԥшьышықәса
Ҳаилагыла ҳнеиуан!..

Аамҭа цеит, шықәсы хнҩеижәа ирҭыст!
Уҳалаԥш ҳаучилишьче – ҳлицеи:
Ҳаиҳараҩык ыҟаӡам, имҩаст,
Наӡаӡатәи адунеи иазцеит.

Иҭацәуп рҭыԥқәа, рҟәардәқәа ус иԥшуп,
Аԥсцәаҳа итәуп, 
Уи еснагь деибгоуп.
Рыхьӡала агәҭыха ҵәцақәа ҳкуп,
Иҭацәуп рҭыԥқәа,
Ицәырҵуам, иҳаҟәгоуп…

Зны-зынлагь исҭаауа, игәнызго,
Имҳәа-мырза ихьаазго, сзыцәшәо:
Дызусҭада иаанхо, ҳнаскьазго?
Аҵыхәтәан ҳахцәажәара зықәшәо?

Абиԥарак иара иаԥхьа ицәырҵып,
Дналагап урҭ рыӡбахә аҳәара.
Ргәалашәара, раамҭа иазирхәыцып,
Дырзааҭгылап амыԥсра – аԥсра… 

Уи дрыцҳасшьоит…
Иҭыԥ сазхьуам, ижәдыруеит,
Игәыҭшьаагоуп ииҳәо ацынҵәарах…
Аха аԥсҭазаара иара атәала ихәмаруеит,
Иааҭгылоума? 
Ишьҭрақәымлои еиҭах!..

Ҳаучилишьче – ҳлицеи,
Иахьала уҟам,
Уҭоурых – ҳҭоурыхуп,
Инаскьоит хара…
Аиқәлара – аиҩызара узаԥыхуоу?
Иузаԥыхуоу ааԥынра, аҿара?..
Урҭ ыҟоуп аханатә – 
Ирықәым ԥсра!..*
2013 ш. 
























*** 
Иухьи са сгәы, уеиԥшу ацәацәашь?
Улаӷырӡ ҩеижьқәа цоит ихыжжы
Архынҳәра уашьҭоуп инаскьаз ашьыжь,
Аԥхынтәи амра ԥхарц икажжы?!

Уеиқәтәа, уҽырҭынч! Уазымхьын имҩсыз,
Ашықәсқәа рыкаҭа уаԥгыл, иԥхаҵа!..
Амҩақәа нкыл фырҭынны иузасыз,
Уигь иааирак иаҩызоуп, насыԥс иԥхьаӡа!..


















Абаллада

Агеи ашьхеи иртәу 
Қалақьк саҭааит зны.
Идгьылтәу ма ижәҩантәу? – 
Схы сазҵаауан аҽны…

Схырхит, сдыргачамкит
Иаланхоз ауаа,
Еихӡыӡо рҽаҳараркит – 
Рнапы еикәыршауа!

Ҳзеиԥырҵуамызт амҩан,
Ичча-ччон рлакҭа!
Урҭ мышкы еибамбар 
Аурызу, ҳаӷеиҭа!..

Шьыцрала, маанала
Еизыҟамызт наҟ-ааҟ.
Еибабон уаҩрала,
Иуԥылон рыԥсқәа ҭых.

Илаша-лашон рханқәа,
Ихирын рыгәҭакқәа:
Иузаатын рыҩн ашәқәа,
Иузаатын рыгәқәа…

Акала еицәгәышуамызт,
Иубомызт лаҵа-еилых.
Рымԥын иҟаӡамызт
Аиӷара, агәаӷ.

Иуҭахым дуԥылом,
Дцәырҵуам мыцҳәаҩык.
Аԥсцәаҳагь ала-мала
Дырҭаауам митәык…
Иҟоуп урҭ лыԥхала!
Дрылам шәаџьҳәаҩык…

Аҭынха, агәыла, азла – 
Урылагылам ар!..
Ибжьам ауаа гьалдызқәа,
Ана-ара, ес-шар…

Ажәа – ажәоуп, иуԥыло
Имам ҩ-хаҿрак.
Дулаҵәоуп иугәылоу,
Еицшәымоушәа ҭаацәак.

Умаӡа рыгәхьаам,
Иалырхи? Имаӡоуп.
Уҩызцәа маҷыҩзааит,
Иумоу акыр иаԥсоуп!..

Убра заҟа жәеинраала
Зҩыз атәгьы сызҳәом.
Иааиуан дара рхала – 
Мчыла схы ҵасҳәом!..

Сзымцеит уи ааныжьны,
Иалахеит сыԥсы!
Уа сыҟоуп инеиужьны,
Ес-шар, ес-хәылԥазы, – 

Сҭыԥ сыԥсахт! Ицәгьоума?
Сынхоит уажәшьҭа убра.
Иааныжь џьаракыр сцоума?
Иахызгеит уахь сыҩнра!..

Агеи ашьхеи иртәу
Қалақьк саҭааит зны…
Идгьылтәу аиҳа ижәҩантәу
Саназхьуаз аҽны!.. 















Аҵла
(В. Жуковски иахьтә)

Сгылоуп абраҟа, сыҵлоуп,
Исаҭәахт убас лахьынҵала.
Ашәч исықәу наџьнатә ииаҵәоуп,
Ӡынгьы ԥхынгьы сҩычоуп уи ала.

Ихкәомызт, исысуан си-қәеи,
Ԥшеи-урҭи хагаха ижәыла…
Шоураз, ҭакарыз, сдунеи
Хьчан уи аиаҵәарала…

Абар, уаҳа сылшом, сажәуп,
Аԥшацәгьа сыҵнаҳәт, исхала…
Сахькажьугь скәылӡы иаҵәа сшәуп – 
Сҭаҳәҳәоуп гәыбылрала.












Сҩыза бахь

«Аҩ. М.Л. Инуҵааит шәышықәса инареиҳаны, 
иҭыҵлааит уҩымҭақәа том рацәала, 
хьӡыс иуоуааит Аԥсны жәлар рпоет. 
Магбулиа Барцыц. октиабр 10, 1956 ш».
Аучилишьче ҳанеицҭазтәи сыблокнот ахьтә.

Том-томала иҭыҵуеит сҩымҭақәа иахьа,
Абар, Магбулиа, бҿаҳәатәы наӡеит!..
Ибцәызӡарым, сзамышьцылеит цқьа
Урҭ ирыцу: Аԥсны жәлар рпоет!.

Аханатә иҟан ари ахьӡ иаԥсаз,
Усԥҟала акәым, иаԥуҵауаз иртәны.
Наҟ снарыхон абарҭ зегь снарыгәҭас – 
Иаҳԥылозҭгьы ҳа ҳҿара хынҳәны!..

Бцәаҳәақәа анхалеит сыблакнот,
Сынтәа,  абар, хнҩеижәа шықәса ирҭоуп!..
Иахьа абра, сархьивқәа еилсыргоит,
Зны абас ианыбҵаз саԥхьо стәоуп…

Сыччеит, сеиҭаччеит, сзыччом сызхара!..

Усҟан пушкин иацлабрагь сҭахын!..
Иашоуп, ааи, мҩакы саныст џьара,
Аха урҭ ҽа ҭӡын – иҳаракын!..
Издырт ус шакәыз снеихьан мҩабжара!
Нас истәыз сашьҭалт! –  сгәы-сыԥсы ԥшаауа.
Сымҩа ҭӷәыхаа игамызт апҟара,
Снапала иҭасҭәо сҩахо ауп сшаауа…
Аха исхыԥсаама ражәа,  ргәыбылра – 
Пушкин, Баирон, Лермонтов мрақәоуп!..
(Уанқәыԥшу агеи ашьхеи хьанҭаӡам…)
Убарҭ рыкәша-мыкәша ҳа ҳцыԥхьқәоуп,
Ацыԥхьқәагь аҿыцәаара рҭахӡам!..

Иҭабуп, Магбулиа, исыбҭеит заа аџьшьа,
Бсаркьа иаҳәаз ҳа ҳҿара иатәуп…
Исыдыскыларыма акәу џьшьа?
Акәыз-акәмыз! –  ара иану ануп!..

2016 ш., ианар.















Малашьиаа, Ашьиаа, Лакашьиаа…

Ажьажьы рфаӡомызт Малашьиаа,
Ахьӡгьы даҽакала иршьауан.
Ас ԥаҟьақәа – аӡын бырбанџьиа,
Малашьиаа рашҭаҟны иауан.

Ирыдынхалоз ргәылацәа Ашьиаа
Иԥыркуамызт, рыԥс алан ажьа жьы.
Ала рҵаруа, иашьҭала иршьит, аа,
Ажьабаӷь ду асаҿы, шьыжьы.

Афара-ажәра ҭарҵеит уа Ашьиаа,
Иахатәоуп, ирымҵоуп ажьажьы…
Урҭ реишәа чыс хәымгаршьон Малашьиаа,
Акы иаларҵомызт аҳәажьы…

Ргәылак дыҟан, дреиуан Лакашьиаа – 
Кәац еилихӡауамызт.  Ес-шьыжьы: 
Зны Ашьиаа, ҽазных Малашьиаа
Дреишәарыцон ржьажьы, рҳәажьы!..

Ибаргәузеи, ари ҳ-Лакашьиа,
Ҩ-ҭаацәак абасала ирыԥшьу:
Ргәы игахьан Ашьиаа, Малашьиаа,
Ма дҵаауазу: иҳәажьу, ижьажьу?..
2011ш.




*** 
Аӡиас хышхыҵәа инаскьоит,
Ибдыруеит, ишәарҭан аԥаҩқәа.
Ажәҩан ахьтә аеҵә ҭаԥсоит,
Амца зыцроу алымҳарыҩқәа…

Снанагеит аамҭа – аҽыҩ
Зда царҭа ыҟам аԥаҩ ахь.
Быхьӡ ауп аҵыхәтәан сгәы иҭаҩ,
Изго аҵыхәтәантәи сымҩахь!



















Иарбан гану  бызлацәырҵуа?

Сгылан ақалақь ду ашҭаҿ
Ажәытә фырхаҵа ибаҟаҿы
Уи сизхәыцуамызт, аиашаз,
Ажәҩан илалон иҽы…

Сааигәара ауаа еилысуан,
Сыԥшын сгәаҵа ҭыԥсаауа:
Иарбан гану бызлацәырҵуа?
Иарбан гану бызлаауа?..

Ус, саныбба, аа, са соуп ҳәа
Бнапы бҩахеит рыгәҭаны!..
Иааиуаз брылагыла бааиуан, 
Бааиуан, иааиуашәа Аԥсны!..

Амш ҭагалантәи шәахәала
Иҟаимаҭыз лаша-мшын.
Ҳҳәатәы ааиуан иара ахала,
Ҳаамҭагь ахәаԥшра ҳаҿын…

Схынҳәыр акәын убри ауха…
Еҳ, иҳаман мыш заҵәык!..
Уааҭгыл амра, сҿых,  усыхәа, 
Амш иулагӡа шықәсык!..

Аамҭа мҩаст, амҵәыжәҩа еиҵыхуа,
Еиԥхьбеит, еихсыӷьт шьҭыбжьык!..
Сгәы, сыгәжәажәа уахь исыхом,
Уахь ихымҵуа ихылеит шәшьык…

Уажәшьҭа бышҟа сдәықәлом, снеиуам,
Уажәшьҭа уаҟа са сатәым.
Бцәырҵра сеигәыӷуа, сгәаҭеиуа,
Иҽыжәу иҵаҟа сыԥшым…

Убра, аҳҭнықалақь акалҭаҿ,
Ҭынч иԥшуп бара бдамра...
Уаатәи аԥсабараҿ, амраҿ
Иалхуп бызқәа ҭыԥ џьара…

Усшәа збоит: сыԥшуп, сеиҭаҵуам,
Цас ируама, ихыҵт ауаа!..
Иарбан гану бызлацәырҵуа?
Иарбан гану бызлаауа?…
Киев – Аҟәа,
2010–2013 ш. 












Ирхха, уаҩах уҽы амгәырха!

Ух ашла аналаԥсо, сашьа,
Уҽышжәла еиҳагьы уласны!
Урцәымшәан, ааԥсара, аџьа,
Урҭ ухьӡ ҳараркит иаԥсаны!  

Уахьымҵәуан уҿара – 
Ицәырҵуам уаҳа иҿараха!..
Уеиха, уҽыжәыз апҟара,
Ирхха, уҩах уҽы амгәырха!..

Имариамызт умҩа. Уаӷацәа
Еицлабны акаҭа рҳауан…
Аха дузылыԥхон анцәа,
Ишранаужьуазгьы ибауан.

Абиԥарак ҳаиуан,
Ҳус еилан,
Ҳанхықәгылт, сықәла, ҳаҿҳәара!..
Заҟаҩ наскьагои лаӷырӡла – 
Иатәызааит ажәҩан рыԥсҳара.

Ииз дымҩасуеит! Ачаала
Аԥсцәаҳа ишикыц аиԥш икуп.
Аха уаанӡа уцәаӷәала,
Уи ала араҟа мцак еиқәуп.

Адунеи аҿ хә-рымаӡам, идыр,
Мышктәи амра ашәахәақәа!
Ес-иаашар уҽы кәадыр,
Ирххала амгәырхақәа!..



























Иудкыл ақьаад шкәакәа – 
Исызгәакьоу саҳәшьа!..

Еҳ, сгәыӷрақәа, сгәыӷра, адгьыл шәатәӡамшәа
Асакараҿ иаԥыжәгон аԥша.
Сааныжьны шәаауеит мҩакы ҳаицанымшәа,
Аԥслымӡраҿ сышьҭақәа ырӡ, ирхәаша.

Ирласны имҩасит сызҭалаз адәыӷба,
Иаман ицеит сышықәсқәа зқьы.
Иалшауаз алшом, иԥсыҽуп шьҭа сыбӷа,
Иуҭаххап уи уанышәа,
Иуҭаххап угәынқьы!..

Сеидара, саҵызхуа, сгәазҭо дабаҟоу?
Уи сшаҵоу саауеит – 
Акыр сааԥсахьеит…
Иҵаада иугәхьаау? Иҵаада ушԥаҟоу?
Арахь асаркьалбжь мҩашьо игахьеит!..

Мап, мап, сара сашәа, ус аиԥш снумыжьын,
Сыԥсадгьыл иатәын аханатәтәи са сџьа!..
Иумаздоит сымҩа: сыхәылԥаз, сышьыжь,
Иудкыл ақьаад шкәакәа – 
Исызгәакьоу саҳәшьа!..
2014 ш. 





*** 
Баша бсыԥхьоит,
Баша бгәыӷуеит,
Сгәы иҭаӡам:
Уахь анеира,
Амҩахыҵра
Бара бахь…

Быԥшуп абарҵаҿ,
Бхәыцра салоуп,
Аха исыхь:
Исымчым сымчым!..
Акгьы сзахәом
Ба быгәҿыӷь…

Баша бышәқәа уа есааира 
Исзартуп.
Сыкәша-мыкәша бынеиааирақәа
Мыцхуп.

Сықәреи сышлеи
Рыҩнапыкгьы еибаркуп,
Сымчи сышьхеи 
Рыжәҩа еибыҭам – 
Сымҩа куп…

Еҳ, са сусқәа
Шьҭа иҩадарам – 
Иладоуп,
Акгьы бхарам,
Акгьы схарам – 
Изхароу аԥшоуп…

Баша бсыԥхьоит,
Баша бгәыӷуеит,
Бышә арты,
Бгәаҳәарала,
Лакҭа хаала
Исызҿыҭы…

Ԥасатә сымҩа
Шьҭа ишьхацамҩам – 
Сылбаауеит…
Аха быԥхыӡқәа  ыҩуа исышьҭоуп – 
Сҵыршәаауеит…

2016 ш. 



Амҩақәа

Ҳабацәа неиуан, инҭыҵуан, еицҽыжәла,
Исхашҭуам рҽышьҭыбжь – 
Игон апҟара!..
Акыргьы снаскьеит урҭ амҩақәа рыла,
Заа сырнылеит – 
Снахыст Аԥсынра. 

Амҩақәа, амҩа!
Исыхаз, сзырҿыхаз!
Шәызлаҟаз, ишәцәаҩаз –
Са сзыҳәа имаӡан…
Аҩада шәсыԥхьон, сгәаҳәара шьҭыхуа,
Шәа шәыда сымҵәыжәҩадан,
Мҩа збомызт, сыбжан!..

Амҩақәа, ишәыцын са слахьынҵамҩақәа,
Сыдгьыл агәҭыха,
Сыгәҭыха, сҿара!
Урҭ ирыхшон, ирыцгылон сашәақәа,
Амҩақәа, шәымҩаҿ иаҿын сызҳара!..

Снажәгон иахьыҟаз иԥшьаз абаҩхатәрақәа,
Сҭажәгалт рбаҳча –
Сырԥылт сызхара! – 
Исызгәакьан акала урҭ рашәақәа – 
Рымҩақәа,
Рдунеи ҭбаа, ргени, рцәаҩа, рхаҿра!..

Шәышьҭеибахит заа
Сымҩақәа – сашәақәа,
Шәҭышла иҩычан,
Ихҟьан сымӡырха:
Иҭбаан, ихаран, уи алаԥш,
Аҳәаақәа,
Сымҩаҿ шәеизызгон цаха-цаха!..

Мҩа мариа ыҟам!
Сымҩақәа: сы-мҩақәан,
Зны амра рхалашон,
Зны аԥҭа рхаԥон!..
Зных – 
Инеиужьны гәала мацарақәан,
Зны иааирала срылҵуан,
Зны сырҿахон!

Амҩақәа, амҩа! – 
Сышәнын гәыбылрала,
Анасыԥ шәыцын, агәыраз шәихьчон.
Иагьаџьара сцаргьы шәысзыҟан лыԥхала,
Адунеи аҵа снеиргьы Аԥсныҟа саажәгон!..

Ииз иузыԥшуп шьҭак знымлаӡац амҩақәа,
Аиԥырҵра – аиниара, агәырҩара…
Иҟам ес-шар иухәо ахсаалақәа,
Исԥымлеит са сымҩаҿ ус хсаалак џьара!..

Срышьҭан еснагь ажәытәтәи амҩахәасҭақәа,
Иӡхьаз, ирхашҭхьаз,
Аҳаскьын иагахьаз…
Хара-хара срывсуан идрапахьаз амҩақәа,
Зегь рашәақәа ирылаз, рылаз,
Идырхахьаз!..

Ихалоит аԥсаатә амҵәыжәҩақәа рыла,
Сымҩақәа ирхало уусқәа – ԥшаароуп!..
Ус аиԥш иҟоу, игәхьаау ажәала
Илугаз амҩа – исзукыз ашәоуп!
2015 ш. 







Уолт Уитмен* 
Акаԥдан, о, са скаԥдан!

Аиҭага  В.Г. Арӡынба 
игәаларшәара иазкуп. 


Бзиала, наӡаӡа,
Бзиала, скаԥдан!
Амшын агәеисра ду ахь,
Иахьхагахо афырҭын – 
Уӷбеи уареи шәалан,
Хьамҵрада шәықәԥон,
Уџьынџь – утәыла гәакьа – 
Уи ала еиқәурхон!..

Шәыргәылст ацәқәырԥ хагақәа – 
Гәылсшьа змамыз роуп.
Аурҭ бааԥс, адыд, амацәыс,
Аҵх лашәқәа наскьоуп…
Ишәхыжәгеит рызегь иааирала,
Уфырхаҵа ӷба ӡыхгоуп!

Ишәԥылоит, аа, жәлрыуаак,
Иԥшуп асқьалаҟны:
Уӷбеи уареи ишәеигәырӷьоит,
Ҩнаҭа-ҩнаҭа, шҭа-шҭа
Ицәырҵит ашәҭқәа рыманы,
Илашоит рлакҭа!..
Асаркьалбжьқәа гоит, о, ныҳәами – 
Иалаԥшт лабҿаба!..

Аха закәызеи иҟалаз?..
О, са сгәы рхәашоуп!
Уӷба гәымшәа азқәаҿы
Ушьуп, ашьа ухьыршоуп!..

Акаԥдан, о, сҩыза, сгәыӷра ду,
Игәырӷьоит аԥшаҳәа,
Уа уоуп збара рҭаху зегьы,
Угыл, улбаа, ак ҳәа!..

Улбаа, иудкыл ажәлар,
Рышәҭрқьақьа аанкыл!..
Иеихоит уа ушҟа рызынтәык,
Уреигәырӷьа, урԥыл!..
Ирымх иааргаз аҳамҭақәа,
Урԥыл, ак ҳәа, уҩагыл!..

Ухьыдышьшьит са снапахьы – 
Инаукәаҽит ухы…
Иԥхыӡуп избо, уаҳа акгьы,
Исзаагауам схахьы.

Снапала иааныскылт унапы – 
Ихьшәашәоуп, иҵысуам,
Иадыскылт са слымҳа угәы – 
Иеихсыӷьит, уаҳа еисуам.

Ажәак узҳәом, о, аԥсҟыкҩы,
Умч улӡааит, ушьабеит…
Аха уӷба асқьалахьы
Иӡхугеит, иухьчеит – 
Жәларык ааугеит еиқәырханы
Афырҭын, аурҭ ургәылс,
Уԥсҭазаара ахҭынҵаны,
Ауаӷеимышхара уахыс!..

Абар, иааҿықәсылт асқьала – 
Аԥырсал лашьҭуп…
Иукын лыԥхала иара аԥсҟы,
Иӡхугеит, о, уажәшьҭа!..

Уи азқәаҿ суцҟоуп са сашьа,
Уи ала сгәы сыжьжьоит,
Абраҟа, иахькаҭәаз ушьа,
Наӡаӡа са саанхоит.












***
Иҭабуп, ҳашьа, ҳақла иушәеит зегь ҳуал
Ҭынхас уазыҟалт Аҟәатәи ахәышәтәырҭа,
Ҳгәы-ҳаԥсы, ҳашҭа агәырӷьа рҭалт,
Ҳамҭак иеиԥшым аешьа иҳамҭа!

Уцхырааратә ҳашьхақәа ираҳаит,
Уи аӡбахә рылаҩт ҳара ҳақалақьқәа…
Ироуҳәеит ҳажәлар:
«Шәгәы камҳан, аҳаҳаи!» – 
Иҭабуп, ҳашьа, иаҳхашҭуама абарҭқәа…

Иҭабуп ҳҳақьымцәа, ҳаҳәшьцәа, иҭабуп,
Шаҳаҭс самоуп ҳәаа змам шәџьабаа!..
Сзаҩсуам – араҟа, иҳәатәуп,
Шықәсык аԥхьа сдунеи сыԥсаххьан заа!..

Исышәымҭеит убасҟан уи азин,
Шәиҿагылт, симпыҵышәхт аԥсцәаҳа!..
Схала соума? исыҩуеит, уажә зегь рзын
Изымҳәацда шәара шәахь ажәахаа?

Амалгьы жьакцоит, уимоу аҩ ирфоит,
Иҟоуп урҭқәа ириааиуа даҽакы:
Абзиабареи ауаҩреи аанхоит
Ари адунеи аҿ иҟам урҭ рыцкы!

Крызмоу рыбжьарагь дыҟоуп акаџьбеи,
Даҳхашҭуама ақәырџьы Гобсек?..
Урҭ мацара иртәым ари адунеи,
Ҳазшаз ибарҭоуп – иҟоуп  шәахәак!..

Ауаатәыҩса, наҟ-ааҟ, шәеихәа! – 
Иҳақәиҭу даҩымсит игәамҭа – 
Аԥшьаҩыра ианылеит аӡбахә уа:
Аԥҳәысеиба гәыкалатәи лымҭа…

Убас уа иулшо, сара исылшо еицыз.
Еимадаз наҟ-ааҟ  ҳара ҳжәҩахырқәа,
Ашьыцҩы, амаџьана наҟ убжьаӡ,
Ауаҩра –  зегь ршәага-зага,
Ҳәаа шумам, ҳамҩа ушацу цәырга!

2016, 29 ианар 














