«Звезда полей»

Н. Рубцов изкны

Ҳаицыҩнан зны уадакаҿ ҳа ҳҩыџьагь,
Ухәдакәырша-ӷра уааигәа иахшьын…
Аурыс иԥсабара, ишәаԥыџьаԥ 
Рыӡбахә уалашыкьын, иуҿакын.

Хашҭра сзақәу? Ашықәс ҿыц ҳаԥылон.
Сҩызцәа, уҩызцәа аишәа ҳахатәан.
Агимн азыӡырҩра аҭыԥан 
Амҩа  аҳҭон уаҟа умырзаҟан.

Еицҳаршон, аа, апоезиа ҳама, 
Еицҳаршон уа, аӡын ҵхоуқәа ԥҽны.
Сыбла ихгылоуп, сықәла, укәмызцәеимаа, 
Иушьымхӡакәа уиараҿ уианы…

Исызгәакьан, Николаи, акала
Уара уцәаҩа, удоуҳа, удунеи.
Схыхны саман, саман гәыбылрала,
Иухалашоз, узтәыз «Звезда полей!»

Сылаӷырӡқәа зны-зынла аҭҭа-ҭҭаҳәа
Еицрала-еицрала сӡамҩа иахьыжжуан.
Суҳәауан усзаԥхьа уи еиҭа ҳәа,
Ҿыц уеиҭаԥхьон – 
Уаурыс-гәы аауртуан…

Умашәа изымбози ауаҩаса 
Ҳа ҳазшаз уахьаликааз абас…
Есенин иажәа имыздаз аҟаза
Лахьынҵала уҩызара ахьсызшаз!

Сара усҟан уи атәы сазхәыцма?
Егьырҭ реиԥш ак гәасҭазаргь ҟалап?
Уԥсӡы ааҩит! – ишсаҳаз сқьыз-қьызма?..
Сылаӷырӡ еиԥхьбама ашьҭахь? –- 
Мап!..

Умашәа ибатәума иахьа уажәа
Урыстәыла дуӡӡа иахьахьӡаз? – 
Аурыс гени 
Ҿыц изыӡырҩуашәа
Уара ушҟа ргәыбылра ахьдырхаз!..

Заа уашәа ҿиҵәеит аԥсцәаҳа,
Аха умца шеиқәыц аиԥш еиқәуп.
Улахьынҵа сахӡыӡом, сҩыза, уаҳа:
Аурыс-гәы уагәыҵаҳәҳәа уакуп.













































Бара боуп сыҩтәы зырҿыхо

Са споетзар, сыӡуам, сыҟоуп,
Сыҟоуп сыжәлар сырԥаны.
Бара боуп сыҩтәы зырҿыхо – 
Хьӡашьа змам сырхьыгӡаны!

Аҿарпын-ҵла амахә аӡа
Бақәныҳә, иааган исыркы!..
Сашәа ҭыҩлап уи агәаҵа,
Дгьыли жәҩани ирызкы.

Уи абжьала, о, иаԥызгап
Бқыҭа гәакьа аҟармаҵыс.
Схала, сымацара игәнызгап
Ҳлахьынҵа: быхҭыс, сыхҭыс.

Ашыц амахә иаҵәа бааха, 
Уи быжь-хьаак еиқәнартәгоит.
Амза анылашо ауха
Бцәырҵыр – сашәақәа ласхоит.

Анасыԥаз, ашәа ҿыцаз
Ауми апоетцәа зшоу,
Ус анакәым рымца ҿыцәаап,
Наҟ ирызҳәатәуп ауоу!..

Урҭ рыбжьара аӡаҳра стәызарц
Сусқәа шуадаҩу гәаҭ.
Ибҭахума среиӷьзарц? Среисарц?
Ибҭахума? Амҵәыжәҩа сыҭ!..

Баах, аҩынаҳа, уи ацәхьа,
Беирыӡ ааг, ирҭәы ихыхәхәа!..
Избарҭоуп ахарантәи бсахьа,
Бныҳәаҿа акәзар – 
Илҭыркәкәа!..

Са споетзар, сыӡуам, сыҟоуп.
Сыҟоуп сыжәлар сырԥаны, – 
Бара боуп сыҩтәы зырҿыхо,
Сыхьӡ аанзыжьуа иаԥсаны.









Сгәы ԥҟоуп асаркьа шԥырҟо

Зны сбыҳәеит ус: банрыԥхьо
Ибзыскыз сцәаҳәақәа,
Сыҟазаара, ссахьа 
Бжьарӡ! Иныжь сҳәатәқәа.

Урҭ брыԥхьа иԥсхьоу ишиԥхьо,
Изырҽеиуама цәаҳәак?
Сгәы ԥҟоуп асаркьа шԥырҟо – 
Исымаӡам маӡак.

Ба брыԥхьа урҭ уасиаҭны
Инсыжьыз ажәаны, – 
Ба бҿаԥхьа харак сыдны
Санымҩасуа аҽны.

Саныҟам усгьы сыҟам,
Сбыҳәом уи азы.
Аарцәыҟа ма нарцәыҟа
Ҳаиҟәгоума хаз-хазы?

Иҟаӡам лашьцарак,
Шәахәа лашак зызшам.
Иҟам гәнаҳак, харак 
Наӡаӡа хыхшьа змам.

Самеигӡеит, мап, са сгә амца – 
Уи салахеит, сахәхеит!..
Иҳақәиҭу иахь сгәамҵуа
Сажәа ахы смырхеит, –

Уи Аӡәк иоуп сҵабырг гәазҭо:
Исзыԥҵәоу ҳәахьоуп,
Сзыхьчо, сызтәу, сҽызмаздо…
Уи ида ҳаԥсаҟьоуп.

Анаҟа араҟа схырхәо,
Сашьҭам даҽа мрак.
Сгәы ԥҟоуп асаркьа шԥырҟо – 
Иамаӡам маӡак.

Абар, сразҟы, сыгәҭыха! – 
Хәылԥазтәи сҳәатәқәа…
Абар, асаркьа ԥҽыха – 
Инсыжьуа сцәаҳәақәа!..







Цаԥха иеиԥшым ацаԥха

Амраҭашәарахь иҟоуп ханк,
Уи аҩнуҵҟа аӡә длашоит.
Избоит, далаҟоуп маӡак,
Иара убрантәи слырхәашоит!..

Амрагылара сатәуп,
Амрагылара сынхоит.
Ашәҭеиҭаҳара саҿуп,
Лара уахьынтә илырҩоит…

Амши аҵхи неишьҭаҵо
Улызхәыцла иасымша!..
Лара лакәзар, уԥхаҵо,
Ес-шар иужәылҵоит аԥша!..

Сара абра исызгылоуп қәацәк,
Еисырла ихыбуп – 
Умбааӡо…
Издыруеит уа: 
Лараӡәк, сараӡәк
Ишаҳзыԥшу ҳаԥсқәа еилаҵо!..

Амраҭашәарахь иҟоуп ханк,
Уадак ла дыҩноуп длашо…
Сара убраҟа снеишт ҽнак,
Исыԥгылауа рхәашо.

Са сразҟымҩа ацахак
Уа сахьӡап, еиқәырханы…
Аха исҭахуп цаԥхак,
Цаԥха еиԥшым  цаԥханы.

Уахьынтә дсыман санаауа,
Сгәырӷьа адунеи иахьӡап!
Уи нахыс, ҳахьынхауа
Сқәацә – 
Лхан аиԥш илашап!..

Сара убраҟа снеишт ҽнак,
Ааӡабс иҟоу сыхганы.
Еҳ, исԥыхьашәом цаԥхак,
Цаԥха еиԥшым цаԥханы!







Уажә убраҟа санымҩасуа

Ҵкык са исгәалашәоит, ба ибшәыз…
      		          М. Л., 1970

Аԥхын. Кәыркәа. Амцашоура.
Аҟәа агәҭа. Шьыбжьагәазы.
Быԥшра, бсахьа, бӡара, боура,
Бцәаҩа-бнаалашьа – хазы!..

Ашәҭқәа кны ма ашәҭқәа кымкәа
Са сыбԥылахьааз заҟантә!
Инхеит иахьанӡа исхамышҭыкәа –
Убри амш – 
Уи цәырҵхьеит зқьынтә!..

Ибшәын быҵкы-ӷра, уи ачыҭ-лых,
Уи быҵкы ԥшӡа! – амаӷрахҵәа…
Дгьыли жәҩани ракәу балызх? – 
Урҭгьы иазҵаарын анцәа!.. 

Аҽны уа ҳаиқәшәеит машәыршәа,
Сгәысҽанӡамкәа, сгәысҽанны!..
Бцәырҵит, ажәҩан ахьтә былбаазшәа,
Дыргак ыҟоушәа иаҳтәны!..

Изагә дыргои? Ахы-аҵыхәа? –
Ҳаԥсқәа анеилазтәи аамҭан!
Амза ԥҽыха, амра ԥҽыха
Сыкәа иҭаршәын – сус хьанҭан,
Исхаз ахылԥа аҵыс-мш ҭан!..

Ашәҭқәа кны ма ашәҭқәа кымкәа
Са сыбԥылахьааз заҟантә!
Инхеит иахьанӡа, исхамышҭыкәа – 
Убри амш – 
Ицәырҵхьеит зқьынтә!..

Уажә убраҟа санымҩасуа
Имҩасны имцаз ааигәахоит…
Улаӷырӡқәа угәы ианҭысуа
Урҭ аҭыԥқәа еиҳа ихаахоит.




