Аԥсуа поезиа аклассик Иуа Абас-иԥа Коӷониа (1904–1928) ари ишәҟәы
шьақәгылоуп ҩ-ҟәшакны, аԥсышәала аиԥш урыс бызшәалагьы. Араҟа, шәҟәык
аҩнуҵҟа, Иуа иҩымҭақәа раԥсуа оригинал инаваргыланы аԥхьаҩ иԥылоит аурыс
еиҭагақәа рылагьы.
Асахьаркыратә ҩымҭақәа рахьтә атом иадгалам апоет итәуп ҳәа ԥхьаӡаны
еиуеиԥшым аамҭақәа рзы адунеи збахьоу, аха агәыҩбара узҭо акьыԥхьымҭақәа.
Аҭыжьымҭаҿ инарҭбааны аҭыԥ рымоуп еицырдыруа ҳашәҟәыҩҩцәа, ҳҵарауаа
апоет-агәлымҵәах изыркхьоу ажәа, агәалашәарақәа.
Хазы иалкаауп ҳаԥсуа поетцәа аханатә Иуа Абас-иԥа ихьӡынҩыланы
иаԥырҵахьоу ажәеинраалақәа.
Ашәҟәы аҭыҵра азкуп амилаҭ поет ду Иуа Абас-иԥа Коӷониа диижьҭеи 110
шықәса аҵра.
Иуа Коӷониа раԥхьаӡатәи ишәҟәы «Апоемақәа. Ажәытә жәабжьқәа» аҭыжьра иазкны
Иарбан шәҟәызаалакь аҩышьа-аԥҵашьа, ауаажәлар рахь ацәырҵшьа хаз игоу
аҭоурых амоуп. Игәнукылаша, угәалашәара иазынхаша аҭоурых. Убас, ҳарҭ иаадыруеит
1912 шықәсазы адунеи збаз, аԥсуа сахьаркыратә литература уасхырс иазыҟалаз
Дырмит Гәлиа иеизга «Ажәеинраалақәеи ахьӡыртәрақәеи» аҭыжьра шыҟалаз. Жәлар
рпоет игәалаиршәоит, ари аус аҿы ацхыраара изҭаз «Аԥсуаа аҵара рыларҵәаразы»
ҳәа еиҿкааз агәыԥи ихатә лшарақәеи шракәыз. Аҭыжьымҭа иазкны академик Шоҭа
Салаҟаиа иҩуеит:
«Ашәҟәы ҿыгҳарала идуум… аха аԥсуа милаҭ культура аҭоурых аҿы ари аизга хәыҷы
аҵакы жәаба-жәабала атомқәа реиҳа иӷәӷәазар ҟалап».
Арҭ ажәақәа иугәаладыршәоит аурыс поезиа аклассик, А. Фет ихаантәи аурыс гени
Ф. Тиутчев ишәҟә хәыҷык иазикыз ацәаҳәақәа:
Абас иҟоу, абас аиԥш иҵауылоу шәҟәуп Иуа Коӷониа ԥсра зқәым ипоемақәа знылаз,
1925 шықәсазы иҭыҵыз аизга «Апоемақәа. Ажәытә жәабжьқәа».
Ишԥаҟалеи ари ашәҟәы аҭыҵшьа, аԥхьаҩцәа рышҟа анеишьа? Ицхраада апоет ҿа?
Идгылада? Знапы иԥызшьыда? Саӡәыкны знымзар-зны, џьарамзар-џьара абри азҵаара
иазкны ак сԥыхьамшәацт. Д. Гәлиа 1912 шықәсазтәи иеизга аамышьҭахь ҳпоезиа
аҭоурых аҿы, ҳлитература аҭоурых аҿы шамахамзар иҟам абас анырра ҟазҵаз, абас
игәныркылаз даҽа шәҟәык. Уи иагәылалаз аҩымҭақәа аханатә арҵага шәҟәқәа ишырныц ирынны иаауеит, жәлары зегьы еицырдыруеит. Автор ихаҭа ари азҵаара иазкны
џьаргьы акагьы иҳәом, далацәажәом. Иҟалап, кьыԥхь ажәала уи азааҭгылаха, ахьӡаха
имоузар, Иуа дызхьымӡаз, ҳәатәыс имаз ҵҩа рымамкәа ишаанхаз аиԥш.
Убас, ари аус еиҳа избарҭаз, Иуа даныԥсы ашьҭахь изку агәалашәара ҟаимаҭқәа
аанзыжьыз, апоет иҩыза гәакьа Мушьни Аҳашба иакәзаргьы (аамҭақәак рзы Иуеи иареи Аҟәеи Москвеи аҵара еицырҵон), ари давсуеит, иҟалап, ус азҵаара ықәзыргылаз
зусҭацәаз изымдыруазаргьы: ашәҟәы адунеи анабоз аамҭазы М. Аҳашба Москва аҵара
иҵон, ашьҭахь, 1925 шықәсазы, Иуа дызҭалаз аинститут дҭан, уаанӡа – 1925 шықәсанӡа – дҭалахьан.
Иаҭыҵшьахазеи, нас, Иуа ишәҟәы хазынахә, жәлар ражәа хьыршәыгә, рашәа ҳарак,
иара иажәақәа рыла иуҳәозар, жәлар ржәытә ажәабжь, рҳәамҭа? Сара стәала, иҟоуп абри
азҵаараҿ аԥарда аазыртуа ганкы – аҭыԥ аман абри аус иацхраауа хҭыск.
Иарбаныз уи?
Уи ҟалеит 1924 шықәса декабр анҵәамҭазы, Аҟәа ақалақь агәҭаны, амҽышаҽны,
Аҩбатәи аҳәынҭқарратә театр аҩнуҵҟа (иахьа уи ахыбраҿ Аурыс театр ыҟоуп. – М. Л.).
Убри аҽны абраҟа раԥхьаӡа акәны инарҭбааны имҩаԥысит алитературатә хәылԥазы.
Уи еицымҩаԥыргон Аҟәатәи арҵаҩратә техникум иҭаз аҿари Н. Лакоба ихьӡ зхыз
Аҟәатәи ашьхарыуаа рышкол аҵаҩцәеи.
Арҵаҩратә техникум адиректор, арҵаҩы-ааӡаҩ, ауаажәларртә усзуҩы, аԥсуа патриот ду С.П. Басариа инаиркны ари аиԥылара иалахәын усҟантәи аԥсуа елита иаҵанакуаз,
унеишь-уааишь ҳәа зарҳәоз, ҵара змаз зегьы, аруаа иреиуазгьы абрахь иналаҵаны.
Абри аиԥылара машәыршәа иахҭыгәлаз-иалахәыз, аӡынтәи аԥсшьара мшқәа рзы
Москвантәи Аҟәа иааны иҟаз, зқыҭахь, Ԥақәашьҟа амҩа иқәыз ашәҟәыҩҩы М. Аҳашба
излаиҩуа ала, араҟа С.П. Басариа идагьы улаԥш рықәшәон ҳмилаҭ ҿар рааӡараҿы зхы
аџьыка ықәызххьаз Кондрат Ӡиӡариа, убас зыхьӡ нагаз ауаа – Николаи Патеипа, Симон
Бжьаниа, Нестор Ҭаркьыл, Давлеҭ Чачба, Кәасҭа Инал-иԥа, Алықьса Шамба уҳәа еицырдыруаз шьардаҩы.
Ари ахәылԥаз – ауаажәлар лабҿаба излаԥшыз раԥхьаӡатәи литературатә хәылԥазын. Уаанӡа, знымзар зны, абас зымҽхак ҭбааз, абас аиԥш ала еиҿкааз литературатә
еиԥыларак, хәылԥазык Аԥсны имҩаԥымсыцызт. Араҟа ихҭыс хаданы иҟалеит атехникум аҵаҩы, апоет ҿа Иуа Коӷониа иҩымҭақәа рзыӡырҩра. Агәалашәарақәа равтор
излаиҩуа ала, Иуа «астол агәҭа дахатәан, альбом дук имҵаҵа… аҷҷаҷҷаҳәа ипоема
“Абаҭаа Беслан” аԥхьара даҿын». Уи даԥхьан даналга, азал аҿы итәаз еицҿакны егьырҭ
ипоемақәагьы дрыԥхьарц иҳәо иалагеит. «Иуа азныказы иҭахымхеит, аамҭа рацәа
рымысхуеит ҳәа, аха ианаҟәымҵӡа, урҭгьы акакала иаацәырган дырзаԥхьеит. “Хмыҷ
шәарыцаҩ ныҟәаҩы”, “Наҩеии Мзауҷи”, “Мшәагә-кьаҿи Папба Рашьыҭи” уҳәа…»
Акинолента ианызшәа, итәаз раԥхьа ииасуан амраҭашәареи амрагылареи аханатә
аахыс иаԥу абзиабаратә сиужетқәа угәалазыршәо ԥсра зқәым «Абаҭаа Беслан» – уи
аромантикатә, адраматә сиужет, абызшәа ҳарак, еиҭаҳәашьа змам аҩычашьа.
Еишьҭаххы ицон зны агәаҳәара ҳарак узҭоз, даҽазны илахьеиқәҵагаз ацәаҳәақәа:
Са соуп Абаҭаа,
Хратәыла иаԥоу,
Бысцәымшәан сара,
Бацәымшәан аԥсра!..
Мамзаргьы:
Дышьҭихит, дышьҭеиҵеит,
Дизгәаҟит цәгьаӡа,
Ахы хьанҭа дабылхьан,
Дабылхьан уаанӡа…
Убас «Хмыҷ шәарыцаҩ ныҟәаҩы»:
Бзиа днеихьан ахра далҟьеит,
Дызҿагылаз зегьы бгеит,
Иԥсуа шәақьгьы уа инаҿаҳаит,
Иара хыла ҵаҟа дцеит…
Араҟа ԥшьцәаҳәак рыла еиҭаҳәоуп ҩымҭак шеибгоу аарԥшышьа иаҭаххаша аҳәатәы.
Азал аҿы итәаз игәырҩаха ирзаанхоит ашәарыцаҩ нага, абчараҳ ду Хмыҷ иԥеиԥш:
Иааигәа-сигәа уаҩ дызцом,
Бнатә шәарахгьы ибаӡом,
Уи наӡаӡа дҵәахӡоуп,
Аӡыжь ҵауыла ихатәоуп.
Иӡырҩуаз ргәы-рыԥсы ирзаанхоит чарҳәарала иҭархоу Наҩеи иԥсымҭазтәи иажәақәа,
иуасиаҭ:
«Ҳаит, сышԥоушьи, сышԥоушьи,
Мзауҷ, сҭынха ду!..
Сызбада! Сзаҳада!
Сурҭынчит цәгьаӡа.
Усшәаџьҳәаҩха, аԥшатлакә,
Иахьа ма уара!»
«Маршьанаа шықәибахуаз» аҿы апоет ҿа дрықәӡбеит аԥсуаа рыҩнуҵҟа аханатә
аҭыԥ змаз аиӷарақәа, ашьаурақәа, ақәеибахрақәа.
Аишьцәа рыда инҵәазгьы
Цәгьаӡа ирацәаҩӡоуп,
Харада иҭахазгьы
Шьарда ижәпаҩӡоуп.
Арҭ реиԥшқәа рура
Цәҟьа ҳагоуп ԥхьаҟа…
Иналкаангьы уаҩ иазгәеиҭаша: убраҟа итәаз ажәлар иреиҳаӡаз гәаҳәарала ахә ршьоит Иуа Коӷониа абарҭ ипоемақәа. Иахьатәи абызшәала иуҳәозар, Иуа иаԥхьара, аратәи
иқәгылара, ицәырҵра аншлагк иаҩызахеит. Мушьни Лаврент-иԥа ари аҽны дызлаԥшыз,
иҟаз-ианыз абас аиԥш ала еихишьалоит:
«Сара, сарамоу, абра иҟаз зегьы, ииашаны, уажәраанӡа абри аҷкәын аталант ду имоуп ҳәа ҳгәы иаанагауаз аҵабыргра агәра ҳиргеит».
Еиҳарак абрантә, абри азал ахьтә ашьапы акуеит Иуа Коӷониа заатәи ихьӡ-иԥша,
ибаҩхатәра аӡбахә, ипоемақәа ҵара змази ҵара змамзи рыҩнуҵҟа иҟарҵоз, еиҭаҳәашьа змамыз анырра.
Апоет ҿа иаԥхьашьатә акәзар, уи даара зҽазыҟаҵаны иҟаз уаҩԥсык, ҟазак иаԥхьашьа еиԥшмызт, изаҟаразаалакь адәахьтәи аеффект ацәмаҷын, иуҳәар ауеит, зынӡагьы
уи аганахь иҟамызт. Аҩада ишҳәоу аиԥш, уи даԥхьон дтәаны, иҿырԥшыгоу ҵаҩҵас, аҷҷаҷҷаҳәа. Даԥхьон дыԥхашьа-ԥхаҵо, ирҵаҩцәа, иеиҳабацәа рҿаԥхьа. Абас шакәызгьы, апоемақәа дара ртәы ҟарҵон, аԥшӡареи ахаҵареи згымыз дунеи дук уаларгалон,
игачамкны изыӡырҩуазгьы имцабзха рнапқәа изеинырҟьон, даурышьҭуамызт, еиҳарак
атехникум аҿы аҵара ицызҵоз, заа изыӡырҩхьаз иҩызцәа. Абри аҽны, азал идәылҵны
ицоз аԥсуаа, хәыҷи-дуи, ҿырҳәала игәнырымкылар аурымызт апоет ицәаҳәа мариақәа,
иажәа ҳарак – «Аԥсны иааӡаз Абаҭаа, дхаҵа ӷьеиҩын иаамҭала» налаҵаны.
Ари ахәылԥаз амҩаԥысра, алахәзаара иҵабыргны ихҭыс духеит, ажәабжьны анаара, Аԥсны зегь иахьӡеит, иазкыз аинформациа акьыԥхь аҿгьы аҭыԥ аиуит. Убасҟан,
убри аҽнытәи, убратәи ахцәажәарақәа раан, ажәалагалақәа раан, ҳәарада, иқәгылон
азҵаара, абас зхы аазырԥшыз, зҽалызкааз апоет қәыԥш иҩымҭақәа хаз шәҟәны
рҭыжьразы. Аха ари – ахарџь зҭахыз усын. Макьана аӡәгьы изымдыруаз апоет қәыԥш
иакәым, даара зыхьӡ нагаз ауаа рызгьы аламала ари аҩыза узалыршомызт. Иаԥымызт
ашәҟәҭыжьырҭа, иазгәаҭамызт асахьаркыратә литература аҭыжьра иазкыз ахарџь-ԥарџь. Шамахамзар, аарла-аарла рҵага шәҟәқәак ҭыҵуан ауп, зылшара ашәиҭышәи
иузнамгоз атипографиа абзоурала. Усҟантәи Аԥсны ахада Нестор Лакоба иакәын иҟаз
аԥара-шьара маҷ хылаԥшра азызуазгьы. Аҳәынҭқарра иахагылаз ауаа, Нестор аԥхьа
днаргыланы, ԥсыхәа ахьынӡамаз ала ирымаз еиҩдырҷҷон, еихыршон.
Сара сгәаанагарала, абри ахәылԥаз иабзоураны, Иуа Коӷониа шьаҿа-шьаҿа хыхь-хыхь деиҭаҳәахеит, Нестор Лакоба иҟынӡагьы абри ашәҟәы аҭыжьразы аҳәара ҟаҵахеит. Усҟантәи аамҭала уаҳагь ҟалашьа амаӡамызт. Ашәҟәҭыжьра иазкыз азҵаарақәа
зегьы Н. Лакоба иахь рымҩа шхаз, насгьы ари азҵаара аламала аӡбара шымариамыз
удырбоит Д. Гәлиа, С. Ҷанба, Н. Марр, А. Ҷоҷуа уҳәа иаанханы иҟоу ранҵамҭақәа. Аԥсны
аизҳазыӷьара, доуҳала уи аҿиара иаҵанакуаз збарҭаз Нестор абри аус дахаҵгылт, дадгылт, уамашәа иубартә аиԥш иаарласынгьы 20–21 шықәса ирҭагылаз апоет қәыԥш
иҩымҭақәа хаз шәҟәны адунеи рбоит!
Лассы, 1925 шықәсазы, Аԥсны
анапхгара абзоурала Иуа Коӷониа дҭалоит ажурналистика иазкыз Москватәи аҳәынҭқарратә институт. Ишдыру, Иуа уахь, Москваҟа
данцоз, инапҩымҭақәа зегь шьҭихит – дахьцоз игоит, даҽакалагьы ҟалашьа амаӡамызт.
Ашьҭахь-ашьҭахь ишеилкаахаз ала, Иуа уаҟа иаԥиҵоз раума, уахь данцоз иигақәаз
раума, мамзаргьы 1925 шықәсазтәи аҭыжьымҭа аҵыхәтәантәи адаҟьаҿ «Акьыԥхь аархаразы ихианы иҟоуп» ҳәа еиқәыԥхьаӡоу егьырҭ иҩымҭақәа раума, шамахамзар зегь
бжьаӡит. Ибжьаӡит иахьагьы-уаҵәгьы.
Ҳарзыӡырҩып абри азҵаара иазкны апоет иаҳәшьа Магәа Коӷониаԥҳа-Маан илгәалалыршәо лашьа иажәақәа:
«Иуа Аҟәа данаарга раԥхьатәи амшқәа руак азы, сара ишсаҳауаз Кәышә Коӷониа
диазҵааит: “Сышәҟәқәа абаҟоу?” Кәышә иааицәымыӷхан, – “Ушәҟәқәа ҳзаамгар ҳәа
ушәоума, хьаас ишԥаҟоуҵои!” – иҳәеит. Аха Иуа уи ацынхәрас, Кәышә иахь, – “Сара
сырҳәазо суманы уааит, сыздыԥсылахьаз сҩымҭақәа уаҟа аҭаҭын денгь еиԥш иҿаҳәаны
ишьҭаз ааныжьны… Сара исзууаз – сыздыԥсылоз кажьны уанаауаз!”»
Ҳәарада, убарҭ зхабар уаҳа иҟамлаз рыбжьара ибжьаӡраны иҟан Иуа Коӷониа
ԥсра зқәым ипоемақәа «Абаҭаа Беслан», «Хмыҷ шәырыцаҩ ныҟәаҩы» уҳәа, избанзар, иҭыҵны иҟамзаргьы, напҩырақәак раҳасабала урҭ Аҟәа иаанижьраны дыҟамызт,
убас аиԥш ала изгәакьан, игәы-иԥсы ирыҵан, дахьцоз игон. Бзиарас иҟалаз, арҭ
аҩымҭақәа еиқәдырхеит аҩада зыӡбахә сҳәаз ахәылԥаз аҿы апоет хашҭра зқәымыз
иқәгылара, абри ашьҭахь рҭыжьра ус иахаҵгылаз, иазыҳаҵҳаҵаз ауаа, даҽакала
иуҳәозар, 1925 шықәсазтәи Иуа Коӷониа ишәҟәы. Сара стәала, Нестор Лакоба
иҟаиҵаз ацхыраара, адгылара рауп абри аизга адунеи азырбаз. Асеминариа ҷкәын,
апоет қәыԥш, Иуа Коӷониа, ҳәарада, ихахьгьы иҟамызт, дагьақәгәыӷуамызт ишәҟәы
абас аиԥш ала иаарласны аҭыҵра.
Арԥыс аамсҭашәа, ауаҩреи аламыси рзышәаҳәаҩ Иуа Абас-иԥа абри аус аҿы
ихаҵгылаз, ицхрааз ирҵаҩцәа, иаԥхьагылаҩцәа ргәыбылра, иуҳәар ауеит, ҿымҭԥсымшьа адамра иҭаигалт. Зегь раԥхьаӡагьы ари ахәылԥаз аиҿкааҩцәа Симон Басариеи Кондрат Ӡиӡариеи рааԥсара, рыдгылара иртәыз игәыбылра. Атәыла анапхгара,
аԥсуа ҳәынҭқарра қәыԥш изыҟарҵаз агәцаракра, азҿлымҳара.
Иара уи адагьы, аамҭа ҿыц азышәаҳәаҩ, аӡыргаҩ («Сыԥсадгьыл, сыԥсадгьыл, уеиҵамхан уажәшьҭа!») акомҿар ҷкәын Иуа Коӷониа, ҳәарада, Нестор Лакоба хаҭала дидыруан.
Аҟәа аҵара зҵоз, ақалақьтә хҭысқәа ирылахәыз Иуа иакәым дарбаныз усҟан Нестор
дыззымдыруаз, иӡбахә зымҳәоз, знык иадамзаргьы дзымбацыз, инырра змамыз? Иара
Нестор ила акәын уи аамҭазы Москва аҵара зҵоз, Иуа дназлаз астудентцәа, аматериалтә
цхыраара шроуазгьы. Агәалашәарақәа изларҳәо ала, Москвантәи ичмазаҩы бааԥсны
иааргоз Иуа иԥыларазы Нестор Аполлон-иԥа имаҵуратә машьына риҭоит…
Аха, хадарала, сара араҟа сыззааҭгыло И. Коӷониа раԥхьаӡатәи ишәҟәы иаҭыҵшьахаз ауп. Ҳаԥсуа поезиаҿ иахьа уажәраанӡа ԥсахшьа змам, еиҳа ирылыҳәҳәо апоезиатә
шәҟәы. Сгәы зызҩо, зыгәра зго сгәаанагарала уи иаҭыҵшьахаз абас акәу џьысшьоит.
Даҽа гәаанагарак, даҽа аргументқәак змоу ыҟазар – урҭгьы ҳарзыӡырҩып.
Иҟоуп иаԥсоу аусқәа рзы, абиԥарақәа ирыхәалашазы енагь ихианы игылоу, уаҵәтәи
амш ахь иҳаԥхьо, ахара инаԥшуа ауаа.
Ҳаԥхьаҟагь еиҵагылалашт ауаажәлар рыбжьара аума, ачынуаа рыҩнуҵҟа аума, урҭ
иреиԥшу, ус аиԥш ихәыцуа.
Насгьы, зегь ирыцку: иҟоуп Анцәа дызхылаԥшу аус!
Иҭабуп ҳәа ауп абарҭқәа раан убас аиԥш иҟоу ауаа рахь ҳарҭ инеимда-ааимдо
иаҳҳәалаша!..
Аҵыхәтәан, аҩада исҳәахьоу иацҵо.
Ишдыру, адунеи зегь аҿы амилаҭ поетцәа дуқәа, амилаҭ аклассикцәа ҳаҭыр
дула иалкаауп, иуԥыло рбаҟақәа рнаҩсангьы иаԥуп рмузеиқәа, ирызку афондқәа,
рнапҩырақәа рыҵәахырҭақәа. Пушкин знык иадамзаргьы Петербурги Москвеи дахьааҭгылахьаз, ма дзыҩназ ахыбра иадҩылоуп убраҟа, убри ахыбраҿ апоет дшыԥхьахьаз, абасҟаамҭа дшахыз, мамзаргьы, абраҟа, абри аҩнаҿы, абри аамҭазы, иҩызцәа
«Борис Годунов» дшырзаԥхьахьаз… Убас иналукааша аурыс шәҟәҩҩцәа зегьы. Џьара
Грибоедов ихьӡ уԥылап, џьара Лермонтов, Белински, Некрасов уҳәа. Урҭ зегь рыхьӡқәа,
ирызку адҩыларақәа, рыӡбахә араҟа еиқәыԥхьаӡатәума? Санқәыԥшыз инаркны, Аԥсны
анҭыҵ, ахара, урҭ адҩылақәа, адсалақәа ҵҩа змамыз амҩасцәа реиԥш саргьы сылаԥш
ааныркылон, амилаҭ литература аҭоурых иазкыз дунеик узаадыртуан.
Иуа Коӷониа иакәзар – иҟам уи Аҟәа дахьынхоз, иӡбахә еиҭазҳәаша хыбрак,
ҩнык (Аҟәеи Москвеи рҿы аҵареиурҭатә хыбрақәеи дзыҩназ азеиԥшынхарҭақәеи
алаҳамҵозар).
Иабацәа Кәтолтәи рҭыӡҭаԥ, Абас Гьедлач-иԥа Коӷониа икәасқьа ду, икәасқьа
еихҳәа-еиҵҳәа аҟнытә иаҳзаанхаз 1973 шықәсазы иҭыҵыз сышәҟәы «Ажәа аҳәаақәа»
аҟны икьыԥхьу афотосахьа заҵәык ауп. Шықәс 30–40 раахыс смаҵура иатәны, сышәҟәыҩратә намыс иатәны ачынуаа рыбжьара изныкымкәа азҵаара ықәсыргылахьан,
раԥхьаӡатәи ҳпоезиатә хәылԥазы ахьымҩаԥгаз, «Абаҭаа Беслани», «Хмыҷ шәарыцаҩ
ныҟаҩи» иахьрыԥхьаз ахыбраҿ ишахәҭоу, ишатәу аиԥш алкааразы.
Аха уаҳа умыԥсит! «Атәыла бгама, убри аҽны поет қәыԥшк иҩымҭақәак убраҟа
дрыԥхьазар», – ҳәа ушьҭарҳәоит, ма усшәа ргәы иаанагоит.
«Сгәы меиҵажәкәа сеихалап», мамзаргьы «Са саԥсыуоуп, са сгәы еицакуам, сазгәдууп Аԥсынра» ҳәа зыҩуаз апоет абас аиԥш иҟоу аҩырақәа, мамзаргьы ихагылаша
баҟак уҳәа гәхьаас иауимахыз. Урҭ ашықәсқәа раан Иуа убарҭқәа дрызхәыцуазҭгьы,
усҟан Иуа Коӷониа – жәлар рпоет Иуа Коӷониа иакәхомызт.
Санмаҷыз, 14–15 шықәса санырҭагылаз аамҭазы, Кәтол агәаны, амҩаду аҩганк
рҿықәан, «Коӷониаа рнышәынҭрақәа», «Ахыуаа рнышәынҭрақәа» ҳәа изышьҭоу
аԥсыжарҭақәа срыбжьысны санцоз, шәаӡыӡаракгьы анысҭаауаз аамҭазы, Иуа абраҟа
дшамадаз анысгәалашәалакь, еиҳа сгәы ӷәӷәахон, сшәаӡыӡара схыԥсаауан…
Апоет идамра, изқәаҭыԥ акәзар, аханатә, шықәсык ахь уеизгьы знык-ҩынтә саҭаалоит – исҭаалоит сгәы-сыԥсы еимыздо ахәыцрақәа, дысгәаласыршәоит «гәыр ҭыԥк
хьаас» иҟазҵоз, гәҭынчра змамыз ауаҩԥсы, агәлымҵәах. Исҭахы-исҭахым ицәырҵуеит
«цәарҭа ахьыҟамтәи» адунеи анаур. Исԥырҵуам «стәаз цқьа схәыцып, сеиҭахәыцып…»
– афранцыз скульптор Роден еицырдыруа иаԥҵамҭа «Ахәыцҩы» ашҟа, адунеи ақәзаара,
ауаҩԥсы имариам инысымҩахь, ӡбашьа змам азҵаарақәа рахь ҳхьазырԥшуа ацәаҳәа.
Абас еиԥш иҟоу ауаа лашақәа, урҭ змадоу аҭыԥ ԥшьақәа ракәхап изызку, зны иреиҳаӡоу апоетцәа руаӡә, Петрарка ду ииҳәаз, шәышықәсала иаауа ажәа:
#
Ари ас шакәу, Иуа ԥсра шиқәым, ҳабжьара дшыҟоу, еснагь ҳауаажәлар дышрылагылоу
атәы аханатә ҳаԥсуа поетцәа рҳәатәы-рыҩтәы иацуп. Дыҟам даҽа аԥсыуа поетк, аԥсыуа
шәҟәыҩҩык, Иуа Коӷониа иаҟара ажәеинраалақәа ззыркхьоу даҽаӡәы. Ҳаԥхьаҟагьы
ари ас акәымхар ауам.
Ҳгәыла исеиҳәон: – Дад, уаҳҭаа,
Дад, уаҳзаԥхьап «Абаҭаа»...
Иуа Коӷониа аԥсуа литература қәыԥш даалагылеит иаразнак, иаакылҟьаз амреиԥш,
уи даалагылеит раԥхьаӡагьы диепиканы, апоемақәа ааба дравторны. Урҭ ҭыҵит
шәҟәыкны, иара автор иԥсы анҭаз, 1925 шықәсазы. Ҩышықәса, ма иамуӡар хышықәса
рыҩнуҵҟала иаԥиҵаз роуп дара.
Иуа Коӷониа иқәра ззымдыруа ипоемақәа аашьҭыхны данрыԥхьалак, арҭ зҩыз
21–22 шықәса ирҭагылаз иакәым, аԥсҭазаараҿы аԥышәа ду змоу, ашәҟәыҩҩраҿгьы
знапы ԥҽхьоу аӡә иоуп ҳәа игәы иаанамгар залшом. Избан акәзар, убриаҟара
иҩымҭақәа рҿы асахьаркыратә хаҿқәа нагӡоуп, убриаҟара рымҽхак ҭбаауп азҵаарақәа
иқәиргылаз, убриаҟарагьы ибеиоуп апоет ибызшәа. Абаҩхатәра иаша заҵәык ауп
ажәреи аҿареи усс имкыкәа убарҭ реиԥш аџьашьахәқәа зылшо.
Иаразнак Аԥсны иалаҵәеит апоет раԥхьатәи ишәҟәы. Хҭыс дуны иҟалеит уи аҭыҵра.
Иаԥхьон уи ашәҟәы, ашьха ахьшьцәа рҭыԥаҿы, иаԥхьон, аҭаацәа анааилатәоз ахәлбыҽха ацәымза рыдырҷҷало, иаԥхьон ачымазаҩ дахьышьҭаз аҷаԥшьараҿы, нас, ишнеи-шнеиуаз, жәпаҩыкгьы ҿырҳәала ирҳәо иалагеит.
Усҟан аҿар иҩагылаз, дызусҭада уи ишәҟәы анырра знамҭаз?! Уи ҳлитература
ашьаҭакҩы д. и. Гәлиа иҩымҭақәа инрываргыланы алитература гьама ҳаранакит, ҳабацәа рышьҭамҭа иаҳагьы ҳазҿлымҳаны ҳҟанаҵеит, ҳмилаҭ хдырра шьҭнахит.
Иахьагьы, уаҵәгьы, наунагӡагьы ҳгәы иҭахәхәа иҭоуп, имҩашьаӡо ҳаԥхьа игылоуп Иуа Коӷониа ипоемақәа рфырхацәа рхаҿсахьақәа. Абар ҳаиҭанарыхәаԥшып урҭ:
хьӡык ҟаҵашәа ԥҳәыс даазгарцы иақәызкыз, заамҭала ихаҵа ӷьеҩыз, аҽыбӷа ҟаза,
аҽыуаҩ хаҵа, зшәақь ҭаҳәҭеида зыбӷа икыдыз, аԥсаатә мҩас абла ҭызҟьоз, аԥслаҳә
мҩас абӷа ԥызҵәоз, Нхыҵи-Аахыҵи зыхьӡ еиныҩхьаз, Аԥсны иааӡаз, аԥсуа хаҵа
Абаҭаа беслан. Ҭеиҭыԥшла ауҩаса, иара итәылаҿы аҳас ирымаз, иааиҭахымхазгьы
рхы хызсоз, аҳәацыркь Зосҳан Ачба. Бназара ҳәа хара ицалоз, ахра ҿҟьара ԥсшьарас
измаз, аӡыжь ҵауыла зхатәоу, захҭарԥарқьақьагьы хыгьыжьыло Хмыҷ шәарыцаҩ
ныҟәаҩы. Ақәла дзыԥсахыз, аԥшатлакә-шәаџьҳәаҩ аҟырҟырҳәа иарччаз, зыԥҳәыс
цәгьаԥсышьала иҭалырхаз, зҵәыуара ҟамҵаӡакәа зҭахцәа анышә иарҭаз Мзауҷ. Зҭаца
ԥҳәысеиба – Енџьы-Ҳаным рыжәлантәык дахьиццаз хьымӡыӷ дус изшьаз, сыҟамзар
ауп ҳәа иқәгылаз, аӡәаӡәала зашьцәа звыршьааз, агәымбылџьбара Алмахсиҭ Маршьан. Геи-шьхеи рыбжьара ибжьаз есқьынгьы, зыбжьы мыцхәӡа иҿацаз, ақәылацәа
нзырҵәаз, зҳаблеи зҳәаҭҳаи хынзырҳәыз Мшәагә-хәыҷ хаҵакьаҿ. Шәантәылантә аҳас
иамаз, уахьихәаԥшуаз еиҭаҳәатәыз, илаша-лашо инаӡа-ааӡаз, зыжәҩахырқәа мыцхә
иџаџаз, зыбла ҭбаақәа мраҵарс иԥхоз, дааихуҵәаратәы зӡара паз, Нхыҵи-Аахыҵи
ирыбжьагьежьуаз ашәаныуа мырзаҟан. Чаԥашьалеи ԥшреи-сахьалеи иаҩцамыз
ауаҩеиқәа, гәаҭалеи шьамхылеи мыцхәы иӷәӷәаз, зыбжьы бџьарс изызхаӡоз, лакҭа
цәгьала ауаа зыршәоз, Аԥсны агәы змаз аԥсуа хаҵа, заамҭа аҵас-қьабз цқьа изҵахьаз
ашәба Данаҟеи.
Ишаабо еиԥш, зда царҭа амам ала иааркьаҿ-ааркьаҿны, аха исахьарку жәала еибыҭоу арҭ апоемақәа ирылоу ауаа рхаҿсахьақәа есқьынгьы ҳаԥхьа игылоуп, иаҳхашҭуам,
иажәуам, еицакуам. Урҭ хәыдақәам, еицырдырхьеит, шамахамзар зегьы рыӷәӷәамҭа
иҭагыланы ауп ишаабо, рхәыҷреи, рқәыԥшреи, рыҭаҳмадареи далацәажәаӡом автор.
Уи игоит арҭ ауаа рыԥсҭазаара иалхны иаҳа дара рҟазшьеи рылшарақәеи аазырԥшыша
хҭыск. ҟазшьалеи гәҭакылеи дара-дара еиԥшым: џьоукы зышьҭоу бзиара мацароуп,
урҭ уаа ҳалалқәоуп, егьуааӷәӷәақәоуп; егьырҭ аарԥшуп уаа цәгьақәаны, рыцҳашьара
рыламкәаны, ауаҩы ишьра амҵ ашьра ирзаҩызаны, аха иазгәаҭатәуп, дара убарҭгьы
иуа Коӷониа иааирыԥшуеит агәамч ӷәӷәа змоу, имшәо, шьҭахьҟа ахьаҵра ззымдыруа
уааны. Абарҭ заамҭала ихацәа ӷьеиҩцәаз рфырхаҵаратә кодекс иаҵанакуеит: аламыс,
ахьӡ-ахьымӡӷ, ашьоура, абзиабара, агәаӷ, аҳаҭырбара уҳәа убас жәпакы.
Абаҭаа беслан зыхьӡ наҩхьоу уаҩуп, уи илшом ауаа ишырбац қыҭа ӡӷабк лаагара. «Абаҭаа иаргьы дхаҵан, хаҵалагьы иқәнагоз дааигеит!» абас рҳәароуп Нхыҵи-Аахыҵи. иуа Коӷониа ифырхацәа дара хаҭала ирҭаху мацарала изныҟәом, анаԥшцәа
ирҳәарызеи – абри ауп еиҳаракгьы мчыс ирыхо.
Абаҭаа ԥҳәыс дымҵаирсуеит, аха мчыла, лара дақәшаҳаҭымхакәа акәхарушь?!
Ҟалашьа амоума! Уи ӷьычроуп, уи ламысдароуп. Беслан идыруеит лара дшақәшаҳаҭу,
уи идыруеит лыԥхыӡ шана блала ишылбаз. «Ахан ахьгьы днаԥшын, Ҳаниф хәаша
дналҿаԥшит». Убасҟан иаргьы ларгьы блала рыгәра еибагеит, еибырҳәеит дара шеизшаз. Уи абзиабара азыҳәан аҩыџьагьы иҟарымҵара иҟоузеи! Ҳаниф дԥыххаа дцозаргьы дыԥоит ахан ахьынтә, мап ицәылкуеит лара дзызҳәаз аҳәынҭқар иԥа. ус анакәха,
мап ацәылкуеит тәыла дук аҳәынҭқар ԥҳәысрагьы, усс илымам лабацәа ргәынхарагьы.
Беслан иакәзар, игәаӷьыуацәоуп изқәикыз, аха дымҵарсны дигароуп лара. Ар акәшан
игылоуп, дырԥыхьашәар усгьы дыршьуеит, аха дыршьыргьы дыршьааит, Ҳаниф лахь
имоу абзиабара ахьӡала. Заҟа иҳаракны иргылоузеи Иуа Коӷониа абзиабара!
Хмыҷ шәарыцаҩ ашәарах ишьит, аха иахьакәым иаҿаҳаит: «Уа дгьыл цәгьаӡоуп,
каӡӷы кнаҳауп, ус анеира мариаӡам». Дадызцалазеи, даахынҳәны иҩызцәа рахь дааир,
иагьаҩгьы шәарах мшьыкәа ихынҳәхьеит. Мап, ус илшом хмыҷ шәарыцаҩ ныҟәаҩы!
Ихы реиԥшитәрыма згәы ҭрысны игьежьыз иҩызцәа? Ус дныҟәар, жәлары ирмаҳар
ҟалашам, нас ишԥеизырҳәо Хмыҷ? Иҵегь иӷәӷәоу, жәлар ирзеиԥшу уск ааҵысыр, игәра
ганы драԥдыргыларыма усҟан иара дызлиааз ауаа? ус анакәха, Хмыҷ игәымшәарала
апоет иҳаиҳәоит: амҩа иқәлаз, имҩа шьамҩазаргьы инаигӡар ауп. Игәы иҭеикыз
уадаҩзаргьы анагӡара илшароуп! Мшәагә-кьаҿ иҳаблеи иҳәаҭҳаи имырхынҳәыр,
дхаҵоума нас? «Далаа рҭакәажәцәа ихыччап, иаҳаҭырқәа каԥсаӡап».
Ашәаныуа мырзаҟан иԥхьан Қәҭешь дкылыргеит, иабџьар имхны дбаандаҩыртәырц.
Агубернатор дцәажәоит:
Ишуаҳаз еиԥш, ари атәыла
Усла иртәыртәит ҳара ҳар.
Уабџьар шьҭаҵа иаауҟәныхны,
Ӷас думкуазар ҳа ҳҳәынҭқар.
Мырзаҟан, дгаӡоума, идыруеит иусқәа зеиԥшроу, аусҳәарҭа ар акәшан ишгылоу,
идыруеит ара еибгала дшыздәылымҵуагьы, аха дцәажәеит иара ишихәҭаз:
Уи еиԥш ажәа смаҳаӡац,
Ус сазҳәо рзы исыҟәным,
Уажәа иуҳәаз наугӡарц,
Уааи! Ухала исыҟәных!
Абарҭ апоемақәа, шамахамзар, зегьы ҭоурыхтәқәоуп, автор иара ихаҭа ишырзиҳәо
еиԥш, иҟалахьоу ажәабжьқәоуп. Урҭ рфырхацәа хадақәа, иаҳҳәап, Зосҳан Ачба,
Хьынкәараса, Бабышь, Алмахсиҭ, Асҭамыр, Ардашьыл – Маршьанаа, Аӡынба Мшәагә,
Ашәба Данаҟеи, Дадашьқьылиани Мырзаҟан уҳәа даҽа ԥыҭҩыкгьы аҭоурых аҿы иҟаз-иныз уаан, наҟ наскьаӡагьы акәӡам, XIX ашәышықәса актәи азбжазы.
Иуа Коӷониа инҭкааны иаҳирбоит урҭ ауаа ахьынхоз аҭыԥқәагьы: Дал, Мтҟьал, Шәаны, Џьгьарда, Ашәы, Шаԥсыӷ, Уарда уҳәа убас иҵегьгьы. Убри азоуп авторгьы изиҳәо:
Ари лакәым,
Баша жәабжьым,
Аамҭа гагам,
Ԥхыӡ еиҭаҳәам.
Ари иашаны иҟалахьеит,
Иахаану зегьы ԥсхьеит.
Иансаҳагьы иназҩит,
Иазыркьаҿны сагьаҟәыҵт.
Ари еиԥшқәа ажәабжьқәа
Иумҩыр, иумҳәар,
Иахаану маҷхар,
Ирхашҭуеит жәлара.
Ҵабыргуп, урҭ афырхацәа зегьы, неиҩымсрада, ажәлар рҿаԥыц ҳәамҭа афырхаҵа
Ԥшькьаҿ-иԥа Манча иеиԥш, иԥсадгьыл абираҟ даҵагыланы, аԥсуаа рыр ираԥызаны,
иқәлаз тәым ҳәынҭқаррак ар ирҿагыланы иқәԥауа, ма убра рхы ақәырҵауа убауам. Аԥсны аҭырқә сулҭанцәа ианрымпыҵархала нахыс дара ампыҵахалаҩцәа ршьаарҵәыратә
шьаҭарӡга политика амҩаԥгараҿы ирҭахын Аԥсны ҿацә-ҿацәла, жәлантәы-жәлантәыла
ашара, аҭыԥантәи аҳцәа ссақәа абӷа рыҭара, дара-дара реичырчара, иара убри ала
Аԥсны аҳ иҩныҵҟатәи иусқәа дырзымиааиуа иҟаҵара.
Иуҳәар алшоит, шамахамзар, Иуа Коӷониа ипоемақәа зегьы иҿаҿаӡа ирныԥшуеит,
ҭоурых ҵаҵӷәысгьы ирымоуп, убри еиԥш Аԥсны анҭагылазтәи аамҭа. Аԥсны аҿацәқәа
рҿы иҟаз аҳцәа рхаҳәатәы руан, «рхы азакәанқәа дара иаԥырҵон, кыр рымазкуаз
иҵыхәтәа ԥырҵәон». Зны-зынла дара-дара еичычалон, даҽазных, дара ԥыҭҩык
рҽеидкыланы аҳ ижәлаларын, ма даҽаӡәы, ирҭахымыз дықәырхларын. Урҭ реиԥшқәа
раан, иуа Коӷониа иҳәан еиԥш, «харада иҭахазгьы шьарда ижәпаҩӡоуп».
Шаԥсыӷ инхоз аҭауад Зосҳан ачба иқәихырц дашьҭалт Жанаа Беслан иԥацәа, аха еиликаарц иҭахуп урҭ рыуацәа, рҭынхацәа. Дшааиуаз Бзыԥан Маан кац иҿы дымҩахыҵит,
уантәи Гәылрыԥшьҟа дцеит, хылагьы Гәылрыԥшь-иԥа Сламбақь иҿы. Еиликааит уи абжьыуаа рҿгьы, Ӡаԥшь-иԥа Ҟәышлыҟә иҳәахьала, ҭынха дышрымам, устәи Ашәыҟагьы
дылбааит. Абарҭ рышьҭахь ауп, дара убарҭ аҭауадцәа ихы иархәаны Жанаа анықәих.
Папба Рашьыҭ даахыҵны Дал дақәлоит, деимиҵәоит Мшәагә. Маршьанаа дара-дара
ықәибахуеит. Аҳ Аҳмуҭбеи, дара дышруазгьы, урҭ еинираалом, еиҟәикуам, ацәгьа зузгьы иқәнага дақәиршәом. Ҳаиҟәаҵып аҳгьы, иҟамзи ажәлар, аха џьаргьы иаабом аизара ҟаҵаны, ирзеиԥшу аус иалацәажәо, урҭ ахацәагьы дара рыхьӡала адҵақәа рырҭауа.
Аха уеизгьы иазгәаҭазароуп акы: урҭ афырхацәа, ҵабыргуп, дара-дара еиқәылоит, дара-дара еичычоит, аԥсны иазеиԥшу аус-аҳәыс хара иацәгылоушәа уаҩы ибар ҟалоит зназы, урҭ жәлары ирзеиԥшу ус хьанҭак аҭоурых рҿаԥхьа иаақәнаргыларгьы, иацәхьаҵып
уҳәо иҟам. Насгьы дара афырхацәа рхы-рыԥсы зқәырҵоз, иҳаракны иркыз: ахьӡ,
ахьымӡыӷ, аламыс, апату, ахаҵара, абзиабара, агәаӷьра – убас иҵегьгьы, милаҭ ҟазшьан
ауп ишаарԥшу. Урҭ зегьы рынагӡара, ма рыхьчара Аԥсуареи Аԥсни змырӡуаз, иҭызгоз
акы акәны иахәаԥшуан дара. Убри азы акәхап, Иуа Коӷониагьы ипоемақәа рҿы лассылассы епитетқәас урҭ афырхацәа изриҭоз «Аԥсны иааӡаз», «Аԥсуа хаҵа», «Аԥсны агәы
змаз», «Хратәыла иаԥоу» уҳәа убас иҵегьгьы.
Абарҭ ажәабжьқәа Иуа Коӷониа, иара ишиҩуа ала, иаҳаит ажәлар рахьтә, иҟалап
иажәабжьны, мамзаргьы иашәаны. Иҟоуп «Абаҭаа Беслан» ҳәа жәлар рҳәамҭа апоема, иара убасгьы ашәы Данаҟеи изку фрагментқәакгьы. Ма ашәҟәы ианиҵеит, ма ус
игәникылеит ишиҳәазҵәҟьа, аха нас:
Шәысзыӡырҩыр, ишәасҳәап
Иааркьаҿны аушәақә.
Изахьӡузеи «иааркьаҿны аушәақә» Ишԥеилкаатәу уи? даҽаџьаргьы автор иҳәоит:
Иансаҳагьы иназҩит,
Иаазыркьаҿны сагьаҟәыҵт.
Арҭ аԥшьцәаҳәак еицҿакны ирҳәо акоуп: аркьаҿра, иркьаҿны аҟәыҵра, аушәақә,
аха иркьаҿны аҳәара. Иуа Коӷониа иҩымҭақәеи ажәлар рҳәамҭақәеи реизааигәареи
реизыҟазаашьеи, насгьы дара урҭ апоемақәа ркомпозициақәа рышьақәгылашьеи
«маӡас» ирымоу ахьыҵәаху аазырԥшуа цаԥхазар ҟалап абарҭ ацәаҳәақәа. Апоет иаҳаит ажәлар еимырҟьа ирҳәоз ажәытә ажәабжьқәа, игәникылеит, нас иара
итәала «ирсеит», идунеихәаԥшрала еиҿикааит, игәы алаирԥхеит, ишьала иӡрыжәит,
жәлар рҿаԥыц злабеиоу ажәақәа рыла ибжьы рхеиҵеит. иит уаанӡа иҟамыз, ажәлар
рҳәамҭа шьаҭас измоу, иҳараку апоезиатә ҩымҭақәа. иубартә иҟоуп, апоет урҭ
ркомпозициақәа анышьақәиргылоз афольклор традициа хара дацәгылар шиҭахымыз,
уи ишьақәиргылар илшон апоема даҽак ала, иаҳҳәап: аепилоги апрологи аҭаны,
алирикатә хьаҵрақәа ргәыларгыланы, ҩба-хԥа махәҭа рыҭаны, ма, иаҳҳәап, иалоу
аӡәы ицәажәара мацарала ахҭыс аарԥшны уҳәа убас иҵегьгьы. Мап, уахь ихы ирхом
апоет, уи иҭахуп «иааркьаҿны аушәақә». Уи аганахь ала ҳахәаԥшып апоема «Хмыҷ
шәарыцаҩ ныҟәаҩы». Аԥхьаҩ изакәызаалак Хмыҷ ихы-иҵыхәа ҳәа акгьы издырӡом,
иаҳҳәап, ихәыҷра, иҭаацәара, инхара-инҵыра. Ҳара даабоит иҩызцәа иман ахра
данаҿало аамҭазы. Ихыҵәҵәа-хыҵәҵәаны автор иҳәеит ашәарыцацәа реилаҳәашьа,
рыкәша-мыкәша аҟәаԥа-ҿаԥа асахьа. Нас Хмыҷ иҩызцәа ргәы шыҭрысыз, урҭ ршьапы ахьакуаз ҭыԥк аҿы инартәаны, иара ахра дшаҿалаз. Иишьыз абқәа руакы абахә
ишаҿигоз ибганы иаргьы дшагаз, дышнеиуаз аӡыжь дынӡаакәкәала дышцаз. Ас
аҵкыс ирмарианы ҳәашьа узаҭомызт ари ахҭыс, иҳәаҵәҟьоуп анахь-арахь инарҵәи-аарҵәины акәымкәа «иааркьаҿны аушәақә». Аха уи иамыхәазар иагьаԥырхагамхеит
апоет игәҭакы аарԥшра, еицамкуа асахьаҩыратә хаҿсахьа аԥҵара. Избан акәзар,
апоет инарҭбааӡаны ихы иаирхәеит егьырҭ аҟазара ахәҭақәагьы, иаҳҳәап: зегь
раԥхьаӡагьы еилыкка иҟаз асиужет иақәнагахашаз ажәа, аритм, аемоциа. Абас ала,
ари апоема изҩыз аушәақә иркьаҿзаргьы ирласкьеит аҵауылара. Егьырҭ зегьы
ҳарҟәаҵып, иаагап шьхатәылатәи аԥсабара сахьа шҭихуа:
Мҩа бзиамызт, дгьыл еиҩыцәын,
Хаҳәи мақьеи рацәаӡан,
Хра башамызт, ҵлак убомызт,
Ҳаԥи ҳаҩалеи ихиаӡан.
Уа хра маҷым, зегь заҿалом,
Бнатә шәарахгьы рацәаӡоуп.
Ҽыла, гәыжьла уаҩ дызхалом,
Хра ҭакнаҳауп, егьхаҳәроуп.
Дахьынаԥшуаз ҟәаԥа-ҿаԥан,
Археи ҿаҩеи зегьы ибон.
Џьара бгаран, џьара ҿҟьаран,
Џьара храцәгьан иҩашьҭын.
Уаҳа еиӷьны иамам аҳәашьа. Ажәақәа зегьы ашьха ҳауа еиԥш иласуп, реишьҭагылашьагьы еихышәшәо ицоит. Ажәеинраала аҵакы уамашәа иахәоит аритм. Ахра иаҿоу,
акакала ишьапқәа нарс-нарсуа дышнеиуа еиԥш, ацәаҳәа шоит хазы-хазы, уи иацхраауеит ганкахьала еиуеиԥшым асахьақәа рцәыргара, даҽа ганкахьала – иарҵаруеит
аемоциа:
Мҩа бзиамызт, \\ дгьыл еиҩыцәын,
Хра башамызт, \\ ҵлак убомызт,
Уа хра маҷым, \\ зегь заҿалом.
Хра ҭакнаҳауп, \\ егьхаҳәроуп.
Џьара бгаран, \\ џьара ҿҟьаран,
Џьара храцәгьан илашьҭын.
Иуа Коӷониа мыцхәы ибзианы идыруан ажәа акапан, ажәа аҭыԥ. Ҳзыхцәажәо
аҩымҭаҿы мчыла, хәцәарххарыла иҳәоу ажәак, ма арифма иақәшәоит ҳәа, мамзаргьы бжьы ҭгагас, изаҳауа «дыд бжьуп» рҳәартә еиԥш џьарамзар џьаргьы ажәак, ма
цәаҳәак ҳԥылом. Апоет ибла иамбац, цқьа ибзианы изымдыруа маҭәарк дахцәажәом.
Шьхатәылатәи аԥсабара ргәырӷьагас, гәыҭгагас иман Иуа Коӷониа. Ашьхақәа рыԥшӡара
адагьы урҭ ирнибаалон ахаҵара, ахыламырҟәра, аламыс аҳаракра. Уи даныхәыҷыз
инаркны шьхатәыла дашьцылан, гәыла-ԥсыла бзиа ибон, гәҭыӷьӷьалагьы дазышәаҳәон. Убриазы акәхап, апоет аҵыхәтәантәи имшқәа раан, аԥсра даналага, ашьхақәа
рааигәара, арҩаш абжьы ахьсаҳауа Џьгьарда ахәҵаҟа сыжәга ҳәа иҭаацәа дызрыҳәаз.
Усоуп, аа, уи хратәыла даԥан, хратәыла дашәаҳәаҩын.
Иуа Коӷониа дгәырӷьаны даԥылеит Аԥсны Асовет мчра ашьақәгылара. Д. Гәлиеи
С. Ҷанбеи дрывагыланы даақәгылеит уи Аԥсны азыҳәа дыхьӡырҳәаганы, дшәаҳәаҩны.
Аԥсны акультура аргылара дазыҳаҵҳаҵо, аршәҭра, аркакаҷра имаӷра ԥхьарҵәаны
дазгылоит. Уи иҭахуп ҵарала, дыррала деиқәных дыҟазарц. Дцоит Москваҟа, Аҳәынҭқарратә журналистикатә институт дҭалоит.
Шәара шәазхәыц, аԥсуа ҷкәын, зтәылаҿы еицырдыруа ипоетхахьаз, кәымжәылеи
кабалеи деилаҳәаны, аҵара сҵоит ҳәа Москва еиԥш ақалақь ду аҿы инеира, насгьы
иԥсҭазаара. Хышықәса инареиҳаны аҵара иҵоит, иҽадцаланы, Москва. Аха еиқәшәом
инасыԥқәа, изынагӡом игәҭакы. Иаалырҟьаны дычмазаҩхоит. Иашәақәлацәа иҵагыланы Аԥсныҟа дааргоит. Ииуль 14, 1928 шықәсазы иԥсҭазаара далҵуеит. Джуп иқыҭа
гәакьаҿы, Кәтол.
Иуа Коӷониа иажәеинраалақәа зынӡак 34 роуп иҟаӡоу. Урҭ, иҭоурыхтә поемақәа
реиԥш акәымкәан, реиҳараӡак иара апоет дызҭагылаз аамҭа иазҳәоуп. Иуа Коӷониа
иҩымаа рхианы арҳәара даналагоз, арахәыцқәа ԥымҵәар, аԥсуа литература дазгылараны дыҟан зда дамоуцыз алирик ду, аха иахьа ҳнапаҿы иҟоу ажәеинраалақәагьы
аԥсуа поезиаҿы аҭыԥ ду ааныркылоит. Иахәҭоуп иазгәаҭазарц, Иуа Коӷониа ирҿиамҭа
зегьы неидкыланы ҳрыхәаԥшуазар, ҳәара аҭахума, уи епикк иаҳасабала иаҳа
дыӷәӷәаны дцәырҵуеит. Илирикатә жәеинраалақәа тематика хәҭаала ҳахәаԥшуазар,
уаҩы ишар ҟалоит хы-хәҭакны: аграждантә лирика, афилософиатә лирика, насгьы
апеизажтә лирика.
Агәаҟра дуқәа ахго, уаҳа наламкәа иааԥса-икараха иааиуан Аԥсны. Амҳаџьырра…
Иҭацәит ақыҭақәа, ақалақьқәа. Уи ахамышҭыхә иацәынхаз рзыҳәангьы бӷеиҵыхра
дук зыҟамлеит, ԥсгаха рнаҭомызт аурыс ҳәынҭқарцәа рколониалтә политика. 1917
шықәсазы иҟалеит Октиабртәи асоциалисттә револиуциа ду. Иахырҳхәеит аурыс
царизм – «ажәларқәа рбахҭа», уи ахҭыс дуӡӡа деигәырӷьаны Иуа Коӷониа иҩуан:
Аԥсҭҳәа иқәымҵӡоз убаӡом,
Урҭи ԥшаӷәӷәеи иргаӡеит.
Аԥарда лашьца ԥнажәжәаӡеит,
Ицҟьашәҟьа иаман ицаӡеит,
Ихәаҽуазгьы рыԥсыргеит…
Аха Аԥсны ус ишыхәаҽыз иаанхеит, иахаԥан аменшевикцәа раҳра шьаарҵәыра.
Абас шәакәызгьы, ара имҩаԥысуан ахақәиҭразы аџьажәлар рықәԥара.
Урҭ реиԥш аамҭақәа игәаларшәо Иуа Коӷониа иԥсадгьыл Аԥсны ихы азырханы иҩуан:
Аԥарда еиқәаҵәа цеицеиуа
Иухаԥан уара,
Аԥҭа еишьыл еидгәыԥла
Иухатәан зынӡа.
Аԥша ҟәанда зны-зынла
Иуслон уара,
Иуанаҳәон хәыҷы-хәыҷла
Уаамҭа аара!..
Аҵыхәтәаны аԥша ӷәӷәа
Уамжьаӡеит уара,
Иқәнацеит аԥҭа,
Ицҟьашәҟьа зынӡа!
Сыԥсадгьыл лашара,
Уеиҵамхан уажәшьҭа,
Сыԥсадгьыл, сыԥсадгьыл,
Уеиҵамхан уажәшьҭа!
1921 шықәсазы Аԥсны ишьақәгылт абас апоет дгәырӷьаҵәа дызԥылаз ахақәиҭра.
Зхы иақәиҭхаз аџьажәлар ргәы раҳаҭны адгьыл иқәлеит, нап адыркит тәрада анхара.
Ахрестоматиатә жәеинраала «Тәрада анхара» ҳәа хыс измоу аҿы апоет инапҟазала
иааирыԥшуеит урҭ ашықәсқәа раантәи ажәлар ргәаҳәара.
Абна бзарыбзаруа иаҵәабӷьыла ихҩоуп,
Адгьыл ҳаскьын-какаҷла иқәҵоуп.
Аарыхра, рҽеибаркны, шьҭа аҿыхра рҭахуп,
Амҩақәа сабоуп, ҳәынҵәак убаӡом.
Нҭыҵҟа абаҳчахь аҽбыгакәабжь гоит,
Џьара-џьара ахкаарақәа арахә ҭадырҳәуеит,
Шәаҳәабжьуп, ҿыҭыбжьуп, игәырӷьоит жәлара,
Гәырҩацәгьа рымам, иаҿуп анхара.
Аҳы, аџьажәлар, шәынха шәмаашьакәа,
Аҽбыгеи ажьаҳәеи цқьа ӷәӷәала ишәкы!
Ирдырааит, ирхамышҭааит шәынхараҿы ԥырхагас иаиуа
Еигӡара ҟамҵакәа ишшәырхыша даргьы!
Иуа Коӷониа ибзианы идыруеит аџьажәлар агәаҟра ирхыргахьоу, уи лассы-лассы
дазхәыцлоит уи аамҭа хьанҭа, маҷҩык қьаф аныруаз, еиҳараҩык ангәаҟуаз, игәалаиршәоит амучацәа, жәлар рыргәаҟцәа:
Адунеи аҿы, аԥсабара,
Қьафла дыҟан иара ихала,
Ажәлар ыҟан иааигәара,
Аҳас дрыман имацара.
Аха наунагӡа уи изымгеит иқьаф аамҭа.
Ихала ишихьӡыз дгьыл нцәа
Иҵыхәтәа ԥнаҵәеит ажәлар рымч!
Адунеи апролетарцәа рвожд дуӡӡа В.И. Ленин иԥсра аџьажәлар зегьы ргәы ҭнашьааит. Иуа Коӷониа иҩуеит уи иазкны ажәеинраала:
Зықьҩык, миллионҩык ргәы ҭаҵәыуоит,
Илиа-иԥа Ленин дырцәыԥсит,
Аџьажәлар гәжәажәо еибаргәаҟуеит,
Ҳарҵаҩ хшыҩ ду даабаӡом.
Аха апоет агәра ганы дыҟоуп авожд ду иуси иҵареи ԥсра шрықәым:
Владимир Ленин иԥсыз рахь дыҟам,
Иуасиаҭи иажәеи зегьы бзоуп!
Иара иусқәа кәараҵашам,
Имҩа иаша аџьажәлар ануп.
Иуа Коӷониа иқәыԥш аамҭа дшықәызгьы еиликаауа далагеит аԥсҭазаара аҟыба-ӡыба.
Уи ибзианы идыруеит ауаҩы иԥсҭазаара агәырӷьара шацу еиԥш агәырҩа хьанҭарагьы
шаԥшьу. Ауаа зегьы мҩакы-мҩак рымоуп, аха дара амҩақәа зегьы шеиԥшым еиԥш,
ианылазгьы еиԥшны изанысуам. Иуа Коӷониа имҩа апоет имҩоуп:
Сымҩа маҷым, ихароуп,
Сгәы иҭақәоугьы крырҭахқәоуп,
Сыгәҭыхақәа рацәаӡоуп,
Саҟәыҵыргьы ԥхашьароуп.
Аха есымшагьы ус игәы аҳәо дыҟам, зны-зынлагьы ицәыласлоит агәкаҳара,
агәыҩбара.
Сгәы сархәыцуеит, ӷас исымоуп,
Сымч сылх иама ицеит,
Сгәы сарччом, цқьа саргәырӷьом,
Сзеилаҳаша ак снарбом.
«Са сзыниазеи?» – ҳәа ихы азҵаара аиҭоит апоет, аха цқьа еилкааны аҭак аабом
ажәеинраалаҿы. Чмазаразар? «Ацәарҭанхала кыр дзанымҵыр, дшану ԥыҭракгьы
днаскьоит!» Аха усҟан ишԥеилкаатәу?
Калам ҵарлеи нап ҟазалеи
Сгәы иҭоу бӷьыцк аҿ исзыҩуам,
Ажәа хаалеи, ажәа ԥшӡалеи
Сгәы иҭоу қәлак иҿ исызҳәом!
Ҳәара аҭахума, арҿиара аус ус мариам, иргәаҟгоуп, иџьабаауп, уаҩы иқәымҿиаргьы
ҟалоит. Игәы иҭоу зегьы абӷьыц изанымҵар, игәы иҭыхо зегьы ишахәҭоу еиԥш
еиқәыршәаны аӡәы иҿы изымҳәар алшоит. Уи еиԥш агәҩарақәа апоет ицәыласуа даналагалак, изҵысуеит ахәыцра хьанҭақәа:
Стәаз, цқьа схәыцып, сеиҭахәыцып,
Сгәы сҭахәыцып, сыччарым.
Абасала уи иҭахуп игәҭыхақәа цқьа ишәарц, изарц, ццакрак иламырскәа аҟәышра
ааирыԥшырц.
Иуа Коӷониа иажәеинраалақәа жәпакы рҿы мыцхәы дақәшәаны иааирыԥшуеит
аԥсабара асахьақәа, Аԥсны уи аҟара зҽыззымыкшо аӡынрагьы. Аԥсабараҿы иҟало-ианыло рсахьа ҭихуеит уи. Аха урҭ наԥшыхақә иаабо мацараҟны даангылом. Уи илшоит
урҭ асахьақәа иара иҩнуҵҟа издырҵысыз ацәалашәарақәа ҳара ҳахьгьы ииаганы,
иҳазгәакьаны рыҟаҵара.
Схьаԥшит ажәҩан ахь,
Иагьысҳәеит абри:
– Оҳ, аҵых ԥшӡа,
Уарҳалла ихҟьоу!
Ҳаиԥырҵышт уаргьы саргьы
Мышкызны зынӡа!
Аӡын иаргәаҟыз ааԥын аԥсабара аинылара ианаҿу хәылбыҽхак, апоет ахәы
ԥшӡа дықәгыланы дазыԥшуеит амшын иӡаало амра. Еилыбзаауеит ашәаԥшь,
иааигәарагьы рҽаарысҭхеит аԥсаатә шәаҳәацәа. Апоет ибла зхәаԥшуа асахьақәа игәы
ҭдыргәырӷьаауеит, иҩнуҵҟа идырҵысуеит ахәыцрақәа шәкы, аха дмыццакыкәа аамҭа
неигарц иҭахуп, иара ихәыцрақәеи аԥсабара аԥшӡареи еилаҵәарц.
Ишазгәаҭоу еиԥш, апоет ажәала дбеиоуп. Аԥсабара асахьа данахцәажәо акәзар,
уаҟа иаҳагьы имҟәыҵаманшәалахоит ажәа сахьаркқәа рыԥшаара, аха уи мацара азирхом Иуа Коӷониа. Уамашәа иманшәаланы ихы иаирхәоит уи ашьҭыбжьқәагьы. Урҭ дара
рыбызшәала ирцәажәоит, ирылаҭихуеит асахьақәа еилыкка.
Аеҵәа жжаӡа
Иҭалон хланҵы…
Араҟа ажәа «жжаӡа» иҳанаҳәоит хланҵы иҭалаз аеҵәа аҳауа еимгәыцҟьаа, абжьы
ргауа ишлеиуа, иаҳнарбоит насгьы баша абжьы мацара акәымкәаны, уи ацыԥхь ацрыдды анеира ишаҿу.
Аӡын ҵых ҵаарҷҷо
Иаҿын ашара.
Ашамҭаз еиқәҵааны ишьҭоуп аԥсабара, акы унахьысыр, ма анышә унықәгылар,
ашьагрын еимаа еиԥш, аҷҷаҳәа ацәажәара иналагоит, ажәа «иҵаарыҷҷо», еиқәҵаа
ишьҭоу аԥсабара адагьы, иаҳнарҳауеит аҷҷаҳәа иго ашьҭыбжьгьы.
Абри ажанр иатәу ажәеинраалақәа данрыхцәажәоз ииашаны иазгәаиҭеит акритик
Ш. Инал-иԥа. Уи иҩуеит: «Аԥсабара асахьа ԥшӡа аҭыхра мацара анаҩсангьы, апоет
шьарда дрызҿлымҳауп ахьҭеи аԥхарреи, амра лашареи, аԥҭа лашьцареи реиқәԥара».
«Ашәарыцаҩ ашьха» – Иуа Коӷониа иажәеинраалақәа иреиӷьу – аԥсуа поезиа
аҳаракырақәа ируакуп. Ирҭеикӡаӡазеи автор урҭ 50 цәаҳәа! Дызусҭада ари аҩымҭа
афырхаҵа? Дшәарыцаҩуп, аха уи башак иакәым. Шьхатәыла ихәмацәак реиԥш идыруеит, иԥсы еиԥшгьы бзиа ибоит, уи еиликаахьеит аԥсабара «амаӡа», Ергьаа ихылаԥшуп,
Ажәеиԥшьаа изылԥхоит.
Иаабоит уи шаанӡа дгыланы, ажәытә ашәарыцацәа ишыҟарҵалоз еиԥш, аҭыԥаҿы
аӡәгьы дмырҿыхакәа, иҽеибыҭаны дышдәықәлаз, ихы-иҵыхәа, иҭаацәара, иҷкәынра,
дызлыҵыз, дахьынхоз иқыҭа уҳәа убас иҵегьы автор дрылацәажәаӡом. Апоет, урҭ рыла
исырхьанҭар сҭахым ҳәа иҳәоушәа ауп ишыҟоу. Ҳара иаабоит епизод заҵәык – ауаҩы
даҿалеит ахра:
Смачхәал цымцым ҭыҳәҭа змамыз
Сыхәда инахысшьын, снаҵысит.
Уи игәы иҭоуп ныҟәара дцарцы. Ашьауардын есқьынагьы иԥыруа ажәҩан иалазароуп, усоуп иара цәаҩас иамоу. Хратәыла иаԥоу ашьха дықәзароуп – уи ауп иара
иԥсабара. Дцоит уи ахра даҿалан, шьапԥынҵала, илаԥш ҵар ахуп икәша-мыкәша:
Сахьынаԥшуаз, ахра ҿҟьара
Сыԥса шкәакәала ихҟьаӡан.
Наҟ сыҵаҟа хланҵы лашьцан,
Гәаҩан, ҳәишран илашьҭын.
Ара еиҿырԥшуп алашареи алашьцареи. Хыхь ахра ҿҟьараҿы амра аҿаҷҷоит (амра
аӡбахә шҳәамгьы), асыԥса зегьы ҟәашӡа илашоит, иара убри аамҭазы ҵаҟа лашьцароуп,
гәаҩоуп. Ԥхьаҟа џьабаала ицо – алашара изыԥшуп. Уахь изымцакәа ихьаҩырны идәықәлаз алашьцара иԥеиԥшуп.
Хыхьи ҵаҟеи ус иҟазар, ашәарыцаҩ имариаша шԥаҟоу?
Сахьынаԥшуаз, нырцә аҳаҩа
Ихьӡыркызшәа исҿаԥхон.
Урҭ асахьақәа ҳабла ихгылоуп, аха ҳлымҳақәагьы ус иаанымхеит, агәгәаҳәа
иҳаҳауеит аӡиас рҩаш ду абжьы, аҟәҟәаҳәа ахаҳә дуқәа ахьеигәыднаҵо:
Кәыдры агәгәаҳәа, еибах-еибафо,
Ашьха асыԥса иаҿыҩрны,
Еихьымӡа-еиԥымӡо, игәамҵхамҵуа
Ахаҳәқәа еиҿажьуа ԥхьаҟа ицон…
Ара иҟоуп иџьоушьартә еиԥш асахьа контрастқәа: «ашкәакәа», «алашьца»,
«ахьӡыркы», аха урҭ ҵысра рықәым, иахьыҟац иҟоуп, шьҭыбжьы рхылҩуам. Убри
аамҭазы, абрахь урҭ ашьха ҿаҳақәа зымҩа дырҭшәаз Кәыдры цоит «еибах-еибафо»,
«игәамҵхамҵуа», «еихьымӡа-еиԥымӡо». Ашәарыцаҩ ахра даҿоуп иҽҵаркәакәан, аха
амҩа:
Каҵәара цәгьан, каҵӷы бааԥсын,
Ахра аҿҟьара сахьазцаз.
Амш каххаа ишыҟаз, иааикәашәеит иаразнак, иҵысит амшцәгьа:
Адыд-мацәыс хра иаҿасуан,
Ҽынлан, хәлазшәа илашьцан,
Ҟәаԥа-ҿаԥа, хра ҭакнаҳа
Аԥсҭҳәа хылԥа рхарԥан.
Ашәарҭа дҭагылт ауаҩы, уажәы-уашьҭан иалшоит ахра далҟьар, имҩабжара дымнеиц макьана, игәахәтәгьы дахьымӡац. Аԥсҭазаара аҟынгьы ус ҟалоит! Ауаҩы игәҭакы
дкәалкәало дшашьҭоу ак неиԥықәслоит. Иара Иуа ихаҭагьы, ауадаҩрақәа усс имкыкәа,
рҩашла аԥхӡы каҭәауа, Аԥсны азыҳәан дмышхәабзазаны даарцы имҩа бзиахә дшықәыз иамуит, ачымазара ихьӡеит...
Сынхалаанӡа мшыцәгьа бааԥсхеит,
Амра иԥхозгьы сымбаӡеит,
Сгәы мыҭрыскәа сагьынхалеит,
Насгьы иҟаз ак сымбеит.
Аха ус згәы каҳауа, згәы ҭрысуа уаҩым ашәарыцаҩ. Днаскьоит, амацәыс еишьыл далагыланы акаҵәара дхалеит, рыцҳарас иҟалаз, уаҟагьы ҭынчрамызт:
Уа сахьхалаз сзықәымгылеит,
Сахьцарыз ҳәа мҩа сымбеит.
Насгьы ҿыцха сҽынкасыжьын,
Суапа сықәыршәны снаиеит.
Ашәарыцаҩ аԥсҭазаараҟны аԥышәа бзиа иман, уи уажә адагьы ари еиԥш агәаҟрақәа
ихигахьан:
Са сашьцылан, сгәы мыҭрысит,
Сазыгәдуун иара уи.
Ирҳәоит, акыр зычҳаз акыр ибеит ҳәа. Еилгеит лассы амшгьы. «Хаҳәи мақьеи зегь
лашеит», ашәарыцаҩ иҳәоит:
Сыла аҵыхәа самеижьартәы
Шәарх хәангак снахьыԥшит,
Слабашьа ӷра сшәақь инықәырс
Сгәыбжьанацәа сырҵысит,
Ахылҩа еиқәа ҵысаанӡа
Сыла сшамжьаз еилсыргеит.
Аԥсҭазаараҿгьы усоуп ишыҟоу: аиааира агаразы ақәԥара иаҿу ауаҩы, амыҟәмабара
ихганы аиаша былгьы даназкылсуа аамҭа гәырӷьарахоит, уи иахьӡхоит агәыхәтәыхьӡара.
Ари аҩымҭа хьыршәыгә злеибыҭоу ажәа даараӡа ибеиоуп. Ара иаабоит, уаанӡа
ҳҩыра лексикон иаламыз: «амачхәал», «аҟашҭаҭла», «аҳәишра», «аҳаҩа», «аҿаԥара».
Аҩымҭа уанаԥхьо шьха ҳаракык уқәгыланы аҳауа цқьа лбааудоушәоуп уласкәантраӡа
ушыҟало, убас еиԥш ажәақәа раӡоуп, ахырҭәага иарҭәазшәа дара иахьырҭыԥу иргылоуп. Апоет дзыхцәажәо амаҭәарқәа зегьы ҳалаԥш иҵашәартә, насгьы иаҳхамышҭыртә
иҟаиҵоит. Иаҳҳәап: амачхәал цымцымуеит, ахрагь хра башаӡам – иҿҟьароуп, Кәыдры
цоит еихьымӡа-еиԥымӡо, ҽынла уахынла еиԥш илашьцоуп, акырцх аҟәараш еиԥш
аҽашеит, алабашьа – ӷроуп уҳәа убас иҵегьы.
Иуа Коӷониа аԥсуа литература ирбеиеит иажәеинраалақәеи, еиҳаракгьы ипоемақәеи рыла. Уи аепикатә жанр ауасхыр ӷәӷәа азышьҭеиҵеит ҳара ҳпоезиа. Шәагаала
рацәак иҟам ипоемақәа рҿы уи зеиԥшыҟам ала илшеит дара-дара еиԥшымкәа
ахаҿсахьа дуқәа раԥҵара. Аҩымҭа иалоу афырхацәа хаҭалагьы иуаа зҩыдақәоу, иуаа
ԥшӡақәоу иаадырԥшуеит ахаҵара, иазықәԥоит, иҳаракынгьы иркуп аламыс, ирыхьчоит,
ианамуӡагьы рхы ақәырҵоит абзиабара цқьа, ишьақәдырӷәӷәарц рҭахуп аҳақ аҵабырг.
Урҭ реиԥш аҟазшьа бзиақәа ԥхьаҟа игылоу аҿар рааӡараҿгьы ихәарҭа дуны иҟоуп.
Иуа Коӷониа иҩымҭақәа хәы змам малны, ихьӡырҳәаганы ирымоуп аԥсуа жәлар.
Ҳаԥхьаҟа ашәышықәсақәа царгьы урҭ иаҳа-иаҳа ажәлар ирзааигәаны, дара ишырҳәо
еиԥш, ес ииуа ирыциуа иҟалоит.
Ҳмилаҭ поезиа аҭоурых аҿы Иуа Абас-иԥа Коӷониа иналукааӡаша аҭыԥ ааникылоит. Иашоуп, иахьатәи аԥсуа поезиа, алирикаҿ аиԥш, аепикатә жанр аҿгьы, даҽа
ҿиарамҩак, даҽа ҷыдарақәак рыла ахы аанарԥшуеит. Азныказгьы, И. Коӷониа ипоезиеи ҳаамҭазтәи аԥсуа поезиеи ихараны еиԥырҵхьоушәа, еидызкыло маҷушәа угәы
иаанагар ҟалоит. Уимоу, сгәанала, акалам зку рыбжьарагьы иуԥылоит ҳәа сыҟоуп ныррак зоухьоушәа згәы иаанамго, злитературатә дунеи Робинзон Крузо дзықәнагалаз
адгьылбжьаха аиԥш хазы иалызкаауа… Ари аҩыза агәаанагара, ҳәарас иаҭахузеи,
хыхь-хыхьтәуп, иҵауылам, дарбан милаҭтә шәҟәыҩҩзаалакгьы – даншәҟәыҩҩха –
илитературатә лахьынҵа, иԥеиԥш, иеизҳазыӷьара ижәлар рыԥсҭазаара еиуеиԥшым
аамҭақәа, имилаҭтә литература адацԥашә ирыдҳәаламкәа изыҟалом.
Даҽа усуп, доусы ибаҩхатәра амч-лшарақәа, идырра ҭбааҭыцә уҳәа ирыбзоураны,
дызлиааз, зсахьаркыратә хаҿсахьа ҳзынижьуа аамҭа даҽа шәҟәыҩҩык диламҩашьо
аарԥшра шилшауа, ихьыԥшым шәҟәыҩҩык иаҳасабала ихы шцәыриго. Иагьа убас
акәзаргьы, аԥсуа поезиа аҿиарамҩа уаназхәыцуа, ианҭуҵаауа аамҭазы, иумбарц залшом уи аҿиараҿы акыр зҵазкуа аҩымҭақәа аки-аки шеидҳәалоу, гәыла-ԥсыла ишеиларсу-ишеимадоу.
Иуа Коӷониа поетк иаҳасабала ицәырҵраҿ, ишьақәгылараҿ ацхыраара ду ирҭеит
афольклор, иара убас апоет аҩра далагаанӡатәи аԥсуа литература атрадициақәа. Абри
аус ӷәӷәалаӡа иацхрааит аҭоурыхтә аамҭа ахаҭа, аԥсуа жәлар злагылаз, иззықәԥоз
аиҭакра дуқәа, ареволиуциатә хҭысқәа. Коӷониа дышқәыԥшыз иԥсҭазаара далҵит, аха
дырхаанын адунеитә ҵак змаз ахҭысқәа: аурыс ҳәынҭқар иахҳәара, адунеи ахаҿра
зыԥсахыз Октиабр. Уи дагәылаԥшит аменшевикцәа аԥсуа жәлар зҭадыргылаз агәаҟра,
лакҩакрада, деигәырӷьан даԥылт Аԥсны асовет мчра ашьақәгылара.
Апоет иажәеинраалак аҿы иҩуеит:
Сыԥсадгьыл лашара,
Уеиҵамхан уажәшьҭа,
Сыԥсадгьыл, сыԥсадгьыл,
Уеиҵамхан уажәшьҭа!
Абраҟа ҩынтә хархәара зызуу ажәа «уажәшьҭа» ҟаимаҭла ахәшьара анаҭоит Аԥсны
жәытәнатә аахыс изҭагылаз: аиҵахара, агәаҟра, ахҵәара-ахыҵра, азалымдара, азиндара. Апоет «уажәшьҭа» агәра ганы дыҟоуп «аԥарда еиқәаҵәа цеицеиуа» изхаршәыз
иԥсадгьыл анкьа ишыҟаз аиԥш ишнымхо, уи дрыԥхьоит аџьажәлар тәрада анхарахь
(«Иабаҟоу аҳратәра, дабаҟоу аҳәынҭқар?.. Аҳы, аџьажәлар, шәынха шәмаашьакәа!»).
И. Коӷониа иеизҳазыӷьараҿ, поетк иаҳасабала ицәырҵраҿ, аҩада ишҳәоу еиԥш, аҵак
ду рыман ажәлар рҿаԥыцтә ҳәамҭақәеи иара аҩра далагаанӡатәи аԥсуа литература
атрадициақәеи, еиҳараӡак, ҳәарас иаҭахузеи,
Д. Гәлиа ипоезиа атрадициақәа. Ажәлар рҳәамҭаҿ И. Коӷониа инырит ажәлар ргәы
ззыбылуаз, изызхьуаз; рмилаҭтә сахьаркыратә хәыцшьа, ажәлар рҭоурыхтә лахьынҵа
иацыз амыҟәмабарақәа, ԥсра зқәым рфырхаҵара; апоет ицәеижь ианырит, дыхнахит
урҭ злаԥҵаз абызшәа абеиара, еиҭаҳәашьа змамыз аԥшӡара.
Д. Гәлиа ипоезиаҿ И. Коӷониа иҿаԥхьа иаатит ажәлар дара рнапала иаԥырҵазшәа
иҟаз ашәҟәы. уи адаҟьақәа рҿы уаҩ игәалашәара иалымҵуа ирыхцәажәан аԥсуаа
ржәытә-рҿатә, изҭагылаз асоциалтә еиҟарамра, ирхыччан, исахьарку ажәала ирҿаасҭан
ажәлар ршьа рылцәыцәааны изжәуаз, нхара-нҵыра, хҩахаха рызымҭоз аимҵәаҩцәа,
аргәаҟыҩцәа.
Афольклор ахархәашьа аганахьала Д. Гәлиа ипоезиа И. Коӷониа изы зеиӷьыҟамыз
ҿырԥштәын, аԥсуа литература ауасхыршьҭаҵаҩ иажәа, иара ахьаа-баа – асоциалтә
дунеи – ишагәылҵуазгьы, жәлар ражәа ацәеижь иагәылакын, уи ацәа ахан, аҟәышра
аҟәышран. Д. Гәлиа ипоезиала ӷәӷәалаӡа ашьапы кын аԥсуа литературатә бызшәа,
аԥсуа жәеинраала арҿиаразы ауасхыр ӷәӷәа шьҭаҵан. Абарҭқәа зегьы апоет қәыԥш
изыҳәан иара аҩра далагаанӡа илхыз мҩан, хәы змаӡамыз беиаран, урҭ ҿыц ршьапы
акрахьы, ашьҭрақәларахь аҭоурых иԥхьомызт. Дырмит ипоезиа аҩаӡара Коӷониа иднаҵоз акызаҵәык акәын: ԥхьаҟа ацара, ахатәы мҩа алхра.
Коӷониа ибаҩхатәра аҽазнакуеит аҿыц аԥшаара, азышәаҳәара. Уаҩ уамашәа ибартә
аҟынӡа иҟоуп абри аус аҿы уи дзыхьӡаз, илиршаз. Аха апоет қәыԥш раԥхьатәи ишьаҿақәа рҿы ирҵаҩ ду иҿыԥшра дзаԥырҵуам: макьана уи иажәеинраалақәа Д. Гәлиа
иажәеинраалақәа рритмқәа, ррифмақәа, рцәаҳәеиҿартәышьа акыр ирышьашәалоуп,
зны-зынлагьы иааиқәшәоума уҳәо аҟынӡа еизааигәоуп, еиқәҿырҭуеит ртематика,
рҩымҭақәа ридеиатә хырхарҭа, ирнубаало арккартә ҵакы, адидактика.
Ари амҩа апоет қәыԥш изыҳәан ишәарҭаз мҩан, ахьыԥшра аҳәаа дахнажьуамызт,
аха абаҩхатәра ҟаимаҭ змаз апоет қәыԥш ицәанырра иҵанаҳәеит, еиликааит аԥсуа
поезиа аҿаԥхьа, иара иҿаԥхьа даҽа зҵаарақәак шықәгылаз, урҭ рыӡбара, рцәыргара
даҽа мҩак ала ишрызнеитәыз.
Ииашангьы: асовет мчра раԥхьатәи ашықәсқәа – апоет иреиӷьыз иҩымҭақәа анцәырҵуаз аамҭазы (1924–1925) – арккаратә, адидактикатә цәа зхаз апоезиатә традициақәа рықәныҟәара – аԥсҭазааратә ҵабырг сахьаркны, аҿыц цәа аханы иазцәыргомызт, апоезиатә жанрқәа рырҿиара иашаҵәҟьа алнаршомызт. Зынӡак даҽа
мзызқәан Д. Гәлиа ареволиуциа ҟалаанӡатәи ипоезиаҿ урҭ аҷыдарақәа цәырызгаз:
апоет-апатриот, апоет-арккаҩы ажәытә патриархалтә еизыҟазаашьа аидеализациа
азуны, ихаантәи аԥсҭазаара азалымдара иаҿаиргылон, иҵарадаз, ихақәиҭрадаз иуаажәлар аҵаралашарахь, арккарахьы дрыԥхьон, дрылабжьон, инарҭбаан абри амаҵ ауан
ихы иаирхәоз афольклортә материалгьы уи апоетикагьы.
И. Коӷониа иакәзар, уажәшьҭа абри амҩа дзықәныҟәомызт, Д. Гәлиа ипоезиа
зхылҵыз аамҭеи иара иаамҭеи рсоциалтә еилазаара, рхырхарҭақәа хаз-хазын,
шьаарҵәырала еилыҵыз аамҭақәан.
Аԥсуа жәлар рҵеи ду Д. Гәлиа ипоезиаҿ иԥсадгьыли иуаажәлари зҭагылаз гәнигозар,
исоциалтә поезиа зегь абри атәы нарҭбаан ианыԥшзар, И. Коӷониа, усҟан дшахәаԥшуаз
ала, деигәырӷьар, дазышәаҳәар акәын ижәлар рлахьынҵа ҿыц – ахәуура рҭыҵра,
аменшевиктә мчра аԥыхра, ахақәиҭра мҩа ранылара. Убри аҟнытә, аԥсуа литература
уаанӡа иамаз аԥышәа аԥсҭазаара ҿыц аарԥшра ианраалатәын, аха иара убри аамҭазгьы
мап рыцәктәын уи арккаратә, адидактикатә поетика. Ицәажәар акәын абаҩхатәра ҿыц,
ауаҩы игәырӷьара, игәҭыха, иԥеиԥш, иҩнуҵҟатәи идунеи ган рацәала ацәыргаразы,
ажәеи ауаҩытәыҩса иемоциеи еиқәҿырҭразы, еилаҵәаразы.
Ажәакала, ҳҭоурых аҿы акыр зҵазкуа абри аамҭазтәи аԥсуа литература даҭахын
апоет аҿыцаԥшьгаҩ, аҿыц ашьақәырӷәӷәаҩы. Алирикаҿгьы, аепикаҿгьы, сара сгәаныла,
И. Коӷониа илиршеит абри аҩыза поетны ацәырҵра.
Алирика ҳгозар, И. Коӷониа иажәеинраалақәа цәырҵаанӡа аԥсуа лирикаҿ, еиҭасҳәахуеит, ӷәӷәала аԥыжәара ауан афольклортә, арккаратә, адидактикатә ган, иара злиааз
асоциалтә аамҭа иалҵшәаны. Аԥсуа литература ашьапы анакуаз аамҭазы абри аҩыза
аҭагылазаашьа апрогрессивтә ҵакы аман: автор иҳәарц ииҭахыз мыруадаҩӡакәа ажәлар
ирызнеигон, ирылаирҵәарц ииҭахыз аидеиақәа ргәынкылара армарион, ауаажәлар
рсоциалтә хдырра шьҭнахуан, рестетикатә гьама ааӡон. Аха даҽаганкахьала уи
иаруадаҩуан ауаҩытәыҩса иԥсҭазаара, ицәанырра ҵауылақәа ҵкар рацәала раарԥшра,
алирикатә жанр арҿиара.
Абри иадҳәалан иаагозар, уаҩы иазгәеиҭар алшоит абас еиԥш иҟоу акы: иаҳҳәап,
И. Коӷониа иҟынӡа аԥсуа поезиаҿ иҟамызт апеизажтә лирика – џьарамзар џьара
ԥсаатәк ашьҭыбжь уаҳауам, иубаӡом ахаҳәқәа еигәыдҵо илеиуа аӡиас асахьа, еҵәак
ажәҩан икыдым ма икыдшәан ижжаӡа хланҵы инҭалом, зыԥсҭазаара иалҵыз аӡәы изы
лаӷырӡык каҭәом, аӡәгьы иҳәом: «Сгәы иҭоу ззымдыруа жәпаҩуп», мамзаргьы «гәырц
ҭыԥк хьаас иҟасҵоит…» Уимоу, И. Коӷониа иҟынӡа уарла-шәарла ауп ишуԥыло ажәа
«сара», асубиективтә дунеи ацәыргара зырмарио аҳәашьақәа. Абри аҩыза аҷыдара
ҿыц зшьапы зкуаз амилаҭтә литература иаԥышькламҳәыр ауамызт, аха акыраамҭа уи
анышәарагьы апоезиа аҿиара иаԥырхаган, ҭыԥк аҿы иааннакылон.
Алирикатә поезиа аԥсабараҵәҟьа закәу азгәаҭауа аурыс критик ду В. белински
ииҩуан: «Алирикатә поезиа… хадарала иугозар, исубиективтәуп, ҩнуҵҟатәи цәырҵроуп, апоет деибаркны дызмоу аанарԥшуеит». Арҭ ажәақәа шиашоу Коӷониа илирика иазурхар алшоит. Аԥсуа поезиа аҭоурых аҿы Коӷониа илиршаз, наунагӡаны ихьӡ
иадҳәалахо ируакуп апоезиаҿ алирикатә лагамҭа ашьҭыхра, аԥҵара, иара убри алагьы илитература гәакьа аҿиара ӷәӷәала дахьацхрааз. Апоет игәы-иԥсы, иҩнуҵҟатәи
идунеи иагәылганы аԥсуа поезиаҿ раԥхьаӡа акәны мыцхәы исахьаркны, инарҭбааны
ицәыригоит ҳәаа змам аԥсҭазаара еиуеиԥшым аганқәа.
И. Коӷониа ихьӡ анаҳҳәо аамҭазы, ҳарҭ зегь раԥхьаӡа ҳабла ихгыло уи ипоема
ссирқәа роуп, еилкаауп урҭ раԥҵараҿы афольклор иааннакыло аҭыԥ, аха ус иҟам
апоет илирика. Коӷониа-алирик иҩымҭақәа, уаанӡатәи аԥсуа поезиаҿ ишыҟаз еиԥш,
афольклор иадҳәалан иҟам, урҭ, хадарала иугозар, жәлар ражәа, рпоетика иахьԥшым,
ацәанырра цаҳәцаҳә, агәҭахәыцра, агәырҩара, агәҭгәырӷьаара ицәырыргаз лирикоуп.
Хыԥхьаӡарала усҟак ирацәам апоет иажәеинраалақәа, ҩынҩеижәаҟа ирзынаԥшуеит,
аха аҟазараҿ ахыԥхьаӡара мацара аус аӡбауа ианбаҟаз?..
И. Коӷониа илирика, аидеиа-тематикатә еилазаашьа угозар, иушар ҟалоит хыхәҭакны: апеизажтә, афилософиатә, аграждантә лирика ҳәа. Апоет ипеизажтә лирикаҿ
аԥсабара дахәаԥшуеит зыԥсы ҭоу, ицәажәо, ҩызара узызуа ак еиԥш. Уи асахьа
ссирқәа, ҵыхәаԥҵәара змам, есааиратәи аиҭакрақәа ааирԥшуеит иҩнуҵҟатәи адунеи, игәалаҟара-игәышьҭыхра, игәкаҳара-игәырӷьара ирышьашәаланы. Абарҭқәа зегь
рҿы автор убасҟак игәра угоит, иҩымҭа уаԥхьан уаналгалакь, иҵегь иҳәарц ииҭахыз ак
шыҟаз иҽникылазшәа угәы иаанагоит. убри «иҟам» аҿы иҟоу сахьарԥсараха ицәыргоуп,
иузгәакьоу ак акәны иузынхоит. Коӷониа ицәымӷуп, ицәтәымуп аԥсабара ҿаҳа,
аԥсабара ҿымҭ, аԥсабара хьшәашәа аарԥшра. Уи ипеизажтә лирика ахҭысеиҭасрақәа
рыла иҭәуп, зехьынџьара ак аҟалара, ак ахҭыс, ак «аусура» – аҽеиҭакра-аҽыԥсахра
уԥылоит. Ҳарзыӡырҩып апоет ицәаҳәақәак: «Аҵх лашоуп, аҵаара иаҿуп», «ахыбраҿ
иуыууа иасуан аурҭ», «Кәыдры агәгәаҳәа еибаргәаҟуа, ахаҳәқәа еиҿажьуа ицауеит»,
«аҵх хьшәашәа ԥшын иӡырҩуа», «адгьыл ԥшӡа аҽеиҭакны аинылара иаҿуп», «аҵаара
иалагеит, ахьҭа ҿацаӡа», «инеимда-ааимдо аԥсаа рашәабжь гон», «ашьхарахь инеиуан аԥҭақәа ббаӡа», «игәырӷьаҵәа илашон амза лбааԥшны», «ажәлар ӡырҩуеит, адыд
иазыԥшуеит», «аеҵәақәа жжаӡа инҭалон хланҵы…».
Апоет ашықәс аамҭақәа ааирԥшуазааит, аӡын ҵхы ма ааԥын асахьа ҭихуазааит,
Аԥсны ашьхақәа рцәаҩа ҳирбозааит зехьынџьара урҭ цәыригоит аԥсҭазаара иаҟәырҷаханы, аԥсабара иасахьарк-хсааланы, емоциала иҭәны, ажәеинраала злеибарку
ацәаҳәа аритм ырццакны, амилаҭтә темперамент аҵаҵаны. Коӷониа ипеизаж, аԥсуа поезиа абасҟак ишазҳахьоугьы, адацԥашә шарҭбаахьоугьы, даҽа пеизажк иалаҩашьом,
убла ихгылоуп. азныказгьы угәы иаанагар ҟалоит уи марианы иҟаҵоушәа, аха убри
«амариа» даараӡа иӷәӷәаз абаҩхатәра, даҽакала иуҳәозар, иара Иуа ихаҭа ибаҩхатәра
иаԥшаар, иалнаршар акәын.
Афилософиатә мотивқәа ҵаҵӷәыс измоу апоет илирикаҿ ицәырҵуеит аԥсҭазаареи
аԥсреи, ауаҩи ауаажәлари, ауаҩи адунеии реизыҟазаашьа уҳәа ауаатәыҩса жәытәнатә
аахыс изызхәыцуа азҵаара дуқәа. Араҟа, апоет ипеизажтә лирикаҿ аасҭа, еиҳа имаҷуп
амилаҭтә колорит. Аха абри агәыԥ еиднакыло ажәеинраалақәа рҿгьы Коӷониа дыззааиуа
ахшыҩҵакқәа, ацәалашәарақәа еиуеиԥшым, урҭ рҿы иуԥылоит: агәырӷьара, агәкаҳара,
анымшәара, агәыӷра. Апоет дырзышәаҳәоит аԥсҭазаараҿ ауаҩытәыҩса инасыԥ лаша,
агәыхәтәхьӡара, ауаажәлар рзыҳәа ауаҩы ихамеигӡара, идырра азырҳара, илаԥшҳәаа
арҭбаара. Ихаҭа ихы иԥхьаӡоит ажәлар дырҵеины, рҿаԥхьа зҭакԥхықәра ҳараку
уаҩны, зегь рдырра, рыхьӡара, реилкаара иашьҭоу аӡә иакәны. Аха абарҭқәа зегь
рҿы уи заа игәниго далагоит аамҭа ауаҩытәыҩса иԥнагало «ачарҳәара»: «Еҳ, аамҭа,
аамҭа, уабацои уԥырны… уабацои амш, рҩашҵас уласны, уабацои аҵх, уцәыҵашьшь
уҽӡаны…» Аԥсабара наунагӡа аҟазаара, ауаҩы аԥсабара иаԥырҵра, инаскьара абарҭ
ажәеинраалақәа рҿы тема хадак аҳасабала иқәгылоит: «Оҳ, аҵых ԥшӡа, уарҳалла
ихҟьоу! Ҳаиԥырҵышт уаргьы саргьы мышкызны зынӡа!..» Аԥсра хырԥашьа амамзаара,
уи аҿаԥхьа ауаҩытәыҩса имчымхара, изаҵәра апоет ицрымҵуа хәыцырҭан изыҟалеит,
убри аҟнытә абри атема згәылсуа иажәеинраалақәа рҿы атрагизм ахыԥша ӷәӷәа
цәырымҵыр амуит. Коӷониа лассы-лассы дрылацәажәоит ачымазара, ацәарҭанхалара,
аԥсра, аха уи иажәеинраалақәа рҿы зыԥсҭазаара иалҵуа зықәра зфахьоу, зықәрахь
инеихьоу ауаа ракәӡам, урҭ ҿоуп, иржәша аӡыхь ахы ыҵнамхыцт, уажәоуп аԥсҭазаара
амҩа иананылаз. Зыԥсҭазаара иалҵуа ма зыԥсҭазаара иалҵыз рзыҳәа игәырҩо ауаа
ракәзар, апоет урҭ ааирԥшуеит ргәырҩа-гәаҟра еиҳа ианыцаҳә-цаҳәуа, ианафо-ианабылуа аамҭазы, убри аҟнытә урҭ рхьаа апоет ихаҭа ихьааны, иара ихатәны, иара
ицәыӡыз, иԥхаз, ихы-игәы збылуа, дызмырҭынчуа ак аҳасабала ицәыригоит.
Ихаҭаҵәҟьа ихы дахьазааҭгыло, «Уаха» ҳәа иҟоу иреиԥшу ажәеинраалақәа рҿы
уамашәа иубартә аҟынӡа иаартны, ирҵауыланы дрылацәажәоит изаҵәра, илакҩакра,
имҩа зшәаҳауа, игәи ихшыҩи реимак, ичымазара, – абарҭ зегь жәеинраалак аҿы, абарҭ
зегь сахьаркны, реиқәҿыҭыбжь-рыҵәаабжь еиныҩуа, игәыҿкаганы. Аԥсра, азаҵәра,
ачымазара, аҟазаара-аҟамзаара ртема апоет илирикаҿ акгьы иадҳәалаӡамкәа,
машәырны, хылаԥшышьа змам емоциақәаны ицәырымҵит, маҷ-маҷ рхы ыҵырхит,
ирызҳаит, исахьаркхеит, афилософиатә ҵауылара рныԥшит, убри азы ауп урҭ аԥсуа
поезиаҿ уаҩы ихамышҭуа изыҟалазгьы. Абарҭ ажәеинраалақәа, инеидкыланы иугозар, Коӷониа ипоезиа ахырхарҭа хада – аграждантә, афырхаҵаратә мотивқәа гәыцәс
измоу ирҿагылам, урҭ иаадырԥшуа апоет ибаҩхатәра аҭбаа-ҭыцәра, аҵауылара, амч-алшара роуп.
И. Коӷониа ипоезиа аган ӷәӷәақәа ируакуп ԥхьаҟатәи аԥеиԥш лаша, ауаҩԥсы адгьыл аҿы насыԥла, фырхаҵарала иҟазаара ашьақәырӷәӷәара. Аԥсны Асовет мчра
ашьақәгылара апоет иуаажәлар рзы насыԥ дук аҳасабала дахәаԥшуеит. И. Коӷониа
дырзышәаҳәоит: зых иақәиҭхаз иԥсадгьыл, зых иақәиҭхаз ауаҩытәыҩса иџьа, инасыԥ,
ажәларқәа риашьара, реиҩызара, «аԥҭа еишьыл ду наҟ иԥхьазцоз» Ленин. Абри атема згәылсуа ажәеинраалақәа рҿгьы апоет изыҳәан хадара руеит ихаҭа игәаҳәара,
игәалаҟара, ипафос ҳаракы, ижәлар рԥеиԥши иԥеиԥши ракзаара, ажәа араӡара, аԥсы
ахаҵара.
Абасала, И. Коӷониа илирикаҿ иҟаҵан ҳпоезиа аҭоурых азыҳәан акырӡа зҵазкуаз
ашьаҿа: раԥхьаӡа акәны, инарҭбааны Коӷониа илирикаҿ ӷәӷәалаӡа ахы аанарԥшит
аиндивидуалтә лагамҭа, ауаҩытәыҩса идунеи, уи игәырҩа-ихьаа, ихәыцраигәжәажәара, игәҭыха-игәыӷра раарԥшра. Зых иақәиҭны аӷьараҳәа ицәажәаз апоет ибжьы уаанӡа аԥсуа поезиа аҳәаақәа ирхысит, даҽа дунеидкылашьак ала ахы
аанарԥшит. Абри ада ԥхьаҟа изцомызт алитература, изаарԥшхомызт ауаҩы идоуҳа,
ихаҿсахьа наӡа.
Коӷониа илирика атрадициақәа, апоет ҿа илихыз амҩа иара иԥсҭазаара даналҵ,
раԥхьатәи ашықәсқәа раан, рықәныҟәара-рырҿиара уадаҩхеит. Усҟантәи апоетцәа
ҿарацәа, гәык-ԥсыкала ҳлитература амаҵ шазыруазгьы, атәылаҿтәи алитературатә
процесс аҭагылазаашьа иахҟьаны, ауаҩы иҩнуҵҟатәи идунеи, иԥсҭазаара схемала,
декларациала, ицәҳәы-ҟьантазу пафосла аарԥшра рҽазыркит. Аха маҷ-маҷ, 30-тәи
ашықәсқәа рылагамҭа инаркны, апоетцәа ҿарацәа, зегь раԥхьаӡа, Б. Шьынқәба днаргыланы, Д. Гәлиеи, И. Коӷониеи рпоезиа атрадициақәа рырҭбаара, рырҿиарамҩа ианылоит, нас-нас, 50-тәи 60-тәи ашықәсқәа раан, аԥсуа поезиа, ҷыдала алирика ажанр,
даҽа ҩаӡарак ауеит, уи аҩаӡара наҟ-наҟтәи ҳмилаҭ поезиа аҿиараҿы еиҳагьы амҩа
ҿыцқәа аанартуеит.
Абраҟа исҳәаз иацысҵарц исҭаху: ажәлар рҿаԥыцтә ҳәамҭақәа шьаҭас измоу И.
Коӷониа иепикатә рҿиамҭақәа анаԥиҵоз аамҭазы апоет ӷәӷәалаӡа ицхрааит алирикаҿ
иааирԥшуаз аҟазара, иоуз аԥышәа. Коӷониа ипоемақәа рҿы ауаҩы иԥсихологиатә
хымҩаԥгашьа ицәыргашьа, иаарԥшышьа афольклор аҿы ишыҟоу аасҭа акыр ируадаҩзар, «амаӡақәа» аҵхзар, аԥсабара асахьақәа угәы-уԥсы иузалымхуа иҭыхзар,
автортә хьаҵрақәа, ахәшьарақәа нарҭбаан иуԥылозар, ирацәоуп уи илирика иабзоуроу.
Коӷониа-алирик Коӷониа-аепик дузиҟәыҭхом, аӡә роуп.
Алирикатә жанр аҿы апоет илиршаз абас ишырацәоугьы, аҭоурыхтә ҵак шыҭбааугьы,
И. Коӷониа аԥсуа поезиа даклассик дуны, ԥсра зқәым поетны дцәырызгаз ипоемақәа
роуп. Абасҟак аамҭа шцахьоугьы, ҳлитература абасҟак ишеизҳа-еизыӷьазгьы, аԥхьаҩцәа рабиԥарақәа уи иепикатә рҿиамҭақәа рахь ирымоу агәыбылра еицамкит, иахьатәи атехнологиа ҿыцқәа раамҭазгьы «Хмыҷ шәарыцаҩ ныҟәаҩи» «Абаҭаа
Беслани» рынарха шрынархоу иааиуеит. Ари иагьџьашьатәӡам, избан акәзар, апоет
ипоемақәа рҿы аԥсуа жәлар рдоуҳа, рыԥсҭазаара иадҳәалоу дунеи дуӡӡак цәырҵуеит,
уи адунеи аарԥшраҿы Коӷониа ипоемақәа иарбан ҭоурыхтә документзаалакгьы аҵкыс
ицәажәоит, уаҟа исахьаркны ицәыргоуп аԥсуа жәлар жәларык раҳасабала изеиԥшраз,
ахьӡ-ахьымӡыӷ ишырзыҟаз, идеалс ирыԥхьаӡоз, дунеихәаԥшышьас ирымаз. Дара зегьы шьагәыҭс ирымоуп ажәлар рҿаԥыцтә ҳәамҭақәа.
Дхьазырԥшызеи И. Коӷониа урҭ рахь, насгьы урҭ злаҟаз, излеибыҭаз иара автор
ихаҭа ҿыцс ирыциҵазеи?
Абарҭ азҵаарақәа рҭак аҟаҵаразы еиҭаҳгәалаҳаршәар акәхоит апоет ипоемақәа
анаԥиҵоз аамҭазы (1924–1925) Аԥсны ҿиарамҩас изнылахьаз. Абри аамҭазы Аԥсны
зых иақәиҭу, ихьыԥшым республиканы Аахыҵ-Кавказтәи афедерациа иалалоит,
аԥсуа бызшәагьы ҳәынҭқарратә бызшәоуп ҳәа ажәлар ирылаҳәахоит. иаатуа иалагоит
зхыԥхьаӡара рацәоу ашколқәа, еиуеиԥшым аҵареиурҭақәа, уажәшьҭа жәлар рҵарадырра аус иазықәԥо аӡәы-ҩыџьа ракәым, зехьынџьара еилашуеит аԥсҭазаара ҿыц, ахьаҵра,
аиаӡаара азыԥшуп ажәытә дунеи.
Коӷониа ихаҭа абри аҿыц ашьақәыргылара далахәуп, мҵәыжәҩада дарԥыруеит,
инарҭбаангьы иаамҭа дазышәаҳәар иҭахуп, аха поетк иаҳасабала ихаантәи аамҭа
иагәылхны ареалисттә епикатә рҿиамҭа аԥҵара изалыршом, гәҭакысгьы иҟаиҵом.
уамашәа дақәшәан иалихуеит еиҳа иаҵаураз амҩа – уи диасуеит афольклор
ахархәарахь, зеиӷьыҟам алагьы еиликаауеит, ицәеижь ианыруеит абри амҩа агәыхәтәхьӡарахь дышкылнаго, иааирԥшырц шилшо иаамҭа иашьашәалоу – аиҩызара,
афырхаҵара иаша ныҟәызго, ажәлар рынасыԥ зхы ахҭынҵара зылшо ауаа, аԥсҭазаара амҩа ҿыц ианылаз Аԥсны ажәытә изҭагылаз амыҟәмабарақәа рыӡбахә аҳәара,
аԥсуа жәлар рықәԥара, рыхҩахара аарԥшра, азгәдуура, – абарҭ зегь иаамҭа ӷьеҩ,
иаамҭа фырхаҵа агәы иақәшәо, ацәаҩа ианаало рцәыргара.
Абас еиԥш иҟаз ахықәкы жанр рацәала еилоу афольклор аҿы И. Коӷониа
дхьанарԥшуеит жанрк ахь – аҭоурых-фырхаҵаратә ҳәамҭақәа ржанр ахь, убри аҟнытә Нарҭаа рҳәамҭақәа ма Абрыскьыл изку алегендақәа, афольклор ажанр маҷқәа
ма алакәқәа ракәзааит, апоет илаԥш реиархам, – уи дрызҿлымҳауп амифологиатә цәа
зхам, ааигәа иҟалаз ахҭысқәа, иаамҭа иашьашәалоу, иақәҿызҭуа ауаа, афырхацәа, урҭ
ззықәԥоз аидеиа ҳаракқәа рзышәаҳәара, иара абри аамҭазгьы ауаажәлар рыбжьара
уаҩ иблаҿ имааиуаз ахҭысқәа, аизыҟазаашьақәа рықәӡбара.
Даҽаганкахьалагьы, ажәлар рҭоурых-фырхаҵаратә ашәақәа, рсиужеттә структура,
ркомпозициа апоема ажанр мыцхәы иазааигәан, абри аҭагылазаашьагьы апоет акырӡа
дарманшәалон.
Аҩада исҳәаз шьақәнарӷәӷәоит абас еиԥш иҟоу даҽакгьы: ареволиуциа ҟалаанӡатәи
Д. Гәлиа ипоезиаҿ гәыбылрала иааирԥшуа ажәытә фырхаҵарақәа, ажәытә уаа рхымҩаԥгашьақәа ихаантәи адунеи ацәаҩа бааԥс иаҿаиргылозар, И. Коӷониа ажәытә уаа
рфырхаҵарақәа иаамҭа заҵа иаҿаимыргылара, уи агәы иақәшәарц, ацәаҩа иақәҿнаҭырц, аҿаԥхьа игылоу аусқәа ирыцхраарц ицәыригоит, убри аҟнытә, Гәлиеи Коӷониеи
афольклор рхархәашьа еиҳа ихаз-хазуп, иара убри иахҟьангьы еиԥшым рҩымҭақәа
рсахьаркыратә колорит – Д. Гәлиа иҟны арккаратә, арационализмтә цәаҩа ихнаркәшоит,
И. Коӷониа иҟны – агәышьҭыхреи афырхаҵареи зҵоу аромантика апафос.
Ҿыцс ирыциҵазеи апоет ихы иаирхәаз ажәлар рҳәамҭақәа? Абри азҵаара аҭак
аҟаҵара, аиашаз, акыр иуадаҩуп, избан акәзар, автор ихы иаирхәаз ажәлар ражәеи
иара иажәеи убасҟак еилаҵәоуп, убасҟак еизааигәоуп, урҭ хаз-хазы, еиҟәыҭхан
узрыхәаԥшуам, апоет иажәа ажәлар рҳәамҭа «иналаӡ» ицоит, иара абри аҿы ауп, сара
сгәанала, уи ибаҩхатәра зегь ахьааԥшуагьы.
И. Коӷониа «маҷк» аҟара иԥсахуеит ихы иаирхәо асиужет, «маҷк» аҟара ирҵауылоит,
ируадаҩуеит ифырхацәа рыԥсихологиатә дунеи, иҩымҭа иалеигалоит иухамышҭуа
зсахьа ҭыху апеизаж, аепитет, – абарҭқәа зегь ирыбзоураны уҿаԥхьа иаацәырҵуеит
шәахәа хкыла еилыԥхо, хашҭра зқәым арҿиамҭа.
Л. Толстои лассы-лассы иҳәалон, асахьаркыратә ҩымҭа иҭәы-иԥха иҟаларц «амаҷ
зегь аӡбуеит», убри «амаҷ» аҩымҭаҿ ианыҟамла, аҩымҭа бзанҵыкгьы изҩымҭахом ҳәа.
Абас ауп ишыҟоу И. Коӷониа иҿгьы. Уи ихы иаирхәаз жәлар рҳәамҭақәа «маҷк», иара
иахьынӡаиҭахыз, иахәҭаны иахьынӡаиԥхьаӡоз аҟара иԥсахит, ибаҩхатәра ашәахәа
рықәыҷҷеит, ихы-игәы иалирсит, дреигәырӷьеит, даҽакала еиҭеиҳәеит, даҽак рыциҵеит.
Иаагап апоема «Хмыҷ шәарыцаҩ ныҟәаҩы». Ажәлар Хмыҷ идыркыло афырхаҵара
– игәымшәара инаваргыланы, апоемаҿ Хмыҷ аиҩызара бзиа ныҟәызго, згәы былуа,
зҩызцәа гәцаразкуа уаҩԥсны иаарԥшра акәзааит, хашҭра зқәым апеизаж аҭыхра ма
ахҭыс маҷ змоу апоемаҿ алирикатә елементи аепикатә лагамҭеи рааибра акәзааит,
зехьынџьара Коӷониа абри «амаҷ» ахьигӡоит, зегь рыԥсы ҭеиҵоит, ухы-угәы иҭымҵәо
иҟаиҵоит.
Апоет иааирԥшуа аҟазшьақәа афольклор аҿы аиԥш зҽызымԥсахуа ҟазшьақәам,
урҭ аԥсҭазаара иагәылхуп, инҭкааны иаабоит ицәырызго аамҭа, уи ахаҿра. Иаҳҳәап,
«Абаҭаа Беслан» ма «Ашәаныуа Мырзаҟан» аҿы Коӷониа инарҭбааны ихы иаирхәоит
еиуеиԥшым азнеишьақәа, ацәыргашьақәа. Иара «Хмыҷ шәарыцаҩ ныҟәаҩы» аҿы
акәзаргьы, апоема алирикатә ган автор апеизаж ала иаҳа иааирԥшуазар, «Наҩеи
Мзауҷи» аҟны алирикатә елемент Мзауҷ имҩаԥиго ачарҳәара ахәымгашьара, адымкылара автор ана-ара иҟаиҵо иаарту ахәшьарақәа рыла ицәырҵуеит.
«Абаҭаа Беслан» аҿы, апоема алагамҭа – Абаҭаа Беслан иҭеиҭԥш, иҟазшьаиуаҩышьа, иҽеилаҳәашьа-иҽыжәлашьа ҳзырбо аҭыԥ ганкахьала епикала, жәлар
рҳәамҭала ицәыргоуп, аха, урҭ ааухаршҭны уахәаԥшуазар, абри аҭыԥ зегь автортә
лирикатә хьаҵрак иаҩызоуп, апоет убасҟак игәы-иԥсы аҿы дыҟоуп, диҿынҵәаауа бзиа
дибоит, дизгәдууп ифырхаҵа – «Аԥсны иааӡаз Абаҭаа».
Коӷониа ипоемақәа ирылагалоу аиҭакрақәа, афольклортә материал ахархәараҿ
иҟаиҵо аԥсахрақәа ажәлар рҭоурыхтә ҳәамҭақәа рхаҿра амыԥсахит, ихәраба-жьрабаны, ибжамҽамны иқәимырхеит. Абраҟагьы иахьынӡауала уи дашьҭоуп «иҟалахьоу ажәабжь» иара аепикатә ԥсабара, аԥшӡара, ацәа хаа азныжьра. Иаҳҳәап,
«Абаҭаа Беслан» аҿы, иаадыруа анҵамҭақәа ишырҳәо ала, ажәлар аԥхьа идыргыло,
аԥыжәара зырҭо Баҭаҟәа-ашьауҩы, Баҭаҟәа-аԥсҿыхҩы иоуп. Аха Коӷониа иҿы хадара
злоу, текстлагьы апоема абжеиҳараӡак зызку, арҿиамҭа ацәеижь зегь иагәылсны ицо,
апоема зегь зхагьежьуа «алыра» Беслани Ҳанифеи ртема – абзиабара атема ауп. Апоет
абри апоема анаԥиҵоз, 20-тәи ашықәсқәа раан, аԥсҭазаара ҿыц иқәнаргылаз азҵаара
дуқәа ируакын аԥҳәыс лхақәиҭра, лымҩа, лынасыԥ лара лгәы ишаҳәо аиԥш аӡбара,
аҳәса ауаажәлар рыҩнуҵҟа ҭыԥс иааныркылоз апроблема. Абри аҭагылазаашьа (насгьы иҷкәынра, иқәыԥшра – Коӷониа усҟан дазҭагылаз ҩеижәа шықәса ракәын) иабзоураны апоет ицәеижь ианырит, еиликааит иара изгьы, иаамҭазгьы хадара, актуалра
зланы иҟаз Баҭаҟәа-ашьауҩы итема аасҭа, абри зых иақәиҭу аромантикатә цәа зхоу
аидеалтә бзиабара шакәыз («Абаҭаа Беслан» аниҩы ашьҭахь иаԥиҵаз иажәеинраалак
аҿгьы И. Коӷониа баша, машәырны иалеигалом: «Ашәа сҳәон «Беслан…», «Ҳаниф…», ус
егьырҭгьы ӡәырҩы рзы…»).
Аха иара абри амҭазгьы изаҟаразаалакь ала автор игәыгәҭеимыжьит Баҭаҟәа
ихаҿсахьа, избан акәзар, уи зеиӷьыҟамыз ала еиликаауан ахьча Баҭаҟәа иахь ажәлар
ирымаз абзиабара, агәалашәара. Убри аҟнытә, епикатә поетк иаҳасабала, ажәлар
ражәа иаԥнаҵаз абри ахаҿсахьа аарԥшраҿы апоет илшоз ак агимыжьит, иара абри
иабзоураны ҳпоезиа наунагӡа иазынхоит Баҭаҟәа фырхаҵа ихаҿсахьа.
Сара абраҟа хықәкыс иҟасҵом апоет ирҿиамҭақәа, ипоемақәа зегь рыхцәажәара,
реилыргара урҭ ицәырырго азҵаарақәа. Ишрыхәҭоу, ишраҭәоу аиԥш реилыргара. Урҭ
азҵаарақәа еиҳа инарҭбаан сырзааҭгылоит ҳмилаҭ поет ду изку сусумҭаҿы. Коӷониа
дызла поет дуу ала, урҭ акыр ирацәоуп, убри аҟнытә иазсырхоит згәаҭарақәак рыҟаҵара.
Коӷониа ипоемақәа анаԥиҵоз аамҭазы, аԥсуа литература ашьапы шакхьазгьы,
зыхә ҳаракны ишьатәу аҩымҭақәа шаланагалахьазгьы, аепикатә жанр дуқәа – апоема, аповест, ароман уҳәа цәырымҵыцызт, Д. Гәлиа ипоема «Арԥызбеи аԥҳәызбеи
рышәҟәы», С. Ҷанба ипоема «Ашьха ҭыԥҳа» алаҳамҵозар. Убри аҟнытә аԥсуа литература ҿыц ашьапы анакуаз, уи аҿаԥхьа аԥсҭазаара ган рацәала инарҭбааны
аарԥшра азҵаара анықәгылаз аамҭазы И. Коӷониа ипоемақәа рцәырҵра ҳлитература
аҭоурых аҟны акырӡа зҵазкуаз хҭысын. Урҭ наҟ-наҟтәи аԥсуа литература зегь аҿиара,
ажәанрқәа реизҳазыӷьара арццакит, акырџьарагьы рымҩа ылырхит, рхаҭақәа ракәзар
– аклассикатә ҟазшьа змоу, иҿырԥшыгоу ҩымҭақәаны иҟалеит.
Коӷониа ицәырҵра – ари ҳлитература иаҭоурыхуп, аԥсуа поезиа аеволиуциа аетап
дуқәа ируакуп, апоет дызлагылаз аԥсҭазаара ажәытә-аҿатә зырлашаз, изырцәажәаз
аамҭоуп. Уи исахьажәа, ифеномен ҭоурыхла ихаҭа изыԥшыз, инаигӡашаз ак акәын,
убри аҟнытә апоет ҿа ибаҩхатәра ду абри адҵа шеибгаз иаднакылеит, ԥсра зқәым
аҩымҭақәагьы ҳзынижьит.
Даҽакгьы, ихадақәоу рахьтә.
Ҩашьара зқәым ак ауп аԥсуа литературатә бызшәа ашьақәгылараҿ, Егри Ԥсоуи
рыбжьара ҳуаажәлар зегьы еицырзеиԥшу алитературатә бызшәа аԥҵараҿы, ҷыдаракҷыдарак змаз ацәажәашьақәа реизааигәатәраҿы И. Коӷониа иҩымҭақәа инарыгӡаз,
ирылдыршаз.
Араҟа И. Коӷониа ҳпоезиа зегь аҿы цлабҩы димаӡамызт, 20-тәи 30-тәи ашықәсқәа
раан акәзар, ари аҭагылазаашьа еиҳагьы иалкаатәуп.
Ҩажәак, хажәак рыла ишьақәгылоу ицәаҳәа, зхала иааины, уҿы иҭало абызшәа,
абызшәа мариа, абызшәа сахьарк, ипоезиа зегь иалыҩуа ахореитә шьҭыбжьгьы, иритм
кьаҿ, иршанхагоу апоезиатә хаҿсахьақәа, есииуа ирыциуа Иуа ифырхацәа – абарҭқәа
зегьы аԥсуа ԥхьаҩцәа абиԥара-абиԥарала ирыдыркылоз, ирнырыз ак ауп.
Урҭ – аԥсуа поезиа иахьтәы махәҭоуп, еснагь ашәыр зҿассы изҿало ахьтәы махәҭа.
И. Коӷониа ибызшәа, иҩымҭақәа ҿырԥшыгахоит, хәыҷи-дуи ишьҭыркааит, ҵара
змазгьы измамызгьы игәныркылеит.
Абас имариоушәа иҟаз уи ипоетика, игәы-иԥсы иртәыз илирикатә мцабз, иепикатә
дунеи лаша рыдкылара, рырҿиара ихаантәи, иара убас иара ишьҭахь иеиҵбыз аԥсуа
поетцәа рзы азныказы акыр имариамхеит.
Дцәырҵыр акәын урҭ амҵәыжәҩа зырҭашаз, зпоезиатә сахьажәа абас шаеҵәан иазкыдлашаз даҽа поетк.
Дцәырҵуеит Баграт Шьынқәба.
Уи игәалашәарақәа рҿы дырзааҭгылоит жәеиза шықәса анихыҵуаз иаҳаз, наунагӡагь
изаанхаз ахҭыс: Иуа Коӷониа иԥсра, уи иацыз агәхьаа ду, убас убарҭ амшқәа раан уи
дзыԥхьаз, игәы-иԥсы ҿызкааз Иуа иҩымҭақәа.
Абар 16 шықәса ирҭагылаз Баграт ицәаҳәақәа:
Ҳгәыла исеиҳәон: – Дад, уаҳҭаа,
Дад, уаҳзаԥхьап «Абаҭаа»,
«Хмыҷ шәарыцаҩ ныҟәаҩы»
Иаднагалоит аӡәырҩы.
Уи ҳаԥсуа поезиаҿ Иуа Коӷониа имыԥсра, ипоезиа адац-ԥашә рыҟазаара, рҟатаҩеира ирызҳәан, ишәахәа лашан. Арҭ ашәахәақәа – Дырмити, Иуеи, Баграти ршәахәа
лашақәа – ҳмилаҭ поезиа зегь иахьыршоуп, иагәаԥшьуп.
Аҵыхәтәан, абри инаԥшьны, иамҩан избоит аурыс критик ду В. Белински аурыс поезиа
агеницәа руаӡә, зыхьӡ кашәара ақәым Васили Жуковски изкны ииҳәаз ажәақәа:
Еиҭаҳгәалаҳаршәап:
Ҳгәыла исеиҳәон: – Дад, уаҳҭаа,
Дад, уаҳзаԥхьап «Абаҭаа...»
Ҳара ҳахьынхоз Кәтол ақыҭа ҩбаҟа верс Кәтол-агәы иацәыхаран. Ҳаҩны ахьгылаз
аҭыԥи Ҷаҷалтәи абнареи зынӡа еизааигәан. Есышьыжь, есыхәылбҽха игәыҟаҵагаха
иуаҳауан ари абна беиа иааӡаз аԥсаатә рыбжьы. Иуа дхәыҷаахыс бзиа ибон араатәи
аԥсабара ссир. Ҳакәша-мыкәшагь ауаа рацәаны инхомызт. Гәылацәас иҳамаз ҳаб
иашьа Дадын инаҩс Зыхә Кәыҷи нас ҩ-ҭыӡрак рҟынӡа Санӡааи ракәын.
Ҳара ҳҭаацәара ҭаацәара дуун. Аишәа иахатәоз ҳхыԥхьаӡара жәохәҩык рҟынӡа
инаӡон: санду, сан, саб, саб иаҳәшьцәа ԥшьҩык, саҳәшьцәа ҩыџьа, Иуа, сара, иара
убас ҳа ҳҿы аангылара иаауаз, саб ҭынхара ззиуаз ауаа. Саб иаҳәшьцәа зегь раасҭа
Иуа даныхәыҷыз инаркны реиҳа бзиа дибон Хамжәажә (уи лакәын Иуа данхәыҷыз
дызцышьҭалозгьы). Уамашәаҵәҟьа ибзиан Хамжәажә лгәалашәара. Уи, агара дангарҵ
инаркны, илаҳахьаз зегьы гәынкыланы илыман. Зегь раԥхьаӡа уи лахьтә ауп Иуа
алакәқәеи ажәабжьқәеи иаҳауа дахьалагаз. Исгәалашәоит, Хамжәажә акырынтә гәахәала ишеиҭалҳәахьаз Абаҭаа Беслан изкыз ажәабжь.
Сара Иуа ԥшьышықәса рыла дсеиҳабын. Аха иареи сареи ҳаныхәыҷқәаз инаркны
ҳаиқәлацәазшәа ҳаишьцылеит, ҳаицыхәмаруан, есымша ҳаицын, аамҭак азы Аҟәа
аҵара еицаҳҵон. Москваҟа данцагьы, иааишьҭуаз ашәҟәқәа зегьы ҳҭаацәараҿы шамахамзар сара сыхьӡала акәын ишиҩуаз. Исалам шәҟәқәа рҿы ҳаҳәшьеиҵыб Ҷыҷка
длыхӡыӡаауа аҵара шылҵоз дазҵаалон.
Иуа данмаҷыз инаркны даара дхәыҷы лахҿыхын, деилҟьан, ԥшрала деиқәан,
шәагаала ишаанагара дыҟан. Амыцхә ацәажәара ицәымӷын, бзиа ибон ицқьаны
аҽеилаҳәара, ах пату ақәҵара. Ашкол ахьтә данаауаз џьара имаҭәа ҟьашьымызт,
иикыз-иишьҭуаз цқьан. Азеиԥш нхарҭаҿ данынхоз, иҩызцәа зыԥхьоз ашәҟәқәа ҟьашьны ма
ихьыжәжәа-кәыжәжәа ианибалакь, игәы иасуан. Бзиа ибон аԥсуа маҭәа. Исгәалашәоит,
аԥсуа маҟа сзаашәҭи ҳәа Москвантәи ишааицҳаз. Ҳара ҳамаҳә Елызбар Кобахьиа
аԥсуа маҟа Иуа изиҭиит Москваҟа. Москва дахьыҟазгьы ишәиҵалон акәымжәи акабеи,
аԥсуа маҟа ақәҵаны.
Акыр иԥшқан Иуа иҟазшьа. Атәымџьара акәым, аҩнгьы ахаан ибжьы неиҵыхны
гәамҵрак ааинымԥшыцызт. Акы аниҭахызгьы, дыԥхашьаԥхаҵо, днавала-аавало
акәын ишцәыригоз. Исгәалашәоит, Октиабртәи аныҳәа аламҭалазы Иуагьы саргьы
ҳаб иашьа иԥҳа Ҷыла иаҳзылӡахит амаҭәа ҿыцқәа: сара – акофҭа, иара – аблуз. Иуа
иблуз аҳәынҵәрақәа рмоуит. Нас иара даалаган, дыхәмарны сыхьӡала арзаҳал иҩит,
сҳәынҵәрақәа ҿыхны иблуз иҿарҵарц. Сара иахьа уажәраанӡагьы иҭаҵәахны исымоуп уи инапҩымҭа абӷьыц хәыҷы. Абар иара (Магәа Абас-иԥҳа дахӡыӡо иаацәырылгоит
хәмаршақә карандашьла Иуа ииҩыз арзаҳал): «Асовнорком ахь. Магәа Коӷониаԥҳа. Кәтол ақыҭан инхо Иуа Коӷониа иҟнытә, 23 октиабр, 1923. Арзаҳал. Сара даара
аҳәынҵәрақәа сахьдыргәаҟуа иахҟьаны, насгьы са исҭаху аҳәынҵәрақәа реиуа бкофҭаҿ
избоит азы, сыхаара саҳәшьа, сбықәгәыӷны сбыҳәоит, бҳәынҵәрақәа бкофҭа иақәхны
сыблуз аҿаҵара азин ҟабҵарц. Сара сыблуз ҳәынҵәрада иаанхар, иԥхашьароуп ҳәа
исыԥхьаӡоит саҳәшьа лзы. Апату бықәзҵо башьа И. Коӷониа».
Шамахамзар, абас иҟазшьа ахьыԥшқаз иахҟьаны, Иуа ажәа џьбарала иацәажәомызт.
Исгәалашәоит, ҳа ҳҿы иаангылалон Кәтол ашкол ахь харантәи иаалоз ҳҭахцәа Ироди
Лади Миқаиаа, Сулҭани Роницеи Қәҭараа. Иуеи урҭи еицыхәмарлон. Ҽнак, ишыхәмаруаз,
Иуа иршәыз аԥшхәынҵә асас ҷкәынцәа руаӡәк ихы иаахеит. Асас ҷкәын аҵәыуара далагеит. Абри аамҭазы џьарантәи иааз ҳабгьы аҩны дааҽыжәҵит. Ҳаб иҟалаз анеиликаа,
– «Асас ҷкәын ус ушԥаизныҟәеи!» – иҳәан, Иуа диқәцәҟьеит иџьбараны. Иуа – «Сара
исхараӡамкәа, машәырны ауп ишсыхьыз, исҭахны иҟасҵама», – иҳәан, аҵәыуара далагеит. Ахаан имацәҳацыз ҳаб иеиҳәаз ажәақәа гәынганы абнахь дцеит – иҵегьы изхара
дҵәыуарц, азалымдара дзықәшәаз ихала игәнигарц… Ҳара ахәылбыҽха дыԥшааны,
дыргәыбзыӷны аҩныҟа даагеит, дук мырҵыкәа ҳаби иареи еинҳаршәеит.
Ҳара ҳаб – Абас Гьедлач-иԥа Коӷониа, еицырдыруаз ҽыбӷа ҟазан. Аҟәа имҩаԥысуаз
аҽырыҩрақәа раан ҳаб иҽы акырынтә актәи аҭыԥ агахьан. Уажәыгьы иҵәахны исымоуп 1902 шықәсазы ҳаб иҽы актәи аҭыԥ анага ианаршьаз аԥаҭхь (Магәа Абас-иԥҳа
ицәырганы ислырбоит аҟарач цәы атәыҩа иалху, раӡныла ичаԥоу аԥаҭхь. Абри аԥаҭхь
злахырҷоу араӡны урыс бызшәала иақәҩуп:
Ҳаб машәырла дыԥсит 1925 шықәсазы. Иуа иахь ателеграмма ҟарҵеит, уаб игәы
бзиам, ушзахәо уааи ҳәа. Аха иҩызцәа рахь иҟаҵаз даҽа телеграммак ала Иуа еиликааит ҳаб иԥсҭазаара дшалҵыз. Иуа иаара иазыԥшны аԥсы мчыбжьык дыкҿан, аха
усҟантәи аамҭазы ирласны Москвантәи Аԥснынӡа аара иуадаҩыз усын. Иуа дааит ҳаб
данырж адырҩаҽныҵәҟьа. Амҩаду инаркны дқьызқьызуа, дҵәыуо, игәы дҭасуа ҳашҭа
дааҭалеит… Ҳаб иԥсра Иуа гәала дус ишьҭихит. Ҳаҩнаҭа ду аҿы зегьы ҳаздыԥшылоз,
зегь ҳныҟәгара иаҿыз ҳаб иакәын. Иуагьы ари изымдыруа дыҟамызт. Абри аҟнытә
Москвантәи данаауаз имаҭәа-иҩыҭәа зегьы ааигеит – уаҳа аҵарахьы дымцарц. Аха ҳаб
иашьа гәакьа Дадын Коӷониа имуит Иуа иҵарахьы дымцар. Жәохә мышҟа рышьҭахь
Иуа дцоит Москваҟа. Убри нахыс есымчыбжьа знык-знык иааишьҭуан асалам шәҟәқәа.
Уи ихәыцырҭаха, имцаха ицран ҳаб иҟамзаара. Исгәалашәоит, убарҭ 1925 шықәсазтәи
аҵхқәа руак аан ауп ианиҩыз ажәеинраала «Аҵых ҵәца» («Оҳ, аҵых ԥшӡа, уарҳалла
ихҟьоу! Ҳаиԥырҵышт уаргьы саргьы мышкы зны зынӡа!» – ҿырҳәала илгәалашәоит
апоет иаҳәшьа ари ажәеинраала анҵәамҭа.)
Иуа Кәтолтәи ашкол аҿы аҵара аниҵоз уа рҵаҩцәас аус руан: Д. Гәлиа, С. Ҷанба, П. Шьаҟрыл, С. Шьаҟрылԥҳа, А. чукбар уҳәа иреиӷьыз аԥсуа рҵаҩцәа. Анцәа
изакәан Кәтолтәи ашкол аҿы даԥхьон М. Кациа. Исгәалашәоит, Кәтолтәи ауахәамаҿ
адинхаҵаратә ашәақәа анаҳдырҵоз… Ашьҭахь Иуа аԥсуа географ, аполковник Миша
Ачачба иԥҳәыс Нина Фома-иԥҳа лыбзоурала Аҟәатәи арҵаҩратә техникум дҭалеит,
сара – Аҟәатәи аҳәса ргимназиа. Асовет мчра Аԥсны ианышьақәгыла, аҵара амҩа
аҽанарҭбаауаз аамҭазы, саҳәшьеиҳаб Фениа иаалықәшәан дыԥсит. Саргьы аҩныҟа
сахьцаз саанхеит, уаҳа аҵарахьы сзымхынҳәыкәа.
Ицәгьан усҟантәи аамҭазы аҵара. Уажәеиԥш аҭагылазаашьақәа ыҟамызт. Ақыҭахь
ацара-аара цәгьан. Исхашҭуам бзанҵы: Иуараа аҵара ирыцҭаз рҩыза ҷкәынак, амҩақәа
еихҵәаны бнала аҩныҟа иаауаз иҩызцәа дрыцәхҟьан, абна дахьылахаз ауха алашәага
дшырфаз…
Иуа Москваҟа данцоз игәабзиара шәарҭамызт, изаҟаразаалакь ихы дахашшаауа ҳәа
дыҟамызт. Ҳшымгәыӷӡоз ауп ишҳаҳа Иуа дшычмазаҩ ӷәӷәаз. Ашьҭахь излеилаҳкааз
ала, Иуа Москва ахьҭа илалан, аплеврит ихьит, аха аҽыхәшәтәра гәыгәҭаижьит, иҵара
дахьымӡар ҳәа дшәаны. Аплеврит дук хара имгакәа атуберкулиоз ахь ииасит. Иуа 40
градус рҟынӡа ашоура шимаз, иџьыба ԥаҭликала аӡы ҭаргыланы дцон аинститут ахь –
аԥышәарақәа риҭарц. Ус, уахык иԥсы маҷхан дкаҳаит. Ари ахҭыс дақәшәеит Қьаазым
Багаԥшь. Қьаазым иаарласны Иуа ахәшәтәырҭаҿ дышьҭеиҵеит. Иуа дахьышьҭаз днеины дибеит Самсон Ҷанба. Ҷанба иоуп Аԥсныҟа ателеграмма ҟазҵазгьы – Иуа Аҟәаҟа
иаагаразы. Ас еиԥш иҟаз адырра аныҟала, Кәышә Коӷониеи Џьота Аҳәбеи Москваҟа
ицоит Иуа иаагаразы. Иуа Тҟәаԥсынӡа дәыӷбала дааргоит, уантәи ӷбала Аҟәанӡа,
– амашьына аасҭа аӷба иаҳа ԥшьаала (ҭынч) иахьныҟәоз азы. Убас ичҳара маҷын,
имч каԥсахьан Иуа. Аҟәа дшааргазҵәҟьа дышьҭарҵеит уажәтәи актәи ақалақьтә
хәшәтәырҭаҿы. Уа ҳақьымс аус луан аԥсуа ҵаралашара аусзуҩ ду С. Басариа иԥҳәыс
В.Н. Тусишьвили-Басариа. Иуа ҷыдала акыр ацхыраареи агәцаракреи илҭон лара.
Иуа Аҟәа данаарга раԥхьатәи амшқәа руак азы, сара ишсаҳауаз Кәышә Коӷониа
диазҵааит, сышәҟәқәа абаҟоу ҳәа. Кәышә иааицәымыӷхан, – «Ушәҟәқәа ҳзаамгар ҳәа
ушәоума, хьаас ишԥаҟоуҵои!» – иҳәеит. Аха Иуа уи ацынхәрас Кәышә иахь, – «Сара
сырҳәазо суманы уааит, сыздыԥсылахьаз сҩымҭақәа уаҟа аҭаҭын денгь еиԥш иҿаҳәаны ишьҭаз ааныжьны… Сара исзууааз – сыздыԥсылаз кажьны уанаауаз!» – иҳәан,
игәы иалырсны диацәажәеит. Аха Кәышәи Џьотеи Москва Иуа ихаҭа иоуп нап здыркылаз, ишәҟәқәа абаргәалашәоз игәыҭҟьа-ԥсыҭҟьаха инеиз ауаа. Уи нахыс Москвантәи
ҳара акгьы ҳмоуит. Абас иахьа уажәраанӡа ибжьаӡны иҟоуп уи аҽны Иуа «сыздыԥсылоз
кажьны шәааит» ҳәа зыӡбахә имаз иҩымҭақәа.
Иуа Аҟәа данаарга нахыс иаҳагьы игәхьааиго далагеит дызлыҵыз иқыҭа, ҳаҩнра.
Дшычмазаҩ ӷәӷәазгьы лассы-лассы аӡбахә иҳәон бзиа иибоз иҽы – Кәыпра захьӡыз.
Дук мырҵыкәа аҳақьымцәа ирыӡбеит Иуа асаркьа (арентген) иҭаҵара. Асаркьа ахьыҟаз
иахьатәи ақалақьтә поликлиника ахьыҟоу, Кирови Пушкини рулицақәа ахьеихагылоу
акәын. Аҳақьымцәа ианақәдыршәа аҽны, ахәшәтәырҭаҟынтә асаркьахь дыргаразы
Иуа дызныз асакаса иаҵагыла рҿынархоит М. Аҳашба, Е. Гадлиа, Џь. Аҳәба. Абри аҽны
Кәҷыр Какачиа Кәтолынтәи Аҟәа Иуа иирбарц азы иааигоит Иуа иҽы – кәыпра. Иуа
амҩан иҽы аниԥыргала, акыр деигәырӷьан, Џьота Аҳәба иеиҳәеит, Џьота, сҽы уақәтәаны
ирхәмар ҳәа. Ари ахьыҟаз уажәы Ленин ихьӡ зху Аҟәатәи аулицаҿы акәын. Аулица
акаҭран ықәырҭәамызт, уажә еиԥш аҵиаа рацәеи аҩн дуқәеи идырԥшӡомызт. Џьота
Аҳәба абра ирхәмарит Иуа иҽы. Иуа даара деигәырӷьеит, иҩызцәагь ргәы иахәеит.
Иуа асаркьа данҭарҵа ашьҭахь, аҳақьымцәа иҳабжьаргеит Ҵабалҟа (иаҳа аҳауа
бзиоуп ҳәа ишьаны) даҳгарц. Сани, сареи, Хамжәажәи Иуа дҳаман ҳцоит Ҵабалҟа.
Уахь иҳацын: М. Аҳашба, Д. Гәлиа, А. Шьаҟрыл. Ҵабал ҳахьнеиз Кесианқәак рҿы аҭыԥ
аанаҳкылеит. Ҳаҟан уа мызкы. Ари амзк Иуа идтәалаз сани сареи ҳакәын. Ҳахьыҟаз
Ҵабал ақыҭаҿы аҳақьымцәа ыҟан. Аха зегь реиҳа Иуа игәы зырӷәӷәоз ҳан лакәын.
Уи ирацәаны аҿырԥштәқәа аалгон, Иуа иеиԥш ичмазаҩыз, аха ашьҭахь згәы бзиахаз,
иахьагьы аӷьараҳәа иҟоу ауаа. Кәтолнтәи, Ҵабал ахьыҟаз, Наа ақыҭала еикәшаны,
есҩымш, есхымш Иуа изы аџьмахырҵәы, ашә, ахәша уҳәа ааргон ҳаб иашьа Дадыни
Кәҷыр Какачиеи. Иуагьы игәабзиара маҷ-маҷ аиӷьхара иаҿын. Ԥыҭк анҵы, ихала
аиарҭа днылҵны анеи-ҩеира далагеит. Иуа хаз ҳара ҳгәы ирӷәӷәон, сара сахь ихы
рханы, – «Бара ашәак аацәырыбгар, саргьы исырӷызуеит», – иҳәон иаҳа ҳалахь
анеиқәыз аамҭазы. Сара иааигәа стәар иуамызт, сан лахьгьы, – «Сара сыбзиахоит, лара
акы дыбцәамҟьашьааит», – иҳәон. Ҵабал ауп Иуа Москватәи ажурналистикатә институт
дшалгаз ала адиплом ахьиоуз. Иуа идиплом анидыркы, деигәырӷьаҵәа ҳан лахь, – «Ди,
ари бымбои?!» – ҳәа инапы рхаха иналирбеит. Ҳангьы, – «Избоит, нан, избоит, убри
ауми зегь ҳазқәыӡыз», – лҳәоит лыбжьы ныҵакны.
Мызкы анҵы, игәабзиарагьы маҷк ианеиӷьха, – «Уажәшьҭа аҩныҟа ҳцап», – иҳәеит
Иуа. Ихылаԥшуаз аҳақьым иҭаххеит Иуа иҵегь Ҵабал даанхар, аха иара имуит.
Кәтолнтәи аҽқәа рыманы иааит дадыни Ҟача Коӷониеи. Нас линеикала (ҽыуардынла)
иуа дҳаман амҩа ҳақәлеит. Кәтол ҳнеиаанӡа ҳазныз амҩа бааԥс Иуа акыр даргәаҟит,
асаба иԥырхагахеит, уаҳа наилымшо дҟалеит. Ус, ҳаҩны ааигәара ҳанааи (мҽышан
аҽны), ақыҭаҿ Иуа ибара иахыццакуаз ҳгәылацәа зегьы ҳакәшеит. Шықәсык егьаагымхо иҵуан Иуа аҩны дыҟамызижьҭеи. Ашҭа данааҭаҳгала, Иуа дгәыкны блала еимидон
ҳаҩны-ҳгәара, ҳашҭа, ҳқәаҵара уҳәа игәхьааигоз аҭыԥқәа зегьы.
Дышьҭан Иуа аҩны мчыбжьык аҟара. Аха игәабзиара изаҟаразаалакь еиӷьхомызт.
Данааҳгаз иацааиуаз асабшазы, Иуа Аҟәаҟа сдәықәиҵеит, ихьӡала акасса иалаз
аԥарақәа амхны аҩныҟа иаазгаразы. Сара Аҟәаҟа сахьцаз ашәахьанӡа сынхеит.
Ашәахьаҽны аҩны санааи, ҳаҩны ҭацәны, иууаӡа акәын ишгылаз. Сара азныказы
иҟалаз сзымдырит, сшәеит. Ашьҭахь Дадын иҷкәын Шамил исеиҳәеит, Иуа амҽышаҽны
Ахәҵаҟа дшыргаз.
Сара Аҟәаҟа санца адырҩаҽны, амҽышазы, Ахәҵантәи Иуа ибаразы дааит ҳара ҳҭахы
Аӡын Ҳаџьараҭ. Иуа Ҳаџьараҭ даниба дгәырӷьеит. Уи даныхәыҷыз акырынтә Ҳаџьараҭ
ашьха дигақәахьан. Ахәҵантәи ажәабжьҳәацәеи ахьшьцәеи рҟнытә Иуа акыр жәабжь
ссирқәа иаҳахьан Ҳаџьараҭ иҩнаҭаҿы. Уажәы, Ҳаџьараҭ аҩны данаа, диҳәеит ҩаԥхьа
Ахәҵаҟа – аҳауа цқьахь, ашьха ӡыхьқәа рахь дигарц. Ҳаџьараҭгьы мап ауикхуаз. Иуа
Ахәҵаҟа дыргеит. Саргьы Аҟәантәи сшааизҵәҟьа, ашәахьаҽны Шамил ҽыла Ахәҵаҟа
сигеит. Уа ҳаннеи ибла ҭырхаха, – «Ҷыҷкеи Ӷәапеи аажәгарауазыз, исымбози», – иҳәан,
гәыбӷан ҳаиҭеит. Ҳан лахь, – «Ди, уажәшьҭа аҩныҟа бца, шәаарыхра ԥхасҭахоит, арҭ
аԥарақәагьы бхы иархәа», – иҳәан, исҭаз аԥарақәа 300 мааҭ сан илиҭеит. Сангьы дааит, дмаар ада ԥсыхәа ахьыҟамыз аҟнытә.
Сан данаа, ашәахьа ауха, Иуа иаҳагьы деицәахеит. Аҷаԥшьаразы Ҳаџьараҭ иҩны
еизаз агәылацәа, Иуа ичҳара маҷхо ианалагалакь, адәахьы идәылҵны игылон. Иуа
агәаҟра даҿын. Аҳауа изхомызт. Имч маҷын. Аха адырҩаҽны ианша, маҷк аҟара
деиӷьхеит. Исгәалашәоит, ашьыжь иаԥхьа игыланы ачхәар афара иаҿыз ахәыҷы
ичхәар деилаҳаит. Ахәыҷы ичхәар имысхырц саналага, имуит, аҵәыуара далагеит.
Иуа, апечение иҭаны имх ҳәа сабжьеиган, ахәыҷы апечение иҭаны ичхәар имысхит.
Иуа деилаҳан ифеит абри ачхәар хәыҷы.
Ашьыбжьышьҭахь деицәахеит. Аԥшәма Ҳаџьараҭ иамхацәгьахан, аҩныҟа ауаҩы
дааишьҭит. Сан аҩашаҽны Очамчыра дыҟан, адырра шлоузҵәҟьа ауха ҵхыбжьон
Ахәҵа днеит Дадын, сан диманы. Урҭ аннеи, Иуа маҷк аҟара иблақәа аахитын, шәаама,
ишәазҳәада ҳәа дразҵааит. «Дад, аӡәгьы акгьы ҳаимҳәаӡеит, ушыҟац уҟоуп, уеиӷьуп,
аҳаҳаи умшәан, ишар аҩныҟа уаагоит. Шамил аҳақьымцәа узааигоит», – иҳәан, Иуа
игәы ааирӷәӷәеит Дадын.
Аҵх ашарахь еихон. Иуа ҭынч илацәақәа шеиқәыԥсаз еиқәыԥсан. Сара, иԥсыԥ
алагаҩагара даҟәыҵма ҳәа сшәаны, ԥшьаала даасырҵысуан. Аҵыхәтәан дансырҵысы,
– «Бара, бара бзыцәшәозеи?» – ҳәа ибжьы нарҟәӡаны иааиргеит. Арҭ ажәақәа Иуа
аҵыхәтәантәи иажәақәа ракәын.
Сааигәа игыланы еибаргәаҟуан сани, Хамжәажәи, Дадыни, ҳазҭаз аԥшәмацәеи.
Ашарахь еихо ианалага, Иуа имч маҷхо, жәа мҳәаӡакәа, иԥсҭазаара далҵит. Ашарԥазы
агәылацәа Иуа дызныз асакаса иаҵагыланы Кәтолҟа рҿаархеит. Амҩан жәаҩыла,
шәҩыла иаҳԥылон Иуа иԥсҭазаара дшалҵыз заҳаз ауаа.
Иуа ҳаҩны дыгҿан хәаха-хәымш. Аԥсыжра аҽны митәшәа ирацәаҩын еизаз ажәлар.
Уи ашьҭахьгьы Аҟәантә, Гагрантә, Гәдоуҭантә, убас акырџьарантә акыр аамҭа иаауан,
иҳадашшыланы, Иуа инышәынҭра инахагыланы ицон Иуа иԥсра ианымиаз, аха ӷәӷәала
уи иҟамзаара згәы знархьыз ауаа.
Иуа джуп Кәтол иалсны ицо амҩа ду аҿықәан, Коӷониаа рнышәынҭрақәа ҳәа
иахьашьҭоу аԥсыжырҭаҿы. Иуа ивараҿ джуп аакьыскьа зыԥсҭазаара иалҵыз ҳара
ҳангьы – Мариа Габлиаԥҳа-Коӷониа. Уи дыԥсаанӡа гәырҩацәгьаны илзыҟалеит лара
лыҷкәынзаҵә, ҳара ҳашьазаҵә игәахәтәы дахьӡаанӡа иԥсра. Ҳан лкаруаҭ дықәтәаны,
Иуа ишәҟәы лгәыдырҟәыҟәланы есқьаангьы ԥшырҭас илыман иара дахьтәалоз арамҵа
ашәшьырахь.
Арҭ агәалашәарақәа 1964 шықәсазы ианиҵеит М. Лашәриа.
Уажәы В. И. Ленин ихьӡ зху Аҟәа ақалакь аҟнытәи аулица ду убасҟантәи аамҭазы
Октиабртәи ареволиуциа аулица ҳәа иашьҭан. Гәыԥҩык ауаа аулица ҳаныланы, агаҿа
шыҟаз ҳхы рханы ҳлеиуан. Сашьеиҵбы Александр ашкол аҟны аӡын ԥсшьара ҳәа
доурышьҭын, дсыманы Ԥақәашьҟа сцон, егьырҭ – Очамчыранӡа иҳамҩалацәаз џьоук
ракәын. «Пестель» ҳәа изышьҭаз аӷба ааин, Аҟәатәи ареид аҟны амшын иӡхгылан. Убри
аамҭазы ишиашоу аӷбақәа Аҟәа иаакыдгылартә еиԥш, асқьала ҟаҵаны иҳамамызт. Уерсбжак аҟара агаҿа инацәыхараны, иааины амшын иааӡхгылалон аӷбақәа, арахьынтә
агаҿеи аӷбеи иаарыбжьарҵауаз ашхәақәа рыла ауаа ҭыргауан, иҭарҵауан.
Аҽны мҽышан. Асааҭ жәаҩа ирықәын. Ус ҳашлеиуаз акәымкәа, уажәтәи акинотеатр
«Аԥсны» ҳаавалеит. Иара аҩбатәи Аҟәатәи аҳәынҭқарратә театр ҳәа иашьҭан. Ашәқәа
ҟьаҟьаӡа иаартын.
Иахьа аҽнышьыбжьон абраҟа ирымоузеи сҳәан, сҩызцәа саарылҵын, наҟ сныҩналарц сҿынасхеит. Аӷбагьы знык аҟара абжьы аргахьан, амҩанызаҩцәагьы иҭыҵшаз
ҭыҵхьан, ашхәақәа цо-иаауа, иҭалараны иҟазгьы ргара иалагахьан.
– Уабацои, аӷба уагхоит! – рҳәан, ашә аҟны снеихьан еиԥш аан, сҩызцәагьы рыбжьқәа аасықәдыргақәеит, аха сара Аҟәаа еизаны саарыламԥшыцызижьҭеи такә ааҵуан
аҟнытә, уажәыҵәҟьа сшәышьҭалоит, шәнеила ҳәа расҳәан, наҟ сныҩналеит.
Сахьааҩналаз, атеатр уаала иҭәын. Асцена агәҭан, адима ҟаԥшь ақәыршәны, стол
хәҷык гылан. Иара иакәӷӷа гәыԥҩык ауаа тәан. Еиҳарак аҿар иреиуаз џьоук ракәын
дара. Абри астол аганахьшәа иаразнак сылаԥш дааҵашәеит Симон Басариа дахьтәаз.
Уи, ишидырлоз еиԥш, иполта ишәыхны, ижәҩахырқәа иаарҭарԥашәа, иаԥхьаҟа дыԥшуа,
ганха дтәан. Астол агәҭан дахатәаны, альбом дук имҵаҵа, аԥсышәала аԥхьара даҿын
ҷкәына аукы, абаакы, ихахә еиқәаҵәа самсалқәа ихашьҭахьҟа иԥхьаҳәаны. Ари – Иуа
Коӷониа иакәын.
...Иаҳәеи, иҟамеи, итапанчеи,
Икәымжәи, икабеи, ихҭарԥарқьақьеи –
Абарҭ рыла ма дҩашьозма
Аԥсуа хаҵа Абаҭаа!
Ибырфын риԥстә блуза еиқәаҵәа ахәда ҭыхәхәа, иақәгылаз аԥсуа ҳәынҵәрақәа зегьы еиқәԥах еибаркны, ижәҩахырқәа ҭбаа-ҭыцәӡа, аҷҷаҷҷаҳәа ипоема «Абаҭаа Беслан»
аԥхьара даҿын иара.
Азал аҟны итәақәаз ирылан Кондрат Ӡиӡариа, Николаи Патеиԥа, Симон Бжьаниа,
Нестор Ҭаркьыл, Давлеҭ Чачба, Аҭман Ӷәынџьиа (абри – убри аамҭазы аԥсуа школ
аҟны аԥсшәа дирҵон), убас егьырҭгьы. Ар рымаҭәала еилаҳәаз ауаа ҟәазқәа ҩыџьагьы
аԥхьатәи арад аҟны аганахьшәа иахьтәаз рыбӷақәа ҟьаҟьаӡа снаркыдыԥшылеит. Арҭ –
Аԥснытәи арратә комиссарс иҟаз Кәасҭа Инал-иԥеи, Аҟәа агарнизон акомендант Алиоша Шамбеи ракәын.
Ажәакала, абри аҽны абраҟа аизара рымазаарын Аҟәатәи арҵаҩцәа ртехникуми Нестор Лакоба ихьӡ зху Аҟәатәи аԥсуа школи рыҿтәи алитературатә кружокқәа аҩбагьы,
Аҟәатәи аԥсуа интеллигенциа рылархәны. Саргьы снеины, ашьҭахьшәа, аҭыԥ ахьҭацәыз
џьара снарылатәеит.
Ҳара ҳтәаны ҳӡырҩуан, иара аԥхьара даҿын. Далгеит «Абаҭаа Беслан» апоема зегьы даԥхьаны.
– «Хмыҷ шәарыцаҩ ныҟәаҩы» уаҳзаԥхьа, «Хмыҷ шәарыцаҩ ныҟәаҩы»!
– «Наҩеии Мзауҷи», «Наҩеии Мзауҷи»!
– «Мшәагә-кьаҿи Папба Рашьыҭи»! – иааиларыԥсеит азал аҟны итәақәаз, агәгәаҳәа
рнапқәа еинҟьо.
Иуа азнык азы иҭахымхеит, аамҭа рацәа рымысхуеит ҳәа, аха ианаҟәымҵӡа, урҭгьы
акакала иаацәырганы дырзаԥхьеит.
Арҭ – сара уаанӡа аԥсышәала сзыԥхьахьаз акы еиԥшымызт. Абызшәа акәзааит,
аритм акәзааит, асахьаркырашьа акәзааит, зегь рыла иааџьоушьаратәы, ажәақәа
еиҿартәны иҩын. Иара дахьаԥхьоз ииҳәоз зегьы сахьаха, афильм бзиа акадрқәа
реиԥш, саԥхьа ииаҟьа ицон...
Иуа Коӷониа сара дыздыруазижьҭеи акрааҵуан. Ԥшьышықәса аҵара еицаҳҵон
Аҟәатәи арҵаҩцәа рсеминариаҟны. Ӡынгьы-ԥхынгьы ԥсшьара ҳәа асеминариаҟны
ҳааурышьҭцыԥхьаӡа, шьапыла Аҟәантә Тамшьынӡа ҳаиццалон. Тамшь ҳаннеилак,
Уанчка Папасқьыр, Кәышә Коӷониа, Естат Санӡаа, дара нымҩахыҵны, Кәтолҟа игаз
амҩа инанылон, Ӡаӡ Дарсалиеи, Данили Арсени Аҳашбақәеи, Тути Мышьеи Логәуааи,
сареи ҳашиашаз Очамчыра амҩа инаныршәланы ҳҿыҩаҳхалон. Аха абри аҽны еиԥш
иара изҳаны дсымбацызт! Аурыла акәӡам! Ауреи-аҭбаареи, аԥшреи-асахьеи – уи
игӡамызт. Дсымбацызт абри еиԥш агәырҵҟәыл бзиаӡа имаз ааирԥшуаны. Ҳаԥхьа
дтәаны, ипоемақәа дрыԥхьон ҩажәиак шықәса зхыҵуаз, аха ишшәра ишәхьаз апоет!
Ашьҭахь, 1928 шықәсазы, Самсон Ҷанбеи сареи Бакәыриани ҳахьыҟаз, Иуа Коӷониа
иԥсҭазаара далҵит ҳәа агазеҭқәа ирынны ианааба, уаҩ ишимбацҵәҟьа ҳгәы иалсит
Самсонгьы, иҭаацәагьы, саргьы. Иани иаҳәшьеи рыхьӡала Самсони сареи иҳашьҭыз
ателеграмма иаҷыданы, Иуа Коӷониа ихҳәааны, агазеҭ «Аԥсны Ҟаԥшь» ианырҵарц
иаасышьҭыз астатиа аҟынгьы сара исҳәон, иара Аҟәатәи аҩбатәи атеатр аҟны иҩызцәа
дрылатәаны, ипоемақәа данрыԥхьозтәи аепизод сгәаларшәо:
«...Сара, сарамоу, абра иҟаз зегьы ииашаны, уажәраанӡа абри аҷкәын аталант ду
имоуп ҳәа ҳгәы иаанагауаз аҵабыргра агәра ҳиргеит.
...Иара ииҩқәаз апоемақәеи, ажәеинраалакәеи, алегендақәеи реиҿартәашьақәа,
рҩышьақәа рыла, иааиаӡар – аԥсуа литература ԥхьаҟа шьарда ишигауаз, ишазирҳауаз
мҩашьауа иаабон.
Ҳарҭ, ҷышәрак здыруаз зегьы ҳаблақәа ҭырхаха ҳахьихәаԥшуаз, абна илыҷҷоз
цәымзаркырак еиԥш, дрылыҷҷо, аԥсуа аҿар ҩҩцәа дрылаабауан».
Иахьагьы иара убас ауп Иуа Коӷониа иҩымҭақәа ҳашрыхәаԥшуа!
Абар, Иуа Коӷониа ипоемақәа аниҩыз аахыс ҩынҩажәи ԥшьба шықәса
нҭыкәкәа инҵәеит. Ҳаԥсуа литература акәзар, иара абри аҩныҵҟала акырӡа иҿиеит,
ҳашәҟәыҩҩцәа ирызҳаит, урҭ рахьтә аӡәырҩгьы рҩымҭа бзиақәа рыла рыхьӡ-рыԥша
геит, ҳтәыла анҭыҵгьы ирдыруа иҟалеит. Аха Иуа Коӷониа ипоемақәа иахьагьы
ихьыршәыгәха ҳаԥсуа литература иалыҷҷо ауп ишалагылоу. Урҭ иахьагьы мшаҽны
еиԥш иҿоуп, еицакра рымам, аамҭа ркьымсит!..
Сара абраҟа сгәы иҭаӡам Иуа Коӷониа иҩымҭақәа изаҟаразаалак ала реилыргара. Сара сыдагьы, сара сыҵкыс еиӷьынгьы урҭ еилзыргаша ауаа ҳамоуп, аринахысгьы
иҟалоит! Аха хьаҵра ҳасабла ҩбаҟа-хԥаҟа ажәа зҩырц сҭахуп иара ипоемақәа абасҟак
мчыс ирымоу азы, изымражәуа азы.
Ажәытәтәи аурымцәа рмифологиа аҟнытә, ишаадыруа еиԥш, адунеи аҟны дмиӡацызт
Анҭеи иаҵкыс иаиааиуаз хаҵа ӷәӷәак, иара дызлыҵыз, дзааӡаз иадгьыл гәакьа ишьапқәа
ықәгыланаҵы. Ирҳәоит, иара адгьыл аҟнынӡа ишьапқәа зымнаӡартә данышьҭырх ауп
дхәарны ишьра анрылшаз ҳәа. Убасҟак амч амоуп рҳәоит афырхаҵа иԥсадгьыли иареи
реимадара, иуаажәлари иареи реилаҵәара!
Иуа Коӷониа иҩымҭақәагьы мчыс ирымоу абри ахаҭа ауп! Иара дзааӡаз иԥсадгьыли
иареи, дызлиааз иуаажәлари иареи цәалажьыла еиланы, гәыла-ԥсыла еилаҵәаны
рыҟазаара иарҿиамҭаны ауп иҩымҭақәагьы шыҟоу. Урҭ еиҳараӡак аԥсуа жәлара
рырҿиамҭақәа ирӡыхьхылҵқәаны, ирааӡамҭаны иҟоуп. Иара нап ҟазала иааизиган,
игәы, иԥсы рыдкыланы, ажьы зҩыда рҟәынҵаны, аԥсуа цәахаа рхаҵаны излаҟаиҵаз
ала, ихьыршәыгәха аԥсуа литература иалаланы, ишаанхашаз ҩашьомызт иара
убасҟангьы!
Ԥслаҳәи бӷаџьмеи ахра-ҿҟьара иаҿазмыргылоз, аԥсаатә мҩас абла ҭызхуаз, абжьас
мҩас абӷа ԥызҵәоз, ҿаҩеи каршәреи зегьы ззеиԥшыз, Нхыҵ, Аахыҵ зыхьӡ еиныҩхьаз, зыжәлар ирхагьежьуа изыхьчоз, ахаҵа-ихаҵа ззырҳәоз Абаҭаа Беслани, зыбжьы
ҿаца зшәақьыбжьыз, аибашьра аан зхы зымшаҭоз, аиҩызара аан аԥсра иацәымшәоз
ахьчарԥыс Баҭаҟәеи, афелдышь цыԥҵәаха абырфын цаха Ҳанифа ԥшӡеи, убас абарҭ
реиԥш Иуа Қоӷониа ипоемақәа рфырхацәа егьырҭгьы рхаҿсахьақәа – абзиеибабаразы, аиҩызаразы, ауаҩразы, аламыс азы, Аԥсадгьыл ахьчаразы, ахаҵаразы иахьагьы
иҿырԥшыганы иҟоуп, урҭ абринахыстәи ҳабиԥарақәа рызгьы рхы здыбзиалартәлаша
хаҿсахьақәаны иаанхоит!
Абри азоуп зегь раԥхьаӡагьы Иуа Коӷониа иҩымҭақәа аамҭа аҵкыс изаиааиз!
Анаҩс, Иуа Коӷониа иҩымҭақәа зымражәуа мчыс дырҩегьых ирылоу ҳәа сара
исыԥхьаӡо дара злаҩу абызшәа ауп.
Апоет, ашәҟәыҩҩы ибызшәа цқьазароуп. Уи ииҳәарц ииҭаху зда царҭа амам
ала еилырганы иҩуазароуп. Абызшәа азакәанқәа ирҿамгылауазароуп. Иахьатәи
ҳашәҟәыҩҩцәа рахьтә иҟоуп џьоукы рыбызшәа цқьамкәа, ражәақәа хьанҭаны,
аԥсшәа аҳәоу еиҿартәашьа азакәанқәа еилазго, иара убри иахҟьангьы зҩымҭақәа
реилкаара бжеиҳан иуадаҩхауа. Урҭ, шәҩымҭақәа реилкаара уадаҩуп, маҷк иадамзаргьы шәаарыцклаԥшла ҳәа роуҳәар ргәы иалсуеит. Уимоу, иҟақәоуп иара абри
иалаҽхәақәогьы.
– Зегьы еилыркаартә иааҩуа ҳалагар, уи поезиахауам, ипрозахоит! – рҳәоит арҭ.
Исыздыруам арҭ ауаа рлогика!
Иуа Коӷониа зеиӷьаҟаӡам ала идыруан иара ибызшәа – аԥсшәа. Уи ибызшәа даара
ицқьан, иҩымҭақәа рыҟны ииҳәарц ииҭахыз ирыԥхьо аԥсуа игәы аҵа аҟнынӡаҵәҟьа
инаӡауан, иԥхеи-ԥхеиуа ицәа-ижьы иалалауан, дааимҽхакны дышьҭырхуан...
Иара абрыгьы акы ҳәа ирылоуп Иуа Коӷониа ипоемақәа аамҭа аҵкыс аиааира дзыргаз амчқәа!
...Аҽны абраҟа сыштәаз, Очамчыраҟа сызгараны иҟаз аӷба ҩынтәгьы абжьы аргеит, аха сара сгыломызт. Азал аҟны итәаны иӡырҩқәоз егьырҭ зегь реиԥш, саргьы
Иуа Коӷониа дзыԥхьоз срымҽхакны срыман... Аӷба ахьӡхгылаз ашҟа ауаа зларгоз
аҵыхәтәантәи ашхәагьы сахьӡараны сыҟамызт, сҩызцәа ауаа аашьҭны, сдәылганы
срымгар!
Иуа Коӷониеи сареи абри ашьҭахь акыраамҭа ҳаинымиеит. Сара схынҳәны Москваҟа
сцеит. Аԥхын, Москва аҵаразы аинститут сахьҭазынтә апрактика сахысырц саарышьҭит
Аҟәаҟа. Абра сахьааиз «Аԥсны Ҟаԥшь» аредакциаҟны аусура салагеит. Мызки бжаки раҟара аус зухьаны еиԥш аан, ССР Аԥснытәи Жәлар ркомиссарцәа р-Совет ашҟа
исыԥхьан, уск снапы ианҵаны (убри атәгьы уашьҭан исҳәараны сыҟоуп), Баҭымтәи
аԥсуаа рышҟа сдәықәиҵеит Нестор Лакоба. Убраҟагьы мызкынаҟьак сынхеит.
Убрахь сшыҟаз ауниверситетқәеи, аинститутқәеи, арабфакқәеи рышҟа аҵара
ирышьҭқәо алзыԥшаауа акомиссиа (отборочная комиссия) саларҵазаарын, санааи, дук
мырҵыкәа исыԥхьеит, акомиссиа аилатәара ҳамоуп рҳәан. Абри еиԥш акомиссиақәа
есышықәса АССР Аԥснытәи Аҵаразы Жәлар ркомиссариат аҟны еиҿыркаалон. Уажәы
иара акомиссиа хантәаҩыс даман убри аамҭазы Главполитпросвет иахылаԥшуаз Николаи Гаиворонски. Иареи сареи ибзианы ҳаибадыруан. Снеит иара иҟны.
– Иахьа ҳкомиссиа аилатәара апротокол ҩны, уара ишьҭухроуп, – иҳәеит иара,
сааҩналаны, икабинет аҟны сшаатәазҵәҟьа. – Абри аҟнытәгьы егьырҭ, акомиссиа
иалақәоу, зегь ааиаанӡа уаргьы саргьы ҳусқәа маҷк иааҳармариап: арзаҳалқәеи
адокументқәеи алазгалази, иахьаҳәои, апутиовкақәа ахьҳамоуи заа еилҳаргап.
Абри ашьҭахь инапы аагӡаны, папкак аасиркит қьаадла иҭәны. Ари апапка аасыртын, иара иагәылаз арзаҳалқәеи адокументқәеи акакала иааихыршәшәо, арзаҳалқәеи
адокументқәеи алазгалаз ауаа рыжәлақәеи, рыхьӡқәеи, факультетс иахьаҳәои сҳәон.
Иара имҵаз ақьаад аҟны, апутиовкақәа ахьҳамази, заҟа ҳамази ахьаныз инаԥшьшәа,
доусы ахьаҳәоз рыжәлақәеи рыхьыӡқәеи аақәыргылауа, сара дсышьҭан. Ҳаалаганы
ҳахәаԥшызар, путиовкак аҟны ҩыџьа-хҩык рыжәлақәа ахьықәиргылаз ҟалеит, убас
ирацәаҩын. Иара убри аамҭазгьы Краснодартәи аинститут ашҟа иаҳәоз ҳәа уаҩ
дыҟамызт. Заҟа сеигәырӷьазеи, Москватәи ажурналистра аинститут аҟны иҳамаз
апутиовкақәа аҩбагьы раԥхьа Иуа Коӷониеи Мышьа Гадлиеи иахьрықәшәаз!
Ус иааит иара акомиссиа иалаз ауаагьы, – Аҵаразы, Жәлар ркомиссариат аҟнытә
иара Николаи Гаиворонскии, Аԥлитхада иахылаԥшуаз Батанови, Аԥснытәи азанааҭ
еидгылақәа р-Совет аҟнытә акультҟәша аиҳабы Шубини, акомҿареидгыла Аԥснытәи
обком аҟнытә Тарас Абӷаџьи, убас егьырҭгьы. Иара аилатәара аангьы Иуа Коӷониеи
Мышьа Гадлиеи претендент дызларымамыз ала, раԥхьаӡа апутиовкақәа ззалаҳхызгьы
дара аҩыџьа ракәын.
Абри аҽны Краснодартәи аинститут ашҟа апутиовка изалаҳхит Арсен Аҳашбагьы. Уи
зынӡа ашәҟәы алаҵангьы имаӡамызт, сара сахьтәаз даасгәалашәан, иара ицынхәрас
арзаҳал ҩны иналасҵан, аҭыԥ ирҭеит, астипендиагьы изԥырҵәеит егьырҭ зегь реиԥш.
Иара Гәыԥ ақыҭан рҵаҩыс аус иуан, уантә иԥхьан, ҵара Краснодарҟа дцеит (ашьҭахь
Н. И. Марр ишҟа, Ленинградҟа диасит).
Абас, Москватәи ажурналистра аинститут аҟны аҵара еицаҳҵалараны ҳаҟазаарын
Иуагьы саргьы.
Москва аинститут аҟны ҳааиқәшәеит Иуа Коӷониеи. Мышьа Гадлиеи, сареи. Дара заа
инеихьан, рҭыԥқәагьы ылырххьан. Ҳуадақәа хаз-хазын, аха зегь хыбрак аҟны ҳаҩнан.
Алекциақәеи асеминарқәеи анҳамамыз, шамахамзар, есқьаангьы ҳаицныҟәалон. Иуагьы саргьы ҳкабақәеи ҳкәымжәқәеи ҳашәҵаны, ҳхылԥарчқәа ҳхаҵаны, ҳҟамақәа
ӷьазӷьазуа, ҳтапанчақәа ааҳадҳалауа еизарак ҳҽагҳархауамызт, екскурсиак џьара
имҩаԥаргауазар, зегь раԥхьа ҳара ҳнеиуан...
Ааи, аԥсуа маҭәа бзиа ибауан Иуа. Икәымжәы еиқәаҵәа аҳазырҭрақәа икаламқәа
рхеиқәаҵәарақәа аарҭыҳәҳәауа, зхы-зҵыхәеи раӡныла ичаԥаз иҟама, ибраунинг, иара
аҭра агәҭаны раӡны ҟәна дуӡӡак ақәгыланы, ираӡны маҟа иӡарақәа ааиҩнаҵәарашәа,
иоура, иҭбаара – зегь рыла деинааланы дыҟан иара. Убас акәын алекциақәа раангьы ҳаштәаз. Ҳаинститут аҟны, шамахамзар, зегь абџьарла еибыҭан. Астудентцәа
реиҳараҩӡак аграждантә еибашьра иалахәыз уаан. Зынӡа зшәақьқәа аакыдыргыланы
ҵара иаазгьы ыҟан – Иосиф Уткин, Илиа Поль уҳәа егьырҭгьы.
Ҽнак, астудентцәа саарылалан, абџьар змаз зегьы рсиа ҟаҵаны ишьҭысхит. Лубианка аҟны, ОГПУ акомендатураҿ сцан, ҳацыԥхьаӡа анкета рымысхит. Ишаны ирысҭан,
ихадырҭәааит зегьы. Арҭ анкетақәа анхынҳарҳәуаз апатреҭқәагьы рыцҵатәын. Абри
аҟнытә уахык Иуагьы саргьы Твер ахьӡ зхыз аулицаҟны (уажәы Мақсим Горки ихьӡ
зху) апатреҭҭыхырҭаҿы ҳадыххлан, ҳпатреҭкәа ҭаҳхит. Абџьар змаз астудентцәа
ихадырҭәаақәаз ранкетақәеи рфотоқәеи ааизганы, ҩаԥхьа ОГПУ акомендатураҟны
инаганы ирысҭан, мчыбжьык аҩныҵҟала зегьы абџьар аныҟәгара ҳшакәиҭу ала
аршаҳаҭгақәа ҳарҭеит. Абри ашьҭахь, шамахамзар, есжәохә мыш рахь знык ирымысхлон апатранақәа ҳарҭарц азы арзаҳалқәа рформақәа, иаахарҭәааны сабышала иара
акомендатураҟны иаансыжьлон, ашәахьаҽны «Динамо» адәқьан аҟны ҳаннеилак,
жәиԥшь-жәиԥшь патрана ҳарҭон. Усҟан Москва атирқәа (ахысырҭақәа) рацәан. Ҳнеиуан
абарҭ атирқәа рыҟны, аҟәҟәаҟәҟәаҳәагьы ҳхысуан, ахысшьа ҳҵон... Абџьар аныҟәгара
азин азы ҳпатреҭқәа анҭаҳхуаз, Иуагьы саргьы хазы ҳааидтәалан, ҳполтақәа шаҳшәыз,
ҳхылԥарчқәа шаҳхаз ҳпатреҭқәа еицҭаҳхит. Даҽа зынгьы сара сфотоаппарат ала Иуа
ипатреҭ ҭысххьан. Дара абарҭ аҩпатреҭк роуп Иуа Коӷониа ихыиҿсахьаҵәҟьа цқьаны
иаҳзырбо патреҭқәаны иҳамоу.
1926 шықәсазтәи аԥхынра аан апрактикатә усура азы Москвантә ҳаицны ҳааит Иуа
Коӷониеи, Мышьа Гадлиеи, сареи. Иуа Коӷониа «Трудовая Абхазия» аредакциаҟны аусура далагеит, Мышьа Гадлиеи сареи – «Аԥсны Ҟаԥшь» аредакциаҿы.
Жәохәҟа мыш аус ааухьан еиԥш аан Иуагьы саргьы Қырҭтәылатәи К(б)П Аԥснытәи
Обком аҟны иҳаԥхьаны иҳадырҵеит, убри аамҭазы Аԥснытәи Ацентртә статистикатә
усҳәарҭа (ЦСУ) имҩаԥаргараны иҟаз ашәҟәынҵаразы аусура ҳҽалаҳархәырц. Иуагьы
игәамԥхеит ари иҳарҳәаз, ҳәара аҭахума, саргьы сзызхьуаз уск акәӡамызт иара. Азнык азы мап ҳкшәагьы аауит, аха – «Ари апартиа ишәыднаҵоит, шәыгәра ганы апартиа аҟнытә шәнапы ианырҵауа усуп, мап шԥацәышәкуеи?» – рҳәан, ианҳадырцалаӡа
ҳақәшаҳаҭхан, ҳцеит ЦСУ ашҟа.
Абри аамҭазы ЦСУ уажәы Аԥснытәи АССР Аминистрцәа р-Совет аилатәарҭа азал
аҟны акәын иахьыҩназ. Ара ҳахьааиз, ҳара ҳаиԥш мобилизациа ззуны еизыргаз ауаа жәаа-зежәҩык рыҟнынӡа тәан. Иара азалгьы – зал дуӡӡак акәын, аха ауаа
ҳрацәаҩхан, ҳазымкуа ҳаналага (уаҟа хәбаҟа стол ҩнагылан, убасҟаҩык ауаагьы аус
руан), ҳрыманы Аҟәатәи афбатәи ашкол (уажәы Пушкин иулицаҟны игылоу ахәыҷқәа
рхәышәтәырҭа зыҩноу аҩны) ашҟа ҳаргеит. Мчыбжьынаҟьак абра ҳрыман, Колесникови (ЦСУ иахылаԥшуаз), Садовскии (ЦСУ аинспектор), Чикови (Аԥснытәи аҭаҭын
аарыхцәа реидгыла ахаҭарнак), инеиҭа-неиҭасуа аинструктаж ҳзыҟарҵон.
Усс иҟаҵатәны ҳнапы ианырҵараны иҟаз абри акәын: абри ашықәсан ҳ-Совет
ҳәынҭқарра ахьынӡанаӡааӡауаз зегьынџьара имҩаԥаргон анхамҩақәа зегьы рахьтә
жәа-процентк ашәҟә ранҵара. СССР ахы-аҵыхәа, зегьынџьара ианааларатәы, ҩышәҟа
зҵаара зманы иҟаз, анкета дуӡӡак ҳарҭан, ҭӡыцыԥхьаӡа ракака харҭәаатәын. Убри ахыхьгьы, иара абри иаадҩылауа даҽа анкетакгьы харҭәаатәны иаԥырҵеит Қырҭтәылан. Ари
– аҭаҭын аарыхыҩцәа ирымаз-ирыхӡыз, ирыгыз-ирыбзаз, шаҟа десаҭын аҭаҭын рзылаз,
раарыхраҟны изыргәаҟраны иҟаз – абарҭқәа зегьы реилкаара иазкын.
Мчыбжьык рҵара ҳаҿын абарҭ анкетақәа шхаҳарҭәаалаша, ианхаҳарҭәаауа
ақыҭа бзианы издыруа ауаа ҳадыртәаланы, џьара мцык ҳандмырҵартә еиԥш ҳусқәа
шшьақәҳаргылаша, ҭӡыцыԥхьаӡа аӡәаӡәа ҳрыԥхьаны ҳашразҵаалаша. Аҵыхәтәан
ҳшынеибакәыз зегьы Абжьаҟәаҟа ҳарган, доусы ҳахьцо ишыҟаҳҵалаша апрактика
аҟынгьы иаҳдырбеит.
Иуагьы саргьы Кәыдры ауезд ашҟа ҳдәықәырҵеит. Ԥшь-қыҭак алхны иҳарҭеит:
Кәтоли, Џьгьардеи, Аҭара-аԥсуааи, Аҭара-аирманцәеи рыҟны ҭӡыцыԥхьаӡа зегьы
ашәҟәы ианаҳҵарц.
Иуа Коӷониеи сареи ҳзыҳәан арҭ анкетақәа рхарҭәаара митәык злаз усны иҟаӡамызт,
аха аамҭа ду ҳцәагауан.
«Амахҽ умоума? Абнацәқәа заҟа умоузеи? Ала ҵаҳәатәқәа заҟа умоузеи? Аҭаҭын
казарма ургылараны уҟоума? Заҟа зқьы бӷьыц аҟауар уҭаххараны иҟоузеи? Аҵәымӷ?»
– убас абарҭ рзааракӡа урҭ анкетақәа зҵаарас ирнымыз ҳәа иҟаз иарбану! Ҭӡык ранкета хаҳарҭәаарц жәибжь, жәаа минуҭ ҳагон. Иагьа ааундазгьы уаҳа иаҳзалмыршеит.
Аҵыхәтәан сара исыӡбеит Аԥснытәи ақыҭақәа рыҟны уаҩы иимбац амахҽқәеи,
абнацәқәеи, алаҵаҳәатәқәеи уҳәа, абарҭ реиԥшқәа егьырҭгьы шәымоума ҳәа
сразҵаауа, аамҭа смырӡырц, убарҭ азҵаарақәа ахьану иаабжьажьуа сцаларц. Ашьҭахь,
ҳаԥшәмарҭақәа рышҟа ҳанцалак, мамзаргьы ҳхынҳәны Аҟәа ҳанаалак, снатәаны урҭ
азҵаарақәа рҭакқәасгьы «мап, мап» ҳәа рзықәсыргыларц сгәы иҭан. Ари исыӡбаз Иуагьы иасҳәеит. Убри инаркны ҳҩыџьагьы абас анкетақәа харҭәаауа ҳҿынаҳхеит.
Раԥхьаӡа Кәтол ақыҭан нап аҳаркын, аусҳәарҭаҿы ауаа ҳаарыԥхьо, анкетақәа
харҭәаауа, зегьы ҳархысит.
Кәтол ашәҟәынҵара ҳаналгауаз аҽны Џьгьардатәи акыҭсовет ахантәаҩы
Иакәа Лагәлаа ихьӡ ала ашәҟәы ҩны, аӡәы иҭаны ддәықәаҳҵеит, уаҵәы ашьыжь
Џьгьарда аусҳәарҭаҿы ҳнеираны ҳаҟоуп, ҭӡыцыԥхьаӡа аӡә дагымкәа, ауаа еизганы
иҳақәуршәароуп ҳәа.
Адырҩаҽны какалк кны, аҽқәа ҳнарықәтәан, агәыдыгәдыҳәа аулицамҩа ҳнаныланы, Џьгьардаҟа ҳҿыҩаҳхеит.
Аҽны амш бзиан. Ажәҩан каххаа ицқьан. Амра ацеира аҽазнакхьан. Ашьыбжьааразы маҷк агзар ҟаларын, ҳмага-маго Џьгьарда ақыҭа ҳаналалаз. Ҳашнеиуаз, Қьецаа
ахьынхауа аҟнынӡа ҳнаӡаанӡа, амҩа армарахь ибнаандараны иҟан. Амра ахьақәԥхауаз
еиқәаҵәа самсалӡа, иуаркалеиуа ҳалаԥш нрықәшәеит амаахырқәа ахьҿаз. Иуагьы
саргьы иааибаҳҳәазшәа ҳнымҩахыҵын, ҳаҽқәа раӷәрақәа аарықәҳаршәит, ҳаргьы
ажыцқәа ҳнарыха-аарыхауа, амаахырқәа ҿыхны, ифауа ҳааҭгылеит. Убас, ҳара
амаахырқәа ҿыхны иаҳфон, ҳаҽқәа ажыцқәа иаарыцрыхауа, абнаанда иаван...
Иҳазгәамҭаӡакәа аамҭа акыр ҳацәцазаргьы ҟалап, аусҳәарҭаҟны иҟаз ауаа шаҳзыԥшыз
рыгәқәа анҿыӷь, инеилыҵ-ааилыҵуагьы иалагахьан...
Иааҳавалеит, аусҳәарҭа аҟнытә алада зхы рханы иаауаз аҭаҳмадацәа хҩык.
– Бзиала шәаабеит, бабараа! – иҳәеит арҭ ахҩык рахьтә иаҳа ибыргыз аӡәы. Егьырҭгьы рарӷьа напы анацәақәа ааидкылауа, иҩахашәа, саламқәак ҳарҭеит рыбжьқәа
ныҵакны, аҭаҳмада иҳаиҳәаз аздырхазар акәхап. Ҳаргьы, ҳашҽыжәыз ххылԥақәа
ааҳхаҳхшәа аауит, ацкгьы раҳҳәашәа ҟаҳҵеит, аха ак раҳаит ҳәа сыҟам... Амаахыр
шаҳфоз ҳахьырбаз аҟнытә ҳааԥхашьан, ҳабжьқәа ҳахәлашәаӡаны акәын ҳшыҟаз.
Аҭаҳмадацәа наҳаҩсын, дара рымҩа рыма рҿылархеит.
– Уара, ахылаԥшыҩцәа аауеит ҳәа иахьатәи ашара ҳаззыԥшыз абарҭ ракәзар,
рацәа ҳшыбзаз ҳаԥсит! – ибжьы слымҳақәа иаарҭасит, бзиала шәаабеит, бабараа ҳәа
ҳазҳәаз аҭаҳмада, зцәа ҟаԥшьшьӡа иикыз ирасатәы лаба ныҵарсуа дахьлеиуаз. Егьырҭ
иаҭаркыз ҳәа еилырганы исмаҳаит, аха ԥыҭрак ашьҭахь иааибарччақәеит дара зегьы.
– Иуа! – сыбжьы наиқәсыргеит сара. – Иуаҳауама арҭ ауаа ҳара иаҳзырҳәаз?
– Исаҳаит, аха абасҵәҟьа ҳрымбакәа ԥыҭк сықәындаз! – иҳәеит иара. – Изҳәаз дыудыру?
– Мап, ахҩыкгьы сара избахьау уаам...
– Абни бзиала шәаабеит ҳәа ҳазҳәаз Багаԥшь Раџьаб иоуми!
Даараӡа иаасцәымыӷхеит саргьы. Сҽышькыл снангылан, снаҳәны дара сырзыԥшуа
сгылан ԥыҭрак. Дара ркәымжәқәа хәхәа-хәхәаӡа, амҩа ду ианыланы илеиуан...
Багаԥшь Раџьаб иԥеиҳабы Мџьыҭ Џьгьарда аусҳәарҭаҿы шәҟыҩс аус иуан сара
аменшевикцәа рхаан Очамчыра аҵара анысҵоз. Саб иашьа иԥа Колиа Аҳашбеи иареи еиҩызцәа бзиақәан. Иара Колиагьы убри аамҭазы Ԥақәашьаа шәҟыҩс дрыман.
Усҟан ашәҟыҩцәа ирыԥхьаны, мчыбжьык ахьтә знык-ҩынтә аучастка аначальник
иусҳәарҭаҿы ианаарымгалоз ыҟамызт. Саргьы Колиа аҩныҟа сигап ҳәа ессабша абри
аусҳәарҭаҿы сааиуан. Абра дызбахьан Мџьыҭгьы, абра ҳагьеибадырхьан. Даара аҳаҭыр
зқәыз аӡә иакәын иара. Мџьыҭ иеиҵбацәа ҩыџьагьы – Қьаазыми Нурии – Аҟәатәи асеминариа исыцҭан, аҵара еицаҳҵон. Раб даара уаҩы бзиак иоуп ҳәа рҳәон дыздыруаз. Абри иеиԥш ауаҩы иҟны иахьа ахьмыӡӷ аагеит: ахылаԥшҩцәа ҳзаауеит ҳәа иара
ажәлар дрылатәаны даҳзыԥшын, ҳара амаахырқәа ыфауа, абнаандақәа ҳрыван!..
Ари Иуеи сареи ашықәсантәи раԥхьатәи ҳшьацәхныслара акәын. Абри ашьҭахьгьы
убри еиԥшқәа акырқәа ҳрықәшәақәеит, аха зегь ҳхазыршҭышазҵәҟьа ҳахьақәшәаз
Аҭара-аԥсуа ақыҭан ауп.
Ҳаҽқәа ҳаарысын, амҩа иавгаз ажра хәҷы ҳнахыԥан, ҳаҽқәа ырхыԥхыԥуа,
Џьгьардаа русҳәарҭа шыҟаз ҳҿыҩаҳхеит. Убри амҩа ҳақәнаҵы, абраҟа иаҳҳәап Аҭара
иҳахьыз атәгьы.
Ҭӡыцыԥхьаӡа ауаа ашәҟәы ианҵо, ақыҭақәа ҳахьрылаз дааҳақәшәеит Шармаҭ Теб.
Иуа Коӷониеи Теб Шармаҭи уаанӡагьы ибзианы еибадыруаз џьоук ракәын. Убри
аамҭазы Теб қәрыла ҩынҩажәаҟа шықәса ихыҵуазар ҟаларын, Иуеи сареи ҳакәзар –
даара 22–23 шықәса ҳарҭагылан. Аха убри ауаҩ убасҟак знаалара бзиаз аӡә иакәын,
абри ҳақәрақәа рыҟны иҳабжьазгьы изаҟаразаалакгьы акы ала иаҳԥырхагамхаӡакәа,
зыҽны ҳаибабаз инаркны, еиқәлацәақәак реиԥш ҳааишьцылеит. Иара ҳиҳәан, ҳара
убри ашәҟәынҵара ҳаҿнаҵы, шамахамзар иҽи икәадыри ааиқәымхӡакәа, қыҭас
ҳахьцалакгьы дҳацын. Ажәлар рыҟны аҳаҭыр ду зқәыз, еицырдыруаз уаҩын иара. Абри
иеиԥш ауаҩ дҳаманы ҳахьнеилакгьы, иара ихыԥша мацарагьы ҳусура арманшәалон,
сасра ҳәа џьара ҳнымҩахыргаргьы, иара дахьҳамаз ҳагәқәа ҭынчны ҳаҟан – аԥсуа
ҵасқәеи анамыси рзы ак зыгхарыз уаҩымызт. Ҳаргьы аԥсуа университет апрофессор
ҳәа акәын иара ҳашишьҭаз.
Аҭара-аԥсуаа рқыҭан ашәҟәынҵара ҳаҿын. Уахык аԥшәымарҭак ашҟа ҳаргон.
Аусҳәарҭа анаҩс, ҩхалашәа џьара. Ԥшьҩыкны ҳаицын: Шармаҭ Теби, Иуа Коӷониеи,
Аҭара ақыҭсовет ахантәаҩи, сареи. Убри аамҭазы Аҭара-аԥсуа ақыҭсовет ахантәаҩыс
даман Кәыҵниа Таииа. Абри Таииеи сареи ҳаивагыланы, аԥхьашәа ҳнеиуан. Теби Иуеи
ҳара иҳашьҭан. Ус Иуа иҽы аӷәра дааханы, Теб иҽааидикылеит, ак иеиҳәарц шиҭахыз
аҟара сгәы ааӡан, саргьы сҽааныскылашәа зуит. Таииа иҽы ишьхәа наирбан, амарда
днаҿалеит.
– Ҳҩыџьагьы аказы ҳуҳәоит, Теб, – иҳәеит Иуа, саргьы исаҳартә.
– Изакәызз, дад? – Тебгьы иҽаарнааны, ихы ааҳадикылеит.
– Абри уахеиԥш џьара сасра ҳаныргало, атәара-агылара анаҭаху, уара иууалымзаргьы, ҳара ианҳахәҭоу угылаларц ҳуҳәоит, – иҳәеит Иуа. Ари саргьы исҭахыз акакәын.
– Ибзиоуп, дад! – даақәшаҳаҭхеит Теб.
Абри ауха инаркны Теб ианихәҭазгьы-ианихәҭамызгьы, астол аҟны ныҳәаҿак
аашьҭырхцыԥхьаӡа аԥхьырҵәҳәа дҩагылалон, ҳаргьы иара ҳниҿыԥшуан. Шаҟантә
иарҳәахьазз Теб, ԥшқак изы уара угыларц иухәҭам, утәа ҳәа, Тебгьы уи ашьҭахь
днатәалон...
– Шәаргььы шәсасцәоуп, дад, шәтәақәа! – рҳәалон, ҳара ҳашҟагьы иааҳәны
иааҳахәаԥшуа, аха ҳара ҳашԥатәауаз, иаауӡомызт!..
Ари ҽнак акәымхеит, ҩымыш ракәмхеит, ҳашьцылеит.
Абас хар ҳамаӡамкәа ҳшааиуаз, уахык Теб уск иоун, дахнагеит. Наа аҳаблаҿы
абырзенцәа ашәҟәы ианаҳҵауан. Аухатәи ала ҳаналга, Иуагьы саргьы ҳамацара
ҳааидхалеит. Аҭара-аԥсуаа рыҟнынӡа ԥытк набжьан, амҩагьы даараӡа ибааԥсын,
уахьынӡа шьҭа ҳазцарым ҳҳәан, Хаҳәбиа Раџьаб иҩныҟа ҳамҩахыҵит.
Хаҳәбиа Раџьаб – уаҩ бзиаӡак иакәын. Кәыдры ауезд аҟны мацара акәымкәа,
анҭыҵгьы ирдыруаз уаҩын. Аҵарагьы ԥыҭк иман. Сара санаҿу аамҭазы иара шәи жәаба,
шәи жәохә шықәса дреиҵамызт. Иԥҳәысгьы быргк лакәын.
Иуеи сареи ҳаннеи, иԥҳәысгьы иаргьы даара ибзианы ҳрыдыркылеит.
Раџьаб иԥҳәыс амаҵурҭаҿы уаххьа архиара даҿнаҵы, иара акәасқьа абарҵан
дааҳадтәалан, ажәытә ажәабжьқәа ҳаиҳәон, имоҭара ҳақәнагахартә ҳшыҟазгьы, ихы
ҳара ҳҿы иааигон. Раџьаб иԥҳәыс лассы-лассы дааины акәасқьа аԥхьатәи ауада
дааҩналалон-дындәылҵлон, ак аалгалон, ак ндәылылгалон. Аҵыхәтәаншәа дааин, лхы
Иуеи сареи иааҳақәылкын, ус ҿаалҭит:
– Нан, шәхаҵкы сцеит, бысҭак зуаанӡа, акы шәнацҳа, фырџьанқәак аанышәкыл!
– абригьы лҳәеит, лхаҵагьы дниҿаԥшны: – Уара, аҷкәынцәа уаарыԥхьа астол ашҟа! –
лҳәеит.
Раџьаб, иԥҳәыс лажәақәа ҩбамтәӡакәа, дҩагылан, – «Шәааи, баба», – иҳәан,
иҿынеихеит ауада ашҟа. Ҳаргьы ҳҩагылан, иара ҳнаишьҭалеит.
Ауада ҳахьааҩналаз стол гьежьк гылан, ачаџьқәа, аџьынџьыхәакәа, аканфеҭқәа
рзааракӡа уи иқәмыз иарбаныз! Шҭоԥкгьы иԥшьыркцаӡа уаткала иҭәны ачанахқәа
ирыбжьагылан, ҳацыԥхьаӡа фырџьанк-фырџьанкгьы ҭацәны иқәгылан.
Ҳнеины, хнадтәалеит ҳахҩыкгьы ҳааиҿаԥшуа.
– Хәҷык шәнацҳа, баба, амла шәамкыкәа шәҟаларым иахьатәи ашара аизараҿы
итәоу ауаа, – иҳәан, инапы нагӡаны, ашҭоԥ аакәихын, ҳфырџьанқәа ауатка рҭеиҭәеит,
ауатка ҭеиҭәеит иара ифырџьангьы.
– Баба, сара саҭамзааит, – иҳәеит иара убри ашьҭахь иикыз ашҭоԥ ҩаԥхьа астол
инықәыргыланы, ифырџьан аақәхуа, – ишыжәбо еиԥш, ҭаҳмадак соуп, шьҭа уаанӡа еиԥш
арыжәтәқәа сылаӡо сыҟам. Убри аҟнытә шәҩыџьагьы шәнеидкыланы шәныҳәаҿа абри
акала иныскылоит.
Заа абри еиԥш аԥхьажәа нышьҭеиҵан, дналалан, Иуагьы саргьы аҵара шаҳҵаша,
иаԥсоу уааны ҳшыҟалаша, ҳаԥсынҵыргьы шдухаша ҳәа ажәа ду ҳәаны ҳаиныҳәеит.
Раџьаб ифырџьан ааиҿыҵеикуаны еиԥш аан, иаасгәалашәеит агылара шаҭахыз,
сшьапқәа ахӷәра инықәшьшәа, Иуа ишьапы снахьысит. Иуа даахьаҳәын, днасҿаԥшит.
– Уара, ҳгылар акәымзи? – сҳәеит сара, Раџьаб имаҳартә.
Абрыгьы сҳәеит, Иуагьы ахьышәҭҳәа дҩаҵҟьеит. Сҩагылеит саргьы. Раџьаб ари
изгәамҭакәа инымхеит.
– Иагьамам, дад, иагьамам! Уаанӡа акәын агылара анаҭахыз, – иҳәан, ифырџьан
ҭарцәны астол инықәиргылеит.
Абри ашьҭахь, убри ауха Иуеи сареи абраҟа иаҳфази-иаажәызи, ҳшыцәазиҳашгылази ртәы аҳәарагьы аҭахым, иаҭахым аҩрагьы!..
...Ишысҳәоз еиԥш, ҳмаахырқәа ҳаарыцрыҵын, Иуагьы саргьы ҳхыԥхыԥуа, Џьгьарда
аусҳәарҭаҟны ҳаакылсит.
Убри ашықәсан Џьгьардатәи ақыҭсовет ахантәаҩыс аус иуан Иакәа Лагәлаа. Уи
ҳашәҟәы шиоузҵәҟьа ауаа рылеиҵан, адырҩаҽны ашьжьымҭан ажәлар еизигазаарын,
ҳара ианаамҭаз ҳзымааит акәымзар. Уажәы Иуеи сареи ишиабжьаагаз еиԥш, Иакәа
Лагәлаа даалаган, аусҳәарҭа аԥхьа игылаз аҵла дуӡӡа ашәшьыра амҵан ҩ-столк дааирган, хаз-хазы идыргылеит, ҟәардәқәакгьы наганы инарыддыргылеит. Иуагьы саргьы
абарҭ астолқәа акака ҳнархатәан, ақыҭсовет иалаз ауаа ҩыџьа-ҩыџьа ааҳадҳартәалан, тӡыцыԥхьаӡа аӡәаӡәа-аӡәаӡәа ааԥхьауа, ранкетақәа хаҳарҭәаауа ҳҿынаҳхеит.
Аҽны инеихашәы ихәлаанӡа, хҩахак ааҟамҵаӡакәа, ҳус ҳаҿын. Зныкҟа-ҩынтәҟагьы
рҽазыркқәеит акрыфара ҳәа џьара ҳаргарц, аха ҳҽаԥсраҳҭан, иҳамуит. Аҽны иҳагхаз
ҳхы ахҭнаҳҟьон, ҳхы ахьҳархәуан! Ианылашьцагьы, газ лампақәак дааҳарган,
акыраамҭаӡа аусура ҳаҿын. Абас аус аауан ҽнак, ҩымыш, хымыш... Хәылԥазык, ҳусура
ашыкьымҭазҵәҟьа, Тамшь игылаз амилициа рыҟнытә адырра ҳауит, шәусушьа гәеиҭарц
азыҳәан Аҟәантә даарышьҭын, уаҵәы Кәтол дҩеираны дыҟоуп Садовски, уеизгьы-уеизгьы ихашәырҭәаахьоу анкетақәа зегь шәыманы, аусҳәарҭаҟны шәиниароуп ҳәа. Абри
акәын иҳагыз!
Арыгьы ҩымышҟа ҳидхалауазар акәхап. Ҩбагьы – ҳара анкетақәа анхаҳарҭәаауаз,
уашьҭан ҭынч иааҩып ҳәа ибжьаҳажьқәаз азҵаарақәа рҭакқәа бжьаҩӡамкәа, ус инханы иҟан. Кәтол ақыҭан ихаҳарҭәааз анкетақәа зегьы Иуараа рыҟны иҵәахны иҳаман.
Џьгьардагьы абри аамҭазы ҩышәҟа ҭӡы ранкетақәа хахарҭәаахьан. Аха убарҭ реиуа
зеиуоу иарбанзаалакгьы акы нагӡаны, азҵаарақәа зегьы рҭаккәа анҵаны иҳамаӡамызт.
Абрысҟатәи анкета ихаҳарҭәаақәаз зегьы «аремонт» рзутәын. Еизаны уажәы абра
иҳадтәалаз ауаагьы, даҽазны шәаа ҳәа злараҳҳәарыз! Ахәҵантә, Бақьҟанынтә
ихәдхасуа иааз ауаа ыҟан! Ауха абарҭ ранкетақәа шхаҳарҭәаауаз аҵх акыр цеит.
Ашьҭахь, аԥшәымара шәаалароуп, уаха џьаргьы шәаҳзышьҭуам рҳәан, ҳрымгар рымуит.
Исгәалашәоит, аусҳәарҭа ашьҭахьшәа, уерсбжак аҟара набжьаны, џьара ҳаҟан. Ҳаџьараҭ
Аӡынба иҩны ауп ҳәа ауп сшыҟоу. Ҳашнеиз еиԥш иаразнак уада хәҷык аҟны сқьаадқәа
сыманы стол гьежьык снадтәалан, Џьгьардатәи ҳанкетақәа «рремонт» аҟаҵара нап
асыркит. Азнык азы Иуагьы дааин, егьырахь даасҿатәан, анкетақәак аақәхны рырҽеира
далагеит. Наҟтәирахьҟа, азал аҟны итәаны ицәажәон ҳара иҳадеизалаз аҭаҳмадцәа
гыԥҩык. Урҭ уа итәаны ажәабжьқәа рҳәон уажәы, ажәытә зны иҟалахьаз-инылахьаз
ҳәа.
Иуа уаҩ ҭынчк иакәын. Сара абри иҳагыз ахәҷы хьаас ишышьҭысхыз еиԥш ишьҭыхны
имаӡамызт иара. Ихы-ихшыҩ зегьы азал аҟны ицәажәоз рахь иҟан. Ҳамҭакы анкетақәак
хаирҭәаауазшәа дырҿын. Аха сааҭбжакгьы мҵыцкәаны снаԥшызар, дабаҟоу Иуа! Азал
аҟны итәаны ажәытә ажәабжьқәа зҳәоз, иҟалахьоу-инылахьоу ҳәа ацәажәара иаҿыз
ауаа дырзыӡырҩуа дрылатәан!
Адырҩаҽны ашьыжь ҳангыла, ҳанкетақәа ирыгыз зегь харҭәааны ак рыгымкәа
еиқәҷаб ианисырба, иаргьы иџьыба инапы нҭишьын, уахьынтә иааҭигеит еиларҳәны
иҭаз тетрадк (ҳахьыҟаз аԥшәмацәа рыҟны ашкол иҭаз ӡӷаб хәҷык дыҟан, убри илымихызар акәхап)...
– Саргьы баша стәаз џьушьауоу! – иҳәан, иблақәагьы аацәҟәниршьан,
дагьааԥышәырччеит.
Сара анкетақәа «рремонт» санаҿыз аамҭазы, иара ажәытә ажәабжьқәа ашәҟә
ранҵара даҿызаарын!..
Адырҩаҽны Кәтол ақыҭан, ҳматериалқәа ҳаманы, ҳаҽиқәҳаршәеит Садовски. Џьгьарда ихаҳарҭәааз ҳанкетақәа иҳарбан, даара игәы иахәеит. Иара убраҵәҟьагьы ателеграмма иҩит Аҟәаҟа, Нестор Лакоба ихьӡала, Аҳашбеи Коӷониеи рнапы ианышәҵаз
цқьаны иҟарҵоит ҳәа анҵаны. Абри ателеграмма инапы аҵаҩны, Кәтолтәи ақыҭсовет
ахантәаҩы ииҭеит, Тамшь аԥошьҭаҟны иганы ириҭарц, иара ауаҩы дицырҵан, Мықәҟа
дцеит, уантә Очамчыра днеины, Галҟа дцараны дыҟан. Абри ауаҩи ҳареи ханааиԥырҵ,
ҳара ихарҭәаамкәа иҳамаз анкетақәа аашьҭаҳхын, ҩаԥхьа Џьгьардаҟа ҳцеит.
Абас, мызкы ақыҭақәа ҳрылан, ҳаблацыԥхьаӡа ҳанкыдгылауа, ауаа ирымаз-ирыхӡыз
ашәҟәы ианҵо. Ҭӡыцыԥхьаӡа зегьы ашәҟәы ианаҳҵеит хара ҳнапы ианыз аԥшьқыҭакгьы
рыҟны. Џьара шиԥкак ҟаҳҵеит ҳәагьы сыҟаӡамызт, убас ҳусумҭа ацқьара агәра ганы
сыҟан. Абас акәын Иуагьы игәы ишаанагоз, адырҩашықәсан, апрель анҵәамҭазшәа
Москва ҳахьыҟаз Кәышә Коӷониа иҟнытә Иуа ашәҟәы иоуаанӡагьы.
Ашәҟәынҵара ҳахьаҿыз иахьагьы исгәалашәоит зуаҩыбжара инеихьаз, уахьихәаԥшуаз аукы, икабеи икәымжәыхәеи рҳәынҵәрақәа зегьы еиқәԥах еибаркны, ираӡны
маҟа, иҟама чаԥа, иара – даараӡа еинаалаӡаны иҟаз нхаҩык ианкета анхасырҭәаауаз.
Ижәла сгәалашәом, Ҟараман сыхьӡуп иҳәеит иара, ашәҟәы дананысҵоз. Ԥшьбаҟа-хәбаҟа шықәса убри аԥхьашәа Мамацев Ҟараман ҳәа издыруаз револиуционерк
дыршьхьан, убри дахьихьӡылаз аҟнытә мацарагьы исхамышҭит абри ауаҩ ихьӡ.
Егьырҭ зегь реиԥш Ҟарамангьы ихьӡи ижәлеи ананысҵа ашьҭахь, имоу-ихӡу рзы
сиазҵаауа, ииҳәоз ашәҟәы ианҵо сааиуан. Џьгьарда, ҳәарас иаҭахузеи, амахҽқәеи
абнацәқәеи ыҟаӡамызт, урҭ ртәы ахьаҳәоз иаабжьажьуа сышнеиуаз, аҽы умоума ҳәа
сиазҵаан, исымоуп иҳәеит, аҽадақәа умоума сҳәан, саниазҵаа:
– Аҽадақәа сымамкәа, ишԥасымам, баба! Ҩ-ҽадакгьы сымоуп, – иҳәеит, иажәақәа
заҳауаз ауаагьы ааибарччақәеит, иаргьы даалацәҟәысшәа иуит, ҩ-ҽадак сымоуп
аниҳәа, саргьы ҩ-ҽадак имоуп ҳәа данысҵеит.
Ашьҭахь, ашықәс анҵәамҭазы ауездаҿтәи анагӡаратә комитет афинанс ҟәша, абарҭ
анкетақәа инрыхәаԥшны ашәахтәқәа анрықәырҵоз, Ҟарамангьы ашәахтә ӷәӷәаны
иқәырҵазаарын. Аҽқәеи аҽадақәеи рзыҳәан иалкааны ашәахтә ӷәӷәаны ирықәырҵон,
усуга рахәуп ҳәа иԥхьаӡаны. Ҟараман ашәахтә мыцхә аниқәырҵа, Очамчыраҟа дцодаауа, дашшуа дрыцрымҵӡазт, акомиссиа ҭганы иааиган, аарлаҳәа агәра диргеит иара ҽада шиднамгалацыз, ишәахтәгьы акыр изагдырхеит. Кәышә ишиҩуаз ала,
Ҟараман ҩ-ҽадак сымоуп ҳәа дыхәмарны, ашкол иҭаҵаны имаз иҷкәынцәа рзыҳәан
иҳәазаарын... Абас, минуҭктәи исамырҟәылра азыҳәан, мызкы инеиҳаны аџьабаа ду
ибеит.
Ажәакала, ҳалгеит ҳара ашәҟәынҵара, ҳхынҳәит Иуагьы саргьы Аҟәаҟа. Ихаҳарҭәааз
анкетақәагьы наганы, ЦСУ иахылаԥшуаз Колесников ихаҭа иаҳҭеит, ҳара ҩаԥхьа
агазеҭқәа рышҟа усура ҳхынҳәит.
Иуа иаб – Абас Коӷониа иҩны ажәытә ҭауади-аамысҭеи иртәарҭан, анеи-ааи рацәан.
Абас аҳаҭыр змаз уаҩын, уи дагьҭауадын, дагьаамысҭан, дагьынхаҩын – зегь ирылаҟаз
хаҵан. Уа Ӡаԥшьаа, Ачаа, ҽыҩ змаз, ҽыԥа змаз, уахи-ҽни еизаны итәан, ӷьычҩы-қәычҩы
уа узнымиаран иҟаз дарбаныз – аҳҭынрак иаҩызан.
Иуа Абас иԥа заҵә иакәын. Ҳара ҳабшьҭра – Қәықә, Рашьыҭ – ҳаагылеижьҭеи, Абас
иакәыз, Дадын иакәыз – ҳарзааигәан, аишьцәа реиԥш ҳаибабон. Дара аамысҭара
рҽазыркуан, ҳара ҳанхацәан, аха уи ҳаиҿцаара иаԥырхагамызт. Рыӡӷабцәа – Ҷыпараа
уҳәа шаанӡа абра иаауан, ҳара уахь ҳцон, ҳаиҭанеи-ааиуан, абас ҳаилысны, ҳаилаҵәан
ҳаҟан, абзиабара ҳаман.
Коӷониа Абас Чачаа рҟны дқьаҳиан, Чачаа ирыҵакыз адгьылқәа қьаҳиас дрыман,
абаџь иара иҟны акәын иахькарԥсоз.
Мышьа Чачба иаԥш зегь убра акәын иахьнаргоз… Мышьа дзааӡахьаз Қаҭ Лашәриаԥҳа лакәын...
Мышьа Мажара Чачба диԥан, иӡбахә уаҳахьет, ар дреиуан, дполковникын, уи
иԥҳәыс аҳкәажә Нина ара дыҟан. Аԥсшәа лыздыруамызт, самарҟәылк аҳасабала
ажәак-ҩажәак лымҳәозар.
Иуеи сареи ҳаизааигәан. Сара, закәызеи, камбашь хьчак сакәын, иара еснагь ашәҟәы
икын, ҿыцха дианы убри даԥхьон, акамбашь ҟадыџьқәа ҳахьрыцыз иаҳԥырҵны ицон,
амхы иҭалон, иара ишәҟәы икын… Сара сцаны, скәалкәало, урҭ акамбашьқәа ԥхьасцон,
арахь иаасцон.
Иара мыцхәы иҟазшьа бзиан, џьара ԥагьарак илан дыҟамызт, иамур Дадын иԥацәа
еиҳа даҽакала иҟан, иара, ахәша умбахьеи, убас еиԥш ихааз иакәын…
Дыԥшқан, дмаҷын Иуа рыцҳа усҟан, қәралагь сара саҵкыс деиҵбын…
Иуагь усҟан, абра, Кәтол ашкол ахь дныҟәон, аҵара дашьҭан; абри ашәҟәыҩҩра
иара еиҳарак излеиҵаз умбо – ҭауади-аамысҭеи уаха хәҩык-фҩык дара ианырҭамыз,
ианырзымаауаз ыҟамызт. Абанҭ ажәабжьқәа рымҳәози – убри зегь, рышьҭахь дгыланы,
иара ашәҟәы ианиҵон.
Уа дымҩахыҵлон, исгәалашәоит, Чаҵә Чагәгьы – уаҩ ҩаҩа дук иакәын, ибыз уамашәа
ицәгьан. Коӷониа Кәасҭа хәыҷы ҳәа дыҟан, убрии иареи еидтәаланы, еиндаҭланы
асамарҟәыл анеибырҳәоз иахьеиԥш исгәалашәоит – сахаануп, акаамеҭ рҳәон урҭ,
акаамеҭ! Ирҿыҵымшәоз ҳәа иҟааз!
Убарҭ ирҿиҵааз ами Баӷәаза Лашәриа илафқәа, ибыз цәгьарагьы. Баӷәаза дахьнеиуаз ԥсраз-чараз ажәлар икәшан игылан, аума иҿыҵҳәацәон. Уи данмаҷыз инакрны
Коӷониа Абас иҽыҩ ҷкәын иакәын, зыхьӡ ахара инаҩхьаз Абас иҽыҩқәа акыраамҭа
дрықәтәан – иара ианакәзаалакь зоура кьаҿыз, жәаха-жәиԥшь шықәса зхыҵуаз
иаҟараз аӡә иакәын, дуаҩасан.
Коӷониаа, Иуа иабшьҭра – пату змаз уаан, иреиӷьыз дмаҷын, уаҩы илаҩашьомызт…
Иуа сгәы дҭынҵәом, аа, Иуа рыцҳа, аа, сабиц!.
Иуа дыбзиан, дыбзиагәышьан – дхамаԥагьан дыҟамызт, уи иҩыза ауаҩы дҟаломызт.
Дадын иԥацәа, Шамил, Кәышә рыцҳагьы – урҭ ҽакала иҟан, Дадын ихаҭа ус дыҟамызт,
егьырҭ – рҽавара иасуан… Иԥагьан, иԥагьа…
Иуа дахьжу анышәынҭра аныҟарҵоз, ахсаала анҭырхуаз, исгәалашәоит, убра
сгылагәышьан, срыцын, анышәынҭра абыржә иакәыршоу, иамоу аиқәыршәашьа, асахьа
убасҟан зшьапы ркыз ауп…
Еҳ, Иуа рыцҳа, Иуа! – уи уажә дыҟазар – аӡәы дилаҩашьозма!..
Иаб Абас ара шиҟәыбоз далырҩны дыԥсит. Иқәнагозма Абас иеиԥш иҟаз ахаҵа ас
еиԥш ала аԥсра?!
Абас иҩыза аҽыбӷа ҟаза ҟалашьа имаӡамызт, дгылаӡом – ара далырҩны дыԥсит!..
Ажурнал «Аҟәа», 2013 ш., № 2
Арҭ агәалашәарақәа 1987 шықәсазы
ианиҵеит М. Лашәриа
Аԥшреи асахьеи игым,
Анаалашьа дақәшәом,
Шаҟа иԥырхагоузи!
Еиҵбацәа иаҭәеишьом,
Еиҳабацәа гәы идыркылом,
Шаҟа дарпатудози!
Ибжьы ирдулоит, сшәом ҳәа,
Илакҭа ирцәгьоит, сыӷәӷәоуп ҳәа,
Шаҟа игәы дажьози!
Иқәлацәа қәлаҵас дырбом,
Еиҵбацәа дырбарк руӡом,
Шаҟа ипатудароузи!
Ихы ирҽхәоит, даҿуп,
Зегьы «дышреиӷьу» иҳәоит,
Шаҟа иԥхашьароузи!
Аӡәы изы дхаазар,
Хҩык рзы дашоуп,
Шаҟа дыбжьнахуази!
Данныҟәо, адгьыл иҵабго џьишьоит,
Данцәажәо, ида уаҩ дыҟам џьишьоит,
Шаҟа игра бааԥсузи!
Иҭынхацәа дырцәымӷәуп,
Иҭаацәа гәы идыркылом,
Шаҟа дгәыԥжәагоузи!
Зегьы деицырдырит,
Ных, исоумҳәан,
Шаҟа дгәыԥжәагоузи!
Ииуазеи, мшәан, аӷьыч рыцҳа,
Дызмыртәозеи, иара насыԥда?
Ҽынла ахәлара шаҟа ицәыхьанҭоузеи!
Ианыхәлалакь шаҟа игәы ҭгәырӷьаауазеи!
Амала игәы ҭгәырӷьаауеит, иара рыцҳа,
Ажәлар еимысҵәоит ҳәа игәаныла даҿуп,
Ихы ақәиҵоит, иара гәаҟ насыԥда!
Камбашьи ҽи аансыжьрым ҳәа даҿуп,
Акамбашьқәагьы зегь изнырҵәом, иара рыцҳа,
Имоугьы ихаҭажәгьы неиқәимҵашеи, иара насыԥда!
Иууа хәарҭам ҳәа иоуҳәар, ихаиҵауам, иара рыцҳа,
Иаҳагьы цәымӷыс уҟаиҵоит, иара гәаҟ насыԥда.
Ауалыр ҵа змам, изҭоуҭәо зкылсуа
Даҩызами, иара гәаҟӡа рыцҳа!
Скәмжәы ххааит ҳәагьы дагьаҟәҵуам, иара рыцҳа!
Аибацәа ирымоу рцәигарацы даҿыми, иара мыжда,
Нас иаԥхьаҟа бзиа даниома, аӷьыч насыԥда!
Ирымеикузеи зхы иамыхәауа арыцҳацәа?
Дырмыхәаргьы, дзырԥырхагоузеи, иара насыԥда?
Ажәырҭ дшынцәыҵасуа, дышдәықәу,
Алашьцара дшыҵоу цәгьала,
Днымҩамсшеи хьӡыда-ԥшада,
Иҭаацәа уахи-ҽни ишгәырҩауа,
Днарԥыррымхышеи аӷьыч разҟыда!
Ачанахи аҵәцеи рӡара шаҟа деилаҳауази,
Ацәаӷәареи арашәареи шаҟа ицәымӷузи,
Аисреи ақәԥареи шаҟа дазгәаҟуази,
Анаалашьеи ҳаҭыр қәҵашьеи заҟа ицәыхьанҭоузи!
Уахьихәаԥшуа, деихышәашәо шаҟа деибыҭоузи,
Иҿаасҭақәа алабаҭыԥқәа убар, заҟа деиҭаҳәатәузи,
Дахьнеиуа акы иҟьароуп, жәаба иқәшәароуп, заҟа ибзиоузи!
Насгьы игәы рҭынчны шаҟа бзиа имҩа дықәлози!
Акәтқәеи агәагәшьқәеи шаҟа дрышьҭазаҩузи,
Ианиӡалак, ишьҭа арӡра шаҟа дақәшәози,
Ишьны, иҵааны рыҵәахра шаҟа даманшәалоузи,
Қьафла аӡынра ихы шаҟа бзиа иныҟәигози!
Ԥшаӡа чани какан ҟәшәани шаҟа қьаф имоузи,
Зыԥхӡаша адызҵаз иҭаргалар ҳәа шаҟа дацәшәози,
Ианыхәлалак, иааҵәажә кны амхқәа шаҟа дрылагьежьуази,
Изтәу имырбакәа изгар, шаҟа хаҵарас иԥхьаӡози!
Абасқәа иныҟәаразын инхара шаҟа «иҽеихази»,
Иашҭа ԥшӡаҿ абна шаҟа аҽеибнаҭази,
Игәылацәа рышәиԥхьыӡ шаҟа ирласны ихьӡази,
Иара иеиԥшу ауаа рзы шаҟа дҿырԥшыган дҟалази!
Нас абри иеиԥш ауаа адунеи иқәрԥштәума,
Нас ахи ахәшәи урҭ рзы ибылтәума,
Рдунеиажә шықәӡааз уаҳа ирзымдырӡои!
Акрызуа кыр шитәу уаҳа ирымбаӡои!
Сымҩа маҷым, ихароуп,
Сгәы иҭақәоугьы крырҭахқәоуп.
Сыгәҭыхақәа рацәаӡоуп,
Саҟәыҵыргьы ԥхашьароуп.
Сааигәа-сигәа ацәашьқәа акуеит,
Саԥхьа сымҩа лашауеит.
Схи сыхшыҩи сныҟәрцоит,
Сымҩа схымҟьошәа сдырбоит.
Сымҩахыҵыр, саанхаӡоит,
Сҳәа саҟәыҵыр, ԥхашьароуп.
Сыздыруагьы рацәаӡоуп,
Сызрыхәамԥшуа саанхаӡоит.
Сҽыззыскызгьы ома аҭахуп,
Саналагах, инагӡатәуп,
Сыгәҭыхақәа зегьы ҩтәуп,
Дара урҭгьы рацәаӡоуп.
Сҩызцәа-сԥызцәа ижәпаҩӡоуп,
Са сазызкуа рацәаҩуп,
Сгәы азкаршәны сеихалап,
Сымҩа сықәыз, ԥхьа сцалап.
Уи саҟәыҵны сызхынҳәуам,
Гәҭыха сыман сызтәаӡом,
Сгәы иҭашәазгьы сызӡаӡом,
Сышәҟәы бзанҵгьы сҽысзаҟәкуам.
Ашәҟәы бӷьыцқәа аасырҳәлап,
Сгәы иҭашәогьы зегь зыҩлап,
Сымҩа сықәыз, ԥхьа сцалап,
Сгәы меиҵажәкәа снеихалап.
Игәы иалоуп иара цәгьаӡа
Имаҵуцәа ахьиԥырҵыз ӡынӡа,
Даргәаҟуеит, дарҵәыуеит иара
Ибасырҭақәа ахьицәыргаз жәлара.
Дартәом, даргылом, дшаҟьоит,
Мцаҵас ицралоит, деилаԥсоит.
Имал дазхәыцыр, игәы шуеит,
Имала иҽизшьуам, дааԥшуеит.
Иабаҟоу иусуцәа,
Иабаҟоу имаҵуцәа,
Иабаҟоу иқьаҳиацәа,
Иабаҟоу, мшәан, имал!
Имал хынҳәызаап шьҭахьҟа,
Зыԥхӡаша адызҵаз ироуит иара,
Рыбӷа неиҵыхны инхоит иахьа,
Рџьабаақәа рхадыршҭит анрызша.
Агәаҟи ананамгеи дырхыччон уаанӡа,
Ҳаиуанҵас дрыхәаԥшуан, ишьомызт уааҵас,
Уажәшьҭа агәаҟра атәы гәеиҭеит цәгьаӡа,
Аха иаамҭа хынҳәра ақәым, дцәыҵаԥсышт џьара!
Адунеи аҿы, аԥсабара,
Қьафла дыҟан иара ихала,
Ажәлар ыҟан иааигәара,
Аҳас дрыман имацара.
Иаадрыхуаз рыԥхӡашала
Иабаицәцоз, иара итәымзи!
Ианиҭахыз ԥстәы ҳасабла
Еидҳәаланы идәықәимҵози!
Ари даҳны «анцәа» димшази!..
Ажәҩан ахьтәи дылбааимышьҭзи!..
Адгьыл аҟны дгьыл нцәамзи!..
Анхацәа рзы дыԥсцәаҳамзи!..
Аусуцәа џьалда имшьуази,
Ԥсышьацәгьала иныҟәимцози,
Иааигәа-сигәа иаваԥсамзи,
Дрыхәаԥшуазма, маҵуцәамзи.
Ахан дзықәтәазгьы дылбаахуазма,
Аусуцәа гәеиҭахуазма,
Анхацәа ма игәалашәозма,
Рыԥсҭазашьа ихы иԥнаҟозма.
Жәшәи ҩажәеи акы рзы аԥшацәгьа амыси,
Ахан дугьы хымышәҭыхи!
Аџьажәлар рзы ныҳәа духеит,
Арҭ рыԥсцәаҳа даҵахеит.
Урҭ рыгәнаҳа хара изгозма,
Ацәгьарақәа ԥхьа дрышьҭуазма,
Ажәҩан ахьтәи даулбаахыз,
Дгьыл нцәасгьы дауҟахыз!
Жәлары зегь шиҳаҳауаз
Иқәмҳахи дызмышьҭрыз.
Ииуз, ииҳәаз зегь ихьӡеит,
Март ԥшьба дацҟьаӡеит.
Еиҵырымхи аџьажәлар рыбӷа,
Ирзымшеи аныҳәа гәырӷьа!
Аусуцәак рыԥсы ҭамлеи,
Аҿыц мҩа ианымлеи!
Нас ихышәҭма, мшәан, ахан?
Даҵахама иара аҳ?
Ихала ишихьӡыз дгьыл нцәа,
Иҵыхәтәа ԥнаҵәеит ажәлар рымч!
Сыҷкәыноуп, ҵоуп, макьана,
Аха иахьоуп уи, уаҵәоуп,
Уаҵәашьҭахь ашьыбжьышьҭахь
Сызҳашт, иахьа еиԥш субаӡом!
Еҳ, аамҭа, аамҭа,
Уабацои уԥырны,
Исцәуӡоит есымша
Асааҭқәа жәпакы!
Уабацои, амш,
Рҩашҵас уласны,
Уабацои, аҵх,
Уцәыҵашьшьы уҽӡаны.
Еҳ, аамҭа, аамҭа,
Умгәаҟын уара,
Исцәыумган асааҭқәа
Лассы-лассы уара!
Саб иашҭа ду ара амҵаҿы
Сыҵатәоуп сара.
Аԥша хьшәашәа ашәшьыраҿы
Иасуан ихааӡа.
Ауапа икаршәыз сықәтәаны
Саԥхьон ашәҟәы.
Адгьыл ԥшӡа аҽеиҭакны
Аинылара иаҿуп...
Шьыжьымҭанӡа аԥша неиҩеиуа
Аҽсыннадон арахь, анахь.
Стәоуп слахҿыхӡа, са сгәаҭеиуам,
Жәлар ӡысо еилысуеит абра.
Амра халон, ашәаԥшь иагәылак,
Дгьыли мшыни еимнадон,
Зны-зынла инеимда-ааимдо
Аԥсаа рашәаҳәабжь гон!
Са сзыцәшәози, хьаа сымам,
Сықәлеи сҩызцәеи рацәаҩӡоуп.
Са сзыгәдуу саԥхьа игылоуп,
Сымҩа иаша ԥхьаҟа игоуп.
Са сыздыруа сҩызцәа сымоуп,
Сгәы аздырхаҵоит цәгьа дара.
Са саԥсыуоуп, са сгәы еицакуам,
Сазгәдууп Аԥсынра.
Дыргеит Ҭырқәтәылан мҳаџьырра,
Даҟәыргеит иԥсадгьыл Аԥсны.
Дацәдырӡит ишьхақәа наӡаӡа,
Дахыргеит иҳабла зынӡа.
Даныргоз, ишьҭихт инышәнап,
Дыԥсаанӡа иҵәахырц убра.
Иԥсадгьыл абаҟоу – даҟәыгоуп,
Даҟәыгоуп наӡаӡа иара.
Дархәыцуеит, дарҵәыуоит итәыла,
Даныԥшқаз дзыгәдууз иара.
Даргәаҟуеит, даршаҟьоит митәыла
Иқыҭа-баҳча, икҿыҩра.
Дахгәаҟуан иԥсадгьыл ибарцы,
Дабаҟоу, днаскьагоуп иара.
Ҭырқәтәылан дагеит мҳаџьырны,
Дҭашәеит аимҵәаҩ ихәура!
Дгәаҟуан цәгьаӡа,
Данхалт ицәарҭа,
Дгәамҵуан зынӡа,
Дыԥсуан, ҳаӷеиҭа!
Амши аҵхи
Џьабаа дуны иԥхьаӡон,
Аҟазаара аҵкыс,
Дыҟамзар иҭахын.
Ихы-игәы мариан,
Имч кәадан,
Аиарҭа дафахьан,
Агәҿыӷь дагахьан.
Ргәы иқәҿыӷьт иҭаацәа,
Иҟәаҵт иҭахцәа,
Акрихыҵит, дыбзиамхеит,
Зынӡасгьы дымԥсит.
Аҵыхәтәаны адунеи
Игәы ахшәеит зынӡа,
Ишәақьгьы, ақаруа еиԥш,
Иаакнихт иԥшӡаӡа.
Ахызаҵә нҭаиршәын,
Инадикылт игәы,
Инапала днаҵхан,
Ирҭынчит иԥсы.
Дырҵәыуеит, дырхьит,
Дхьааргеит, дырхәыцт,
Далырхит рхы-ргәы,
Дырхадыршҭит аушәақә.
Дрыцҳахәха дшыҟаз,
Дҭынчхеит иара,
Адунеи цәымӷыс ишимаз,
Далӡааит зынӡа!
Ладеи ҩадеи цәгьаҳәароуп,
Занааҭс имоу иара уиоуп.
Дарбеиазшәа иԥхьаӡоит,
Ԥсшьара дуны ибаӡоит.
Игәы мыжда дажьаӡоит,
Зегьы дреиӷьушәа инарбоит.
Адгьыл дагоит, изыԥшуам,
Иажәа дууп, ҽеи изҳәом.
Ажәлар зегь ирџьоит,
Ихы мацара ирҽхәоит,
Дахьцалакгьы цәгьаҳәароуп,
Раԥхьа ииҵаз иара уиоуп.
Адгьыл ԥымҽит, иара дымхеит,
Гәҿыӷьра имам, ибз бааӡоуп.
Ажәлар рыгәҭа амц иҳәоит,
Уа дышгылоугь даҿаԥҽуеит.
Ииҳәалакгьы зегь мыцхоит,
Ҩыџьа рыбжьара цәгьаҳәаҩуп,
Игәра зго ҳәа дҟалаӡом,
Мызкы уԥшааргьы, дубаӡом.
Аӡәи-аӡәи еиниҟьоит,
Еибадырны иара дрыпҟоит,
Егьиқәнагоит иара абри,
Игымхароуп шьурҭ ари!
Аҵых лашоуп зехьынџьара,
Аҵаара иаҿуп.
Ашьамх-сы ауын, ишкәакәаӡа
Уахьыԥшлак ишьҭоуп.
Аҵла дуқәа хытаруа
Ирықәжьуп иара,
Абна еиужь ду ӡса-ӡсо
Иашьыпит цәгьаӡа.
Ахыбрақәа ирықәҳаит
Еидгәыԥла асы,
Џьоукы-џьоукы ирықәрхуеит
Ҭәырӷәыла зегьы.
Ажәҩан ҵәцеит икаххаа,
Иубашам ԥсҭҳәакы.
Аха уи агәрамгакәа
Асы ақәырхуеит џьоукы.
Ас ду ҳзауеит ҳәа, сзызҵаауа,
Иаҿуп аҳәара.
Аӡын ду цәгьахоит ҳәа,
Ирҳәоит ауаақәа.
Аӡын ҵых цеицеиуа ишеилгоу
Иаршаӡоит зынӡа.
Аԥсҭҳәақәа еидгәыԥла зҽызӡаз
Избаӡом ааигәа.
Игәырӷьаҵәа илашон
Амза лбааԥшны,
Асыԥса цырцыруан
Ахра хҟьаӡаны.
Арахә-ашәахә ԥхьатәеит,
Амҩақәа ҭацәуп,
Аџьажәлар шьҭалеит,
Аҵых неигәеит.
Аҵаара иалагеит
Ахьҭа ҿацаӡа,
Архақәа ҵааит
Адгьыл лашаӡа.
Аурҭ ӷәӷәа насит
Мыцхәы иџьбараны.
Аԥсҭҳәагьы нхылеит,
Зынӡа илашьцаны.
Дук мырҵыкәа
Еилахәеит иара,
Асы бахҵәаӡа
Иалагеит аура.
Адгьыл ҵааршәыра
Иқәнауит цәгьаӡа.
Ашәаԥыџьаԥ: аҵла, абна
Ирықәнажьт иԥшӡаӡа.
Адырҩаҽны ианааша,
Ирбеит жәлара,
Асы хьанҭа ишаҵаз
Ашәаԥыџьаԥ қьуа.
Ианвар мза цеицеиуа
Ишажьаз зегьы,
Аԥша хьшәашәеи аԥҭа еилачи
Ишадыруаз асы.
Дук мырҵыкәа амра
Ӷаӷаӡа иҩагылт,
Асы ԥшӡа лахкыга
Ицҟьашәҟьа иагеит.
Илашьцан аҵых,
Ишәшьын уамашәа,
Џьара заҵәык аганахь
Ажәҩан лашан.
Ахыбраҿ иууа
Иасуан аурҭ,
Аҵых – ҵых лашәын,
Аԥсҭҳәақәа шаҟьон.
Ус ишыҟаз ажәҩан
Еилгеит хәыҷӡак,
Ашьхарахь инеиуан
Аԥҭақәа ббаӡа!
Аеҵәақәа еикәаӷӷа
Иаацәырҵит хара,
Ажәҩан кеикеиуа
Ихтит, илашеит.
Насгьы иҵааит
Иҟәашӡа ҵаҟа,
Адгьылқәа хьшәашәеит,
Ахаҳә еиԥш, абра.
Аӡын ҵых дуӡӡа
Ҭынчын уеизгьы,
Харантәгьы лашыбжьык
Гомызт џьаргьы.
Зны-зынла иналыҩуан
Аҵых еиқәышьшьы
Наҟ-ааҟ еиқәҿызҭуаз
Арбаӷьқәа рыбжьы.
Аӡын ҵых ҵаарҷҷо
Иаҿын ашара.
Аӡын ҵых хьшәашәаӡа
Иԥшын иӡырҩуа!
Асы шкәакәаӡа, илахкыганы
Икажьуп ҵаҟа.
Амра, аԥсҭҳәа зԥырачызгьы,
Иаацәырҵт ижжаӡа.
Бнеи дәеиужьи еицеиԥшны
Ԥштәык ала ишәуп,
Асы рацәа аҽаҩра ацуп
Рҳәоит ажәаны.
Амра лаша каԥха-каҷҷо
Иқәнацашт асы.
Амра аԥхара амрахәага
Иарӷьацашт зегьы.
Абна ажәырҭқәа ҵаҟа икажьу
Рҽеиҵырхшт зынӡа.
Аҵла, абаҳча, асы ԥшӡа зқәыжьу,
Ишәҭышт иԥшӡаӡа.
Арахә-ашәахә қәарқәашьеиуа
Ирхыргашт зегьы.
Амра аԥхара, акаҷҷара
Иарӷьацашт жәлары.
1924, Аҟәа
Амра цаҳәцаҳәоит,
Адгьыл шабауеит,
Аҳаскьын былуеит,
Акәарақәа ҭабоит.
Аарҩара ҟалеит,
Амхқәа еилаҩеит,
Аџьықәреи бӷьы ҩеижьхеит,
Аҭаҭын ԥхасҭахеит.
Арахә млагауеит,
Фатәы ҳәа рымбаӡеит.
Ажәлар ӡырҩуеит,
Адыд иазыԥшуеит.
Илашьцеит аҵых,
Ишәшьуп ԥсҭҳәала,
Иубашам ажәҩан ахь
Илашо еҵәала.
Иԥхьатәеит ауаа,
Иҭынчхеит аԥстәқәа,
Аҵых еиқәышьшьы
Иԥшын иӡырҩуа.
Аҵла ԥшӡа иқәгылаз
Акәараҷҷа ахықә,
Аҟармаҵыс нықәтәеит,
Ашәа хаак аҳәарцы!
Аҽеиҭакны иналагеит
Ашәақәа хкы-хкы,
Уи аамҭаз иҭынчран,
Быжь гомызт џьаргьы!
Аԥсаа шәаҳәацәа
Ихәшә дууп ауаа рзын,
Ашьамхи агәамчи
Рнаҭоит зегь рзын.
Аԥарда еиқәаҵәа цеицеиуа
Иухаԥан уара,
Аԥҭа еишьыл еидгәыԥла
Иухатәан зынӡа.
Уахьыԥшуазгьы амрахәага
Убомызт џьаргьы,
Аԥарда мыжда еиқәылашьца
Уакын уеиқәгәаны.
Аԥша ҟәанда зын-зынла
Иуслон уара,
Иуанаҳәон хәыҷы-хәыҷла
Уаамҭа аара!
Ухаарақәа ухыҵуан,
Иухыҵуан зынӡа,
Аԥарда лашьца уашәхьан,
Гәаҟран узҿыз!
Аҵыхәтәаны аԥша ӷәӷәа
Уамжьаӡеит уара,
Иқәнацеит аԥҭа
Ицҟьашәҟьа зынӡа!
Аԥарда еиқәаҵәа иухажьыз
Иажәжәеит цәгьалаӡа,
Ашьхәа-мышьхәа иҟаз
Иацҟьеит уамашәа.
Уажәшьҭа уԥшӡарақәа,
Иазҳашт иаҳагьы,
Амрахәага аԥхарра
Уарӷьацашт зынӡа.
Сыԥсадгьыл лашара,
Уеиҵамхан уажәшьҭа,
Сыԥсадгьыл, сыԥсадгьыл,
Уеиҵамхан уажәшьҭа!
Абна бзарыбзаруа, иаҵәабӷьыла ихҩоуп,
Адгьыл ҳаскьын-какаҷла иқәҵоуп,
Аарыхра рҽеибаркны, шьҭа аҿыхра рҭахуп,
Амҩақәа сабоуп, ҳәынҵәак убаӡом.
Сҿыхеит сыҭрысны, сшыцәаз сҭахәхәа,
Снагылеит смаашьакәа, слахҿыхӡа сара,
Сыҽбыга аашьҭыхны, сҿынасхт ҭәархра,
Аӷьараҳәа иахьаҿыз сҩызцәа еицлабны архра.
Нҭыҵҟа абаҳчахь аҽбыгакәабжь гоит.
Џьара-џьара ахкаарақәа арахә ҭадырҳәуеит,
Шәаҳәабжьуп, ҿыҭыбжьуп, игәырӷьоит жәлара,
Гәырҩацәгьа рымам, иаҿуп анхара.
Иабаҟоу аҳратәра, дабаҟоу аҳәынҭқар?
Иабаҟоу амучацәа, жәлар ршьа рылцәцәа изжәуаз?
Урҭ зегьы нзырҵәашаз, изжышаз ҟалеит!
Атыша ҵа змамыз иама ҵаҟа ицеит!
Аҳы, аџьажәлар, шәынха шәмаашьакәа!
Аҽбыгеи ажьаҳәеи цқьа ӷәӷәала ишәкы!
Ирдырааит, ирхамышҭааит, шәынхараҿ ԥырхагас иаиуа,
Еигӡара ҟамҵакәа ишшәырхыша даргьы!
Смачхәал цымцым ҭыҳәҭа змамыз
Сыхәда инхысшьын, снаҵысит,
Слабашьа ду, цаҟьа иазԥымҽуаз,
Сыҵарс амҩа наа сҩаӡӷагылт.
Сҟашҭаҭла азна хи хәшәи сыман,
Сгәы иҭан сцарцы ныҟәара.
Сахьынаԥшуаз, ахра ҿҟьара
Сыԥса шкәакәала ихҟьаӡан.
Наҟ сыҵаҟа хланҵы лашьцан,
Гәаҩан, ҳәишраны илашьҭын.
Сахьынаԥшуаз, нырцә аҳаҩа
Ихьӡыркызшәа исҿаԥхон.
Кәдры агәгәаҳәа, еибах-еибафо,
Ашьха асыԥса иаҿҩырны,
Еихьымӡа-еиԥымӡо, игәамҵхамҵуа,
Ахаҳәқәа еиҿажьуа ԥхьаҟа ицон.
Уи сҳәеит ҳәагьы, такә набжьан,
Сыҽҵаркәакәа сахьаҿаз,
Каҵәара цәгьан, каҵӷы бааԥсын,
Ахра аҿҟьара сахьазцаз.
Сынхалаанӡа мышцәгьа бааԥсхеит,
Амра иԥхозгьы сымбаӡеит,
Сгәы мыҭрыскәа сагьынхалеит,
Насгьы иҟаз ак сымбеит.
Адыд-мацәыс хра иаҿасуан,
Ҽынлан, хәлазшәа илашьцан,
Ҟәаԥа-ҿаԥа, хра ҭакнаҳа
Аԥсҭҳәа хылԥа рхарԥан.
Уа сахьхалаз сзықәмгылеит,
Сахьцарыз ҳәа мҩа сымбеит.
Насгьы ҿыцха сҽынкасыжьын,
Суапа сықәыршәны снаиеит.
Акырцх аҟәҟәаҳәа, ахаҳә леиуазшәа,
Аҟәараш еиԥш аҽашеит.
Аԥшацәгьа усҟан иҵәаа-ҵәаауа
Археи ҿаҩеи ирыбжьан.
Са сашьцылан, сгәы мыҭрысит,
Сазыгәдуун иара уи.
Дук мырҵыкәа ацәқәырԥара
Инасхыҵын иҩаскьеит.
Сара саԥхьа аҿаԥара
Хаҳәи мақьеи зегь лашеит.
Аҭҳарцәҳәа сааԥшын снықәтәеит,
Шьхеи мардареи снарҿаԥшит.
Сыла аҵыхәа самеижьартәы
Шәарах хәангак снахьыԥшит.
Слабашьа ӷра сшәақь нықәрс
Сгәыбжьынацәа сырҵысит,
Ахылҩа еиқәа ҵысаанӡа
Сыла сшамжьаз еилсыргеит.
Са сныдгылеит ахәылԥазшәа
Харамкәа џьара.
Акәасқьа хәыҷы еиқәылашьца
Иԥшын иӡырҩуа.
Аԥшәма ԥҳәызба лыбжьы ҵакны
Дҵәыуон дгәынқьуа.
Лашьа заҵәы ааигәа илцәыӡыз
Дылбомызт, дгәыкуан.
Имаҭәақәа рҽы иахьықәыз
Аҩны ԥшӡа дыҩнан.
Иԥшра зныз исахьа ахькыдыз
Лмыткәма быжь гауан.
Днаԥш-ааԥшуан, лгәы дҭаҵәыуон,
Дылбомызт лашьа.
Рыҩны ааигәа анышә даман,
Ак ибозма иара.
Хәыҷи-дуи еиқәҿырҭуан,
Еиқәдыргон рыбжьы.
Лашьа мыжда дҭынчын,
Даман анышә.
Даныҟаз цәгьа длеигәырӷьон
Иаҳәшьа ԥшӡа иара.
Зны длацәажәон, зны длыхәаччон
Дзыгәдууаз лара.
Уажә дабаҟоу лашьа мыжда,
Дылцәыцәеит зынӡа.
Ԥшь-ӷәеидсалак икәырҟьаша
Дҵәахуп џьара.
Илакҭа ԥшӡа дыҵаԥшуам,
Наҟ дыҵоуп ҵаҟа.
Ашьха ашьапаҿ, Кәдры ахықәан,
Кәаначхьыр ҳәа хра наак ыҟоуп,
Уахьахәаԥшуа зынӡа иҿыцәроуп,
Хаҳәла, ҳаҩала ичаԥоуп.
Мра қәыԥхарҭоуп, ԥша хаа қәсырҭоуп,
Аԥхын ԥсшьарҭоуп иара уа,
Ӡын урҭ ҭыԥуп, цәгьа ихьшәашәароуп,
Уа дзықәгылом уаҩыхшак.
Уахьахәаԥшуа хра цәҳәыраӡоуп,
Ҵлакгьы убашам еикәаԥхо.
Џьара-џьара маҷк ииаҵәароуп,
Ҳаскьын ԥшӡароуп еилаԥхо!
Иара уигьы ԥхын мшымзар,
Усгьы иубашам еилаҳәа,
Ӡынгьы-ԥхынгьы – ааԥынрамзар,
Шәарахк еиқәхаԥса иуниаӡом.
Кәдры агәгәаҳәа еибаргәаҟуа,
Ахаҳәқәа еиҿажьуа ицауеит,
Уи иалаҳаз акы имыхькәа
Иалшом, дԥыххаа дагауеит.
Иара ахрацәгьа лом ԥынҵала
Иаваҟарҵаз амҩа аҿгоуп,
Мшыцәгьак азы аурҭ анасуа,
Хаҳәқәак алҟьан ҵаҟа ицоит.
Уа мҩа гәрамгоуп, такәы ишәарҭоуп,
Аха ауаа аҿысны ицауеит.
Уи мҩа дууп, цаҟьа ҿҟьароуп,
Кәдры аӡы аҵҩыр ицауеит.
Зықьҩык, миллионҩык ргәы иҭаҵәыуоит,
Илиа-иԥа Ленин дырцәыԥсит.
Аџьажәлар гәжәажәо еибаргәаҟуеит,
Ҳарҵаҩ хшыҩ ду даабаӡом.
Ианвар мза анҵәамҭаз дыцәеит,
Игәҭыха иикыз наигӡеит!
Дыԥсаанӡа дзышьҭаз ииаша
Иҩызцәа ирыма ԥхьаҟа ицоит.
Илиа-иԥа Ленин, зхы иамеигӡоз,
Аџьажәлар рынасыԥ иҭахын.
Аԥҭа еишьыл ду наҟ иԥхьазцоз,
Аџьажәлар рхаҵкыс дырҭахын.
Гәылеи хшыҩлеи мыцхә идууз,
Аџьажәлар ргәҭыха зегьы зҳәоз,
Нап ҟазала ақьаад ианиҵаз
Имҩақәҵаган ҳа иаҳзынхеит.
Владимир Ленин иԥсыз рахь дыҟам,
Иуасиаҭи иажәеи зегьы бзоуп!
Иара иусқәа кәараҵашам,
Имҩа иаша аџьажәлар ануп.
Амҩа иаша ухҟьаӡом,
Уахьцалакгьы лашауеит,
Аԥсҭҳәа иқәымҵӡоз убаӡом,
Урҭи ԥша ӷәӷәеи иргаӡеит.
Аԥарда лашьца ԥнажәжәаӡеит,
Ицҟьашәҟьа иаман ицаӡеит,
Ихәаҽуазгьы рыԥсы ргеит,
Амра аԥхарра нарызцәырҵт.
Руӷә ирықәыз неизҟәыҿит,
Ҵаҟа инкажьны инаӷратәеит.
Мца еибаркыгас ирыздырхеит,
Ҳәынҵәа рбагасгьы иҟарҵеит.
Амрахәага рыбӷа еиҵнахт,
Аԥсаа рашәа хаа иарҿыхт,
Агьыл фҩы зегьы арҭәит,
Аԥша ҟәанда жәлар арҭынчт.
Митәыкгьы ҵуам, митәыкгьы бжьымсыц,
Са сыхьчон, сыхьчон сара.
Утәымуаҩым, угәра згоит, иуасҳәап,
Џьмам, уасам сызцыз абра.
Ацәқәа, ажәқәа еишьклацала,
Аҭәарҭахьы изгомызт еизца.
Ломеи, Бачеи, Гарагани
Срыцын, срыцын хкаарачан.
Са снеи-ааиуан мгәацәха ахкаараҿ.
Сгәы иаҳәоз снапы иаҩуан,
Ашәа сҳәон «Беслан»... «Ҳаниф»...
Ус егьырҭгьы ӡәырҩы рзы...
Ас ашоура сама иандәықәлоз
Сеилаԥсон, сԥыруан ҵәҩанҵәы,
Арахә, уа сызцыз, сзыдтәалаз,
Амхқәа рахь еибарҩ ицон.
– Уаа, ҳаимызҵәаз, ҳзыхурҟьози?
Ҳаи, рацәак ҳаура ԥхасҭан!
Ирфаз аума... Иназхысыз...
Иркәаҳаит, ршьапы иагеит! –
Ҿиҭуеит Ӡыкәр, ма илахәла,
Ибжьы ауатка еиԥш ицаҳәцаҳәо.
Иара убасҟан, са сгәаныла,
Абга ирҿасҵоит ишеибакыу!
Снеиуеит сыҩуа, сҳақьы-ԥсықьуа,
Слаба ду мҩанҵо сара.
Уи мҩанысҵоит шаҟа сылшо
Саазыхьӡо акамбашь, аҽы.
Арҭ ҳаиуанқәоуп, хәыцырҭада,
Уахи-ҽни изҿу чароуп.
Ԥсыцәгьароуп ҳәа, шаҟа рзыфо
Шьамханы аҳаскьын иахоуп!
Уҳәҳәала, уаҿыз уааҟәмҵӡан,
Ор, оореи! Ԥхасҭа, ԥхасҭа!
Урҭ жаҳәо ицоит, иаанҿасуам,
Амхқәа рахь ишиашоу ицоит.
Арҭ харҳага рылымҵыроуп,
Бзана аӡмах инҭасыртәеит.
Нас аддыҳәа инеибарыҩуеит,
Ҭоуба рықәушәа, амхқәа рахь!
– Уаа, ҳаимызҵәаз, ҳазхурҟьози?
Ҳаи, рацәак ҳаура ԥхасҭан!
Ирфаз аума... Иназхысыз...
Иркәаҳаит, ршьапы иагеит! –
Ҿиҭуеит Ӡыкәр, ма илахәыла,
Ибжьы ауатка еиԥш ицаҳәцаҳәо,
Иара убасҟан, са сгәаныла,
Абга ирҿасҵоит ишеибаку!
Стәоуп схәыцуа ҵхыбжьонынӡа,
Цқьа сыздыруа елсыргеит,
Сахьынаԥшуа сара сааигәа
Сгәы иҭоу ззымдыруа жәпаҩуп.
Сгәы сархәыцуеит, ӷас исымоуп,
Сымч сылх иама ицеит,
Сгәы сарччом, цқьа саргәырӷьом,
Сзеилаҳаша ак снарбом.
Са сзыниазеи? Ҭынчра сымам,
Гәрыц ҭыԥк хьаас иҟасҵоит.
Ҩба сазҳәо ӷас дсымоуп,
Ила инҭамҳәакәа сызцом.
Стәаз, цқьа схәыцып, сеиҭахәыцып,
Сгәы сҭахәыцып, сыччарым,
Усгьы аамҭа такә насхызгап,
Хара сзымцаргьы егьоурым.
Ацәарҭанхала кыр дзанымҵыр,
Дшану ԥыҭракгьы инаскьоит!
Ус дшыҟоу такә аабжьысыр,
Цәарҭа ахьыҟаӡам дагоит.
Калам ҵарлеи нап ҟазалеи
Сгәы иҭоу бӷьыцк аҿ исзыҩуам,
Ажәа хаалеи ажәа ԥшӡалеи
Сгәы иҭоу қәылак иҿ исызҳәом.
Амра нҭашәеит,
Аҵых неигәеит,
Амза аалашеит,
Аеҵәақәа еикәаӷӷеит.
Ажәҩан еилыбзаауан,
Цәымзашәа илашаны,
Аеҵәақәа жжаӡа
Инҭалон хланҵы.
Аҵых еиқәышьшьы,
Иҟамызт шьҭыбжьгьы.
Харатә ԥсаатә бжьыкгьы
Иагьгомызт џьаргьы.
Снеиҩеиуан абарҵаҿы,
Сышьҭамлеит акыргьы.
Аҵыхгьы неигәеит,
Ашарахь инеихеит.
Аҵыхәтәаны сиарҭахь
Шьҭалара саннеи,
Схьаԥшит ажәҩан ахь,
Иагьысҳәеит абри:
– Оҳ, аҵых ԥшӡа,
Уарҳалла ихҟьоу!
Ҳаиԥырҵышт уаргьы саргьы
Мышкызны зынӡа!
Амра нӡаалеит,
Ашәаԥшь аацәырҵит,
Ахәы ԥшӡа снықәгылан
Сазыԥшуан саргьы.
Амра хәыҷы-хәыҷла
Аҽаҵәахит зынӡа,
Ашәаԥшьгьы аԥшӡарала
Аҽашеит цәгьаӡа.
Сгәырӷьон сахьахәаԥшуаз
Ашәаԥшь еилыбзаауа,
Ахәы ԥшӡагьы сахьықәгылаз
Иаҵәабӷьыла ихҩаӡан.
Ашәаԥшьи адәы ԥшӡеи
Срыхәаԥшуа стәаны,
Сацәымццакуа аамҭа
Назгеит такәгьы.
Сааигәара рҽаарысҭхеит
Аԥсаа шәаҳәацәа.
Еибыҳәаны иналагеит
Ашәақәа ихааӡа.
Иҭгәырӷьааит сгәы зынӡас,
Исзымдырт сахьцарыз,
Аха сҽеиқәыскит иара ус
Ахәы ԥшӡаҿы сахьтәаз.
Игәыҭкааганы, ирхәыцганы,
Игәырӷьаганы исаҳауеит рыбжьы,
Хьаа харшҭганы, гәы еиҵыхганы
Аҵлақәа рықәцәантәи исаҳаит зегьы.
Ашәаԥшь аҽеиҭакуа,
Ахәы ԥшӡа еилыбзаауа,
Аԥсаа рашәа гәыҭкааганы
Сдыртәеит зегь рзы.
Амра ԥхоит, ааԥынроуп,
Амш бзиоуп, ԥшӡарахоит,
Бӷьы иаҵәала аҵла хиоуп,
Какаҷ ԥшӡала адәқәа убоит.
Абна агәанытә ақыҭахь иааҩуеит
Акәыкәу бжьы иҭааӡа,
Анхацәа иргәаланаршәоит
Анхара-нҵыра аамҭа шаауа.
Агәра днаргартә иднарбоит
Аамҭа ԥхьаҟа ишцауа,
Агәра ргартә идханарҵоит
Аашьара ҭыԥ шамоуша.
Ирԥеиԥшу анхара-гәырӷьа
Ишаҭахым зыԥшра,
Рџьабаа иркьасан ируа
Ишырԥымло дара.
Жәашықәса ҵуеит ихышәҭижьҭеи ахан ду,
Амалуааи аҳәынҭқари зықәтәаз.
Жәашықәса ҵуеит илашеижьтеи Урыстәылан,
Ԥшандагас ишрымаз џьоукы.
Аҳаскьын цәгьа пулемиотла идрыцқьеит
Ари ашҭа ду иамаз зегьы,
Ижәбома, абираҟ ашәаԥшь еиԥш игьамгьамуа
Аусуҩ инап џьаџьа иакуп.
Аҳратәра аԥхыӡ иаҳзаҩызоуп
Нхаҩыжәлар, хақәиҭроуп иахьа!
Амаганеи ажьаҳәеи еицырхырааны
Ҳҳәынҭкарра ҳаԥгылоит ҳара.
Ҳахәда уӷә ықәм – хақәиҭроуп,
Ҟамчыла аӡәы ҳныҟәицом,
Ҳара ҳала иқьафуам амалуаа,
Урҭ иреиуоу ирҭыԥым ара.
Ижәбома! Шәыԥшишь, ари афымца
Икәеицеиуа ақыҭа ишырзыԥшуа!
Уи амҩа ҳазқәу имырҩашьо
Есааира иарлашоит иара.
Есымша ишәҭуеит ари абаҳча,
Амилаҭкәа рхақәиҭра ҟалеит!
Есымша илашоит ари амҩа,
Ԥхьаҟа ажәашықәсак ҳазну.
Аџьанхаҩи аусуҩи еиҩызцәоуп,
Аҩыџьагьы цәымзаркырак иазцоит,
Ахақәиҭра арҭ ауаа ирзеиԥшуп,
Ахақәиҭраз арҭ ауаа қәԥацәоуп.
Жәашықәса ҵуеит ихышәҭижьҭеи ахан ду,
Амалуааи аҳәынҭқари зықәтәаз,
Жәашықәса ҵуеит иалашеижьҭеи Урыстәылан,
Мышлагагас ишрымаз шьоукы.
Аҳы, сышәҟәы, уԥырла,
Тәамҩахә умамкәа уцала,
Ажәытә жәабжьқәа наҳәала,
Закә аамҭазгьы дырҳала.
Ацәгьа иашьҭоу уҽирбала,
Уи иалҵуагьы ирҳала,
Дзышьҭалаша ирбала,
Умтәаӡакәа угьежьла.
Хәыҷгьы дугьы уҽдырбала,
Ахамаԥагьа дахьырхәла,
Дышуаҩагоу иҽԥныҳәала,
Феида шимам ирҳала.
Шаԥсыӷ инхоз Зосҳан Ачба
Дуаҩ дуун иаамҭала.
Иара итәылаҿ инхоз ажәлар
Аҳас дрыман имацара.
Кыр имазкуаз наҟ дықәицон,
Дышихәаԥшуаз ихә иҭнихуан.
Иара иқыҭан дуаҩыцәгьан,
Дызҭахымыз ихы хисон.
Иԥшреи исахьеи, уахьихәаԥшуаз,
Дагьаҩцамызт Зосҳан Ачба,
Дызбалакгьы дыззымдыруаз
Иҽиирдыруан иҟазшьала.
Ҭеиҭԥшлагьы дуаҩасан,
Даара кыргьы дцыркьуан.
Иаҳәачаԥа иҟәынҳәалаӡан,
Иаахыршәҭуа, дахьцалак.
Уи аамҭазы иара иқыҭан
Жанаа Беслан иԥацәа нхон,
Арҭ маҷмызт, ааҩык ыҟан,
Гәи шьамхылеи иџьбараӡан.
Занааҭс ирымаз арҭ арԥарцәа
Нхыҵи-Аахыҵи ныҟәаран.
Изыцәшәоз ҳәа уаҩ дрымамызт,
Дрымбацызт хаҵа ӷәӷәа.
Зосҳан Ачба игәамԥхеит
Жанаа Беслан иԥацәа,
Иқәихӡарцы дашьҭалт
Ирласшәа зынӡа.
Ҭынха дрымазар егьсылшом ҳәа
Гәҩарас иҟаиҵеит.
Иҽеибыҭа иҩны дҽыжәлеит
Дцарцы ныҟәара.
Данҽыжәла дышиашаз
Бзыԥынҟа дцеит,
Хабр-иԥа Кац иҿы
Дизҵаарц дагьнеит.
Аԥшәма изын инеиз
Дахьнеиз дибеит,
Зосҳангьы дзызнеиз
Днаԥхьаны дизҵааит.
Дзышьҭазгьы иирҳаит,
Иеиҳәеит ҩбаҟа жәа,
Акакала дазирхәцын,
Абри еиԥшқәа неиҳәеит:
– Жанаа Беслан иԥацәа,
Сара сқыҭан инхауа,
Иззыҟоу ҳәа иудыруада
Шәыбзыԥын, уара?
Шьцыла ҳәа аӡәыр рымоума
Шәа шәтәылаҿ дара?
Мамзаргьы издыруа ҳәа
Ӡәыр дынхома ара?
Абри еиԥшқәа неиҳәеит
Ацәгьа зхәыцыз Зосҳан,
Аҭакгьы неиҳәеит
Хабр-иԥа Кац:
– Ҭынхеи дыри дрымам
Ааигәа-сигәа дара,
Ари Бзыԥын уаҩ дшыҟам
Ирзыҟоу ҭынха.
Гәмысҭа ауезд ахь ддәықәиҵеит
Дазҵаарцы Зосҳан,
Гәылрыԥшь-иԥа Сламбақь иҿы
Хылаҵәҟьа дишьҭит.
Уи иаамҭазы Сламбақь захьӡыз
Дуаҩ дырын цәгьаӡа,
Ацәгьарақәа ртәы гәеиҭахьан,
Дыздыруаз жәпаҩын.
Зосҳан иҩызцәеи иԥызцәеи
Има днаҵысит,
Дышиашаз дымҩахымҵкәа
Сламбақь иҿы днаӡеит.
Гәылрыԥшь-иԥа Сламбақьгьы
Диқәшәеит иҩны,
Дышнеизҵәҟьа днаскьеиԥхьан,
Абри еиԥшгьы неиҳәеит:
– Сламбақь, ухьӡала сынҽыжәлан,
Бзыԥынтәи сузааит,
Уск ахьӡала сныҟәон,
Кыргьы сааԥсахьеит.
Жәеилкаатәык сымоуп,
Хәыҷык ихьанҭоуп.
Угәра гангьы инауасҳәоит,
Насгьы схынҳәуеит.
Сара сқыҭан инхауеит
Жанаа Беслан иԥацәа.
Рхи-рҵыхәеи еилкааны,
Насгьы исҭиишт.
Цәгьамзар бзиа ргәы иҭаӡам,
Ааҩ-еишьцәа еиҵагылт,
Сатәарбарцы ргәы иԥнаҟом,
Са сзы ицәгьаҳәаҩцәоуп.
Шәа шәуезд аҿы дроурушь
Хар змам ҭынха ҳәа аӡәы?
Ирыдгыло дҟаларушь,
Еимысҵәар мышкызны?
Гәылрыԥшь-иԥа Сламбақь
Рхатәыла зыкӡаз,
Зосҳан иеиҳәеит ажәақәак
Дызиазҵааз рыцкыс:
– Ари атәылаҿы иубаӡом
Урҭ ирзыҟоу аӡәгьы,
Ҭынхеи-дыри дрымаӡам,
Уеимдаргьы мызкы.
Араанӡа уанааи
Абжьыуаа урызҵаа,
Ӡәыр рымазар, идыруеит
Ӡаԥшь-иԥа Ҟәышлыҟә.
Зосҳан Ачба уа дҵысит,
Шьарда бзиа днаскьеит,
Абжьыуаа рҿы днаӡеит,
Ӡаԥшьаа рҿгьы дынҽыжәҵт.
Дыззнеизгьы уа дибеит,
Днаскьеиԥхьеит, дизҵааит,
Дзышьҭазгьы наиирҳаит,
Дазырхәыцны зегь иҳәеит.
Аԥшәма иҟынтәи агәра игеит,
Ҭынха дышрымамыз иаҳақәеит.
Насгьы ԥыҭрак даахәыцын,
Абри еиԥшгьы неиҳәеит:
– Аԥсынтәылан ҭынха дрымам,
Шьҭа агәра згартә избауеит,
Наҟ Нхыҵҟа сҵаақәашт,
Зынӡа еилсыргаӡашт.
Насгьы уара адырра усҭоит,
Ианақәыскуа сзышьҭоу,
Ргәырҽанӡамкәа еимҵәа иусҭап,
Иахьа ӷала сзышьҭоу.
Ашхәа уҭалан, уҩызцәа-уԥызцәа,
Унеи сара сҿы,
Гәылрыԥшь-иԥа Сламбақь дума
Усызнеи аҿҳәаразы.
Абџьарла ак шәыгымкәа
Шәҽеибышәҭа шәара,
Ҳазқәылогьы уаацәгьақәоуп,
Ижәдыр ишмариам.
Шәахьыӡхыҵша агаҿаҿы
Сыжәбоит усҟангьы,
Ҵхыбжьонынтәи ишаанӡа
Сыԥшуеит сара уа.
Иажәа ииҳәаз хьанҭахеит,
Дақәшаҳаҭхеит дзызнеиз.
Зосҳан уантәи дҵысит,
Нхыҵҟа дцарцы иӡбит.
Даара бзиа днаскьеит,
Шьхала Ҟарачынӡа длаӡеит.
Ҟәаԥеи-ҿаԥеи кыр дырхыст,
Ҟарачыҟагьы дылбааит.
Уахьгьы ӡәырҩы дрызҵааит,
Даара кыргьы деимдақәеит.
Иимбацыз ӡәырҩ ибеит,
Аха рдыр ҳәа димаҳаит.
Уи атәылаҿы дааԥсаӡеит,
Шәанынӡагьы днаӡеит.
Уирахь даара днаскьеит,
Фаха-фымш ныҟәа дцеит.
Нас ишьҭахьҟа дхынҳәит,
Игәы иҭеикыз неигӡарц:
Еидҿаҳәала жәлар иҭиирц,
Рышьхәа-мышьхәа нирҵәаӡарц.
Имызк рыҽны иҩны днеит,
Мыцхәӡагьы дааԥсаӡеит.
Насгьы адырра ҟаиҵеит,
Аимҵәацәа рахь уаҩ дцеит.
Ӡаԥшь-иԥа Ҟәышлыҟәи
Гәылрыԥшь-иԥа Сламбақьи
Хи мачхәали еиқәдыршәеит,
Рҩызцәа рыма инаҵысит.
Шхәала идәықәлеит инеиватәан,
Даара бзиа инаскьеит,
Ашхәа жәҩақәа дырҵысит,
Аԥша шрысуаз ицаӡеит.
Аҿҳәаразы инаӡеит,
Ашарагьы ааигәахеит,
Зосҳан Ачба уа дрыниеит,
Иҩызцәеи иԥызцәеи рацәаҩӡан.
Ақәлацәа уа иӡхыҵт,
Еиманы инаскьеит,
Ашарԥазы инарықәлеит,
Ршәақьымца рацәахеит.
Хҩык аишьцәа ҭадырхеит,
Рыг-рҿамҳәо ирбылӡеит,
Егьырҭ ахәҩык уа иркит,
Рхы иамыхәо зегьы рԥахт.
Ацәгьараҵәҟьа иандыриеит,
Ирымбацыз кыр ианиеит,
Зосҳан Ачба иҭаирхеит,
Ацәҟьа ииҳаз иагаӡеит.
Раҳәшьцәа аҩыџьагьы баандаҩыртәит,
Рырахә-рышәахә зегьы ргеит.
Маҭәа-ҩыҭәа ак нырмыжьит,
Рынхара-нҵырагьы рбылӡеит.
Рашҭа ԥшӡа ус инхеит,
Атәымуаа ирзыԥшит.
Дара аишьцәа ҭахаӡеит,
Рынхара-нҵырагьы рбылӡеит.
Аҷан рыма ар ҵысит,
Ԥҳәызбеи ҷкәыни нараԥца.
Даара кыргьы инаскьеит,
Рымҩагьы аадыркьаҿт.
Рымҩа аԥыхьахь ааигәа даван
Абаҭаа Баҭаҟәа.
Аԥсаса има абна дылан,
Дыхьчон есқьынгьы.
Жанаа Беслан иԥацәа
Иуацәан иара,
Еимҵәа ишыргоз аниаҳа,
Дырԥылеит хәдаҟа.
Ибжьы ҿаца, ашәақь бжьы еиԥш,
Идирҳаит аимҵәацәа,
Иаразнак, ахысбжь еиԥш,
Иаршәеит ацәгьауцәа.
Дук мырҵыкәа дцәырҵын дхыст
Хратәыла иаԥаз,
Наҟтәигьы иааишькларҵеит
Дкылкаа зынӡас.
Арҭ рыбжьара иҟалеит
Аибашьра захьӡыз,
Ацәгьауцәа инеиуаз
Ԥыҭҩыкгьы ҭаирхеит,
Хҩы-уаак рыцриҟьеит
Иргоз иҿаҳәаны,
Ҩыџьа иаанхаз раҳәшьцәеи дареи
Рыма ицаӡеит.
Амҩа рзызкыз Баҭаҟәагьы
Дшеибгаз дрыцәцаӡеит,
Ижәлеи ихьӡи нарҳәартәы
Даара иршәақәеит.
Зосҳан Ачба драԥгыла
Ар зегь цаӡеит.
Амшын Еиқәаҿ иахьыӡхыҵыз
Иаша иагьазкылст.
Рбаандцәа шеиқәҿаҳәаз
Ашхәа иҭадыртәеит,
Баҭаҟәа ирыцришьаазгьы
Еиқәсакаса иҭадыргылт.
Рыбаҩгьы нырмыжьт,
Мшын гәыла иргеит,
Зосҳангьы дхынҳәит,
Жанаа ԥхасҭатәны.
Абаандцәа рыман
Мшынла иахьцауаз,
Жанааԥҳацәа ҵәыуо
Амыткәмақәа рҳәауан.
Аиҳабы Ҟазырхан
Лаӷырӡыла дҵәыуон.
Лмыткәма иналаҵаны
Абри еиԥшқәа лҳәауан:
«Ааҩык аишьцәа змаз
Акрыхьуеит ҳәа иҟадаз,
Иршьуаз ршьит, егьырҭ ркит,
Цәгьала иҭадырхеит.
Рыхьӡи рыԥшеи рацәан,
Ирдыруан жәлара,
Ргәи ршьамхи џьбаран,
Иацәшәомызт аԥсра.
Ҟашҭаҭла қәҵан ҳнапы хзырҷаз,
Ашьцәа анрықәлаз ҳара иаҳмыхәаз,
Зыхьӡи зыԥшеи мыцхәы ибзиаз
Жанаа Беслан иԥацәа».
Уи дҵәыуо дшаҿыз,
Лылаӷырӡ лыкәааша,
Иаалымданы лаҳәшьа
Абри еиԥшқәа лҳәауан:
«Ҟашҭаҭла қәҵан
Зхабар ҳамбоз,
Аибашьраан зхы ҳақәызҵаз
Ахьча Баҭаҟәа.
Ах иршәуаз хы еиԥшым,
Ахәшә иҭеиԥсоз
Хәшәы еиԥшым,
Ишәақь еиқәаҵәа шәақь еиԥшым,
Ибжьы хаҵабжьы еиԥшым.
Ахьча Баҭаҟәа,
Хратәыла иаԥоу,
Гәи шьамхылеи иџьбароу,
Иацәымшәо аԥсра.
Ҳара ҳаимызҵәаз
Аҳәацыркь Зосҳан,
Уасла аӷдара
Наӡаӡа иузынхаз».
Абри еиԥшгьы шырҳәоз
Инеимда-аимда дара,
Еиқәҿаҳәа ирыма,
Мшынгәыла ицаӡеит.
Зосхан Ачба драҳаҭхеит,
Ишьҭахьҟа дхынҳәит.
Жанаа еимиҵәан
Шаԥсыӷҟа дцеит.
Ҳәсеи хацәеи шааԥшуаз
Иқәихит цәгьала,
Дгьыли-баҳчеи иҟаз
Итәитәит зынӡа.
Зосҳан Ачба насгьы
Жәлары днараҳаит.
Нхыҵи-Аахыҵи иашангьы
Еигәныҩны ираҳаит.
Уи абшьҭрак еимырҵәаз
Ибжьаӡӡеит зынӡа.
Еиқәҿаҳәа иргаз
Иртәыртәӡеит изгаз.
Зосҳан Ачба иқыҭан
Ицәа цәгьахаӡеит.
Иӡыӡо иаҩсуан
Иашьцәеи иҭынхацәеи.
Агәра гангьы дыҟан
Сыԥсуам ҳәа иара,
Дыҟанаҵы дқәылон,
Дацәшәомызт аԥсра.
Чмазарак сагап ҳәа
Иҭашәомызт игәы.
Хымҩаскгьы сықәшәап ҳәа
Дацәшәомызт бзанҵы.
Ҭынха дызмамкәа еимиҵәаз
Дрыцәшәомызт уеизгьы,
Атәылақәа дызхысыз
Џьеишьон есқьынгьы.
Иаҳәачаԥа иҟәынҳәалаӡан
Ицеицеиуа енагь,
Итапанча имӷыҵраӡан
Дантәазгьы иара.
Ишьапы мыжда ахьиҵишьуаз
Иныԥшуан цәгьаӡа,
Шьапыла иаарласны
Дызцомызт хара.
Ашьшьыҳәа ишьҭалазгьы
Дихьӡомызт ааигәа.
Иаҳәа мыжда идҳәалоу
Даргәаҟуан цәгьаӡа.
Жанаа Беслан иԥацәа
Ибжьамыӡӡеит зынӡа,
Уарла-шәарла џьара-џьара
Инхоит иахьагьы.
Иуаҩыбжара дҩахысын,
Днықәлеит кыргьы,
Жәлар ықәзхуаз Зосҳан Ачба
Имч кәадахеит.
Чмазарала дышьҭалан
Дҭынчхеит иаргьы.
Илацәа неиқәиԥсеит
Наӡаӡа Зосҳан.
Ииарҭаҿы деиҵырхит,
Наӡаӡа дмааԥшӡауа.
Дызқәымгәыӷуаз ачымазара
Даман ицаӡеит.
Наҩеии Мзауҷи еиқәлацәан,
Еигәылацәан, еиуацәан,
Уахи-ҽни дара еицын,
Мыцхәы бзиа еибабон.
Рынхашьақәа ԥшӡаӡан,
Мазарала ихиаӡан.
Занааҭс ирымаз ныҟәаран,
Нхыҵи Аахыҵи ирыбжьан.
Арҭ аҩыџьагьы аԥсацәан,
Кәдры ауезд аҿы инхауан.
Ԥшреи сахьалеи дара еиԥшын,
Ҟазшьалагьы еиқәшәауан.
Рхашәала ду рацәаӡан,
Қәлеи дыри дырҳахьан.
Рҭынхацәа рацәаӡан,
Зехьынџьарак инхауан.
Шәарыцара ицалон,
Ааигәамкәа инаскьон.
Еидараха ҽадаиала
Ашәарах жьы ааргалон.
Рыхьӡи рыԥшеи рацәаӡан,
Раҳаҭырқәа рбауан.
Аӡәырҩгьы рыцәшәауан,
Рыҟазшьақәа ддырбахьан.
Қәрала рҭәымҭаҿ инаӡахьан,
Наҩеи ԥҳәыс ссирк дааигеит.
Ачара бзиа ҟаиҵаӡеит,
Иқәлеи дыри еибаирбеит.
Лара мыцхәы дыԥшӡаӡан,
Лычаԥашьак митәӡан,
Ҟазшьалак дхааӡан,
Зегь рыла дыссирны дшан.
Мзауҷ ачараҿ криуан,
Аҭаца ԥшӡа дибеит.
Лыԥшреи лсахьеи дназхәаԥшыз,
Хатәы ԥҳәысыс диҭаххеит.
Лычаԥашьа игәаԥхаӡеит,
Лыԥшреи лсахьеи дажьаӡеит.
Лхаҵа дышьны лара дигарц
Уа дышгылаз инаиӡбеит.
Ари игәҭыха наскьаӡеит,
Уахи-ҽниқәа кыргьы цеит.
Игәала хьаас иҟаиҵеит,
Иқәла амаҷ азы диԥсахт.
Абри еиԥшқәа иҽырзикит
Мзауҷ, Наҩеи дҭаирхарц,
Ибаҩ ирӡразы иӡбеит
Гәынҷыхьажәак назеимҳәац.
Зны ныҟәара еиццеит,
Ааигәамкәа инаскьеит,
Мзауҷ дгәырӷьо дцауан,
Игәы иҭеикыз наигӡарц.
Хаха-хымш ныҟәа ирхыст,
Арха, аҿаҩа иазцеит.
Аԥслаҳәқәа рбон икалаӡа,
Абӷаџьмақәа ббаӡа.
Џьаԥҳаныла еиқәшәаӡан,
Абџьарлак ихиаӡан.
Шәарахкгьы раҩрышьҭуамызт,
Харантәи икалаӡа.
Рыԥшьы-мш рзы аныҟәацәа
Храк аҿы инхалт дара,
Шәарыцара рҽазкны
Ибназон кыргьы.
Шьыбжьагәазы инатәеит
Ахра ахыцәқәа хаҳәк аҿы,
Наҩеи мыжда ихы нықәиҵеит
Дыцәарц ҳамҭакы.
Аԥшатлакәгьы асуан,
Аҵлақәагьы хнарԥон,
Наҩеи дқьыԥа дыцәан,
Даара дааԥсахьан.
Уи аамҭазы игәалашәеит
Мзауҷ дзышьҭаз,
Ишәақь мыжда ааиҵихит
Наҩеи дишьразы.
Иԥсырҭа инарбаны
Даахыст иара,
Ахы цаҳәцаҳә хьанҭаӡа
Даирбылт зынӡа.
Ишиқәшәазҵәҟьа днаҵҟьеит
Наҩеи иара уа,
Даанаԥшы-ааԥшшәа иагьиҳәеит
Ажәақәак иара:
«Ҳаит, сышԥоушьи, сышԥоушьи,
Мзауҷ, сҭынха ду!
Сызхурҟьазеи, изуԥсахзеи
Иахьа уара угәы?
Сызбада! Сзаҳада!
Сурҭынчит цәгьаӡа.
Усшәаџьҳәаҩха, аԥшатлакә,
Иахьа ма уара!»
Иажәагьы даалгеит,
Дынкаҳаит ҵаҟа,
Илацәа неиқәиԥсеит
Гәырҩала зынӡа.
Дышгәаҟуаз, дшыуазыруаз,
Дыцәеит дмааԥшӡауа,
Ибаҩ мыжда гарҭа змамыз
Хьшәашәеит имԥхаӡауа.
Мзауҷ мышьҭак, дцәыгьхәыцуа,
Даанхеит акыргьы,
Акаҵәараҿы днаԥшы-ааԥшуа
Дгылан ҳамҭакы.
Насгьы днеихалан
Дааиртлеит Наҩеи,
Иҳәаҭҳа ааихихын
Ишьҭеиҵеит зымҩа.
Ҽеила дириашан
Деиқәикит аԥсы.
Ҳаԥ дук дынцәыҵеиҵан,
Диԥырҵит иаргьы.
Иҳәаҭҳа иазқәынҵа
Дхынҳәит шьҭахьҟа,
Иҩныҟа ихы рха
Ддәықәлеит иара.
Дышиашаз дмаакәа
Иҽхьеикит џьара.
Насгьы дӡырга-ӡыргуа
Дынкылсит иҩны.
Иҩыза бзиа дныжьны
Дахьнеиз иҩны,
Иџьаршьеит цәгьаӡа
Дызбаз иҭынхацәа.
Дабаҟоу уҩыза ҳәа
Еицҿакны изҵааит,
Шәышцаз еиԥш шәзеицмаазеи ҳәа
Инҭарҳәеит илакҭа.
Иара уамашәа дҟалеит,
Дгачамкын дынхеит.
Даарагьы дархәыцит,
Кыргьы даашанхеит.
Иԥшреи иҟазшьеи рыла
Иныԥшит такәы,
Насгьы дҩагылан
Дцәажәеит иара:
«Ҩаха-ҩымш ҳаицын,
Сгәы бзиам ҳәа дхынҳәит.
Бзиа сааԥшны сизыԥшуан,
Дшызбозгьы дааскьаӡеит».
Иара ииҳәаз агәра мгакәа
Дыхҭаркӡеит цәгьаӡа,
Аха иажәа ирҽеит,
Дхынҳәызшәа дирҳаит.
Наҩеи иҭаацәа инараҳаит
Мзауҷ имала дшааз,
Еицрыҳәҳәа зегь изнеит
Ари иажәабжь назаҳаз.
Иҟалазеи ҳәа инаиазҵааит
Наҩеи мыжда иҭаацәа.
Дхынҳәызшәа надирҳаит,
Ишцоз амҩабжара.
Дырбоз џьшьа ишьҭалеит
Иҭынхацәа еибарҵысы.
Усҟан Мзауҷ диҵәаххьан
Ахра аҵыхәан аҳаԥаҿы.
Мзауҷ аԥшаацәа дрылан,
Археи ҿаҩеи дрыбжьан,
Ма дышцәажәоз иамхамҳәаӡеит
Цәгьала иҭаирхаз дышҭаирхаз.
Ладеи-ҩадеи ицақәеит,
Ихабар ҳәа рмаҳаӡеит,
Ишьҭамҭа рымбаӡеит,
Дыбжьаӡӡеит, дыԥсит.
Ихьуа-иҵәыуо иаахынҳәит,
Рымш, рыҵых дрымбаӡеит.
Уахи-ҽниқәа кыргьы цеит,
Игәҩарамкәа ргәы дырҭынчт.
Аҵәыуара ду иҭаацәа иҟарҵеит,
Насгьы ихабар мгаӡеит.
Мзауҷгьы даара диџьабеит,
Ихы џьабаа цәгьа аирбеит.
Шықәсык ашьҭахь дырхадыршҭит
Атәымуаа зынӡа,
Аҭаца ԥшӡа, иԥҳәыс рыцҳа,
Лхы-лгәы дагаӡеит.
Лхаҵа ԥшӡа длымбаӡеит,
Бназарантәи дмааӡеит.
Акыраамҭа дизыԥшит,
Дышгәыӷуазгьы даанхаӡеит.
Мзауҷ бзиа дырбауан,
Наҩеи иеиԥшҵәҟьа дрыԥхьаӡон.
Иара ԥыҭрак дааԥшын,
Насгьы иажәахә надирҳаит:
«Сықәла бзиа даҳцәыԥсит,
Ихабар ҳәа ҳмаҳаӡеит.
Даара кыргьы даҳџьабеит,
Иԥсырҭа, иӡырҭа ҳамбаӡеит.
Рҭаца ԥшӡа дысгәаԥхеит,
Хатәы ԥҳәысыс дысҭахуп.
Иахьысҳәогьы сыԥхашьоит,
Аха сыгәҭыха шәсырҳауеит».
Ари иажәахә нараҳаит,
Даара кыргьы иазхәыцт.
Аҵыхәтәаны иазааит,
Аҭакгьы нарҳәеит:
«Уара ҳаҷкәын иеиԥш уаабон,
Ус умҳәаргьы ҟалауан,
Уажәа иуҳәаз ҳагьзахысуам,
Даҽаџьара ҳнаԥшӡауам».
Ишиҭахыз ҿа иаҳаит,
Дзеигәырӷьашаз ацкы рҳәеит,
Дук мырҵыкәа ԥҳәысс дигеит,
Ачареи ажәреи ҟаиҵаӡеит.
Абри еиԥшқәа уаҩроума,
Ачара ду утәызма,
Мыцхә гәырӷьара аҭахызма,
Жәлар рҿы иԥшӡазма!
Ари ииӡбыз наигӡеит,
Иара ида аӡәы имаҳаит.
Наҩеи иҭаацәа дрымбаӡеит,
Ибаҩ-ишаҩ ԥхасҭахеит.
Аамҭақәа кыргьы цеит,
Фбаҟа шықәса инархыст,
Иԥҳәысгьы хшара длоуит,
Лыҷкәын-лыҳас, дҭаацәахеит.
Мзауҷ дынхон-дынҵуан,
Бназараҳәагь дцалон,
Ашәарахқәа нирҵәалон,
Шәарах жьыла дчалон.
Аԥхын ашьха дцалон,
Аҭыԥқәа рҿы дыԥхьалон,
Рҭамҳа кәацла ирҭәлон,
Ԥслаҳәи бӷаџьмеи нирҵәалон.
Даара кыргьы ааҵхьан,
Иаамҭа қьафла игахьан.
Ҽнак шьыбжьон иҩны даанхеит,
Аҵла ашәшьыраҿы днаиеит.
Иԥҳәыс ԥшӡа абарҵа дықәтәан,
Лхаҵа иахьгьы днаԥшлон.
Ԥшатлакәшәагьы ак асуан,
Агәамсамқәа шьҭнажәжәон.
Имала ашәшьыраҿ дахьиаз,
Аҟырҟырҳәа дааччеит.
Иԥҳәыс ԥшӡа иналаҳаит,
Измааноузеиҳәагьы дизҵааит.
Ари лажәа ацкы лмаҳаит,
Даара хьаас иҟалҵеит,
Иччашьа цәгьахаӡеит,
Гәҩарасгьы дҟалҵеит.
Усҟан лгәы дҭашәеит
Лхаҵа ибжьаӡыз Наҩеи,
Нас дыхҭалкырц налыӡбеит,
Акридыруазар илырҳәарц.
Даныччозгьы игәалашәазаап
Наҩеи мыжда иуасиаҭ.
Аԥшатлакә ҳәа дызлацәажәаз,
Ашьха цәгьала даныԥсуаз.
Уи аҽны егьиалымҳәеит,
Ауха цәыкьа акрылуит,
Чаншьҭахь иара дышьҭалт,
Лара ачанахқәа лыӡәӡәауан.
Дааргәбзыӷны дизҵааит,
Дзырччаз лмаҳар лымуӡеит.
Даара краамҭа имҳәаӡеит,
Данлыргәаҟӡа инеиҳәеит.
Наҩеии иареи шеицныҟәоз,
Ашьха ҿаҩаҿ диеихсны дшишьыз,
Дызхишьаазгьы ла лзы шакәыз,
Иажәа мыждагь аԥшатлакә ишалаз.
Дахьижызи дахьишьызи
Дацәхымҟьартәы бзиа еилылкааит.
Усҟак хьаас длымкызшәа,
Аҟырҟырҳәа дааччеит.
Ҽамыршьагала диацәажәан,
Лгәаҟрақәа зегь лаҳаит,
Дыхәмаруа днаихәаччан,
Абри еиԥшқәа налҳәеит:
«Излоуӡазеи уажәраанӡа,
Исамҳәакәа ари сара?
Са сымаӡа ак уҵакны
Удәықәзаарын кыргьы».
Ари иажәахәқәа неиҿылхит,
Ҽамыршьагала дизҵааит,
Лчанахқәа налыӡәӡәеит,
Лхәылагьы ааиллыргеит.
Игәы рҭынчны иара дыцәан,
Лара аҵых налгаӡеит,
Итапанчагьы ихы иаҵылхын,
Длырҭынчраз лҭаххеит.
Лгәи лшьамхи мкәараҵеит,
Лгәы иҭалкыз налыгӡеит.
Ихы иадкыла дагьхыст,
Егьизымҳәо далыргеит.
Аԥшатлакәгьы нас-ҩаст,
Мзауҷ иаџьал аанагеит.
Наҩеи иԥҳәыс дылџьабон,
Иуасиаҭгьы налыгӡеит.
Акәыкәуҳәа дыҳәҳәеит,
Жәлары зегь неизеит.
Лхаҵа дшылшьыз надлырбеит,
Дзыхҟьазгьы надлырҳаит.
Адырҩаҽны шаанӡа
Лҽеибылҭеит лара,
Аиҳабыра днараԥыза
Ашьхеи ҿаҩеи дрызцеит.
Аҳаԥы мыжда иҭаҵәахыз
Ихымҟьакәа иазнеит.
Акы нмыжькәа зегь еизырган,
Сакасала иааргеит.
Мзауҷ дызҭынхаз дыԥхьаркт,
Цәгьаԥсышьала дҭалырхеит.
Ҵәыуара ҳәа ҟарымҵеит,
Иҭынхеи идыри дрымбаӡеит.
Наҩеи ибаҩ лыԥшааит,
Ахра ахыцәқәантәи иаалгеит.
Аҵәыуара еиҭаҟарҵеит,
Иҭынхеи идыри дырџьабеит.
Абри еиԥш ауп есқьынгьы
Ацәгьа бзиа шамырҿио.
Зықәла дзыԥсахыз ауаҩы
Ианигәамхәӡо ишихьӡо.
Аԥсны иааӡаз Абаҭаа
Дхаҵа ӷьеҩын иаамҭала.
Чаԥашьалеи ԥшра-сахьалеи
Дкаҷҷа-каҷҷон мра ҳасабла.
Дҽыбӷа ҟазан, дҽыуаҩ хаҵан,
Лаҳәаԥштәыла иҽы дақәтәан,
Икәадыр ԥшӡа мыцхәы еибыҭан,
Иҽы иаԥштәын, иара иазшан.
Иаҳәеи, иҟамеи, итапанчеи,
Икәымжәи, икабеи, ихҭарԥарқьақьеи –
Абарҭ рыла ма дҩашьозма
Аԥсуа хаҵа Абаҭаа!
Ишәақь ҭаҳәҭеида ибӷа икыдын,
Игәы змыршәоз, ила зымжьоз.
Аԥсаатә мҩас ала ҭиҟьон,
Аԥслаҳә мҩас абӷа ԥиҵәон.
Аҽыбӷаҿы шәара зқәымыз,
Адгьыл аҿы дышԥахьысшаз!
Лаҳәаԥштәыла иҽы данақәтәаз,
Ҿаҩеи каршәреи зегьы ззеиԥшыз.
Нхыҵи-Аахыҵи ихьӡ еиныҩхьан,
Ахан-иԥацәа рҿгьы инаӡахьан.
Аԥсуа хаҵа Беслан
Ихьӡ хаа гаӡахьан.
Ҭаацәара змамыз Абаҭаа
Иқәрагьы крифахьан,
Ахан-иԥацәа рҭыԥҳа Ҳаниф
Лыӡбахәгьы иаҳахьан.
Цәашьыда иԥхоз, цәымзашәа илашоз,
Зыхцәы зхы аҟынтәи зшьап аҟынӡа инаӡоз,
Зоура, зыҭбаара мыцхәы инаӡаз,
Зылагә ҭбааз, мыцхә игәкыз.
Иара ихьӡгьы наҩхьан
Ҳаниф хаа лҿы.
Аԥсуа хаҵа иҩашьам
Дшааӡаз ҳ-Аԥсны.
Ӡбахәла еиныҩхьан, длымбацызт лала
Абаҭаа Беслан, зыхьӡ наҩхьаз хара.
Ԥшралеи, сахьалеи, ҟазшьалеи ихиаз,
Гәамчлеи шьамхылеи мыцхә иџьбараз.
Аҵыхәтәаны ишыҟаз, Ҳанифгьы диҳәеит
Ҳәынҭқар дук иԥа, ӡбахәла дзыԥшааз.
Аҿҳәара ԥҵәаны дықәҵны дцеит,
Ахан-иԥацәа рҭыԥҳа дҳәаны дзыртәаз.
Аҿҳәарагьы харамызт, зынӡа иааигәан,
Ахан-иԥацәа рчара мыцхәы идырхиеит.
Аҳәынҭқар иԥа иабхәараахь дцарцы иҽирхион,
Иашангьы ир иман Ахан-иԥацәа рҿы дагьнеит.
Ахан-иԥа имаҳә ир има даннеи,
Аԥшәма даалаган ачара ду иуит.
Амаҳә акы згымыз деиқәхаԥса даннеи,
Мышкы акәхомызт ачара, такәы инаскьан.
Ҳанифгьы ахан аҿы дықәтәаны дааԥшуан,
Лхәыцырҭа рацәан, лылахьгьы еиқәын.
Ацәа данакы, днықәиеит акаруаҭ,
Абаҭаа Беслангьы ԥхыӡла дылбеит.
Хәыԥшӡак аҿы дышиацәажәоз лара,
Ажәа ԥшӡала длыхәаччо ацк шиҳәоз иара.
Аԥша ҟәанда хааӡа ишрысуаз дара,
Ашәаԥыџьаԥ мацара шырзыӡырҩуаз убра.
Дук мырҵыкәа дааԥшит,
Лыԥхыӡ хьаас иҟалҵеит.
Беслан ԥхыӡла дылгәаԥхеит,
Лыԥсы еиԥшгьы длыԥхьаӡеит.
Зеиԥш ҟамло егьыҟам ҳәа,
Изын маҭәа даалыргеит,
Заанаҵ дызбозар ҳәа
Кыргьы дизыԥшит.
Усҟан лара лгацәа
Ачара ду иахатәан.
Насгьы аҭацаагацәа
Даагоит ҳәа иԥшуан.
Сгәы бзиам ҳәа ҽыҵгас иаҭан,
Дышьҭалеит лара,
Аԥсны иааӡаз Беслан
Ԥыҭрак дизыԥшырц.
Аха усҟан Беслан
Дыҟан итәылаҿы Аԥсны.
Ныҟәарантәи дхынҳәын,
Иԥсишьон иҩны.
Ҳаниф лыԥхыӡ анылба ауха
Беслан иаргьы ԥхыӡ дибеит.
Дышлацәажәоз ԥшӡа лара,
Дигәаԥхартәы дибаӡеит.
Арҭ рыԥхыӡқәа еиқәшәаӡеит,
Аха еибамбац лала,
Лыԥшреи лсахьеи игәаԥхаӡеит,
Дагьлышьҭалеит иара.
Уи адагьы иаҳахьан
Лусқәа зеиԥшраз:
Аурыс ҳәынҭқар иԥа
Дҳәаны дышизтәаз.
Иаамҭа бзиа игахьан
Абаҭаа Беслан.
Хьӡык ҟаҵашәа ԥҳәыск дигарцы
Иашала иҭахын.
Абри аҟара иқәра анифа
Аԥсуа иҩашьамыз Беслан,
Хьыӡла дымҩасырцы
Даара бзиа ибон.
Сзашьҭоузеи ҳәа илзааихәеит
Лнап иақәшәашаз ахьтәы мацәаз.
Длышьҭаларцы игәы иҭеикит,
Иимбацкәа зыхьӡ иаҳаз.
Адырҩаҽны иҽеибиҭеит
Абаҭаа Беслан,
Иҽеиқәа ццакы днақәтәеит,
Агеи ашьхеи лашахьан.
Фаха-фымш ныҟәа бжьан
Нхыҵ Ахан-иԥацәа ахьынхоз.
Ахреи ҿаҩеи дырхысыр акәын,
Имҩа даараӡа ихьанҭан.
Фаха-фымш ныҟәа хьыбжьаз,
Хымш рыла днаӡеит.
Иара уаҟа дымнеикәа,
Дынҽыжәҵит ааигәа.
Ар шыҟаз еилиргеит,
Ҳаниф дшыргоз игәы иҭашәеит.
Дымҵаакәа дымнеит,
Ԥҳәысеибак лҿы дынҽыжәҵт.
Аԥҳәысеиба аҭакәажә
Асқам дықәианы дыцәан.
Днышьамхнышлан лаԥхьа дгылан,
Дааирҿыхеит дук мырҵыкәа.
Дахьихәаԥшыз дгачамкит,
Иԥшреи исахьеи цәгьа иџьалшьеит,
Даара кыргьы дӷьаҵәыӷьаҵәын,
Абри еиԥшгьы налҳәеит:
«Аа, нан, нан, иуҭахузеи?
Усзымдырит сара рыцҳа,
Укаԥха-каҷҷо уаазгазеи
Сыҩныжәқәа рҿы, сара рыцҳа?!»
Лажәа дшалгаз ацк иҳәеит
Аԥсуа иҩашьам Беслан,
Ихи иҵыхәеи иҳәақәеит,
Дзакәызгьы налирҳаит.
Насгьы длызҵааит,
Аизара закәыз,
Ахан-иԥацәа рашҭаҿы
Ачара змааназ.
Ари иажәа аҭак иаҳаит,
Ҳаниф лгацәа шааз.
Аԥҳәысеиба даара длыҳәеит,
Иажәахә уаҟа иналыгӡарц.
Лылабара иҭахын
Ахан-иԥацәа рҭыԥҳа.
Ԥхыӡла иибаз диҭахын
Хатәы ԥҳәысыс дигарцы.
Аԥҳәысеиба аҭак дцәажәеит,
Неишьа шамам илырбеит,
Ар еиқәныхла уа ишгылаз,
Аҟарулцәа шазыԥшыз.
Абаҭаа Беслан
Дналыхәаԥшын аԥҳәысеиба,
Илнеишьаз иӡбеит.
Абри еиԥшгьы неиҳәеит:
«Сымнеир зуам ҳәа быҽбырххар,
Насгьы быбжьы ааҭгашәа,
Саанықәны бнеихар,
Хымԥада брышьҭышт».
Абри лҳәар дышнеишаз,
Иажәахә шеиҭалҳәашаз,
Агәра лгартәы илхаирҵеит,
Аԥҳәысеиба дагьазааит.
Иуажәахәузеи ҳәа дизҵааит
Аԥҳәысеиба иара.
Иузлылоузеи, дигоит, лҳәеит,
Уи ҳәынҭқар дук иԥа.
Аԥсны иааӡаз Беслан
Аҭак налеиҳәеит дҩатәан,
Ажәа хаала ихыркны,
Мыцхәы иџьбараӡаны:
«Сааины сшыҟоу налаҳә,
Смацәазгьы сызлыҭ,
Лылабаразы бсызлыҳә,
Сааишьа, снеишьа сызлаҳә.
Ԥхыӡла дшызбаз лара,
Сышлеилаҳаз сара,
Лыԥшреи лсахьеи шысгәаԥхаз,
Хара дгьылкахьтәи сшааз.
Сыхьӡи сыжәлеи нарҳәартәы,
Сагьнеишт сара убра,
Сгәы салмыргаразы,
Сылбааит лара.
Саннеилак сыхәмаршт,
Сылдырыртә сылбашт.
Сыбжьы ҵарӡа иналаҳашт,
Сыҟазшьа еиллыргашт.
Гәаныла слызхәыцны
Сгәы дшыԥнаҟаз налаҳә,
Ахьтәы мацәаз дырны,
Лыхьӡала ишаазгаз еиҭаҳә.
Са сзы иҟоу аӡә лакәзар,
Дыԥааит хыхьтәи,
Сыбжьы анааго дазхәыцыр,
Хымԥада дызгашт».
Аԥҳәысеиба дааизхәыцын,
Днықәланы дцеит.
Амардуан аҿы даннеи,
Абри еиԥшқәа налҳәеит:
«Абаҭаа Беслан дымсит,
Сымнеир шызымуа!
Сымыш, сыҵых дыснықәит,
Ижәдыр, сышнеиуа!» – ҳәа.
Ари лыбжьы налаҳаит
Ахан-иԥацәа рҭыԥҳа,
Лыԥхыӡ лгәы иҭашәеит,
Шанаҵас илбеит.
Дааиааит ҳәа лыбжьы лыргеит
Ҳаниф ԥшӡа дахьтәаз.
Аԥҳәысеиба дноурышьҭын,
Иҳәаны итәаз лҿы дынхалт.
Дабаҟоу ҳәа длызҵааит
Аҭакәажә зыхьӡ лҳәаз.
Ааигәа дшыҟаз налалҳәеит,
Иааишьагьы зеиԥшраз.
Ԥхыӡла дшибаз лара,
Дшигәаԥхаз цәгьаӡа.
Фаха-фымш ныҟәа хьыбжьаз
Хымш рыла дшааз.
Хьаа дус дышимоу,
Дшигәаԥхаз иара.
Аџьабаа мыцхә шибо
Лҵыхәала цәгьаӡа.
Дылбартәы дшааиуа,
Дылгәаԥхозар лара.
Ибжьы нааго дыԥарцы,
Длымҵас дигарцы.
Лыԥхыӡ шана лала илбеит,
Дақәшаҳаҭхеит иара убри.
Аԥҳәысеиба ҿа лаҳаит,
Динасыԥзаап лара ари!
Лчымазара налыхгеит,
Лхьаақәа зегь каԥсеит,
Даҽаџьара лхы лырхеит,
Хьшьыцба ҳасабла дрыцәцашт.
Сыбзиахеит ҳәа наралҳәеит,
Адаулгьы инас-ҩаст,
Агәырӷьара ду ҟалеит,
Ар ду рыҽдырхиеит.
Адырҩаҽны шьыбжьышьҭахь
Иҟалҵеит ҿҳәарас.
Ахан-иԥа дырҩагьых
Ичара ирҿыцт.
Усҟан гәаныла
Дырхыччон лара,
Абаҭаа Беслан
Дахьиццоз азын.
Адырҩаҽны шьыбжьон
Даакылҟьеит Беслан.
Иҽеибыҭа, деиқәхаԥс,
Дҽырԥа-ҽырԥо зынӡас.
Иҽеиқәа цқьа кәашаӡон,
Еилаҳәашьак митәӡан.
Иҽи икәадыри еиԥшын,
Ичаԥашьак ҳәатәӡам.
Ар игылаз зегь шанхеит,
Абаҭаа дмитәӡахеит,
Ахан ахьгьы днаԥшын,
Ҳаниф хәаша дылҿаԥшит.
Даанеиҩеишәа дынҽыжәҵит,
Ачарагьы днахадыртәеит,
Нас аҽырхәмарра ҟалеит,
Дук мырҵыкәангьы днагылт.
Нхыҵаа рарԥар илыцҽыжәлоз,
Ихәмаруан, икәашон.
Аҭацаагацәагь ҽыжәлан,
Иҩуан адәқәа рахь.
Дынҽыжәлеит Беслан,
Ар зегь изыԥшуан.
Даанеиҩеин днаԥшит,
Ҳанифгьы дибеит.
Иҽ ишьхәа наирбан,
Даанеиҩеит ҩынтәҟа,
Зны аныҟәашәа надирбан,
Насгьы дҽырбаӡеит.
«Чоу» ҳәа даахәмарт,
Ҽцәа шәҩык еилирхааит.
Хынтә еиқәырццак даанеиҩеин,
Рхы иамыхәо зегь ҟаиҵеит.
Насгьы днаҵаԥалт
Ахан-иԥацәа рхан.
Ҳанифгьы дналыҵаԥшын,
Ибжьы наиргеит:
«Са соуп Абаҭаа,
Хратәыла иаԥоу,
Бысцәымшәан сара,
Бацәымшәан аԥсра!»
Ахан-иԥацәа рҭыԥҳа
Дамеигӡеит лхы.
Дагьыԥеит лара,
Беслан дигарцы.
Абаҭаа Беслан
Даалымҵаст лара,
Аҽеиқәацқьа ибжьы ақәирган,
Дима ашҭа дынҭҟьеит.
Арха еиужь ду днықәлеит,
Ԥслаҳә ҳасабла дцон.
Афелдышь ԥҵәаха, барфын цаха
Диҩыҵрак дигон.
Бзиа инеихьан, дааӷьаҵәыӷьаҵәит
Аҭыԥҳа ԥшӡа Ҳаниф,
Иҽеиқәа мыжда дагьаахеит,
Ибҭахузеи ҳәа длызҵааит.
Днаихәаԥшын лхаҵа,
Ажәақәак лҳәеит.
Дазырхәыцны днаиацәажәан,
Абри еиԥшгьы налҳәеит:
«Саб иҽыхәала дҳашьҭалар,
Дҳахьӡашт лассы.
Иакәымала дныҟәугар,
Иаҳзеилам акгьы».
Лара илҳәаз лгәы азырҭынчны
Днаҵаҟьеит иҽы,
Адгьыл аҽеиуатә иқәлеит,
Даарагьы инаскьеит.
Рышьҭахьҟа дгәарҭеит
Ахан-иԥа дшаауаз,
Аарлаҳәа дырбеит,
Лаҳәак даҟараны.
Абаҭаа иабхәа
Ԥсаатәҵас дахьаауаз,
Деиқәныхла дыҟан,
Абџьарла дыхиан.
Иҽыхәа ԥшӡа наԥш-ааԥшуа
Ԥслаҳәҵас иаауан,
Адгьыл иахьымсӡошәа,
Аҩшьа митәӡан.
Дышнеиуаз, дааҽыжәԥеит
Абаҭаа Беслан,
Иуапа еиқәаҵәа нкаиршәын,
Ҳаниф днаиртәеит.
Дынҽыжәлан днеиԥылт
Ахҿеиԥш дааигәаны.
Аҽеиқәа мыжда игәанаҭеит
Аусқәа зеиԥшраз.
Ахыкәалаа еиԥш идәықәлт
Раӷа дашьырцы,
Беслан даахан иааникылт,
Уаҩҵас еибашьырцы.
Ахан-иԥа дааиуа-дааиуа,
Дааскьеит ааигәаӡа,
Абаҭаа Беслангьы
Инаиргеит ибжьы:
«Раԥхьа ахысра уалс иудуп,
Ухы мҩашьартәы ухыс,
Нас изулак сара соуп
Издыло ацкыс».
Абаҭаа иаша дгылт,
Иабхәа дшааиуаз дагьхыст.
Ихы мыжда кәараҵеит,
Имаҳә иҿы амц аҳәеит.
Беслан иабџьар дамыхеит,
Иабхәа димшьырц иҭаххеит.
Иакәым ала дымныҟәеит,
Иаҳаҭыргьы ибеит.
Аԥсуа хаҵа Беслан
Иабхәа иеихсыз дикит.
Инапқәа ааидикылан,
Хҭарԥала диԥахт.
Дышҽыжәыз дхынирҳәит,
Адәаҵыхәанӡа дигеит,
Дзеиԥшразгьы иирбеит,
Иҩныҟагьы дишьҭит.
Ахан-иԥа дигәаԥхеит
Имаҳә, ӷала дзышьҭаз,
Ихаҵашьа иирбаӡеит,
Иҟазшьагьы игәаԥхаӡеит.
Ашҭа иамкуа ар игылаз
Ирзымдырт иахьцоз,
Аҳәынҭқар иԥа дахьгылаз
Изымдырт закәыз.
Ахан-иԥа ирылеиҳәеит
Иҟалаз зеиԥшраз:
Ахьмыӡӷ шырҭеиҵаз
Абаҭаа Беслан.
Ар зегь ықәҵны ицеит,
Абаҭаа ԥҳәыс дигеит,
Аҳәынҭқар иԥа дыԥхашьеит,
Дамыӷ дуны инхалт.
Аԥсны иааӡаз Абаҭаа
Дыхиан зегьы рзы.
Иҽеиқәа цқьа лаҳәаԥштәала
Ихиан иара изы.
Иҽҭра иҭагылан уахгьы-ҽынгьы
Еиқәныхла иҽы,
Уахи-ҽни хынтә-ԥшьынтә
Дҽыжәлон уеизгьы.
Аҵыхәтәаны зыԥҳәыс дигаз
Ӷас дикит иара,
Ажәлар рыгәҭа дамыӷ зниҵаз
Дашьҭалеит ишьра.
Ацәгьаҳәацәа уахгьы-ҽынгьы
Изнеиуан иара.
Ишьра бзиа имбозаргьы,
Ируамызт дара.
Шарԥазык инаиқәлеит
Еиқәныхла ишьцәа.
Ирласынгьы еиликааит
Ишиқәлаз ашьцәа.
Днаҵҟьан иҽааибиҭеит
Бџьарла деиқәных,
Иԥҳәыс лҿы днеин,
Абри еиԥшгьы неиҳәеит:
«Бгылан бҽеилаҳәа,
Иҳақәлт ҳаимҵәацәа.
Иҳакәшеит зехьынџьара,
Иазыԥшуп сышьра.
Насгьы сҭаацәа
Шәыргашт шәеимҵәаны.
Иаарласшәа баала,
Итәоуп сышьразы».
Ахан-иԥацәа рҭыԥҳа,
Гәеиҵамха Ҳаниф,
Дааҵҟьан, инаиалҳәеит
Иажәақәа рыцкы:
«Абаҭаа ахаҵа,
Хьымӡӷымга бзанҵы,
Уан аҭакәажә дныжьны
Сабоугои сара?»
Дааиҭаҟьан даахәыцит,
Иԥҳәыс лахьгьы днаԥшит,
Лара дныжьны ицара
Дархәыцит цәгьаӡа.
Дабацоз, дныҩналт,
Иан дахьыцәаз дирҿыхт,
Дааццакшәа иналеиҳәеит
Аусқәа зеиԥшраз.
Аимҵәацәа шрықәлаз
Дыршьрацы иара.
Иан диман дыбналарц
Шиӡбыз лԥа.
Иан рыцҳа дӷьаҵәыӷьаҵәын,
Дааикәшеит иара.
Илакҭа хаа дныҵаԥшын,
Даацәажәеит лара:
«Ои, уан рыцҳа,
Неиҭамҳәа сара,
Улакҭа ԥшӡа сыҵамԥшуа,
Исықәзаап аԥсра!
Уан аҭакәажә сызургозеи,
Уаҳәшьеи уԥҳәыси га,
Унымхакәа иаарласны
Узцозар уца!»
Иҟаиҵахуаз, деилаԥсеит,
Иан хьаас дҟаиҵеит.
Дныжьны ицара иџьабеит,
Такәы дааиланархеит.
Игәы ааԥсахны иҿынеихан,
Иаҳәшьа дахьыцәаз днеит,
Дааирҿыхан иналеиҳәеит
Ишрыкәшаз рышьцәа.
Шәақь ԥынҵа шиаҩрымгоз,
Дшыршьуаз дара,
Дима дыбналар шиҭахыз,
Хы иацәымшәоз лашьа.
Дааҵҟьан инаиалҳәеит
Иажәақәа рыцкы,
Лыбжьы рҿацаны
Абри еиԥшгьы налҳәеит:
«Ҳаит, сашьа ахаҵа,
Гәеиҵамха Беслан,
Хьымӡӷ умгацызт уажәраанӡа,
Иухьзеи иахьа!
Қыҭак рҭыԥҳа дныжьны,
Сабоугои сара,
Узцозар, уца думаны
Ахан-иԥацәа рҭыԥҳа!»
Ииугәышьоз, деилаԥсеит,
Зынӡак деилагеит,
Иажәа дагәылахеит,
Цәгьаӡа дшанхеит.
Уи аамҭазы инакәшеит
Иашҭа иаӷацәа,
Дук мырҵыкәа иагьиеихсит
Икылкааны зынӡа.
Уаа-шәҩык, уаа-ҩышәҩык
Иаразнак еицхыст,
Дызгашаз иқәшәан
Дынкаҳаит ҵаҟа.
Алақәа реиԥш иҩеихалан
Иҳәаҭҳа ҩеихырхт,
Ихҭарԥа рқьақьеи икәымжә еиқәаҵәеи
Назлаз зегьы ргеит.
Иабџьар маҭәа заа иргеит,
Насгьы ддырҳәит
Зхы иамыхәоз, зыԥсы зхыҵуаз
Абаҭаа Беслан.
Иҩны мыжда иныҩналан,
Ирбаз егьнырмыжьт,
Уаҩ ихәашаз зегь дәылырган,
Бзиа инаскьеит.
Аҽеиқәа мыжда шьацәхысуа
Днақәтәеит реиҳабы.
Беслан рыцҳа данамба,
Кыргьы игәыкит.
Иани, иԥҳәыси, иаҳәшьеи
Рыма инаҵысит,
Ирахә-ишәахә раԥырцеит,
Инхара рыблит.
Ахан-иԥацәа рҭыԥҳа,
Абаҭаа иԥҳәыс,
Бзиа ныҟәгара шлымаз,
Дыршьеит баандаҩыс.
Ахьтәы ҳәынҵәра дуқәа илымаз
Магә шьхәала икыдрыжәжәеит.
Ҳаниф ԥшӡа, згәы еицамкуаз,
Агәаҟра цәгьа даниеит.
Ақьаԥҭа мыждаҿы даакылҟьеит
Абаҭаа иҭынха ду.
Иԥсы шҭазгьы дихьӡеит,
Ииҳәоз еилиргаратәы.
Днаиҵаԥшын, дааихәаччан,
Иҳәеит ҩбаҟа жәа
Абаҭаа Беслан,
Иацәымшәоз аԥсра:
«Сыршьит саӷацәа,
Иргеит сҭаацәа!
Суҳәоит, сашьа иурдырразы,
Ашьха хьчара ицаз.
Дзышьҭоузеи, дзыхьӡозеи,
Дзыхәозеи уажәшьҭа,
Илшозеи, рыцҳа,
Хьчарада егьзымбац!»
Иажәагьы дналгеит,
Илацәа нҭааит,
Дыцәеит гәырҩа цәгьала,
Наӡаӡа дмааԥшӡо.
Абаҭаа Беслан
Иуасиаҭ нарыгӡеит.
Илацәа шынҭааз
Уаҩ дырҩны дрышьҭит.
Иашьа ахьча Баҭаҟәа,
Хратәыла иаԥаз,
Иауит адырра,
Иҟалаз зеиԥшраз.
Иабџьар аашьҭихын,
Хәдаҟа днарԥылеит,
Бжь-шьхакы ирхыҵхьан,
Мышкала дрыхьӡеит.
Днархыкәшан дҩатәеит
Каҵәарак аҿы.
Ибжьы ҿаца нарықәиргеит
Уаа-шәҩык еиқәных.
Изхьаԥшуазма ар ду,
Агәгәаҳәа зегь иеихст.
Арҭ рыбжьара иҟалеит
Аибашьра захьӡу.
Усҟанҵәҟьа иақәшәеит
Ахы ишьапы,
Ихҭырԥалагьы иҿаиҳәеит,
Такәы днаскьарцы.
Ак сықәшәеит ҳәа игәы мыҭрысит
Хратәыла иаԥаз,
Иаргьы аҿынаирхеит
Ишәақь мыц зымҳәоз.
Хланҵы дагьынҭеиҵеит
Реиҳабы, зегьы зцыз.
Еиқәырццакны инаишьҭит
Ирыцқәаз рыхқәа.
Ар зегьы ааизицеит
Иӡыӡо, ишәауа.
Аҷангьы шьҭарҵеит
Еизырган џьара.
Рабџьар рхырхразы
Ирықәиргеит ибжьы,
Рыҽхьакны еилагыларцы
Еидгәыԥла зегьы.
Иажәагьы даалгеит,
Рабџьар дкаирԥсеит.
Иани, иаҳәшьеи, иҭацеи
Иоурышьҭит ӡынӡа.
Ар зегьы иаԥицеит
Иразқәынҵа иҷан.
Ирласны ддәықәлеит,
Иҵарсуа ишәақь.
Иани, иаҳәшьеи, иҭацеи
Еигәрӷьеит цәгьаӡа,
Абаҭаа Баҭаҟәа
Иахьиуз ишьа.
Деиқәныхла ар иаԥца
Иҩны данааи,
Дабаҟаз иашьа хаҵа,
Дыцәахьан зынӡа.
Иԥшӡарақәа ихыҵхьан,
Дыхьшәашәан мыцхәӡа,
Илакҭа ԥшӡа аҭыԥхара
Еицакхьан зынӡа.
Дышьҭихит, дышьҭеиҵеит,
Дизгәаҟит цәгьаӡа,
Аха иабаҟаз, ашәақьымца
Дабылхьан уаанӡа.
Ибжьы ҿаца наиқәиргеит,
Изҿиҭит цәгьаӡа.
Изхәарҭахыз, Беслан мыжда
Дыцәан дмааԥшӡауа.
Иҽизымшьуа дықәдырхеит
Иашьа хьчара ицаз,
Димбакәа дицәыршьит,
Дицәыршьит зынӡас.
Ахца хьанҭа дабылхьан,
Дабылхьан цәгьала,
Дыцәахьан гәырҩала
Наӡаӡа Беслан.
Убысҟан Нхыҵаа рҭыԥҳа Ҳаниф аԥхьарца данырҵеит ашәаҳәацәа абри
еиԥш ала:
«Асыс ԥшқа хшла ижәны,
Ашьақар ҟаԥшь ақәмырҳәҳәыкәа,
Лыхәда дашьуеит ҳәа, изҿарымҵоз,
Дытҟәаны даныргоз,
Пасма еиқәаҵәа
Хәдарԥшқагас изҿарҵоз
Ахан-иԥацәа рҭыԥҳа!
Агалош хәбаба анылзаархәалак,
Абамба ҵрышь ҭамҵакәа,
Лшьапы дашьуеит ҳәа, изшьарымҵоз,
Дытҟәаны даныргоз
Шьапы рԥшқагас ачаландар еимаа зшьарҵаз
Ахан-иԥацәа рҭыԥҳа!
Абырфын харԥ анылзырӡахлак,
Акасы ԥшқа аҵамыршәкәа,
Сцәа иаабуам ҳәа, изшәызымҵоз,
Дытҟәаны даныргоз
Адима џьаџьа
Цәарԥшқагас изшәырҵаз
Ахан-иԥацәа рҭыԥҳа!»
Ахан-иԥацәа рҭыԥҳа абри еиԥшқәа данрықәшәа ашьҭахь, аԥхьарца
ианҵаны абри еиԥш ашәа лҳәон:
«Аибаркыра ҳалагыланы ҳаныкәашоз,
Снапы акырҭа уаҩ изымҭоз,
Ҳатҟәаны ҳаныргоз
Зхабар зымбаӡаз
Абырзыкь рыҷкәынцәа!
Ҟашҭаҭла қәҵан
Ҳнапы зыхҳарҷоз,
Ҳаҭҟәаны ҳаныргоз
Зхабар ҳамбаӡаз
Ҟабардаа рыҷкәынцәа!
Иҳаҭәашьаны зҟашҭаҭла ҳамкуаз,
Ҳабзиара ду зымбацыз,
Ҳатҟәаны ҳаныргоз
Зда хәарҭа ҳмоуз
Абаҭаа Баҭаҟәа!»
Ажәытәӡа митәык иазымгаз ажәабжьк
Иахааныз рҟынтә исаҳаит сара.
Исымҩыр, исымҳәар, инхаӡоит зынӡак,
Иахаану маҷхар, ирхашҭуеит жәлара.
Уарда ақыҭа дҭанхон
Хьымкәараса Маршьан.
Дуаҩгәшаҭан, дныҟәаҩын,
Мыцхәгьы ихы ихьчалон.
Аҳ Аҳмуҭбеи иаҳәшьа,
Енџьы-Ҳаным захьӡыз,
Хатәы ԥҳәысыс дигеит
Хьымкәараса Маршьан.
Лара мыцхәы дыԥшӡан,
Лычаԥашьак митәӡан,
Ҟазшьалак дыхиан,
Цәымзашәа длашон.
Лыхцәы лхаҟынтәи лшьапаҟынӡа инаӡон,
Лоура, лыҭбаара – мыцхәы днаӡан.
Данцәажәоз, даныччоз зынӡа илашон,
Лынеи-ааишьеи лыртәашьеи цәгьаӡа дыԥшӡаӡан.
Дук мырҵыкәа дышьҭахеит
Хьымкәараса Маршьан.
Насгьы даара дарӷәӷәеит,
Дзалымгакәа дагаӡеит.
Еишьарала дырзааигәан
Дарыҟәа иԥацәа,
Иашангьы дрыдгылан
Наӡаӡа дара.
Хьымкәараса иԥҳәыс ԥшӡа,
Аҳ Аҳмуҭбеи иаҳәшьа,
Лхаҵа данԥсы
Даанхеит деибаны.
Хьымкәараса диҭынхеит
Ҵеи ҳәа хаҵарԥыск,
Ладеи-ҩадеи иатәыз,
Маҳмаҭқьари захьӡыз.
Аԥҳәысеиба диццеит
Хьрыԥс иԥа Бабышь.
Гәи шьамхылеи иџьбараз,
Амытҟьалтә Маршьанк.
Ари мыцхәы игәныргеит
Баҭалбеи иԥацәа.
Зегь реиҳагьы Алмахсиҭ
Хьаа дус иҟаиҵеит.
Бабышь ӷас дыркит
Баҭалбеи иԥацәа.
Иашангьы ирҭаххеит
Дԥырырхырц зынӡа.
Маҳмаҭқьари бзамыҟә
Иабԥса иахь дцеит,
Динышәеит Бабышь,
Иашьцәа зегь заӷаз.
Арҭ иашьцәа рыцәгьа
Далагеит аҳәара.
Ианшьа Аҳмуҭбеи иҟынӡа
Инеигӡон иара.
Бабышь ӷала дрышьҭалт
Баҭалбеи иԥацәа.
Реимҵәара дашьҭалт
Жәларык иаӷацәа.
Аҳ иахь ибӷа ӷәӷәан,
Ар иман дцеит.
Гәи шьамхылеи дыџьбаран,
Дацәшәомызт аԥсра.
Еимиҵәар рымуит
Баҭалбеи иԥацәа,
Арҭ рыбжьара иҟалеит
Аибашьра хьанҭа.
Араҿар зҭоу еиԥылт
Наҟ-ааҟ ацәгьоуцәа,
Ршәақьымцак маҷымхеит,
Еиқәыркуан цәгьаӡа.
Алмахсиҭ иашьа
Асҭамыр, кәалӡыла ичаԥаз,
«Амачхәалымцак ныҟәуцар,
Гәыԥжәагоуп», – зҳәоз,
Еихатә ҭыџьла дахьычаԥаз,
Дацәшәомызт аԥсра.
Иаҳәа маҭәа ахьикыз
Дақәгәыӷуан цәгьаӡа.
Аибашьра далашыҩкын,
Асҭамыр даапкӡеиг,
Ихы мшаҭа дрылагьежьуан,
Иаҳәак ныҟәицон.
Аҵыхәтәаншәа инҭҟьаз
Игәы иҭашәеит.
Икәалӡы мыжда дзықәгәыӷуаз
Ԥыххаа иагаӡеит.
Насгьы иҽизнымкылеит,
Дынкаҳаит ҵаҟа.
Илацәа неиқәиԥсеит
Гәырҩала цәгьаӡа.
Амачхәалмца иҟазгьы
Иаразнак еиқәтәеит,
Ацәгьара иҟалазгьы
Наҟ-ааҟгьы ирдырт.
Дарыҟәаа рыԥсы дрыма
Рышьҭахьҟа ихынҳәит.
Асакаса иҩаҵагылт,
Асҭамыр днанҵа.
Насгьы рыԥсы дрыман,
Рашҭа ԥшӡа инҭалт,
Рхы-ргәы дналырхын,
Аҽныҵәҟьа дыржит.
Егьырҭгьы хынҳәын,
Рышьҭахьҟа ицеит.
Дара абшьҭрак ишеибгаз
Игәырӷьо еимпит.
Сыҟамзароуп ҳәа дықәгылт
Алмахсиҭ Маршьан,
Рашьа ишьазы иҭаххеит
Шәҩык ахацәа ҭаирхарц.
Бабышь, Шьрымбеи,
Османбеи, Сааҭбеи,
Шьаҳанбеи, Хьрыԥси,
Дара Хьрыԥсаа зегьы.
Ари аус хьанҭахеит,
Аха иӡбит Алмахсиҭ:
Анышәара иҽазкшәа,
Дашьҭалеит рышьра.
Дзықәгәыӷуаз иашьцәа иреиҳәеит
Иаҵанакуаз аус.
Насгьы иаашьҭихит
Идгылоз зынӡас.
Арҭ заа ирыӡбит
Ишеибадыршаз блала.
Алмахсиҭгьы иҭаххеит
Бабышь мыжда ишьра.
Алмахсиҭ идгылт
Иашьцәеи иҭынхацәеи.
Игәы иҭеикыз неигӡарц
Хәҩык ахацәа иҭаххеит.
Идгылт иара иашьцәа
Адамыри, Ардашьыли, Алымбеии,
Насгьы дзықәгәыӷуаз иҭынхацәа:
Аҟарач Маҳмуҭ, Ҭарчхиа-иԥа Қәаблыхә.
Ажәа рниҵеит раӷацәа,
Ҳашәнышәоит ҳәа зынӡа.
Шәықәран ақыҭаҿы иҟарҵеит
Аизара ду дара.
Раӷацәагьы уа еизеит.
Арҭ аӡәаӡәа рҽырзыркит,
Лаҵыхәала еибадырт,
Ианаамҭоу еилахәарц.
Бзиа дцәажәеит Алмахсиҭ,
Иашьцәагь иара убыс,
Еинышәеит дара урҭ,
Цәгьара ҳәа акы рымурц.
Еиднагалаз жәлар еимпит,
Маршьанаагьы еицықәҵт,
Гәынҷыхьажәак рымҳәаӡеит,
Шәықәран абааҿынӡа еиццеит.
Ацәгьа зхәыцыз еибадырт,
Лаҵыхәала еихәаԥшит,
Ртапанчақәа еицыҭҟьеит,
Рхы иамыхәо зегь ҟарҵеит.
Ацәгьа зузгьы инеибаршит,
Рыгәҭыхақәа нарыгӡеит,
Амтҟьал ирын, амҩа ркит,
Дал ақыҭан инҭатәеит.
Арҭ уаҟа рыҽдырӷәӷәеит,
Џьгьаргьалҟагьы амҩа ркит,
Насгьы ажәабжь нараҳаит,
Рхымҭақәа зеиԥшрақәаз.
Алмахсиҭ ихы шкәараҵаз,
Бабышь дыхәны дшынхаз,
Егьырҭ ахәҩык шынҵәаӡаз,
Рыг-рҿамҳәо ишбылӡаз.
Алмахсиҭ хьаас иҟаиҵеит
Исалқымхы ахькәараҵаз,
Дишьӡарцы ҭоуба иуит
Абџьар мца иаиргаз.
Иҩызцәа даара иҿадырхьт,
Ӡәырҩгьы уаҟа рыҽхьаркт,
Ҟазшьа шамам идырбеит,
Нхыҵи-Аахыҵи днараҳаит.
Бабышь дыхәны дышьҭан
Итәылаҿы Амтҟьал.
Иаш Ҳасан иԥҳәыс дылҟазон,
Уахи-ҽнигьы дтәаӡан.
Аус зыхҟьаз Бабышь иоуп,
Иацәынхазгьы иара иоуп,
Дарыҟәаа ԥхашьаӡеит,
Изцәырымҵуа иаанхаӡеит.
Алмахсиҭ дналацәажәеит
Иаш Ҳасан иԥҳәыс,
Бабышь дыхәны дахьышьҭаз
Цҳаражәҳәара дизцарц.
Днышәарцы Алмахсиҭ
Иҭахушәа лирҳаит.
Дахьышьҭоу дибарц
Дашьҭоушәа зынӡаск.
Иаш Ҳасан иԥҳәыс
Иҟалҵеит аус.
Днышәарц зынӡа,
Дагьибарц иара.
Ари иус ҟаиҵеит,
Аха дшәарҭоуп кыргьы,
Хҩык ахацәа иман дцеит
Бабышь дибарцы.
Ҩызцәасгьы иаашьҭихит
Дзықәгәыӷуаз иара.
Аус хьанҭа иаҵагылт
Иацәымшәоз аԥсра.
Иашьа еиҵбы Ардашьыли
Ҭаԥшь-иԥа Алымбеии,
Амҷы Баӷәазеи
Ракәын дара урҭ.
Арҭ рҽеибыҭа ицеит
Бабышь иахь Амтҟьал,
Алмахсиҭ ихала иҭахын
Ҟамала дишьырц.
Ус реиҳәеит иҩызцәа,
Дандәықәлоз иара,
Алмахсиҭ игәаҟуаз,
Афымца зыцраз:
«Шәара, сҩызцәа, шәӡырҩла,
Сҳәатәы шәахысны егьшәымун.
Ҳаннеилак ҳара убра,
Сахьцалакгьы шәысзыԥшла.
Ԥыҭракгьы сааԥшышт,
Бабышь сиацәажәо сҩатәашт.
Маӡажәак ҳамоуп ҳәа насҳәоит,
Ардашьыл ида, егьырҭ шәдәылҵ.
Уа иҩнатәоу зегьы лбаашт,
Аганҩын ду иазцашт.
Насгьы уаҟа шәыҽӡаны
Азарзақәа нашәыркы.
Сажәа аҿарԥа наласҵашт,
Даргәаартәы кыр сҳәақәашт,
Насгьы сҟама ааҭԥаа
Иӷрысҳәашт зынӡа.
Уи аамҭазы шәгәышәҽаныз,
Даара бзиа шәыҽшәырхиа,
Зшьап иамгогьы дшәыма шәдәықәла,
Ҳаанышәмыжькәа ҳажәгаӡа.
Зхы иамыхәо дҟалаӡаргьы,
Ныжьшьа шимам жәдыр,
Шәақьымцала ҳдыршәаргьы,
Шәацәымшәан аԥсра.
Цәгьарахаргьы, шәрылагьежьы
Ҳәаҭыхла шәаргьы,
Иҳазҳәынҷозар, иҳәынҷаны
Иҳаԥаҳцап зегьы».
Ари заа иӡбахьан,
Иқәшаҳаҭхеит дара урҭ.
Рабџьар рыма инаҵысит,
Аныҟәара рҽазкны.
Далынтәи Амтҟьалынӡа
Иааигәамызт, харан,
Иандәықәла, шьыбжьышьҭахь
Иахьнеишаз инеит.
Арҭ атәылақәа рхи рҵыхәеи
Иқәынхон дара,
Убри аҟнытә акрыбжьан,
Ихаран аума.
Дхәы дахьышьҭаз Бабышь
Иныҩналан дырбеит,
Ушԥаҟоу ҳәа наиаҳәашәа,
Алмахсиҭгьы дҩатәеит.
Насгьы ажәа хаала
Диацәажәеит иара,
Гәынҷыхьажәак намҳәакәа
Дтәан ҳамҭакы.
Бзиа аамҭа неиган,
Абри еиԥшгьы неиҳәеит:
«Бабышь иасҳәоит ажәақәак,
Шәындәылҵыр минуҭк».
Итәаз зегь неибаргылт,
Агәгәаҳәа ҵаҟа илбааит.
Баӷәазеи Алымбеии ндәылҵын,
Рыҽхьакны иаангылт.
Аганҩны зегь ныҩналт,
Егьырҭгьы азарзақәа адыркит.
Рҽеибыҭа инагылт,
Рҩызцәа рдәылҵра иазыԥшит.
Алмахсиҭи Ардашьыли
Иацәажәеит Бабышь,
Аиҳабы дтәа, аиҵбы дгыла,
Иарҳәеит ҩбаҟа жәа.
Раԥхьа дцәажәеит Алмахсиҭ,
Гәамчыла иџьбараз,
Игәҭыхақәа иирҳарцы
Абри еиԥшгьы неиҳәеит:
«Уара, Бабышь, абааԥсы,
Гәымбылџьбара сыуаҩ ду,
Уԥаԥса иҳәатәы хаҵаны,
Иунааломызт ҳаушьырцы».
Иажәа аҳәаха имҭакәа
Ацк иҳәеит Бабышь,
Игәы нырхаӡаны,
Мыцхәӡа иажәа џьбараны:
«Алмахсиҭ, иунааломызт
Абри еиԥш аҳәара.
Машәыршәа уашьа дыршьит,
Уи ацк иууз мацқаран».
Аҵыхәтәаны даацәажәеит
Ардашьыл захьӡыз.
Днаиқәымчшәа, дааизгәаан,
Абри еиԥшқәа неиҳәеит:
«Џьушьҭ, Бабышь, узлоузеи?
Хык саҵкәеит ҳәа абри шԥоуҳәеи!
Ҳара анышә иафаз зынӡагьы
Ҳазгәоумҭозеи бзанҵы?»
Алмахсиҭгьы изымчҳакәа
Иҟама ааҭихт.
«Иаҭаху абриоуп!» – ҳәа,
Иӷриҳәеит зынӡа.
Иашьеиҵбы дааимҵасын,
Ддәылзгоит ҳәа дшаҿыз,
Бабышь ихан иаҵаз
Исалқымгьы иԥшааит.
Алмахсиҭ даадәылҵхьан,
Бабышьгьы дхыст,
Ардашьыл иқәшәеит
Ахы хьанҭаӡа.
Ихы-ихәда иҩалаҟацеит
Хара дызмышьҭрыз,
Иара усгьы дацәымшәеит
Ах ца цәгьа зықәшәаз.
Насгьы имырӡакәа
Ддәылҵит иара,
Акала инымԥшӡакәа
Дыҟан дкаԥхауа.
Рҽеиныриа ихынҳәит
Рышьҭахьҟа дара,
Хысраҳәа ҟамлеит
Иахьыруз цәгьара.
Амрагьы нҭашәеит,
Џьал аӡыхь аҟны инаӡеит.
Рыԥсыршьарцы инатәеит,
Аӡыхьгьы инахәақәеит.
Арҭ адгьылқәа рыбжьара
Шьарда набжьаӡан,
Амтҟьалынтәи иашала
Мышк ныҟәа набжьан.
Ардашьыл уаҟа
Деилаԥсеит зынӡа,
Иԥшӡара ианагха
Иааиныԥшит цәгьаӡа.
Иԥштәы мыжда, еицакра зқәымыз,
Еицакхьан зынӡа,
Иныҟәашәа ԥшӡа, имҩашьаӡоз,
Ибжьысхьан цәгьаӡа.
Иахьтәазгьы изымчҳакәа
Иреиҳәеит дышхәыз,
Ԥхьаҟа дызмышьҭышаз
Шимаз ихьанҭаӡа.
Сакасала дҩаргеит
Ауха рыҩны.
Гәҭыха ҳәа ак изымҳәеит
Дахьҩаргаз иҩны.
Илакҭа ԥшӡа еицакӡеит,
Лашара рымбо.
Ииарҭа ԥшӡаҿы деиҵырхит
Ашамҭаз зынӡа.
Насгьы дырҵәыуеит,
Цәгьа хьаас дҟарҵеит,
Шьоура ҳәа дахьыргаз
Гәырҩала дыршьит.
Иԥшреи исахьеи рцәыӡит,
Дырцәишьит Бабышь,
Зда дырмоуӡоз рашьа мыжда,
Ардашьыл захьӡыз.
Бабышьгьы дахьышьҭаз
Изымҳәеит иуасиаҭ,
Ииарҭа дахьықәиаз
Деиҵырхит минуҭк.
Илацәа неиқәиԥсеит,
Иҽикшан иара,
Насгьы дҭынчхеит
Гәырҩала цәгьала.
Абри еиԥш ала иқәибахт
Аишьцәа наҟ-ааҟ.
Ацәгьаҳәацәа ирыбжьалаз
Зынӡа иҭадырхеит.
Аишьцәа рыда инҵәазгьы
Цәгьаӡа ирацәаҩӡоуп,
Харада иҭахазгьы
Шьарда ижәпаҩӡоуп.
Арҭ реиԥшқәа рура
Цәҟьа ҳагоуп ԥхьаҟа,
Арҭ реиԥшқәа ауаа
Нырҵәагоуп зынӡа.
Аԥсны иааӡаз Данаҟеи
Џьгьарда ақыҭан дынхауан.
Чаԥашьалеи ԥшреи-сахьалеи
Даҩцамызт, дуаҩеиқәан.
Гәаҭалеи шьамхылеи
Мыцхәы дыӷәӷәаӡан,
Ҟазшьалеи намыслеи
Зынӡа дыхиаӡан.
Ибжьы бџьарс изхаӡон,
Мыцхәӡа иҿацан,
Илакҭагьы цәгьахалон,
Цәгьаӡа уаҩ даршәон.
Занааҭс имаз ныҟәаран,
Нхыҵи Аахыҵи дрыбжьан.
Абжеиҳангьы дыбназон,
Ахра цәгьақәа дырҿаӡан.
Геи-шьхеи рҿы шәара зқәымыз,
Асалқымхы дышԥацәшәахуаз,
Ҳәамаҭала уаҩ дихәомызт,
Цәгьаӡа иаҳәа ныҟәицон.
Аҟарач Бакәыкә,
Нхыҵ иааӡаз Ҟарачы,
Гәамчыла дыӷәӷәаӡан,
Шьамхыла дмитәӡан.
Чаԥашьалеи ԥшреи-сахьалеи
Мраҵас дыԥхауан.
Леишәалеи ҟазшьалеи
Зынӡа дхааӡан.
Мчылеи қәԥарылеи
Уаа шәҩык дрызхон.
Абџьармцеи аҳәамаҭәеи
Дацәшәомызт бзанҵык.
Хьацараса ианеибашьуаз
Ҩажәеиԥшьҩык ҭаирхеит,
Ималак дрызхаӡеит,
Иаҳәамаҭак иаиргеит.
Ари дхаҵан, дныҟәаҩын,
Атәылақәа дрыбжьан.
Гәи шьамхылеи дыџьбаран,
Абџьарлагьы дыхиаӡан.
Ааигәак дызиаҩсуамызт
Уаҩыцәгьак деибгаӡа,
Уаа шәҩык змала еизызцоз
Аҟарач Бакәыкә.
Зхаҵахьӡ зыргахьаз,
Дацәшәомызт аԥсра,
Инҭҟьо хык сагап ҳәа
Иҭашәомызт игәы.
Занааҭс имаз ныҟәаран,
Зны-зынлагьы ашьха дцон.
Уаа ҩажәаҩык ихьԥшын,
Абџьарлак ихиаӡан.
Иҩызцәеи иареи деиқәных
Ашьха дшыҟаз ԥхынрак,
Аԥсныҟа дылбаан
Еимиҵәеит жәларак.
Ари хьымӡӷишьеит Данаҟеи,
Гәамчыла иџьбараз,
Хаҵа динымиа, жәлар еимҵәа
Бакәыкә дахьцаз.
Хәҩык ахацәа аашьҭихт
Дзықәгәыӷуаз иара.
Арҭ абџьарла ихиан,
Рхи-рыхәшәи рацәан.
Рымҩагьы крыбжьаӡан,
Аԥсны иалҵны инаскьаӡон.
Фымш ныҟәа ахьыбжьаз
Ҩымш рыла инаӡеит.
Аҟарач иҭыԥ ахьгылаз
Ааигәа инатәеит.
Раԥхьагыла Данаҟеи,
Зыԥс иацәымшәоз цәгьаразын,
Иҩызцәа аарӡырҩны зынзаҵәык
Иреиҳәеит ажәақәак,
Даара мыцхәӡа дазхәыцны,
Ажәа ԥшӡала ихыркны:
«Сҩызцәа ҳәа иахьа сзышьҭоу,
Гәамчыла иџьбарақәоу,
Цәгьеи бзиеи еилзыргахьоу,
Ашәақьымца збаӡахьоу!
Аҭыԥ ахәдан ҳааины ҳтәоуп,
Ҳагьақәларцы ҳара убра.
Аҳәеи шәақьи ныҟәҳцарц,
Ҳгәы иҭаҳкуа наҳагӡарц.
Аԥсра иацәшәазгьы уҳацымнеин,
Угьежьы иахьанатә,
Зых иацәшәазгьы шьҭа умныҟәан,
Утәа абыржәнатә.
Уаанӡа еиԥшҵәҟьа шәгәы мҭрысзар,
Ҳнаӡап иара уак,
Шәара зегьы, дшәызҳәынҷозар,
Бакәыкә шәҽизышәк.
Иҩызцәа зегьы ҳәаҭыхла
Еизысцап сара,
Насгьы еиқәҿаҳәа
Еимаҳҵәап дара».
Ашәба иажәахә нараҳаит,
Иақәшаҳаҭхеит дара убырҭ.
Рҽеибыҭа инаҵысит,
Раԥхьагыла днараԥгылт.
Амшгьы митәык мцацызт,
Амрак шьҭашӡауан,
Аԥсасагьы гәаррымхыцызт,
Ахра иаҿатәан.
Иҩызцәа ахәҩык неибарҩын,
Бакәыкә дыркит,
Данаҟеигьы иаҳәа ҭкәыцәаа
Еизицеит егьырҭ.
Аҟарач Бакәыкә
Имыхәеит дара,
Ахәҩыкгьы еиқәыжьны
Иара дырхатәеит.
Иагьҭеикит игәы
Зынӡа ишьырцы,
Ҳәызбала инирҵәарцы
Далагеит иара.
Ахәҩыкгьы еибеиргарцы
Иҽазикит зынӡа.
Данаҟеи зегь ҳәынҷа
Днаԥшит анҭ рахь.
Иҩызцәа шҭахоз
Аагәеиҭеит минуҭк.
Иаҳәа мыжда цеицеиуа
Дрыдыххылт иара.
Иаразнак имҩаниҵан,
Деихисеит ганха,
Иҩызцәа ҭахарц иҟаз
Ҩагылт еибгаӡа.
Ҳәызба цагәыла иҭазырхоз
Дԥырихит зынӡа.
Ауааԥсыра наиаԥицеит,
Рырахә зегь иаԥца.
Бакәыкә заа дирҭынчит,
Егьырҭ има дааскьаӡеит,
Ашәақьбжьы дацәымшәаӡеит,
Аҳәаҭыхла жәлар иршәеит.
Ауаа игылаз ԥсаатәнишьалеит,
Аҟарачқәа рцәа иҭаирсит,
Ибжьы ҿаца еиланарӡыӡеит,
Ари ихьаа егьахимырҵит.
Игәҭыхақәа уа днарылгеит,
Еимиҵәазгьы иман ддәықәлеит,
Ашьхеи ҿаҩеи днарыбжьысит,
Ишьамхы мыжда неиҭамшәеит.
Аԥсны агәы змаз аԥсуа хаҵа,
Даарылаҩит атәылақәа,
Амачхәалымцеи аҳәамаҭәеи
Ԥсшьарас ишимаз Данаҟеи.
Аԥсуа хаҵа, Аԥсны иарԥагьаз,
Ашәба, арха згәы архаҵаз,
Џьгьарда ақыҭа иаланыҟәоз,
Кәдры ауезд аҿы инеиҩеилоз.
Хаҵагә еицамк, аԥсуа хаҵа,
Згәы меицакуаз, ԥхьа ицауаз,
Ашәақьбыжь еиԥш измаз абжьыцәгьа,
Заамҭа школа цқьа изҵахьаз.
Абарҭ ауаа убри аамҭазы аԥхьарца ианҵаны ирзырҳәеит абарҭ ажәақәа:
«Хьацараса ианеибашьуаз,
Ҩажәеиԥшьҩык ҭазырхаз,
Аԥсуа Данаҟеи иаҳәамаҭа
Уагарацы ушԥаҟаз,
Аҟарач Бакәыкә!»
Ажәытәра зынӡак
Иазымгаз ажәабжьк,
Шәысзыӡырҩдыр, ишәасҳәап
Иааркьаҿны аушәақә.
Са издыруеит ҳәа саҟәыҵыр
Иаԥсам акгьы,
Иҩтәуп, жәытә жәабжьзар,
Иаҭахым зыԥшрагьы.
Ажәытә уаа ражәабжьқәа
Ианысҵоит ашәҟәы,
Изаҳауа иргәалашәап ҳәа
Абри еиԥшқәа шәкы.
Саҟәыҵыр, исымҩыр,
Ибжьаӡӡоит иара,
Иахаану маҷхар,
Ирхашҭӡоит жәлара.
Мшәагә-кьаҿи Папба Рашьыҭи
Ԥсацәан, ныҟәаҩцәан.
Арҭ гәамчлеи ҟазшьалеи
Еиԥшымызт ҟаимаҭк.
Мшәагә-кьаҿ д-Аӡынбан,
Дал ақыҭан дынхауан,
Уахьихәаԥшуаз дуаҩасан,
Хаҵа кьаҿыс дрыԥхьаӡон.
Шәарыцара Ерцахә дцон,
Шәарах жьыла дчалон,
Мазарала дыхиаӡан,
Инхо аӡә ила деиқәшәаӡан.
Папба Рашьыҭ даԥсыуан,
Нхыҵи Аахыҵи дрыбжьаӡан,
Уахгьы-ҽынгьы дныҟәаҩын,
Ахаҵа бзиа ҳәа дыԥхьаӡан.
Ари еиҳарак дцалон,
Наҟ Нхыҵҟа дҭаӡан.
Ҭынхеи-дыри ирҳахьан,
Ицныҟәозгьы рацәаҩӡан.
Зны Нхыҵынтәи дааит арахь,
Иҩызцәеи иареи еиқәных,
Аԥшәымара днеит иара,
Аӡынба иҿы ԥхьара.
Сасра инеихьаз, сас дыззааихьаз,
Ирзишьит цәаӷәацәк.
Нхыҵаа рарԥар иныҟәоз
Ракәын дара урҭк.
Ишрықәнагоз иныҟәигеит
Ауха дара,
Адырҩаҽны рымҩа иқәлеит
Нхыҵаа рныҟәаҩцәа.
Амҩаныфа анырҳәа, ириҭеит
Акәац аӡа инхаз.
Рашьыҭ иҩызцәа инҭарҵеит
Рмакәан уи иазкыз.
Апапба даахьаҳәын,
Игәеиҭеит акәац,
Иҩызцәа дрыҵаҟьан,
Идкаирыжьт зынӡас.
Днаихәаԥшын Мшәагә,
Даацәажәеит Рашьыҭ.
Мыцхә иҿацоу ажәала
Диамақарҭ абас:
«Лаҵас ҳауԥхьаӡеит
Усасцәа иахьа.
Ҳцыфаха ҳауҭеит
Мҩаныфас ҳара.
Ари аҵыхәа сырӡуазар,
Суаҩым сара нас!
Нхыҵаа рҭакәажәцәа
Сагьдырцәажәом зынӡас».
Мшәагә-хәыҷ, хаҵакьаҿ,
Гәамчыла иџьбараз,
Аҭак иеиҳәеит цқьа Рашьыҭ,
Иажәа ҿаца ԥызҟарыз:
«Уара иуҳәаз наугӡар,
Ацк амаҵ змуӡар,
Далаа рҭакәажәцәа схыччап,
Саҳаҭырқәа каԥсаӡап».
Арҭ ражәақәа ҿацахеит,
Рыгәқәа еизҷыда еиҩыст.
Апапбагьы дықәҵны дцеит,
Аӡынбагьы даанхаӡеит.
Уахи-ҽниқәа кыргьы цеит,
Апапбагьы ихьӡ мгеит,
Мшәагәгьы ԥыҭрак дизыԥшит,
Ихабар ҳәа имаҳаӡеит.
Мшәагә ддәықәлеит ныҟәара,
Ааигәамкәа такә хара.
Бназара ҳәа дагьцеит,
Ашьхеи ҿаҩеи дрызнеит.
Шәарах жьыла ичауаз,
Абназашьа цқьа изҵахьаз,
Бназара ҳәа дахьцаз
Дхынҳәуазма дышцаз.
Кыраамҭа днеиҩеит,
Шәарах жьыла дагьчеит.
Хәылбыҽхак дынхалан,
Каҵәарак аҿы даатәеит.
Албаарҭа цәгьаӡан,
Каҵӷы цәгьаны илашьҭын.
Ауха дзыхнымҳәит,
Дахьхалаз дыԥхьеит.
Аҵхыбжьон дахьыцәаз,
Дыҭрысны дааԥшит.
Иҩни игәареи шьоукы ақәлазшәа
Дахьыцәаз ибеит.
Уеимҵәа ицеит ҳәа аӡә ҿиҭызшәа
Иаақәҩит игәы.
Данааԥш, идырт аусқәа
Иҟалаз зеиԥшраз.
Акаҵәара ахәынаӡараҿ
Дахьыцәаз иара,
Шанаҵас иоуит адырра
Иҩныҟа шыцәгьараз.
Ҵабыргны, иҭыԥ дақәлазаап
Апапба Рашьыҭ,
Уаанӡа зынӡа амаҷаз
Згәы нырха ицаз.
Даныҟамыз иақәыршәа
Дагьақәлеит иара,
Иҳабла, ишьхәа-мышьхәа
Еимырҵәеит зынӡа.
Ишырҭахыз иныҟәргеит
Ахаҵа дзымбаз,
Уаҩ ихәашаз ак нырмыжьит,
Идәықәлеит иахьааз.
Џьабаада иахьақәлаз
Еимырҵәан иргеит,
Уаҩ ихәашаз ирымԥыхьашәоз
Рыма инаҵысит.
Ауаатәыҩса неидҳәала,
Арахә нараԥца,
Ихынҳәит рышьҭахьҟа
Бзиа инарыӷәӷәа.
Аӡәызаҵәык днарымпыҵҟьан,
Дал ақыҭан дыҳәҳәеит,
Ар шқәылаз неиҳәеит,
Еимҵәа ишцазгьы дирҳаит.
Хаҵа шәыҟазар, шәҵысы ҳәа
Еиқәдыргеит рыбжьқәа,
Ирԥыхьашәоз мҩаныфа ҳәа
Шьҭыхны ирышьҭалт арҳәцәа.
Уи аамҭазы абџьарла
Ихиан далаа зегьы.
Абџьарда иныҟәоз хаҵа
Дубомызт џьаргьы.
Хаҵа ҳәа зых иақәгәыӷуаз
Даанымхеит аӡәгьы.
Дал ақыҭа ишрылшоз
Идәықәлеит зегьы.
Арҭ рҽеибыҭа иҵысаанӡа
Егьырҭ наскьеит кыргьы,
Ацәгьара ируз дырны,
Иццакуан даргьы.
Аԥшәма ахаҵа изқәылаз
Дшырнымиаз рдыруан жәлара,
Аԥшәма Мшәагә-хәыҷ дахьырнымиаз
Хьымӡӷыршьеит ауаа.
Хылаҵәҟьа ахысра
Рҽазкы ицауан.
Апапба Рашьыҭ
Еимҵәа дласкьахьан.
Уаанӡа сналаган,
Ишысҳәоз саҟәыҵт.
Мшәагә иԥхыӡ насҳәан,
Иааркьаҿны инсыжьт.
Аԥхыӡ аниба ауха
Ихигеит цәгьала,
Ҵхыбжьон нахыс ашара
Ицәыхьанҭан иара.
Ҳасаб азиун излацашаз,
Дныҟәеит ирыӷәӷәаны,
Аимҵәацәа ахьиԥылашаз
Дазкылсраз лассы.
Мшәагә ахаҵа аныҟәара
Ибазма уи аҽны,
Геи-шьхеи рыбжьара
Дыбжьан есқьынгьы.
Ииасуеит ҳәа гәҩарас икы
Дахьазцоз иара,
Ерцахәынтәи идәықәлоз изы
Иааигәамызт, харан.
Ерцахәынтәи идәықәлаз
Аԥсуа хаҵа ныҟәаҩы,
Мышкала днаӡеит
Дахьцоз иҽхәжәаны.
Арҭ адгьылқәа рыбжьара
Ҩаха-ҩымш ныҟәа бжьан,
Зылшара дууз Мшәагә ахаҵа
Ашьыбжьышьҭахь днаӡеит.
Дааԥса-дқьыԥа днаӡеит
Ихы ақәкы дахьцауаз,
Ар рыцәҳәысҭа уа даниеит,
Иҳабла еидҳәала инаскьахьан.
Аимҵәацәа цаӡахьан,
Даара бзиа иласуан.
Рхыҵырҭа ааигәаӡан,
Наҟ Нхыҵҟа иҭаԥшуан.
Иааԥсара ихашҭӡеит,
Игәахы еибакит,
Дыҿҟьа деиҭанарышьҭалеит,
Цәгьаӡа ирӷәӷәеит.
Рашьыҭ бзиа днаскьахьан,
Аимҵәацәа зегь иаԥца,
Иҩызцәеи иареи хиаӡан,
Насгьы иацәшәомызт аԥсра.
Амра бзиа иласкьеит,
Мшәагә ибартәы днарыхьӡеит.
Даара бзиа иласкьахьан,
Иҩны иақәла деимҵәа ицоз.
Иныҟәашәа ааирӷәӷәан,
Каҵәарак аҿы дынхалт.
Дахьынаԥшыз ибеит,
Ааигәамкәа крыбжьан.
Ибжьы ҵарӡа инрықәиргеит
Иаԥхьа дырҳәны ицоз.
Даара мыцхәӡа иҿацан,
Иацәшәартәы изаҳаз:
«Шәарбан шәара, сеимҵәа ицо?
Сышәзымдру, сдырны ижәуу?
Дамыӷ саарха иахьа ицаз,
Исашәҳәароуп сзыхҟьаз!»
Ари иажәа дагьалгеит,
Аҭак бзиа имаҳаит,
Рашьыҭ раԥхьа, деимҵәа ицоз,
Инаиеиҳәеит дзыхҟьаз:
«Убжьы смаҳароуп бзанҵы,
Идырны иухьит иахьа ари.
Ацкы сҳәоит ҳәа са сҿы
Уҽазумкын бзанҵгьы!»
Ари иажәа аниҳәоз
Давагылан ҵла дук,
Хаԥышәала змала ирышьҭаз
Дицәшәон рацәаӡак.
Хаҵагә еицамк Мшәагә
Аҭак неиҳәеит дырҩегь,
Хылаҵәҟьа дзышьҭазгьы
Дызбандаз игәахәт:
«Ҳаит, ахаҵа, сеимҵәа ицо,
Сырахә-сышәахә еизца ицо,
Уеилсыргартәы уҽсырба,
Харантә сушьҭоуп сыҽкынҵа.
Сгәы сҭахәыцит цәгьаӡа,
Усзымдырит уара.
Иҟалозар уҽсырба,
Ахаҵа-ихаҵа уоуп иахьа».
Ари иажәахә наигӡеит,
Рашьыҭгьы ибжьы ааиргеит,
Аҵла маҷӡак дҩавыҳәҳәан
Деиликаартәы иҽиирбеит.
Мшәагә харантәи дааԥшит,
Ӷала дзышьҭазгьы дибеит.
Дызишьҭазгьы игәалашәеит,
Насгьы днаиеихст.
Ари иабџьар дамжьаӡеит,
Их баша икамшәаӡеит.
Ар зцыз Рашьыҭ дишьит,
Ахыҭҟьара дагаӡеит.
Ихы мыжда иҭашәаӡеит,
Ак изымҳәо дибылӡеит.
Насгьы бзиа иҽхьеикт,
Хаҳә дук аҿы днатәеит.
Хынҩажәеижәаҩык ар
Иааилахеит акыр,
Игәыӷьны уаҩ дишьҭамлеит
Рашьыҭ дышьны ицаз.
Рысакаса аадырхиан,
Дышьҭырхит аԥсы.
Итҟәа иргоз нараԥырцан,
Идәықәлеит лассы.
Арҭ ргәы ԥжәо инаскьеит,
Мшәагә дцеит ҳәа нарыӡбит,
Рашьыҭ мыжда гәалас дроуит,
Дрыма кыргьы ицаӡеит.
Ишеибакыз инаскьаӡеит
Хынҩажәеижәаҩык ар еиқәных.
Мшәагә иҳәаҭҳа димыргарц
Хара-хара дырзыԥшын.
Ар хара ицаӡеит,
Рымҩа бзиа идыркьаҿт,
Ахәларагьы нарыхьӡеит,
Дәык аҿы иаанхаӡеит.
Мшәагә уаҟа днарыхьӡеит,
Ибжьы ҵар наиргеит,
Дызхымсуазгьы надирҳаит,
Абри еиԥшгьы неиҳәақәеит:
«Аҳаҳаи, ижәдырааит
Аусқәа зеиԥшроу.
Зынӡа шәаџьал цәгьахоит
Уажәшьҭа, шәара ицо!
Аҷан ижәго хыншәырҳәы,
Еибгала ҳцандаз ҳәа згәахәуа,
Даара шәеиламхан мыцхәӡак,
Сҳәа нашәыгӡа лассы».
Ар игылаз еилашәеит,
Иажәақәагьы ргәы ԥнажәеит,
Еибадырны зегь еицхыст,
Ршәақь мцак рацәахеит.
Мшәагә деиқәныхла уа дтәан,
Хык дазымго деиқәшәаӡан.
Аибашьра цәгьа ҟалаӡеит,
Ари иабџьарк ныҟәицеит.
Абжеиҳараҩык ишьӡеит,
Иаанхазгьы иршәаӡеит,
Рабџьарқәагьы дкаирԥсеит,
Иҳәаҭҳақәа хынирҳәит.
Нхыҵаа рыжәлар нирҵәаӡеит,
Рашьыҭ мыжда ихҟьаӡеит.
Мшәагәгьы бзиа дааскьахьан,
Далаа зегьы неиԥылт.
Иҳаблеи иҳәаҭҳаи хынирҳәит,
Иуаажәларгьы зегь ихьӡеит,
Ақәлацәа нирҵәаӡеит,
Игәи ишьамхи дирбаӡеит.
Иқьаԥҭажәхаз иҩни иҳаблеи
Иааинылт уаанӡа еиԥш,
Рырахә-рышәахә иқәыргазгьы
Иааицеит ахҿа еиԥш.
Рашьыҭ заа дҭаирхеит,
Исакасагьы ҟарҵеит.
Даара бзиа дыргаӡеит,
Ус дшанызгьы даанхаӡеит.
Нхыҵаа рыԥсцәа рымгаӡеит,
Рыбаҩқәа уа иржит,
Наӡаӡагьы иаанхаӡеит,
Ажәытәрагь иагаӡеит.
Ари лакәым,
Баша жәабжьым,
Аамҭа гагам,
Ԥхыӡ еиҭаҳәам.
Ари иашаны иҟалахьеит,
Иахаану зегьы ԥсхьеит,
Иансаҳагьы иназҩит,
Иаазыркьаҿны сагьаҟәыҵт.
Ари еиԥшқәа ажәабжьқәа
Иумҩыр, иумҳәар,
Иахаану маҷхар,
Ирхашҭуеит жәлара.
Иҩызцәа иман, храк днаҿалеит
Хмыҷ шәарыцаҩ ныҟәаҩы!
Даара бзиа ирыӷәӷәа ддәықәлеит,
Ахра-ҿҟьара дазцарцы.
Ԥхны мшын, амра бзиан,
Ԥсҭҳәакгьы убомызт харантәы,
Рҩаш бжьымзар шьҭыбжь ыҟамызт,
Аҟәаԥа-ҿаԥа зегь ӡырҩуан.
Мҩа бзиамызт, дгьыл еиҩыцәын,
Хаҳәи мақьеи рацәаӡан,
Хра башамызт, ҵлак убомызт,
Ҳаԥи ҳаҩалеи ихиаӡан.
Илабашьагьы аԥса ахарсын,
Ахы ҿыԥса иҵарӡа,
Ижәцәеимаарҵәы аҵыҭәа изаҵан,
Ишьапы дамшьуа иԥхаӡа.
Иара иеиԥшҵәҟьа иҩызцәа еибыҭан,
Ршьапымаҭәа еилфаҷа,
Рлабашьақәа зегь неибеиԥшын,
Хаҳәык иазԥымҽуа иҵарӡа.
Мҩаныфала урҭ еибыҭан,
Рхырҵәы ҳаҭақәа ӷәӷәаӡан,
Џьаԥҳаныла даара ибзиан,
Рҟашҭаҭлақәа зегьы рҭәын.
Шьыжьӡа идәықәлаз даара иныҟәеит,
Ахреи-ҿҟьареи кыр рбақәеит,
Шьарда џьара инеимда-ааимдеит,
Ԥслаҳәи бӷаџьмеи рымбаӡеит.
Рыԥсы ааиҭакшәа рымҩа иқәлеит,
Шьапԥынҵала ԥхьа ицарцы,
Ашьха аҿаҩа инаҿалеит,
Даара бзиа иҩаскьарцы.
Уа хра маҷым, зегь заҿалом,
Бнатә шәарахгьы рацәаӡоуп,
Ҽыла, гәыжьла уаҩ дызхалом,
Хра ҭакнаҳауп, егьхаҳәроуп.
Шәарах шьҭамзар шьҭа ҿагалам,
Цәҳәысҭак ҭӷәыхаа иубаӡом,
Шәарыцаҩымзар, уаҩ дызхалом,
Шьха иашьцылам дызцаӡом.
Амра бзиа инҭагьалеит,
Аԥша хьшәашәа ааҵысит,
Ашәарыцацәа наԥшы-ааԥшуа
Рымҩа иқәын, ицауан.
Хмыҷ шәарыцаҩ ԥхьа дышгылаз
Даара бзиа днаскьаӡеит,
Насгьы иҩызцәа ишьҭанеиуаз
Хыхь изымцо иаанхаӡеит.
Уи аниба раԥхьа инеиуаз,
Уа дааҭгылан днарзыԥшит.
Рыԥшреи рсахьеи дахьрыхәаԥшыз,
Ргәы шыҭрысыз еилиргеит.
Насгьы иҩызцәа даарыхәаччеит,
Иман ишьҭахьҟа дхынҳәит.
Хра иашарак аҿы инеиган,
Уаҟа иныжьны даагьежьит.
Шьапԥынҵала хыхь днаҿалеит,
Шьарда ахра дазцаӡеит.
Иԥсуа шәақьгьы аҭаҳәҭеи иҭихит,
Днаԥшы-ааԥшуа днаскьаӡеит.
Рҩашк ахықәан днеин дҩықәтәеит,
Ахра аира даҿаԥшуа.
Даара кыргьы уа даанҿасит,
Шәарахк дамбо иҽӡашәа.
Хәангаҵасгьы аарла игәеиҭеит
Абқәа шеицыз ижәпаны,
Уи ааигәамызт, такә набжьан,
Шәақь иазнамго ихаран.
Акаҵәара ахәынаӡараҿ
Еибарыҩуа, еибарԥо тәҩала еисуан.
Уа ахалара гәаӷьыуацәан
Шьха иазҟазам уаҩы изы.
Хмыҷ шәарыцаҩ урҭ ангәеиҭа,
Игәы иҭеикыз неигӡон.
Днаԥшы-ааԥшуа арҩаш днавалт,
Шьапԥынҵала иҽӡауа.
Уи сҳәеитҳәагьы, такә набжьан
Ашәарахқәа ахьаҿаз.
Аҩар еиԥшҵәҟьа аԥхӡы илҵуан,
Ԥслаҳә ҳасабла дахьцауаз.
Даара бзиа иҽрыдихалеит,
Абқәа дреихсырцы иҭаххеит,
Нас хаҳә дук инадикылан,
Ишәақь еибыҭан ҵаҟа дтәеит.
Дахьынаԥшуаз, ҟәаԥа-ҿаԥан,
Археи ҿаҩеи зегьы ибон,
Џьара бгаран, џьара ҿҟьаран,
Џьара храцәгьан иҩашьҭын.
Абқәа ахьыҟаз дгәарымҭакәа,
Еибарыҩуа, еибарԥо зегь еилан,
Ишәақь дынкылԥшын, дмыццакыкәа
Игәбжьынацәа ааирҵысит.
Ахыҭҟьара иамԥыхьашәеит
Абқәа ирылаз ҟата ӷәӷәак,
Ахра аҿҟьара иагьынҭалеит
Ахы иамыхәо иара уик.
Иара аҩызцәа шәо, иӡыӡымкуа,
Зегь еидгәыԥла иааилагылт.
Иара убысҟан егьмырҵыкәа
Ишәақь еиҵеиҵан, даарзыԥшит.
Инапы инықәрс деиҭанаҵхеит,
Ҩба иреиӷьқәаз ҵаҟа инҭалт.
Ак шнеиуаз, хара изымцеит,
Ҳаҩа кнаҳак ибжьахеит.
Уи аҩыза хланҵы инҭалеит,
Наҟ ишибоз илбааҟьеит.
Ҳәишра гәаҩак егьынҭаҳаит,
Уа изымқәацо иаанхаӡеит.
Урҭ рҩызцәа рхахьынахоз
Ахыџь дуқәа ирыҵаӡит.
Шәарахымзар ак ахьзымцоз
Аҟәаԥа-ҿаԥақәа крынрыжьт.
Хмыҷ шәарыцаҩ днаԥшы-ааԥшит,
Ишәақь мыц шамҳәаз еилиргеит,
Дук набжьамкәа аҳаҩа кнаҳаҿ
Аб иаҿажьыз дназыԥшит.
Уа дгьыл цәгьаӡоуп, каҵӷы кнаҳауп,
Ус анеира мариаӡам,
Хаҳәра бааԥсуп, дгьыл ҿыбгароуп,
Узланеиуа мҩа аҿгаӡам.
Иара аҵаҟа иаша агәаҩаҿ
Ӡыжь ҵауылан иҭатәоуп.
Акәша-мыкәша каӡӷы кнаҳауп,
Хаҳәла, мақьала ичаԥоуп.
Хмыҷ дааҭгылан даара дхәыцит,
Ахра аҿҟьара днаӡӷагылт.
Абқәа иреиӷьыз ахьаҿажьыз
Иаша дцарцы неиӡбеит.
Илабашьа ԥшӡа иҵаирсит,
Игәы мыҭрыскәа ԥхьа днеихеит,
Аб ду ашьа алыҩруа иаҿажьыз
Днеины иман дылбаарцы.
Хәыҷы-хәыҷла, шьапԥынҵала
Бзиа аҳаҩа дагьазнеит.
Наҟ иҵаҟа – аӡыжь ҵауыла,
Акгьы шәарҭас иҟаимҵеит.
Днеиуа, днеиуа, уа дазнеиӡеит,
Ахра аира дагьрыӡӷыст.
Ҳәызба ҵарла ацәа ахихит,
Игарӡган рҵәгьы ааирхиеит.
Ашәарах жьы ацәа акәиршан,
Шаха ӷәӷәала бзиа иԥахт,
Нас гарӡганла иааидиҳәалан,
Ихәда инхишьын, даахынҳәит.
Акакала, шьапԥынҵала
Ахра кнаҳа уи днаҿалт.
Днаԥшы-ааԥшуа, иҽырхаҵа,
Шьарда иаԥхьаҟа днаскьеит.
Хаҳәра цәгьаны дҩаӡӷагылеит,
Ишьапы амкуа, иҿыбгауа,
Иара усҟан гәҩарас иоуит,
Дышзымцауаз деибгаӡа.
Дабацахуаз, дзыхынҳәуамызт,
Ишьҭахь, иаԥхьа зегь еиԥшын.
Ихы шынахаз иаша ддәықәлеит,
Дызцоу, дзымцоу ибарацы.
Бзиа днеихьан ахра далҟьеит,
Дызҿагылаз зегьы бгеит.
Иԥсуа шәақьгьы уа инаҿаҳаит,
Иара хыла ҵаҟа дцеит.
Игәҭыха, ихьаа егьизымҳәеит,
Урҭ зеиҳәашаз уаҩ димбеит.
Дышнеиуазгьы ҵаҟа дҭаҳаит,
Аӡыжь ҵауыла дагаӡеит.
Зны дышиашаз дӡаанаркәкәалеит,
Иаразнак даман хыхьгьы инхалт.
Ихы дамыхәо дарчалахьан,
Насгьы аҵахь дагаӡеит.
Иҩызцәа, ахысбыжь назаҳаз,
Ргәы еибархаҵа ԥхьа инаҿалт,
Инаԥш-ааԥшуа хыхь ишкыдыз,
Аӡыжь ахықәан иагьазнеит.
Уа хра ҿҟьаран, дгьыл лаҟәыран,
Мыцхәы иҿыцәын уахьцалак.
Ихҭарԥа рқьақьа аӡыжь ишхызгьы
Иҩызцәа игәарҭеит аминуҭк.
Ргәи ршьамхи каԥсаӡеит,
Хмыҷ дшыбӷалаз еилдыргеит,
Ибаҩ шыӡыз блала ирбеит,
Ируа рзымдыруа ишанхеит.
Даара шьарда џьа рбаӡеит,
Ибаҩ-ишаҩ ак рымбеит,
Хмыҷ ԥхьагыла дырцәыбӷалт,
Аӡыжь ҵауыла дырцәагеит.
Насгьы адыррақәа ҟарҵеит,
Иҭынхеи идыри зегь еигәныҩт.
Иҭаацәа еибарҳәҳәо цәгьала еилалт,
Жәларгьы гәалсыс уи дҟарҵеит.
Ҳәсеи хацәеи наҵысит,
Ахра ишзахәоз инаҿалт.
Даара агәаҟрақәа ирыниеит,
Ӡәырҩгьы зымцакәа ихынҳәит.
Зшьамхы инанагоз зегь халт,
Ладеи-ҩадеи ишаҟьаӡеит,
Даара шьарда иҩаскьаӡеит,
Аӡыжь ҵауыла инҭаԥшит.
Хаха-хымш уа иаанхеит,
Ахра ишықәыз иааԥсаӡеит.
Уа дышҭахаз еилдыргеит,
Неишьа рзамҭакәа ихынҳәит.
Рхы-ргәы иҭасуа ҵаҟа илбааит
Иҭынхеи, идыри, иҭаацәеи.
Хмыҷ шәарыцаҩ дҭахаӡеит,
Игәҭыха изымҳәауа дхәаҽӡеит.
Бназараҳәа хара дцон,
Ԥслаҳәи бӷаџьмеи нирҵәалон,
Игәи ишьамхи џьбараӡан,
Ԥсшьарас имаз хра царан.
Оҳ, дабаҟоу иара шьҭа?
Аӡыжь ду аҵаҟа дҵәахуп,
Нас дызбода, мшәан, иара?
Иаԥхьа, ишьҭахь цаҟьароуп.
Иааигәа-сигәа уаҩ дызцом,
Бнатә шәарахгьы ибаӡом,
Уи наӡаӡа дҵәахӡоуп,
Аӡыжь ҵауыла ихатәоуп.
Митәыкгьы ҵуам, уажә аакьыскьоуп,
Нхыҵтәык дыҟан, Мырзаҟан ҳәа.
Даԥсыуамызт, уи дшәаныуан,
Ҿаҩа иааӡаз, шәара зқәымыз.
Гьаргәал Чачба иаҳәшьа ԥшӡа,
Едла-Ҳаным, амра шаша,
Ԥҳәысыс диман ари ахаҵа,
Шәан иааӡаз Мырзаҟан.
Уи дыҟаӡан наҟ хратәылан,
Димбаӡацызт дзыцәшәоз хаҵа,
Уи дныҟәалон наҟ Шәантәылан,
Хыс дамаӡан иара итәыла.
Соуп ҳәа иԥылаз даанижьуамызт,
Бџьар ҭмырҟьакәа дԥырихуан.
Д-Дадышьқьылианын, Нхыҵ ҭауадын,
Аҳас дрыман уа Шәантәылан.
Ԥшреи сахьалеи деибыҭан,
Уахьихәаԥшуаз деиҭаҳәатәын,
Длаша-лашон, днаӡа-ааӡан,
Дызбалакгьы дааџьеишьарын.
Ижәҩахырқәа мыцхәы иџаџан,
Ила ҭбаақәа мраҵас иԥхон.
Иӡара пан, дааихуҵәарын,
Деиӷраҳаҳа, цәгьа деибыҭан.
Ҟазшьак, ламыск уи игӡамызт,
Иеиԥш ахаҵа усҟан дмаҷын,
Гәамчи, лшареи иааицназгоз
Нхыҵгьы-Аахыҵгьы дмариамызт,
Едла-Ҳаным мыцхә ацәа лхан,
Хцәык ҳәа лыман, саара ишьҭасуан,
Лоура, лыҭбаара – мыцхәы днаӡан.
Аҳ Мырзаҟан, шәара зқәымыз,
Аҳәеи шәақьи ирцәымшәаӡоз,
Хьӡи ҳаҭыри мыцхәы иман,
Нхыҵи Аахыҵи дрыбжьагьежьуан.
Нхыҵгьы-Аахыҵгьы зымпыҵакыз
Қәҭешь ирыԥхьон аиҳабыра,
Рабџьар рымхны жәлар ҭеикуан
Гагарин ҳәа агубернатор.
Иусҳәарҭаҿы асолдаҭ гылан,
Ҵҩа рымамкәа еиқәырацәа,
Ииҳәозеишь ҳәа иӡыӡымкуа,
Зегь еидгылан рҽеидыԥсала.
Иара иҩызцәа, аус ицызуаз,
Жәпаҩык ыҟан, иӷьазӷьазуа,
Чыни џьари зегьы ирыман,
Уа анеирагьы гәаӷьыуацәан.
Мырзаҟангьы Қәҭешьҟа иԥхьеит,
Ахылаԥшцәа рахь дкылсырцы,
Уи иеиԥшызгьы еиқәҿаҳәаны
Ӡәырҩгьы ҭакын уаҟа абахҭаҿ.
Дук мырҵыкәа иабџьар иман
Қәҭешь далалеит Мырзаҟангьы.
Дышкылсызгьы адырра иоуит
Иара иԥхьаз агубернатор.
Уа иҳасабуп дбаандаҩыртәырц,
Иабџьар имхны дҭаркырцы,
Имуӡаргьы ар икәдыршарц,
Ԥса ԥынҵала дҭадырхарцы.
Мырзаҟангьы ҿиҭуам, ԥсишьуам,
Игәы иҭоугьы уаҩы издыруам.
Дызбалакгьы гәҩарас дрыман,
Иабџьар хаала ишьҭеиҵауам ҳәа.
Уи иабхәында Гьаргәал Чачба
Усҟан дыҟан уа ақалақьаҿ,
Имаҳә днаԥхьан инаиҳәеит
Даазырхәыцны ажәақәакгьы:
«Уаагылеижьҭеи ҿаҩак уамоуп,
Уск аҵыхәала укылымсыц.
Уажә уахьнеиуа мап умҳәароуп,
Ак уарҳәозар, уабџьар шьҭоуҵарц».
Иажәа аҳәаха цқьа имҭакәа
Аҭак ааиҳәеит Мырзаҟангьы:
«Уи агьамам, ак сарҳәаргьы,
Сара ирасҳәап аҭак ажәа».
Ара бзиа шыҟамлозгьы
Сааҭк идырт уа иабхәында,
Аха уаҳа лацәажәарак
Илеимыгӡеит уи ахаҵа.
Ҩыза дицмызт, дуаҩызаҵәын,
Далан уаҟа хәылԥазынӡа.
Дҿаԥха-ҿаччо, дгәырӷьахәха,
Инмырԥшӡакәа иара игәҭыха.
Адырҩаҽны уа дышнеиуаз
Еилкаа ирыман ахылаԥшцәа,
Иара уаҟаз ҽеи шимыӡбыз
Гәҩарас ирыман аиҳабыра.
Аусҳәарҭаҿы ар ду ԥхьаркит,
Мырзаҟан имбо идыртәеит.
Наҟ дыҩналан данаадәылҵуа
Илмыршакәа уа дыркырц.
Иара убысҟан цәгьарахоит ҳәа,
Адәқьанқәа рышәқәа адыркит.
Уажәы-ушьҭан еилалоит ҳәа,
Ааигәа-сигәа жәлар ӡырҩуан.
Ихы дацәшәомызт Мырзаҟангьы,
Жәа-сааҭк рзы уаҟа днеит,
Ималазаҵә, дуаҩызаҵәны,
Даанаԥш-ааԥшын, дныҩналт.
Уаҩ дықәимбааит ааигәа-сигәа,
Шәарҭас уирахь ҟаимҵеит,
Бџьарсгьы имаз мсаҟеи ҟаман,
Имаҟа иаман ишшәырӡа.
Дахьыҩналаз уа ахылаԥшцәа
Зегь еиқәныхла иҩнатәан,
Гагарингьы цәгьа иҽеибыҭа
Рыгәҭа стол дук дахатәан.
Агубернатор уа иҽеиқәырԥсны
Днаихәаԥшит Мырзаҟан,
Даазырхәыцны днаиқәымчны
Дызхымсуазгьы иирҳаит:
«Ишуаҳаз еиԥш, ари атәыла
Усла иртәыртәит ҳара ҳар.
Уабџьар шьҭаҵа иаауҟәныхны,
Ӷас думкуазар ҳа ҳҳәынҭқар».
Ари ажәа хьанҭахеит,
Мырзаҟангьы деилашәеит,
Уи аҭакгьы иирҳаит
Агубернатор Гагарин:
«Уи еиԥш ажәа смаҳаӡац,
Ус сазҳәо рзы исыҟәным,
Уажәа иуҳәаз наугӡарц,
Уааи! Ухала исыҟәных!»
Агубернатор цәгьа иҽирыцәгьеит,
Уа аиҳабыра неибаргылт.
Анс еибырҳәеит, арс еибырҳәеит,
Мчыла усхеит, хәарҭа моуит,
Мырзаҟангьы иҟама ҭиԥаан,
Гагарингьы уа дишьит,
Иӷьазӷьазуа иааҩнеибаз
Мсаҟеи ҟамала инирҵәеит.
Уахь игәы рҭынч данаадәылҟьа,
Ар ду еиқәхаԥса днарылаԥшит,
Урҭ жәаҩыкым, ҩажәаҩыкым,
Ҵҩа рымамызт, ижәпаҩӡан.
Зегь агәгәаҳәа инеибарҩит,
Ԥса ԥынҵала дыршьырцы.
Ишԥаиухуаз! Иҟама имыхәеит,
Иԥсы ихырхуан аминуҭ.
Уа иаԥхьаҵәҟьа еиқәхаԥс игылан
Аихатә каруаҭ хьанҭаӡа,
Иаразнакгьы иаашьҭикәыцәаан,
Има дрылалт дышшәырӡа.
Акаруаҭ ду мыцхәы идууз,
Уи лабашьас иԥхьаӡеит,
Имшаҭакәа дрылагьежьын,
Ар ду рыбжаҩык нирҵәеит,
Шьардаҩ уаҟа иҭаирхеит.
Ани аҟара џьа назхызгаз,
Имч иагхеит, дааԥсаӡеит,
Игәы мыжда, шәара зқәымыз,
Еиламгакәа дықәԥауан.
Иԥхӡы каҭәон, ԥҳалк хышәҭызшәа,
Ашьа илҵуан, ақәаршҩы ауашәа,
Иԥштәы ҟалеит дузымдыруа,
Дырхәит цәгьала ԥса ԥынҵала.
Абри аҟара аниҟәаҟәоз,
Хысрак уаҳа ирызмырҽеит.
Ибжьы мыжда, уи шәақьыбжьын,
Злымҳа иҭасыз еилагеит.
Аҵыхәтәаны данкараха,
Ԥса ԥынҵала уа деилыршьт.
Насгьы дкаҳаит дзымқәацо,
Иара уи акәхеит – дҭахеит.
Аусҳәарҭа шьала ирҭәит,
Уа амӡырхаҿы ӡәырҩы еилишьит,
Каруаҭ шьапла иԥырихит
Шәара зқәымыз ашәаныуа.
Иҟоума, мшәан, џьара,
Ҳ-Аԥсны еиԥш иҟоу акы!
Иҿаԥха-ҿаччауа, иԥшӡаӡа,
Ишьҭами илашауа иара!
Аладахьы – Амшын Еиқәа,
Аҩадахьы – ашьха дуқәа.
Урҭ рҟынтә иалсны имаауеи
Ӡы еиԥшым арҩаш дуқәа.
Бзиа ишԥазбои Аԥсны сара!
Сыԥсы аҩҭкаара еиԥш изымбои!
Сара уара суԥырҵны ҳәа
Сызцагәышьом тәымџьара ҳәа.
Ҳара зегьы ҳнеибеиԥшны
Бзиа даара уаабаӡоит,
Ҳ-Аԥсны какаҷ, зеиӷьаҟам,
Ҳ-Аԥсны гәакьа, ҳ-Аԥсны хаа!
Аҳы, шьҭа, аԥсацәа,
Ҳнеихап ҳаԥхьаҟа,
Зыӡбахә ҳаҳауа алашарахь,
Ҳала хызтша ҳарҭ зегьы.
Хаз-хазы акәымкәа
Ҳдәықәлап ҳарҭ зегьы,
Ҳусқәа ҳара икны,
Ҳнеихап ҳара ҳаԥхьаҟа!
Ҳгылап, сашьа,
Ишоит, умбои!
Ҳрылагап ҳусқәа,
Иутәны иҳамақәоу.
Ацәара егьы иаҳзаԥсам,
Ҳгылап уажәшьҭа,
Иааулап ҳара гәыкала
Ҳауаажәлар рзы аус.
Иазхоит, иазхоит шьҭа,
Ҳгылап, сашьа, ҳгылап,
Иумбои, ашарԥы еҵәа
Ишынаскьауа наҟ ҩада.
Ҵәак шә-ҵәак арбаауеит,
Бжьыск шәҩык бжьихуеит.
Ҳара абжьысрахь ҳмеихакәа,
Ҳаихап абзиарахь,
Издыруада, ԥыҭҩык ҳаишьҭалар!
Уззыԥшузеи уара, сашьа,
Ус умамшәа утәаны?!
Сара саҿуп аус ӷәӷәа
Сыԥсадгьыл хаа Аԥсназы.
Бзиа жәуааит акрызуқәо,
Зыԥсадгьыл азы имаашьақәо,
Зуаажәлар рзы ихәарҭақәо,
Абзиарахь изырԥшқәо!
Ииун мза иқәын,
Маи мза нҵәахьан,
Қәа амузт –
Адгьыл ҩан.
Жәлар ҳнапқәа
Ҳгәыдԥсала ҳтәан,
Ҳала ҭраа
Хыхь ҳаԥшуан.
Аԥҭа хымызт,
Ажәҩан цқьан,
Ақәа ауамызт,
Амра ԥхауан.
Ҳаицәымыӷхама Анцәа ҳәа
Жәлара ҳшәан,
Ҳгәы ҭырхаха
Аныҳәара ҳаҿӡан.
Абар ииунгьы
Жәохә-мыш цан,
Жәлар ирықәын,
Каршә ҟаӡам.
Иаха аҩашаха
Амш шәшьит,
Издыруада, сызкәыхшаша
Ақәа аируыр.
Ҵангьы... Ақәа
Иныхнарҟьан,
Уахынла-ҽныла
Аура иаҿӡан.
Аҩаша, ахаша,
Аԥшьаша, ахәаша,
Зхьы шьаргәыҵа
Сакәыхшаша,
Дааҟәымҵӡакәа
Ақәа аируан,
Ԥсымшькәа-ҿымҭкәа
Хыхьынтә алашьҭра даҿӡан.
Асабшаҽны иҳәынҵәан,
Амҽыша – мҽышан,
Аӡәгьы аус руам,
Зегь амыш рықәын.
Адлагьыҟәа гәышьа
Ашәахьаҽны дыржуан,
Ԥхашьарагәышьан
Иҵәыуара сымцар.
Иахьа ҩашоуп,
Амыш сықәуп,
Сара сҩашьам,
Ускы зуратәы.
Ахаша иааилахәлар,
Саншьа чара иуеит,
Ашьжьымҭан сымнеир,
Цхырааҩ диоуам, ичара бгеит.
Сызкәыхшаша
Аԥшьаша сызиршан,
Сыԥсы сшьеит,
Зхаҵкы сцаша,
Сыцәқәа ахьыҟаз исымбазт.
Ахәаша хәашахеит,
Аусҳәарҭаҿы еизарахеит,
Сара сымнеир рмуӡеит,
Арахь сыцәаӷәатә нхаӡеит.
Асабшаз адгьыл ҩеит,
Ацәаӷәара ауӡом.
Сыцәаӷәатә зынӡа инхеит,
Сара стәык иауӡом.
Нына-нына, ишԥасыԥсыхәоу,
Џьықәреи лапҟьак сзыламеи?!
Мшәан, ҽааны сабацои,
Зынчараҵәҟьа сауамеи!
Мап, сара сзыҳәаны
Ари хшыҩрҵагоуп,
Ҽааны амш сықәны убозар,
Ииашаны уара уоуп.
Ачара зузгьы
Ихьыӡ азоуп,
Сыцәқәа рҽырӡазаргьы
Рыԥсшьаразоуп.
Ҵоуп, сынтәа сыда зегьы нхеит,
Аха иуасымҳәеи,
Ҽааны зегьы раԥхьа
Сара сынхоит.
Аԥҭа еишьылӡа иқәтәан ҳ-Аԥсны,
Иҟан ӡынгьы-ԥхынгьы, ицомызт џьаргьы.
Анхацәеи аусуцәеи ирбомызт мҩаду,
Ианныҟәауа ихымҟьартәы, ԥхьаҟа ицартәы.
Анхацәеи аусуцәеи рыбӷа еиџьӡеит,
Аԥҭагьы хымҵит, зынӡак еилачӡеит.
Мҩадушәа ак днарбон, ианылар – ихәахәан,
Рылақәа ажьон, рыхшыҩ еиланагауан.
Аҵыхәтәаны аԥҭа ааҵысит маҷӡак,
Ишнеиуаз, аԥҭа ааилҟьеит хәыҷӡак.
Аҩадахьтәи аԥша иаақәсит ихааӡа,
Иқәнацеит аԥҭа ицҟьашәҟьа зынӡа.
Анхацәеи аусуцәеи иџьаршьеит цәгьаӡа,
Ишԥшуаз, амырхәага аарықәԥхеит ихааӡа.
Насгьы хәыҷы-хәыҷла рыбӷақәа ааиҵырхын,
Аиаша мҩа ианылт, изқәымшәоз уаанӡа.
Гәынхарасгьы иҟаимҵааит аӡәгьы, ҵара змам, дарбан милаҭзаалакгьы, ҳаиԥшуп.
Аха дасу иҟазшьа иара ибзиоушәа ибоит: аҵара змам ауаҩы игра иҿаҿы иоуҳәар –
цәымӷрҭас уикуеит; аҵара змоу игра иоуҳәар – иҭабуп ҳәа уеиҳәоит, иаргьы аҽырҽеира
далагоит, игра бааԥсы ахькаижьша, иҩызцәа рҿы сыԥхамшьандаз ҳәа. Абри ала
еибарҽеиуеит аҵара змоу.
Абар уажәшьҭа ашықәс ҵуеит ҳаԥсуа газеҭ аҭыҵра иаҿуижьҭеи, есномерцыԥхьаӡа
аӷьычра мыжда аҭыӡшәа анырҵоит, ақыҭақәа рҿгьы ирзаԥхьоит, аха ҳауаажәлар аԥсацәа
заҵааира, аламҵ еиԥш, уаҳәшьҭахьла иаҿын ацара.
Ҳанхәыҷқәаз, аԥхын адәаҿы ҳанеизалак, хылԥахас, алаба арсны ахылԥа ахаҵаны,
ҳара ҳгыланы ҳаҩуан, изылшазгьы излымшазгьы ҳлеиқәаҳауа ҳашьҭан. Убри иаҩызоуп
уажәтәи аамҭа аӷьычра. Ӷьычроуп анырҳәа, еихо, икаҳабӷало агәылацәа рааҵра иҵоуп.
Кәтол ақыҭангьы аӡә ижә ҳәра иахьцаз
ауха имааит. Ианааша, ашьыжьымҭан еимдо,
ашьҭа ихыланы ишнеиуаз, игәыла Ҵ. ихкаараҿы ишылаҿаҳәаз ирбеит. Ирымбар иԥхасҭеитәуан, иԥсыхәоузеи? Аус ахь дугар, ҽадак аӡлагарахь иугар
даҩызоуп,
уиацәажәар – аҳаԥшьа иҭаҟааз уиҩызахоит, «ашҭраф» уҳәар – иабаҟоу, ица ду хәкалаҭк роуп изҭоу, имҳара ааџьара аҩналарҭа арҭахьеит, дызлахьурхәуазеи? Абри
иеиԥш иҟоу роуп ихзырҵәо абзанхацәа.
Сара схаҭа, абри зыҩуа егьсыгӡамызт Ҵ. иҩызара ныҟәзгарцы, ақыҭа класс саналга,
абыржәраанӡа аҩны сыҟазар. Рыххь згааит сҭынхацәа, цхыраара сызҭаз, иҭабуп ҳәа
ласҳәоит Мышьа Чачба иԥҳәыс, аҵарахьы схы зырхаз, иҭабуп ҳәа расҳәоит Аҟәа асеминариа арҵаҩцәа, сара сыздызкылаз, срыҳәоит аринахысгьы рылаԥш ҳхызаарцы,
нас, издыруада, Анцәа дҳазхьаԥшыр.
Амҽышаҽны Аҟәа асеминариа иҭоу сҩызцәа цон рыуацәа иҭаку рбара ҳәа, саргьы
срыццеит, издыруаз ҩыџьа ҭакын азы. Ҳахьнеиуаз абаандаҩцәа зҭакыз абаа агәашә
еидчыланы иадгылан ҳәсеи-хацәеи уаа 100-ҩык раҟара, еиҳараҩык аҭакәажәцәеи
алыгажәцәеи. Изусҭда ҳәа уҵаауазар, зегьы аԥсацәоуп. Абаандаҩцәа рбара аамҭа
мааицызт...
Аамҭа анааи, аиҳабы дааины ишәҭахқәада ҳәа дразҵаан, ашәҟәы ианиҵеит. Убра
итәаз аҭаҳмадцәа, аҭакәажәцәа рыбжаҩык рыҷкәынцәа дыдмырбеит.
Ирыхьзеи ҳәа
ианрызҵаа, еисын, аҟарс иҭакуп ҳәа рарҳәеит. Уи анраҳа, еибарҵәыуо рышьҭахьҟа
иқәланы ицеит. Рхәы (афатә-ажәтә) иааргазгьы
анагара ҟалом ҳәа рарҳәеит, урҭгьы
рыманы
ицеит.
Сара абаа аҩнуҵҟа санҭала, сгачамкны сынхеит:
иҭакыда ҳәа уҵаауазар, шамахамзар, зегь аԥсацәоуп. Џьоукы-џьоукы ауаҩрҳәра, аӷьычра моу, кәтык ахәда ӷәӷәаны
ирзыхҵәарым ҳәа ззуҳәаша уаауп, арахь аҟарс иҭакуп; реиҳараҩык аџьма хьышьцәа,
агамла хьышьцәа, акамбашь хьышьцәа роуп. Дырҩегьых – иахьҭаку ргәы иалазароуп,
арахь еисуеит, аус цәгьа рхы иарҭоит, каҳа изхара каҳа иауам ҳәа.
Аҭаҳмадацәеи аҭакәажәцәеи уи шыргәырҩауа, раџьал аанӡа иԥсып... Дара иҭакугьы
абахҭа изҭыҵуагьы анцәа идырп. Уи уҳәаргьы, дҭыҵыр, дызҿыз деиҭалагоит, иаҳагьы
ҿыцбарах ибаны.
Сынтәа, иануар азы Ҷлоутәык аԥсхәы иуан. Даараӡа уаҩ бзиак иакәын, абжьыуаа зегьы иеицырдыруаз уаҩын. Аԥсхәы зуеит ҳәа даналага, иуацәа зегьы иреиҳәеит аԥсхәы
шиуаз. Аԥсхәы уаҵәы иураны иахьеиԥш, иуацәа гәакьацәа ҳәа имаз аԥсаҭатәқәа ааргеит:
ацәқәа, ашьтәқәа, урҭ рхыхь ахьанаԥ рацәаны.
Аԥсхәраҿы абжьыуаа, ҽышькыл зшьапы кылазкхьаз аӡә даанмыжькәа, зегьы еизеит.
Афатәқәа аадырмазеин,
чара бжара рухьаны, ахылаԥшҩы ималциацәа ицны, ашьаԥа
ажәлар ахьтәаз ирыкәшаны иаагылт. Ахылаԥшҩы ҩыџьа-хҩыкҟа амалциацәа ицны
иныҵалеит ашьаԥа. Ишыҵалаз еиԥш иԥкаауа, зегьы рабџьар аарымхуа, абасҟатәи
жәлар убри ашьаԥа иҵаз, абџьар ҳәа змаз акы аанмыжькәа иаарымырхит, џьара
ҳәызбакы, ҟамак аанымхазар. Убас ахылаԥшҩы иеидара икәеи имаӷреи рҭәны дцеит
ишьҭахьҟа иҭыԥ ахь, Очамчыраҟа.
Ажәлар аԥсхәы ҳарҽеиуеит ҳәа еизаны ишыҟаз, ирыхь рзымдырӡауа, гәҩарак
шрымаӡамыз, рабџьарқәа акы аанмыжькәа ирҟәныжәжәаны, ирыманы
ицеит.
Аҵареи алахтреи рзы ари ҳ-Аԥсны рышьҭахь игылоуп абри Аахыҵ-Кавказ амилаҭқәа
рҿы. Избан акәзар, анхацәа рахь ҵара змаз, ҩыџьа-хҩык рыда, рыжәлар рзы, анхацәа
арыцҳацәа рзы аус зуа, шамахамзар,
уаҩ, дубомызт. Убри аҟынтә ажәлар аҵара, алахтра изакәз, измааназ рыхшыҩ иҭазгалаша ауаа маҷҩын. Уи анаҩс, ажәлар – анхацәа
рыхшыҩ, аҵара иазырышьҭӡаргьы, ҵашьа рымамызт.
Николаи ихаан аҵара здырҵоз апомешьчикцәа, акапиталистцәа, зымгәацәақәа аткьац ианҵаны иныҟәоз рԥацәа ракәын, урҭ рнаҩс – ҭауади-аамсҭцәеи рыҷкәынцәа. Урҭ
ирҵоз уи акәын: анхацәа, аусуцәа рыжәҩа ақәтәара, рыла аамырԥшра.
Аӡәык-ҩыџьак анхацәа рахь аҵара зауаз, урҭ ҭауади-аамсҭеи рахь зыбӷа ӷәӷәаз,
ирыцҳаршьоз иакәын.
Абри ахақәиҭра ду аныҟала, аԥсацәа – анхацәа рԥацәа Аԥсны азын аус зуаз ааицхыраан, аҷкәынцәа ақыҭа школқәа ирылгахьаз иааганы «Горскаиа школа» ԥыҭҩык
ҭарҵеит. Гәдоуҭеи Очамчыреи «высшие начальные» ҳәа изышьҭоу ирылгақәаз ԥыҭҩык
Аҟәа арҵаҩцәа рсеминариа иҭарҵеит. Арҭ ашколқәа ирылгаз зегьы – хар змам ҳәа
ажәлар ирыԥхьаӡауа иреиуоуп. Ақырҭуа меншевикцәа рхаан арҭ ашколқәа ирҭаз
рныҟәгара ҽеимызт, аха усҟангьы гәаҟрыла иаҿын. Асеминариа иалгаз, мчылакә,
хаалакә, ԥыҭҩык Қарҭҟа идәықәрҵеит ауниверситет ахь, урҭ рышьҭахь аԥсацәа маҷмаҷ аӡәи-аӡәи еихьыԥшны аҵара иалагеит.
Уажәы ҳаазқәылаз, Асовет мчра Аԥсны иааижьҭеи аԥсацәа ԥыҭҩык дәықәрҵеит
Москваҟа аҵарахьы, ԥыҭҩык – Қарҭ. Убас, уажәы ҳаазқәылаз Москвеи Қарҭи ирҭоуп
имаҷҩымкәа аԥсуа нхацәа рԥацәа. Аҟәа арҵаҩцәа ртехникум иҭоуп аԥсацәа уаа
ҩынҩажәи хәҩык раҟара, ашьхарыуа (горскаиа) школа ҳәа изыԥхьоз иҭоуп уаа
хынҩажәаҩык раҟара, Аҟәа аҳәсахәыҷқәа рышкол аҿы иҭоуп жәохәҩык раҟара
аԥсацәа рҭыԥҳацәа. Урҭ рнаҩс Нина Чачба лыбзоурала
Қарҭҟа ҩынҩажәижәаҩык раҟара аҷкәынцәа – Аԥсны аԥацәа аҵаразы ицан иҟоуп.
Убас ҳ-Аԥсны аԥацәа аҵара иамоу, ауезд школқәа рҿы иаԥхьо аламкәа, Аҟәа, Қарҭ,
Москва ирҭақәоу уаа ҩышәҩык инарықәгәыӷәуа иҟоуп. Абри аҟынтә шьҭа ҵарала, Симон
аԥсуа иҳәан еиԥш, ҳ-Аԥсны хәышықәса, фышықәса рыла уаҩы дақәгәыӷратәы
иҟоуп, егьырҭ аҵара змоу амилаҭқәа ԥыҭҩык реиԥш аҵара роуп ҳәа.
Ажәытә алаҳәа еиқәаҵәа Николаи ихаан, аԥсацәа зыԥхӡашала крызуаз рԥацәа
аҵара иақәиҭыртәуамызт. Шамахамзар, нхаҩы ҷкәынак аҵара ду шԥаиоушаз, аҵара
иоургьы, уи ибӷа кәадан есқьынагь; аԥсуа литература, усҟан зынӡа имаҷӡаз, дацхраар
иҭахызаргьы, игәҭыха шигәҭыхаз даанхон, абӷеи ацхыраареи ахьимамыз аҟынтә.
Аӡәи-ҩыџьеи анхацәа рԥацәа, аҵара зауз, ирулакгьы аус бзианы иазыруит,
ҳбызшәалагьы ашәҟәқәа ҟарҵеит.
Ус ишааиуаз, ареволиуциа ду аныҟала, аԥсацәагьы ари аԥсҭҳәа иаҳхажьыз ҳхыҵыр иҵегьы ҳлитература ҳацхраап, иҳарӷәӷәап, ҳашьцәа ҳаиҵбацәагьы аҵара
роур иаҳа ҳусқәа ҳарҽеип шырҳәоз, аменшевикцәа рпалачқәеи дареи иаахатәеит
Аԥсны, аԥсуаагьы, иубаз еицәа убеит ҳәа, иаҳагьы еицәаз иақәшәеит. Аԥсны азы
аус зуаз 1921 шықәса рзы, Ар ҟаԥшь рымч ала, аԥсҭҳәа лашьца ҳхырцеит, аҿарақәа
ирацәаӡаны ашколқәа ирҭалт, ҳаԥсуа литература аусура
иалагеит. Ашколқәа рҿы
ажәытә ҳазқәиҭымыз «Аҩра-ҵара агәыԥ» шьақәҳаргылеит, аҿар игылазгьы,
уи азы
реиҳабацәа аус шыруаз еиԥш, иазааԥсо, зхы иамеигӡо жәпаҩуп. Урҭ шьҭа рыбӷа
ӷәӷәоуп реиҳабацәа рыла, аус рызуазар рџьабаа ыӡуам, ацхыраара
рырҭоит.
Нагӡара роуааит ҳаԥсуа литература азы џьа збахьоу
ҳаиҳабацәа: С. Ҷанба, Д. Гәлиа,
А. Ҷоҷуа, убас егьырҭгьы. Ҳара ишәыҵагылаз аҿар, шәеиҵбацәа аӡәк иеиԥш ишәаҳҳәоит
ҳаштәам, иҳалшауа ала ҳшааԥсауа аԥсуа литература арӷәӷәаразы.
Уажәшьҭа ахакәиҭра анҳау, ҳара аԥсуаа, егьырҭ ҳҩызцәа амилаҭқәа реиԥш, ҳалагап
ҳлитературазы аусура;
избан акәзар, бызшәа мырӡгас иҟоу алитература ауп; злитература ӷәӷәахаз – ибызшәагьы ӷәӷәоуп.
Убри аҟынтә, уажәшьҭа аҵарахьы абӷа анҳау, аԥсуа интеллигенциа анырацәаха,
ҳгәылацәа, ҳаиҳа зхы иахәахьоу русушьа шьҭыхны, доусы иаадыруа еицырхырааны,
иаамҭоуп аус аауразы.
Аҟәа арҵаҩцәа ринститут иҭақәоу аԥсацәа, ҳхы ааилаҳкын, ус ҳҳәеит: «Ҳалагап аусура, убри ала ҳаиааип аҵарадара». Ари ажәа иаҳҳәаз, сгәаныла, ихаҵаны исымоуп,
инаҳагӡоит ҳәа, ҳусушьа злазбауала.
Ари сынтәа иаԥшьаагеижьҭеи, есымша иҭҳажьуеит аԥсуа литература журнал «Аҿар
рыбжьы» ҳәа. Уи анаҩс, нас хымчыбжьа еизаагоит Аҟәа аҩныҵҟа аҵара змоу аԥсуаа,
ҳарзаԥхьоит ҳжурнал, даргьы
ацхыраара ҳарҭоит.
Ажәытә анхацәа раарыхра рҭирцы ирыманы Аҟәа ианаалак, абжеиҳараҵәҟьа
рыԥхьарҭа (постоялый
двор) ирцәагон. Аџьықәреи ма аҩы иааргаз ҳасаб цқьа иазырур, рџьабааи раагаԥсеи ахә аҟара акәын ироуаз.
Уи сызлацәажәо ажәытә аурыс ҳәынҭқар ихаантәи ауп. Аҵкысгьы еицәан аменшевик палачцәа рхаан. Усҟан ҭитәыс анхацәа иааргоз хәы амамызт,
иаҭнырхуазгьы
рыԥхьарҭақәа иргон, анхацәа ихьыжә-кәыжә, имида-гәидаха иқәланы аҩныҟа ицон.
Уажәы, ҳаазқәылаз, Асовет мчы анааи, ҳ-Аԥсны иахьазеиԥшыз – Аҟәа ихдыртит
«Анхаҩы иҩны».
Ақыҭантә аус зманы ақалақь аҿы иаауа анхаҩы, дааздәылҵыз иҩнеиԥш иԥхьаӡаны
днеиуеит Аҟәатәи аҩнаҿы. Уа ирахәгьы иаргьы ишрықәнаго, иҽеины аҭыԥ роуеит, аухагьы, аицәажәара аан, иаҳауеит ажәабжьқәа – анхаҩы иаҳараны иҟақәоу.
Атеатрқәа, ма ацирк аҿы ахәмаррақәа аныҟоу, «Анхаҩы иҩны» иахылаԥшу анхацәа
иманы дцоит.
Анхаҩы адвокат диҭахызааит ашәҟәы иирҩрацы, ма даҽа уск азы, адохәҭыр
диҭахызааит – ачымазаразы,
зегьы уа иҟоуп казенла анхацәа рзы. Аба ма даҽакы аҩны
иамаҭәоу акы ааихәарц иҭахызар, иауеит
иара уа «Анхаҩы иҩны» аҵаҟа иҟоу «Анхаҩы
идәқьан» аҿы.
«Анхаҩы иҩны» ихтны иҟоуп акрыфарҭа анхацәа рзы, ихтраны иҟоуп дара рзы абанагьы.
Убас анхаҩы иҭитә иманы ақалақь аҿы данааилак, харџь ҟамҵаӡакәа иҭины,
дхәаахәҭны дцоит.
Ари Аҟәатәи «Анхаҩы иҩны» аадыртиижьҭеи митәык ҵуам, аха уи анхацәа
рзы акы еиԥшымкәа ихәарҭа дууп. Уи Аҟәатәи «Анхаҩы иҩны» еиԥш иаадыртраны иҟоуп ауездқәа рахьгьы аҩынқәа. Усҟан анхаҩы иҵегьы ихы дахәашт, еиҳагьы
дманшәалахашт.
Абас анхацәа, аус зманы ақалақь аҿы иаауа, ишырҭаху еиԥш русқәа рҭыԥ иқәҵаны,
рыхныҟәгаразы харџь мыцхә ҟамҵакәа, иҭынчны, доусы рыҩнқәа рышҟа ақыҭахь
ицоит.
Нагӡара аиуааит «Анхаҩы иҩны»!
Аԥсуа бызшәеи алитературеи ракадемиа – Аԥсны аҵара ус азы жәлар ркомиссариат
анапы аҵаҟа иҟоу ҳәынҭқарратә усҳәарҭоуп.
Академиа иуснагӡатәны аҿаԥхьа иқәнаргылоит: аԥсуа бызшәеи, аԥсуа жәлар
рқьабзқәеи, рҭоурыхи, ркультуреи аҭҵаара; аԥсуа шәҟәҩыра бызшәа арманшәалара
аԥсуа милаҭтә литература ашьҭыхра; абарҭ азҵаарақәа ирызкны анаукатә кадрқәа
разыҟаҵара.
Иара аҿаԥхьа иқәгылоу адҵақәа рынагӡаразы, академиа иазаарго аусумҭақәа
ирыхәаԥшуеит, еилнаргоит,
иара аҩныҵҟа аус зуа атемақәа рнаҭоит, аконкурсқәа
мҩаԥнагоит, аусумҭақәа (еиӷьу) ҳамҭала иазгәанаҭоит.
Академиа еиҿкааны имҩаԥнагоит анаукатә експедициақәа, алекциақәа, акурсқәа,
аизарақәа, ашәҟәқәа ҭнажьуеит; анаукатә усура зҽазыҟазҵо рквалификациа
(рзанааҭ ус) аҳаракразы (аиӷьтәразы), анаукаҭҵаарҭа институтқәеи иреиҳаӡоу аҵараиурҭақәеи рахь идәықәнаҵоит... Академиа иамоуп иара ахатәы устав, азинԥҟарақәа.
26-ҩык акомисса рцәарышьра
1918 шықәса сентиабр азы, Аахыҵтәи Кавказ аԥсҭҳәа еиқәаҵәа анахаԥаз, иршьит
26-ҩык акомиссарцәа – ахақәиҭразы зхы мшаҭакәа ақәԥара иаҿыз.
Аа-шықәса ҵуеит апартиеи, анхацәеи, аусуцәеи ирыԥхеижьҭеи урҭ ауаа. Аа-шықәса
ҵуеит кәырбанс ахақәиҭразы ишьҭалеижьҭеи арҭ зеиӷьаҟамыз, апартиа иаԥгылаз
Аахыҵтә Кавказтәи акоммунарцәа.
«Апролетарцәа ҭахара рықәм, рус излагаз нарыгӡоит», – иҳәеит Алиоша Џьаԥариӡе
(иршьқәаз дреиуоуп) зда дымцәажәашаз Бақәатәи Асовет реизараҿы.
Бақәатәи апролетарцәа реиҳабацәа ашәақь мца ианадырблызтәи азалымдара
бзанҵгьы ргәы иҭыӡаауам. Арҭ 26-ҩык рҭахара рыхьмыӡӷуп анхацәеи аусуцәеи зегьы.
Уажәы Аахыҵ-Қавказ аҿы зехьынџьара, милаҭ еилымхкәа, зегьы ирымоуп
ахақәиҭра. Ишьақәгылеит арҭ акоммунарцәа зышьҭаз аус, аха дара алхәдан, ирымбеит
ари аԥсҭазаара бзиа – ахақәиҭра. Ижәпаҩуп урҭ реиԥш ахақәиҭразы анышә иафахьоу
ареволиуционерцәа.
Иаҳгәалаҳаршәап ахақәиҭразы зхы мшаҭакәа зыҽкәырбанзтәыз акоммунарцәа.
Урҭ рус ԥсра ақәым, ԥхьаҟа ицоит!
Апартиа, акомҿар, ақыҭсовет еилышәкаароуп аԥхасҭа иҟалаз. Уажәы аӡхыҵра иҟалаз
Аԥсны ақыҭақәа даара аԥхасҭа ду рнаҭеит. Џьара-џьара рымҩақәа, рыҩныбжьарақәа
ӡышьҭрас иахьыҟалақәаз ыҟоуп, ихымҵәар ԥсыхәа змам рацәаҩӡоуп: џьара-џьара
аҩарӡқәа анаарақәа рҿы аҭаҭын, аџьықәреи ахьылаз
иӡәӡәаны акылаӡамызшәа иагеит. Аԥшаҳәақәа, арха ԥсылақәа, аура бзиақәа ахьыҟаз аӡхыҵра иԥхасҭанатәит. Ари
амшцәгьа амҩақәа ахьашәаз, ацҳақәа ахьагаз рацәоуп...
Апартиеи, акомҿари, ақыҭсовети ируалуп иазааԥсараны ари аус. Аԥхасҭа рацәа зауз,
зхы изамыхәо цхыраара зламоу ала ирызныҟәатәуп. Уажә аакьыскьа
қыҭацыԥхьаӡа
ашәҟәанҵарақәа иҟаз ашьҭахь аԥхасҭа зауз, зура аӡы иагаз, зырахә ԥхасҭанатәыз,
зыҩны каҳаз, зыҵла аԥша иканажьыз шәҟәыла ирласны
иалагалатәуп. Ари зыԥшра
аҭахым.
Амш цәгьа ҟалаанӡа аурақәа ашәҟәы ианырҵаз аԥхасҭа заҟа аиуз ишьҭыхны, иаарласны ианаларымгала,
аԥхасҭа рацәаны измоугьы имхқәа анеибгаз
еиԥш иԥхьаӡаны
ашәахтә иқәшәоит. Аӡқәа, адгьылқәа ԥыжәжәаны аӡышьҭрақәа ахьылырхыз, ԥсыхәа
зламоу ала ажәлар еицырхырааны, адамбақәа (аӡышьҭра зыргьежьыша) азыҟарҵароуп.
Мамзар есмышцәгьа аӡы ашьҭра ҿыц арҭбаауеит, адгьылқәа агоит, анхарақәа
ԥхасҭанатәуеит.
Ахақәиҭра ду ҟалаанӡа амилаҭ цәыҵахақәа, амилаҭ хәыҷқәа рыбызшәала ҽрыӷәӷәашьа рымамызт, убри аҿынтә аӡәырҩгьы рыбызшәа рцәыхәанчеит, ирыцәкьаҿхеит.
Дасу иаҳауа ауп ииҵо. Ҩнаҭак аҿы ҩ-милаҭжәлак ҩназар, еиҳараҩык злацәажәо
абызшәа еиҵараҩык хатә бызшәас ишьҭырымхырц алшауам. Ақыҭақәа, амилаҭ жәпа
ахьеиланхо рыбызшәа еилаганы иҟалоит. Ари зхысҳәаауа, Нхыҵ иҟоу ҳашьцәа аԥсацәа
роуп. Митәӡак ҵуам урҭ цеижьҭеи Аԥснынтәи. Даара
иҵуазар 200–250 шықәса ракәхап,
аха арҭ рыбызшәа уазыӡырҩыр иузеилымкааӡақәо рацәоуп. Иажәа аԥсышәала, ма
черқьез бызшәала, ма урыс бызшәала, мамзаргьы ҟарачы бызшәала далагоит. Шамахамзар, иажәа нагӡаны ибызшәала (аԥсышәала) изҳәом...
...Ари зегь ҟазҵо ҳабызшәала аҵара, ҳабызшәала алитература ахьҳамам ауп.
Ҳабӷа анкәадаз аамҭа цеит, иаҳхысхьоу амш еиқәаҵәақәа, арыцҳарақәа ҵҩа рымам, ирацәоуп. Иахьатәи аамҭазы, ахакәиҭра милаҭ еилымхкәа зегьы ианроу, иамҩоуп
егьырҭ ҳҩызцәа, амилаҭ хәыҷкәа реиԥш, ҳаргьы ҳабызшәа шьҭаҳхразы, ҳацхрааразы
ҳлитература.
Амчи, алшареи, аамҭеи ҳамоуп. Ҳаԥсуа литераторцәа еиҳарак ишәыдуп ари аус ду.
Шәара шәамазароуп лахҭым ӷәӷәаны аԥсуа литература ашьҭыхраҿы.
Ақыҭа корреспондентцәа аԥсуа газеҭ «Аԥсны Ҟаԥшь» аҿы аҩра иалагеижьҭеи
шьардак ҵуам, убри аҿынтә макьана цқьа иақәшәом агазеҭ азын астатиақәа, аиҳарак
ажәабжь хәыҷқәа рҩышьа. Шьоукы
ҩба-хԥа ажәа рыла ирҩыша қьаад бӷьыцк адыргоит,
шьоукы иҟалаз ажәабжь еилкааны ирыҩуазар, изажәабжьу хьыӡҳәала данырҵаӡом,
аӡә ииуаз, аӡә ииҳәаз, аӡә дзықәшәаз ҳәа инахыкәша-аахыкәшаны ажәабжь рыҩуеит.
Абарҭ реиԥш ажәабжьқәа митәык рҽигәадырԥхом аԥхьаҩы.
Сынтәа аӡын агазеҭ аҿы аӡәы иааишьҭит ажәабжь еилкаак ари еиԥш ала: «Кәдры
ауезд аҿы, Аӡҩыбжьеи Кындӷи рыбжьара абнаҿы Самырзаҟантәык еигәышәла ихәда
хжәаны дышкажьыз дырбеит. Амаҵура иалоу ацәгьа зуз ирышьҭоуп, аха еилкаам макьана
» ҳәа. Ари зҩыз иааркьаҿны қәнагала иҳаимҳәеит ажәабжь ҿыцк. Самырзаҟантәык аниҳәа, дызусҭу, иарбан қыҭоу дзеиуоу иҳәар акәын, арҭ ракәнеи еиҳаракгьы
иҩтәыз, изимҩызеи?
Абри еиԥш ажәабжьқәа, ажәабжь еилкаақәа, абжа ҳәаны, абжа мҳәаӡакәа аредакциаҿы иааиуа агазеҭ изанылом.
Ақыҭа корреспондент ииҩуа ажәабжь кьаҿзароуп, цқьа еилыргазароуп, изажәабжьугьы еилырганы
иҩызароуп, насоуп агазеҭ иананыло.
Акыр иаԥсоу, инасыԥдахаз сҭаацәа! Саб данԥсы нахыс сысалам шәҟәқәа рҿы
саҟәыҵит ажәа «сзыхшаз» аҩра, избан акәзар хашҭра зқәым, сызҿҳәараз саб анышә
еиқәара дамоуп ихьшәашәаӡа. Уаҳа дызбараны
сыҟаӡам уи сара, уаҳа исаҳараны сыҟам
имҩақәҵагаз иажәа хаа ҟәышқәа. Анаџьалбеит, исхашҭрушь знымзар-зны аџьабаа уи
сара исыдибалахьаз.
Уи иҭахын са суаҩхар, иахьатәи ҳаамҭа ишақәнаго амаҵ дыррала
изуртә еиԥш сҟалар. Аҩны ҳара убасҟак амчымхара ҳашҭагылазгьы, уи дсыцхраауан,
млеи хьҭеи самыркыкәа, аҵара сҵартәы сҟаиҵеит. Мап, уи сара саԥсамхар ҟалап.
Иахьа сара исоуит шәара шәҟынтә ҩ-шәҟәык. Иаартны саԥхьазар, – дыԥсызаап
Қамгьы!.. Ари санаԥхьа, схы ахьызгара сзымдыруа сҟалеит, исханаршҭит раԥхьатәи
ӷьара зқәым сыхәра. Қам дыԥсну?! Исгәалашәоит, ашә дадгылан, лыла ҭраа дсыхәаԥшуа, деиҵақьы дҵәыуа, дгәаҟҵәаҟуа, длаӷырӡырқәақәо исалҳәеит абас: «Уаб иашҭа
дуӡӡа шылашьцаз убома, нан!» Дадын санихәаԥшуа, сгәы сҟажашәа зуеит, аха ҳәашьа
амам уажәы ианысгәалашәогьы сшыҟало. Абас (саб) илакҭа дҭаԥшуаны дыҟазар, (Қам)
дымԥсыр ҟаларын... Аҩны ҩымш сыҟазаргьы, Қам рыцҳа лгәи лылаӷырӡи еилаҵәо
лҵәыуабжь исаҳауаз, сахьцо сзымдыруа сықәнархон. Уи анаҩс аандақәа, аҭәаҟәа
хәыҷқәа, ани-ари, Абас иҟаиҵақәаз анызбалакь, схы агарҭа смоуа сҟалон.
Иаха сара асааҭ 10 рзы сиеит, аха егьа зундазгьы
сызмыцәеит. Абар уажәшьҭа
аҵых 3-сааҭк рҿы инеихьеит, аҷкәынцәа зегьы ҭахәхәа ицәоуп, сара ахагацәа реиԥш
скәеҩӡа стәоуп, изура сзымдыруа,
сгәаҟра гәҭыхақәа абра ианысҵоит ҳәа саҿуп...
Магәа, шәрыцҳасшьоит зегьы, иаҳарак бара, аха иҟасҵарызеи, сус мҩабжара иныжьны
сзыхынҳәуам. Иԥсы ҭазар, игәы иалсуан уи сабгьы, есқьынгьы сара сзы игәаҟуаз.
Сыхаара, саҳәшьа хәыҷы Магәа! Аҵых 12 сааҭ ыҟоуп. Аҷкәынцәа зегьы ацәа рҽарҭахьеит. Адәахьы иҵаауеит. Акыр сааԥсоуп, аха уи агәхьаа мкыкәа исҭахуп ибзызҩыр
ажәақәак.
Абыржәыҵәҟьа ҳақәҵит адәыӷба. Ныҟәара ҳаҟан Волховстрои (Ленинградынтәи
уаанӡа ибжьоуп 105 верс.) Ишыббо, уажәы Ленинград сыҟоуп. Ҳинститут аҟынтә ҳаицуп
30-ҩык. М. Гадлиеи, М. Аҳашбеи, сареи ҳаицыҟоуп. Иаабеит Смольни, абра акәын
аусуцәа рдепутатцәа реизара ду ахьыҟаз, абра иҟан Ареволиуциатә Комитет, абра акәын
тәарҭас иахьимаз Ленин. Ҳнеины иаабеит иара убас Аӡынтәи Ахан, Петропавловтәи
абаа (ареволиуционерцәа ахьҭаркуаз). Уаҵәы ҳцоит Аҳәынҭқар иқыҭахь (Царское село)
– 25 верс бжьоуп уанӡа Ленинградынтәи... Финтәи аӡыбжьахала ҳаваланы, уажәы
ааигәа еимаадеит Ленинград. Аангыларҭа ҭыԥс иҳамоуп Урицки ихьӡ зху ахан, ара
акәын иахьыҟаз III-тәи аконгресс, аусуцәеи асолдаҭцәеи рдепутатцәа р-Совет, уажәы
ари ахан аҿы иҟоуп Акоммунисттә университет.
Аԥсны Асовнарком ахантәаҩы Н. Лакоба иахь
Арзаҳал
Иаҳхысыз ашықәс азы Қырҭтәылатәи Акомпартиа Аԥснытәи аобком абзоурала сара
акомандировка сырҭеит Москва Ажурналистика аинститут ашҟа, уаҟа аҵара сҵоит
абыржәыгь. Исоуеит 10 мааҭк астипендиа, уи арҵага шәҟәқәа раахәара заҵәык ауп
изызхо. Аӡын маҭәа амамзаара иахҟьаны ҵыԥх, шамахамзар, сҩызцәеи сареи ҳзыҩназ
ауадаҿы стәан, аҵарахьы анеираҵәҟьагьы сцәыуадаҩын. Сзыхшаз сҭаацәа рахьтә
ацхыраара сақәгәыӷуам, избан акәзар, Москва аҵара санҭала ашьҭахь саб дыԥсит,
иаанхеит аусура злымшо 6-ҩык. Арҭ зегьы ацхыраара рҭахуп, аха сара срыхәартә еиԥш
алшара сымам.
Абри арзаҳал ала сшәыҳәоит аҩыза Саџьаиа уажәраанӡа иауаз астипендиа
сзаушәыжьразы, избан
акәзар, уи сынтәа аҵарахьы дцом, насгьы убри ала сҵара
еиԥымҟьартәы алшара сышәҭаразы.
Ари зыҩуа Ажурналистика аинститут астудент .
Иуа Абас-иԥа Коӷониа диит 1904 шықәсазы Кәтол ақыҭан. Иаб хаҵарԥысс ҳәа
имазгьы иуа аӡә заҵәык иакәын. Аа-шықәса анихыҵ инаркны, ихшыҩ аҵара излазцоз
гәаҭаны ақыҭа школ дҭарҵеит.
Ақыҭантәи ашкол даналга аҽазыҟаҵара иманы Аҟәа арҵаҩцәа ртехникум
даанахәеит. Араҟа аҵара иҵон фышықәса.
«Абысҟатәи ҵатә, – иҩуеит М. Аҳашба џьара, – ашкол аҿы иҳарҭоз рҟны Ваниа
џьара даҿахо сымбацызт, исмаҳацызт. Иҩызцәа шьардаҩык егьарааны изырҳәо
исаҳахьан, абри ианбеиҵои абас, ашәҟәыԥхьара мыцхәы иҽадицало аабаӡомеи
ҳәа».
Агәеилыхреи агәеилцара бзиеи ахьимаз даара ргәы дақәшәаны дыҟан аҵаҩцәеи
арҵаҩцәеи.
1921 шықәсазы, Аԥсны асовет мчы анышьақәгыла, Иуа акомҿар далалеит.
Иҩызцәа аҵара ицызҵози аус ицзухьази изларҳәо ала, араҟа пату иқәын,
қәнагалагьы аус иуан.
1925 шықәсазы арҵаҩцәа ртехникум даналга, Москва ажурналистцәа ринститут
ашҟа ддәықәырҵеит. 1928 шықәсазы аҵара далгарц маҷӡак шигыз дычмазаҩхеит. Ииуль мза 14 рзы ачымазара ихьыз имч мырхакәа ибзазара аԥсахит.
Иуа аҩра далагеит атехникум данҭала инаркны. Даара дазҿлымҳаны, ҳаҭыр ақәҵаны аус азиуан аԥсуа литература, даараӡа идуун иусура усҟан иҟақәаз акружокқәа
рҿы, дашьҭан аԥсуатә журнал ашьақәыргылара. Уи аҟара иҽцәырымгаӡакәа даҿын
аҩра. Ахырҽхәара, иҟасҵаз дууп ҳәа аҳәара ицәымӷын уи, бзиа ибон аус дызҿыз.
1925 шықәсазы иҭыҵит иҩымҭақәа еизганы. Арҭ аҩымҭақәа рҿы Иуа иааирыԥшит
абаҩхатәра замана. Ашәа бжьы зхоу ажәала иҩқәоуп арҭ ажәытә ажәабжьқәа.
Арҭ ажәытә ажәабжьқәа «апоемақәа» ҳәа хьӡыс изманы иҭыҵыз, ажәлар рҳәамҭақәа
ирылхны ишьақәыргылоуп, аха иацҵатәуп, арҭ ажәлар рҳәамҭақәа уи дрызнеит
напҟазарала, насгьы иаарҳәны поетикатә формала еибиҭеит.
Ажәлар рҳәамҭақәа Иуа излаиҩуаз аформа аҳасаб ала уахцәажәозар, ажәлар
ирҳәамҭоуп мацара аҟны уаангылар азхаӡом, избан акәзар, Иуа излеиҩыз ала, урҭ
исахьатә ҩырахеит, шьҭа ажәала иҩу алитература ҳәа изышьҭоу иалаԥхьаӡоуп.
Ас ахьысҳәо ажәлар ҳәамҭақәеи асахьатә ҩырақәеи ҵангәарак рыбжьасҵо џьышәымшьааит. Урҭ реиԥшымрагьы зынӡак мап ацәкра аҭахым, аха уи ашьақәыргылара
уажәы аус инахыҳәҳәаны иҟоуп.
Аҭоурых аҿы игәаҭоуп, алитература ҿыц ианҿио аамҭазы ажәлар рҳәамҭақәа
маҭәахә дуны иҟан.
Ус акәӡоуп аҿиара ишалага абырзентә, аримтә, афранцызтә, аурыстә, убас иҵегьы
алитературақәа. Иара убри амҩала ашьапы акхьеит аԥсуа литературагьы.
Нас ирҳәозеи урҭ ажәлар рҳәамҭақәа, насгьы урҭ ҳҵараны, еизаагараны изахәҭоузеи?
Ажәлар рҳәамҭақәа иаҳдырбоит ажәлар ҟазшьас ирымаз, рзаанаҭ, рҭоурых хҭысрақәа, класс ҳасабла дасу рхәыцра зеиԥшраз.
Аҳ, аҭауад, аамысҭа, анцәа, ашацәа злоу аҳәамҭақәа ртәгьы ҳара иаабозароуп уаҟа
дунеи аилкаараз ирыҵанакуа, абри аплан алоуп ишахәаԥшуа ари азҵаара Марксизм-Ленинизм.
Иуа Коӷониа иҩымҭақәа ари зыӡбахә ҳамоу ашәҟәы ианқәоу хьӡыс ирымоуп: «Абаҭаа
Беслан», «Мшәагә-кьаҿи Папба Рашьыҭи», «Ашәы Данаҟеии аҟарач Бакәыкәи», «Хмыҷ
шәарыцаҩ ныҟәаҩы», «Зосҳан ачбеи жанаа Беслан иԥацәеи», «Наҩеии Мзауҷи».
Абарҭ реилыргара ҳҽазаҳкып уажәы. Аиаша ҳәатәуп, арҭ иргәылоу иахьа уажәраанӡа
уаҩы дахымцәажәацт, ирыҵанакуагьы еилкааны иаарыԥшым.
Иҟақәоуп ус аҳәан-ҳәахқәа, аха урҭ уи аҟара уаҩ дрызхьыртәы иҟам.
Ус анакәха (уи иашаҵәҟьаны ус ауп), иаҭахуп арҭ хыхь зыӡбахә сҳәаз аҩымҭақәа
иргәылоу қәнагала цқьа раарԥшра.
Иуа иҩымҭақәа уалс ирыдиҵо аԥхьатәи абӷьыц аҿы иҳәоит:
Аҳы, сышәҟәы, уԥырла,
Тәамҩахә умамкәа уцала,
Ажәытә жәабжьқәа наҳәала,
Закә аамҭазгьы дырҳала.
Ацәгьа иашьҭоу уҽирбала,
Уи иалҵуагьы ирҳала,
Дзышьҭалаша ирбала,
Умтәаӡакәа угьежьла.
Хәыҷгьы-дугьы уҽдырбала,
Ахамаԥагьа дахьырхәла,
Дышуаҩагоу иҽԥныҳәала,
Феида шимам ирҳала.
Даҽаџьарагь абас ала дахцәажәоит уи:
Ажәытә уаа ражәабжьқәа
Ианысҵоит ашәҟәы,
Изаҳауа иргәалашәап ҳәа
Абри еиԥшқәа шәкы.
Саҟәыҵыр, исымҩыр,
Ибжьаӡӡоит иара,
Иахаану маҷхар,
Ирхашҭӡоит жәлара.
Арҭ аҩымҭақәа ирыдиҵоз ауал хымԥада ииашоуп.
Абарҭ ажәытә ажәабжьқәа, ажәлар рҳәамҭақәа иаҳдырбоит ажәытә иҟаз закә
аамҭаз.
«Абаҭаа Беслан» иаҳнарбоит ажәытә абзиаеибабара иахылҿиааз аусқәа зеиԥшраз,
уи азы рхы шҭеибаҽҽуаз.
Абаҭаа Беслан акры змаз уаҩын иаамҭала. Ари аҩымҭа еилкааӡаны иаҳнарбом Беслан дзакәыз аиаша, аха ашәҟәы иаҳнарбо амаҷ-саҷқәа рыла, насгьы гәныхәҵысҭала
даҽа ԥыҭкгьы нацҵаны Беслан дзакәыз маҷк хырхарҭа ҳәа аиоур алшоит.
Ҵоуп, Беслан даныԥсуа иуасиаҭ аҿы иҳәоит: «Сашьа арахә ирыцу, хьчарада егьыззымдыруа, адырра сызишәҭ», – ҳәа, аха ари ауасиаҭгьы иаҳнарбом Беслан илакҭа.
Еиҳа ииашахоит иаҳҳәар, Беслан иашьа Баҭаҟәа дыхьчазаргьы (иҟамлари арахә
ӷәӷәаны ирымазҭгьы) малла икәадам аӡә иакәны.
Ари инахганы даҽакы уҳәартәы аҩымҭа егьыунарбом. Араҟа ҳаилазго Беслан
инхара-инҵыра ахьаҳзымдыруа ауп, уи ари аҩымҭаҿы иарбам, убри аҿынтә вба
амамкәа ари азҵаара ашьақәыргылара уадаҩуп.
Абаҭаа Беслан ихҳәаақәоу рымоуп Нхыҵтәи Кавказ ачерқьезқәагьы.
Аԥсни Нхыҵи излеицәыхарамзи аԥсуааи нхыҵааи реиҭанеиааирақәеи, реиҿцаарақәеи рыбзоурала Абаҭаа ихьӡ арҭ аҩ-уаажәларк ирзеиԥшны иҟалеит.
Нхыҵ ишеилыркаақәаз ала, Абатов (Абаҭаа уаҟа ус ауп ишишьҭоу) дҭауадын. Абаҭаа
ихҳәаақәоу раԥхьа изхәыцыз аԥсуаа ракәу, черкесаа ракәу макьана еилкаам, насгьы
абаҭаа дызламаҷмыз узырбо акык-ҩбак ыҟоуп аҩымҭаҿы:
Нхыҵи-Аахыҵи ихьӡ еиныҩхьан,
Ахан-иԥацәа рҿгьы инаӡахьан,
Аԥсуа хаҵа Беслан
Ихьӡ хаа гаӡахьан.
Мамзаргьы:
Иара ихьӡгьы наҩхьан
Ҳаниф хаа лҿы,
Аԥсуа хаҵа иҩашьам
Дшааӡаз аԥсны.
Иҵегьы:
Аԥсны иааӡаз Абаҭаа
Дыхиан зегьы рзы.
Арҭ хыхь иаагақәоу иаҳдырбоит абаҭаа дызусҭоу, аха урҭгьы еилкааӡаны иуарҳәом
Беслан дҭауадуп ҳәа, гәныхәҵысҭала иумҳәозар, амала ишакәхалакь Беслан малла
иӷәӷәаз, ахьӡ ду змаз, ацәгьоура знапаҿы иҟаз ныҟәаҩык иакәын. Ари азҵаара маҷк
еимактәушәа иҟоуп, аха иауроуп хырхарҭак наҟ-наҟтәи аилкаарақәа рыла.
Аӡәи аӡәи еиԥшымкәа ажәытә жәабжьҳәацәа рҳәамҭақәа еиҿырԥшызар, издыруада ари азҵаара иҵегь еилгахар, насгьы Беслан дзакәу аарԥшразы краҵанакуеит иара
уи ажәабжь зҳәамҭоу класс дзеиуоу. Иршәырҳәеишь классла еиԥшым аҳәацәа Беслан
иажәабжь, убысҟан ижәбоит урҭ рҳәамҭақәа шеиԥшымхо, избан акәзар, дасу классла
изеиуоу, изланаало аҳасаб ала иахцәажәоит.
Абас ауп сара сгәы ишаанаго абаҭаа Беслан еилкаара шақәнаго ҳәа, даҽа хырхарҭак
аҭара ани хыхь исҳәаз ҟаҵахаанӡа, аушәақә шьақәгылашьак азыԥшаара уадаҩуп.
Иаҳҳәап, Абаҭаа Беслан Нхыҵтәи аҳәамҭақәа дҭауадуп ҳәа дрыԥхьаӡозар, ҳара
ҳтәқәа рҿы уи инахыҳәҳәар моу амамкәа иҟам.
Хьӡык ауп уахьгьы арахьгьы имоу, аха уаҟеи араҟеи ирыҵанакуа изеиԥшымхаргьы
ауеит. Ус иаҟазшьоуп ажәлар рҳәамҭа.
«Мшәагә-кьаҿи Папба Рашьыҭи» аҿы иаабоит егьызлаӡам аԥсуа ҵас иахҟьаны
иҟалаз, иҟалазгьы қәылароуп, еимҵәароуп.
Изусҭқәадаз Мшәагә-кьаҿи Папба Рашьыҭи? «Арҭ гәамчлеи ҟазшьалеи еиԥшымызт
ҟаимаҭк».
Мшәагә-кьаҿ д-Аӡынбан,
Дал ақыҭан дынхауан,
Уахьихәаԥшуаз дуаҩасан,
Хаҵа кьаҿыс дрыԥхьаӡон.
Шәарыцара Ерцахә дцон,
Шәарах жьыла дчалон,
Мазарала дыхиаӡан,
Инхо аӡә ила деиқәшәаӡан.
Ажәак ала, ибаӷьаӡа инхо ззырҳәоз нхаҩын Мшәагә-кьаҿ. «Мшәагә-кьаҿи Папба
Рашьыҭи рҿы» иаабоит аҵас бааԥсқәа ирыхҟьауаз.
Папба Рашьыҭ Нхыҵи Аахыҵи дрыбжьан, уахгьы ҽынгьы дныҟәаҩын (шьҭа уахгьы
ҽынгьы изеиԥшын).
Ари еиҳарак дцалон,
Наҟ Нхыҵҟа дҭаӡан.
Ҭынхеи-дыри ирҳахьан,
Ицныҟәозгьы рацәаҩӡан.
Зны иҩызцәа иман дылбаан диҭааит Мшәагә-кьаҿ, аԥшәма инкажьны ишьит
цәаӷәацәк, насгьы иаанхаз акәац аӡа асасцәа амҩаныфа иаҳәаз ириҭеит. Уи хьмыӡӷишьеит Папба Рашьыҭ, бзиала аԥшәма дшизымнҟәогьы дмақарны дықәҵит. Абри
ауп изыхҟьа арҭ ирыбжьалаз аус. Аха насгьы еиҳарак Рашьыҭ ихьмыӡӷишьо, «Нхыҵаа
рҭакәажәцәа сагьдырцәажәом зынӡас» ҳәа ауп.
Ари иаҳнарбоит усҟан ауаажәлар ргәы иаанагоз (общественное мнение) митәы
шыԥнаҟоз, избан акәзар, Апапба еиҳарак хьаас иҟаиҵо Нхыҵтәи аҭакәажәцәа
сдырцәажәом ҳәоуп.
«Ашәы Данаҟеии аҟарач Бакәыкәи» ари иаҵанакуа иҵегь даҽакуп. Ашәы данаҟеи дхаҵаӷәӷәан, дынхаҩын, Нхыҵи Аахыҵи дрыбжьан, бжеиҳангьы ахра цәгьақәа
дрыбжьаӡан.
Нхыҵ иааӡаз аҟарач Бакәыкә уигьы уаҩы ӷәӷәаӡан. «Уаа шәҩык ихьыԥшын».
Иҩызцәеи иареи деиқәных
Ашьха дшыҟаз ԥхынрак,
Аԥсныҟа дылбаан
Еимиҵәеит жәларак.
Ари хьмыӡӷишьеит Ашәы Данаҟеи, иҩызцәагьы иманы Бакәыкә иҭыԥ дақәлеит.
Ашәы Данаҟеи дихцәажәеит амцхәӡагьы дырҽхәаны:
Аԥсны агәы змаз аԥсуа хаҵа,
Даарылаҩит атәылақәа...
Аԥсуа хаҵа, Аԥсны иарԥагьаз
Ашәба, арха згәы архаҵаз...
Аҟарачқәа рцәа иҭаирсит.
«Маршьанаа шықәибахуаз» иаҳнарбоит ашьоура иахҿиаауа. Ҵоуп, «Маршьанаа
шықәибахуаз» ҳәа аҳәара цқьа иманшәалам, избан акәзар, аӡәык, ҩыџьак Маршьанаа
еибарԥсызаргьы, егьырҭ ирхьыԥшны иҭахоз хараӡа еиҳан.
Аишьцәа рыда инҵәазгьы
Жәпаӡа ирацәаҩӡоуп,
Харада иҭахазгьы
Шьарда ижәпаҩӡоуп.
Аиаша ҳҳәарами, араҟа ахьанҭара зегьы зыхәда иқәыз урҭ Маршьанаа ирхьыԥшыз
роуп, урҭ ракәын арҭ аибашьрақәа рҿы игәаҟуаз, ашьа казҭәоз. Ас ԥҳәыс уск инахҟьаз
иқәнахуа иҟамызт Маршьанаа, урҭ ықәызхыз апролетариат револиуциа ауп.
Араҟагьы иаабоит ажәытә ацәгьаҳәара, аҵас бааԥсқәа ирыхҿиааз.
Абри еиԥш ала иқәибахт
Аишьцәа наҟ-ааҟ.
Ацәгьаҳәацәа ирыбжьалаз
Зынӡа иҭадырхеит.
Ари ала иаабоит И. Коӷониа ари ажәабжь «Маршьанаа шықәибахыз» ҳәа хыс иаҭаны
дзыхцәажәо Маршьанаа зегьы ракәӡам, уи дзыхцәажәо аҩбиԥарак роуп («аишьцәа
наҟ-ааҟ»).
Уажәраанӡа дзыхцәажәақәоз аҩымҭақәа иргәылаз ақәылареи аԥҳәыс аагара иахҿиааны иҟалази, ацәгьарақәеи, ашьауреи, ацәгьаҳәареи, ма аҵас бааԥсқәеи
ирыхҿиаақәаз ртәы ауп.
«Зосҳан ачбеи Жанаа Беслан иԥацәеи» рҿы иаабоит ажәытә ҭауади аамысҭеи
анхацәа шырҭиуаз, тәыс ишыҟарҵоз, Ажанаа дынхаҩуп, аха уи аҩымҭаҿ иаарԥшым,
амала Ажанаа дшынхаҩу атәы уаҩы агәра игартәы иаҳәауеит ауп, иара уи аҭыӡшәа
цқьа издыруа аҭаҳмадцәа рҿынтәи, насгьы иахьа уажәраанӡа инханы иҟоу Жанаагьы
анхацәа ҳәоуп ишрыԥхьауа.
Шаԥсыӷ инхоз Зосҳан ачба
Дуаҩ дуун иаамҭала,
Иара итәылаҿ инхоз ажәлар
Аҳас дрыман имацара.
Кыр имазкуаз наҟ дықәицон.
Дышихәаԥшуаз, ихә иҭнихуан,
Иара иқыҭан дуаҩыцәгьан,
Дызҭахымыз рхы хисон...
Уи аамҭаз иара иқыҭан
Жанаа Беслан иԥацәа нхон.
Арҭ маҷымызт, ааҩык ыҟан,
Гәи шьамхылеи иџьбараӡан.
Заанаҭс ирымаз арҭ еиҳарак ныҟәаран. Аӡәы ҳицәшәоит ҳәагьы ргәы иҭамызт. Арҭ
арԥарцәа ҭауади-аамсҭеи ирыххәыцуамызт.
Абри аҿынтә:
Зосҳан ачба игәамԥхеит
Жанаа Беслан иԥацәа,
Иқәихӡарцы дашьҭалт
Ирласшәа зынӡа.
Ааигәа-сигәа, ма наҟ хара ршьа зураҳәа ҭынха дышрымамыз неилкааны уахык
дрықәлеит аҭауадцәа рҿынтәи ацхыраара имаз абзоурала. Жанаа Беслан иԥацәа
ықәихит:
Раҳәшьцәа аҩыџьагьы баандаҩыртәит,
Рырахә-рышәахә зегьы ргеит,
Маҭәа-ҩыҭәа акы нырмыжьт,
Рынхара-рынҵыра рбылӡеит...
Ҳәсеи хацәеи шааԥшуаз
Иқәихит цәгьала,
Дгьыли баҳчеи иҟаз
Итәитәит зынӡа...
Уи абышьҭрак еимырҵәаз
Ибжьаӡӡеит зынӡа,
Еиқәҿаҳәа иргаз
Иртәыртәӡеит изгаз.
Иуа иҩымҭақәа злихыз ажәытә жәабжьқәа рҿы ҳара иаабаӡом классла аиӷара,
аиқәымшәара зҵазкуа. Уи даара гха дууп, избан акәзар ажәытә жәабжьқәа рҿгьы иҟоуп
классла аиқәымшәарақәа аазырԥшуа жәытә жәабжьны. ажәеинраалақәа раамышьҭахь
ари ашәҟәы ианылеит «Ашәаныуа Мырзаҟан», агубернатор Гагарин дызшьыз, насгьы
ари аџьажәлар ирыхәап ҳәа акәӡам уи дзишь. Уи ас зыҟаиҵа иара ихыхьчара азы ауп.
Ажәеинраалақәа ианқәоу еиҳарак аԥсабара иахҳәааны иҩқәоу роуп, аха иҟақәоуп
ахақәиҭра усқәагьы зҵазкуа.
Ажәеинраала «Сара сымҩа» иунарбоит аҩҩы иаԥхьаҟа алшара дуқәа дшырзыԥшыз:
Сааигәа-сигәа ацәашьқәа акуеит,
Саԥхьа сымҩа лашауеит.
Схи сыхшыҩи сныҟәырцоит,
Сымҩа схымҟьошәа сдырбоит.
Алгамҭаҿы иаҳәоит аҩҩы еиҳарак хьаа дус имаз, дзышьҭаз:
Ашәҟәы бӷьыцқәа аасырҳәлап,
Сгәы иҭашәогьы зегь сыҩлап,
Сымҩа сықәыз, ԥхьа сцалап,
Сгәы меиҵажәкәа снеихалап.
Ажәеинраалақәа «Ахақәиҭра», «Жәашықәса ҵуеит илашоижьҭеи Урыстәылан», «Ленин», «Тәрада анхара», «Қьафла дышԥаҟаз!» ирыгқәоу ыҟазаргьы, еиқәыршәаны, иргәылоугьы маҷымкәа қәнагала иҩуп.
Даара еиқәшәоу жәала, даара иӷәӷәаны (иаҵанакуагьы иара убас) иҩуп ажәеинраала
«Қьафла дышԥаҟаз!».
Егьырҭ ажәеинраалақәа иргәылоу уаҩы еилиргартә иҟоуп рыхьӡқәа рылагьы:
«ашәарыцаҩ ашьха», «аӡын ҵых», «Аӡын мшы», «Уаха», «Ахәлбыҽха», «Ааԥынтә
хәлбыҽха», «Аӡын».
Ажәакала, Иуа ииҩқәаз иажәеинраалақәа рҿы уи аҟара иарбам аполитикақәеи
ареволиуциеи рус. Ҵоуп, арҭ зыӡбахә ҳамоу ажәеинраалақәа 1924–25 шықәсанӡа
ииҩқәаз роуп, уи ашьҭахь ииҩқәаз уажәазы егьҳамам, убри аҿынтә уажәы иҳамоу ҳхы
алаҳагӡароуп, убырҭ рымчалагь ишьақәҳаргылароуп иуа иҩышьа зеиԥшроу.
Уажәы ҩажәак рыла салацәажәоит иуа иҩымҭақәа реиҿартәышьа. Ҳәара аҭахума,
урҭ реиҿартәышьа иманшәалоуп, еинрааланы, ажәа мыцхәы џьара иаларшәымкәа ауп
ишеибыҭоу.
Ари ибызшәа аилкаара мариоуп, иажәа маншәалоуп, иласкәантроуп.
Абызшәеи, ажәа еиҿкаашьеи рыла Иуа иҩымҭақәа Д.И. Гәлиа иҩымҭақәа ирзааигәақәоуп, џьара-џьара иахьеиҟарақәоугьы ыҟоуп.
Иуа иҩымҭақәа рҿы иҟам аушәақә иалхны ажәеинраала шәагак, аха уаԥхьо
уҿынаухар, агәра угоит, ари ауаҩ аԥсуа бызшәа даараӡа дақәшәаны, ҷыдарақәас
иамақәоу зегьы гәаҭаны ишиҩуаз.
Шаҟа еиқәшәази «Хмыҷ шәарыцаҩ ныҟәаҩы», насгьы шаҟа еилфаҷа иаарԥшузеи
Хмыҷ дызгәылоу аԥсабара.
Иҩызцәа има храк днаҿалеит
Хмыҷ шәарыцаҩ ныҟәаҩы!
Даара бзиа ирӷәәӷа ддәықәлеит,
Ахра ҿҟьара дазцарцы.
Ԥхны мшын, амра бзиан,
Ԥсҭҳәакгьы убомызт харантәы,
Рҩаш бжьымзар, шьҭыбжьы ыҟамызт
Аҟәа-ҿаԥа зегь ӡырҩуан.
Мҩа бзиамызт, дгьыл еиҩыцәын,
Хаҳәи мақьеи рацәаӡан,
Хра башамызт, ҵлак убомызт,
Ҳаԥи ҳаҩалеи ихиаӡан.
Иҵегьы:
Уа хра маҷым, зегь заҿалом,
Бнатә шәарахгьы рацәаӡоуп,
Ҽыла, гәыжьла уаҩ дызхалом,
Хра ҭакнаҳауп, егьхаҳәроуп.
Абыржәы шәҟәыкны иҭҳажьуеит Иуа Абас-иԥа Коӷониа иҩымҭақәа, избан акәзар,
урҭ игәыгәҭажьны иаанҳажьыр, ҳхы иаҳзамырхәаӡакәа иаҳцәыбжьаӡӡоит, нас, Иуа
иҩымҭақәа ҿыц аҩра иалаго изгьы имаҭәахәы бзиоуп, ажәа еиҿартәышьа, абызшәа
аидкылашьа шаҭаху днарбоит.
Еицырдыруа аԥсуа поет Иуа Коӷониа иԥсҭазаареи ирҿиамҭеи уанрызхәыцуа,
гәалас иҟаумҵарц залшом иаџьал қәнамгала иахьизныҟәаз, игәахәтәы дахьӡартә
еиԥш аԥсынҵры ахьинамҭаз. Улахь еиқәнаҵоит даҽакгьы: аҵыхәтәантәи ашықәсқәа
раан – Москва аинститут данҭаз, идеиалеи сахьаркыралеи азҳара данаҿыз – иаԥиҵаз аҩымҭақәагьы рхабар ыҟамкәа иныбжьаӡит. Уи иаҷыдан, Аԥсны иаанижьыз
уаанӡатәи инапҩымҭақәагьы ирзамуит. Ицаз шьҭа иузырхынҳәуам. Аус злоу – апоет
иҭынхаз алитературатә рҿиамҭа ауп. Уи иаҵанакуа еиҳарак 1925 шықәсанӡа ииҩыз
ажәеинраалақәеи апоемақәеи шракәугьы, аамҭа иазмырхәанчеит, акыр иаԥсаны
аԥсуа литература аҭоурых иалалеит. Уи, ҳәарас иаҭахузеи, уаҩы игәы шьҭнахуеит,
24 шықәса зхыҵуаз, абаҩхатәра змаз арԥыс ирҿиамҭақәа зегьы еибганы ишаанымхазгьы.
Иуа Абас-иԥа Коӷониа диит март мза жәаха, 1904 шықәса рзы, Кәтол ақыҭан,
анхаҩы иҭаацәараҿы. Уаҟа аиҵбыратәи ашкол даналга, 1919 шықәсазы дҭалоит
Аҟәатәи арҵаҩратә семинариа. Ари аменшевикцәа рдиктатура ашықәс бааԥсқәа раан
акәын: аџьажәлар рԥсҭазаара хьанҭан, Аԥсны нхаралеи ҵарадырралеи еиҵахаӡаны
иҟан, аҩыҵхахара иаҿыз аԥсуа культурагьы иара убасҵәҟьа аҭагылазаашьа уадаҩын.
Абри аамҭазы асеминариаҿы аԥсшәа дирҵон Д. Гәлиа, усҟан аҭыҵра иалагаз
раԥхьатәи аԥсуа газеҭгьы («Аԥсны») редакторс даман. Уи ибзоурала асеминариаҿы
еиҿыркааит алитературатә кружок, уи иҭнажьуа иалагеит анапылаҩыратә журнал
«Ашарԥы еҵәа». Алитературатә кружоки ажурнали русура дацԥыҳәаны иҽалаирхәт
ҿыц аҩра напы азыркыз Иуа Коӷониагьы.
Асовет мчра Аԥсны ианышьақәгыла ашьҭахь, асеминариа ацынхәрас апедагогтә
техникум аадыртит. Ԥыхьа асеминариаҿы аҵара зҵоз, Иуагьы дналаҵаны, апедтехникум иҭалеит. Атехникум ицҭаз (М. Аҳашба, Ӡ. Дарсалиа, И. Папасқьыр) изларгәалашәо
ала, Иуа имаашьарала, иҵарала арҵаҩцәа дыргәаԥхон, иҟазшьеи игәыразреи рыла
иҩызцәа бзиа дырбон.
1920 шықәсазы агазеҭ «Аԥсны» аҿы иркьыԥхьит жәаф шықәса ирҭагылаз И.
Коӷониа иажәеинраалақәеи истатиақәеи. Арҭ иахьа уажәраанӡагьы, шамахамзар,
уаҩы дырхымцәажәаӡац. Раԥхьатәи истатиа «Заҟа ихырҽеигозеи аҵара!» анылеит агазеҭ аабатәи аномер. Араҟа уи деигәырӷьоит аԥсуа газеҭ аҭыҵра шықәсык
ахьахыҵыз, уи хьаас имоуп аԥсҭазаараҿы иҟоу азалымдарақәа, ацәгьарақәа, «аӷьычра
мыжда» азааргӡа. Агәра ганы дыҟоуп: ацәгьа-мыцәгьа, ацәыхцәыфара акажьразы
аҵарадырра уаҩы ишицхыраауа, дшарманшәало. Насгьы, иара аҵара дазызкыз, ашкол аҭалараҿы ицхрааз абзиара дырганы, абас иҩуеит: «Рыххь згааит сҭынхацәа,
цхыраара сызҭаз, иҭабуп ҳәа ласҳәоит Мышьа Чачба иԥҳәыс аҵарахьы схы зырхаз,
иҭабуп ҳәа расҳәоит Аҟәа асеминариа арҵаҩцәа, сара сыздызкылаз, срыҳәоит аринахысгьы рылаԥш ҳхызаарцы...»
Ари астатиа аамҷыдахазгьы, агазеҭ ианылеит иҵегьы: «Кәыдры ауезд аҿы иҟалаз
ажәабжь», «Аҟәа абааду». Арҭ астатиақәагьы усҟан аԥсҭазара зҭагылаз сахьақәак
аадырԥшуеит.
Уажәы ҿыц ари ашәҟәы ианаҳҵо, агазеҭ «Аԥсны» ианылахьаз акык-ҩбак
ажәеинраалақәа («Аԥсны», «Аҳы, аԥсацәа!», «Ҳгылап, сашьа!», «Ииун мза иқәын...»)
иудырбоит апоет икалам раԥхьатәи аԥышәара. Урҭ макьана ишымшәыцгьы, напы
ӷәӷәала ишҩымгьы, урывсыртә иҟам, еиҳараӡак аҵакахьала уазнеир. Арԥызба Иуа
иԥсадгьыл хәыҷы бзиа ибон, ижәлар ацәгьа-мыцәгьа кажьны, аҵарадырра амҩа
ианылар иҭахын. Уи иазкны абас ааԥхьара ҟаиҵоит: «Аҳы, шьҭа, аԥсацәа, ҳнеихап
ҳаԥхьаҟа, зыӡбахә ҳаҳауа алашарахь... Хаз-хазы акәымкәа, ҳдәықәлап ҳарҭ зегьы...»
Жәеинраалак аҿы ҳаԥхьоит:
Бзиа жәуааит акрызуқәо,
Зыԥсадгьыл азы имаашьақәо,
Зуаажәлар рзы ихәарҭақәо,
Абзиарахь изырԥшқәо!
Арҭ ацәаҳәақәа иаҳгәаладыршәоит Д. И. Гәлиа иажәеинраала «Ааԥын»
анҵәамҭа:
Бзиа жәуааит инхақәо,
Ԥхӡашала кырзуқәо,
Џьабаала илазҵақәо,
Ахымхәацәа зааӡақәо.
Аԥсуа литература ашьаҭакҩы ипоезиа И. Коӷониа раԥхьатәи иҩымҭақәа џьараџьара ирныԥшуеит. Ари џьашьатәӡам. Усҟан апоезиа напы азыркуаз зҿыԥшраны иҟаз
Д. Гәлиа ирҿиамҭа заҵәык акәын, ажәлар рпоезиа аӡбахә ҳамҳәозар.
Ас акәын даналагоз, аха нас И. Коӷониа апоезиаҿы ихатәы мҩа даныланы иҿынеихеит, иара иҩышьагьы егьырҭ ирыламҩашьо иҟалеит.
Иуа Коӷониа дпоетны дырдыруа дҟалеит Асовет мчра Аԥсны ианышьақәгыла ашьҭахь дук хара имгакәа, еиҳарак ипоемақәа анҭыҵ инаркны. 1921 шықәсазы Иуа акомҿар
далалоит, Кәтолтәи ақыҭсовет членс даларҵоит. 1922 шықәсазы Аԥснытәи акомҿар
рконференциахь делегатс далырхуеит. Агазеҭ «Аԥсны Ҟаԥшь» аҿгьы (иналаршәааларшәны акәзаргьы) иҩымҭақәа анырҵон. Атехникум данҭазгьы, Иуа Коӷониа Аҟәа
аинтеллигенциа дырдыруа дҟалеит. 1924–1925 шықәсқәа раан араҟа еиҿикааит аԥсуа
литературатә кружоки адраматә кружоки. Уаҟа иара инапхгарала хымчыбжь рахь знык
иҭыҵуан анапылаҩыратә журнал «Аҿар рыбжьы».
И. Коӷониа ибзоурала аԥсуа литература еиҳа-еиҳа ахьыӡ шьҭыҵуа иалагеит. М.
Аҳашба излеиҳәо ала, уи «аԥсуа литература иазҳандаз, акы аҟны икылсындаз ҳәа
иҩызцәа еидкылауа, алитературатә кружок ҟаҵауа, анапылаҩыра журнал ҭыжьуа,
ааԥсара изымдырӡауа аусура даҿын». Есааира иазҳауан апоет илитературатә
напҟазара.
1924 шықәсазы атехникум аҟны имҩаԥыргеит алитературатә кружок аизара. Уаҟа
еизеит Аҟәа инхо аԥсуа интеллигенциа ӡәырҩы. Аԥсышәала иаԥхьон алиткружок иалоу рҩымҭақәа. Улаԥш иҵашәоит абри аизара иазкны аҭыԥантәи аурыс газеҭ  ианылаз абарҭ ажәақәа: «Ҷыдала иаарылукаартә иҟан атехникум иҭоу,
ахԥатәи аклассаҿы итәоу аҩыза И. Коӷониа иажәеинраалақәа, урҭ излаҳдырбо ала, уи
абаҩхатәра ҷыда имоуп, насгьы икалам ишахәҭоу ала аус ауеит».
1925 шықәсазы, атехникум даналга, И. Коӷониа иақәикит Москва дцаны аҵара
дҭаларц. Иара уи ашықәсан, атехникум дышҭаз хаз шәҟәны иҭыҵит ипоемақәа. Иара
убасҟан, Москваҟа амҩа данықәлашаз аламҭала, Аԥсны Жәлар рҵара ус азы акомиссар ихаҭыԥуаҩ А. М. Ҷоҷуа И. Коӷониа ициҵеит абас ала ашәҟәы: «Аҟәатәи арҵаҩратә
техникум иалгаз Иуа Абас-иԥа Коӷониа 1924–25 шықәсқәа рзы еиҿикааит аԥсуа литературеи адраматургиеи ркружокқәа. Уаҟа иара инапхгарала хымчыбжь рахь знык
иҭыҵуан ажурнал «Аҿар рыбжьы». Ари акружок аҿы иааирԥишт арҿиаратә ҟазараҿ
имоу абаҩхатәра. 1925 шықәсазы Аԥснытәи Жәларкомҿар иҭнажьит ирҿиамҭақәа
аԥсышәала. Алитератураҿы И. Коӷониа имоуп абаҩхатәра ду. Аԥснытәи Жәларкомҿар,
хымԥада, иахәҭаны иаԥхьаӡоит уи аинститут иҭалара – аԥсабара инаҭаз ибаҩхатәреи
иҵарадырреи рзырҳаразы».
Ажәеинраалақәеи апоемақәеи рнаҩсангьы Иуа Қоӷониа, аҩра даналагаз инаркны,
Аԥснытәи агазеҭқәа («Аԥсны», «Аԥсны Ҟаԥшь», «Трудовая Абхазия») рҿы астатиақәа
аниҵон. Уаҟа дрылацәажәон аԥсҭазаара аҿаԥхьа аамҭа иқәнаргылоз азҵаарақәа.
Уи мҩашьо иаҳдырбоит, иаҳҳәап, абри ашәҟәы ианаҳҵо астатиақәагьы: «Шаҟа
ихырҽеигозеи аҵара!» , «Ҳ-Аԥсны ашколқәеи аҵарақәеи рҵыхәала ҩбаҟа
ажәа» , «Аԥсуа литература» , «Ҳаԥсуа литература» , «Аҟәа «Анхаҩы
иҩны» , «Аԥсуа бызшәеи алитературеи ракадемиа» , «Аамҭа анҳау,
ҳзамыцхраарызеи ҳаԥсуа литература!» , «Ақыҭа корреспондентцәа, ишәҵароуп
агазеҭ азы аҩышьа» , убас егьырҭгьы.
Абарҭ астатиақәа иҳарҳәоит апоет ажурналистика аҟны дхәыданы дшыҟамыз, уи
иҭахын ажурналист дзыхцәажәо дахымкәарацакәа, аиаша иаҵамкыкәа, имырбжатакәа,
ихы иҭымҳәаакәа иҩларазы. «Шьоукы ҩба-хԥа ажәа рыла ирҩыша қьаад бӷьыцк
адыргоит, – иҩуан Иуа, – шьоукы иҟалаз еилкааны ирыҩуазар, изажәабжьу хьыӡҳәала
данырҵаӡом, аӡә ииуз, аӡә ииҳәаз, аӡә дзықәшәаз ҳәа инахыкәша-аахыкәшаны ажәабжь
рыҩуеит. Абарҭ реиԥш ажәабжьқәа митәык рҽигәадырԥхом аԥхьаҩы... Ақыҭа корреспондент ииҩуа ажәабжь кьаҿзароуп, цқьа еилыргазароуп, изажәабжьугьы еилырганы
иҩызароуп...» Арҭ ажәақәа рацәак узрыцҵом, иахьагьы амч рыманы иҟоуп.
Аинститут арҵаҩцәа руаӡәы, Иуа ажурналист изанааҭ дшаманшәалаз, ишицааиуаз
азгәаҭаны, абас иҩуан: «Аԥсуа кьыԥхь азыҳәан дгылоит акырӡа ихәарҭоу ажурналист.
Даашьом, бзиа ибоит ажурналист изанааҭ. Амилаҭтә зҵаараҿы, еиҳарак дрызҿлымҳауп
аекономикатә зҵаарақәа. Аурысшәа иҳәоит, аурыс газеҭ аҿгьы аусура илшартә еиԥш».
Иара аинститут аҟынгьы Иуа Коӷониа иҽадцаланы аҵара иҵон, акружокқәа дрылан,
ажәахәқәа ҟаиҵон. Аха ишԥазыҟалоз, ихаиршҭуазма ирҿиаратә усура, уигьы, уахыла
акәзаргьы, аамҭа азиԥшаауан, избан уҳәар, Иуа игәаҿы апоезиа амцабз еихсыӷьра
амамызт. Апоет, илитературатә рҿиаразы аамҭа ахьизымхо хьаас иҟаҵаны, абас иҩуан:
Еҳ, аамҭа, аамҭа,
Уабацои уԥырны,
Исцәуӡоит есымша
Асааҭқәа жәпакы!
1927 шықәсазы Иуа Коӷониа иԥсҭазараҿы иҟалеит крызҵазкуа ахҭыс – абри
ашықәсан, март мза 23 рзы уи дрыдыркылоит апартиа ачленрахь кандидатс.
Иуа аҵареи азеиԥш уси, ихы мшаҭакәа, иҽриҭон данхәыҷыз инаркны: ихы
дзеиҷаҳауамызт, уи ахагьы имамызт. Москва аинститут данҭаз игыз рацәан: ифатә-ижәтә акәзааит, имаҭәа-иҩыҭәа акәзааит. Иҭаацәагьы ицхраартәы иҟамызт. Усҟан,
амчымхара дызҭагылаз аахтны ианиҵоит Аԥсны Асовнарком ахантәаҩы Н. Лакоба
иахь ииҩыз арзаҳал. Уаҟа ҳаԥхьоит: «...Москва Ажурналистика аинститут аҿы аҵара
сҵоит... Исоуеит 10 мааҭк астипендиа, уи арҵага шәҟәқәа раахәара заҵәык ауп изызхо.
Аӡын маҭәа амамзаара иахҟьаны ҵыԥх, шамахамзар, сҩызцәеи сареи ҳзыҩназ ауадаҿы стәан, аҵарахьы анеираҵәҟьагьы сцәыуадаҩын. Сзыхшаз сҭаацәа рахьтә ацхыраара сақәгәыӷуам, избан акәзар, Москва аҵара санҭала ашьҭахь саб дыԥсит, иаанхеит
аусура злымшо 6-ҩык. Арҭ зегьы ацхыраара рҭахуп, аха сара срыхәартә еиԥш алшара
сымам...»
Абас ауадаҩрақәа дырҭагылан, уи аныԥшит игәабзиарагьы. Уаанӡагьы игәабзиара
дахашшаалон, 1925 шықәсазы иҩуан:
Стәаз, цқьа схәыцып, сеиҭахәыцып,
Сгәы сҭахәыцып, сыччарым,
Усгьы аамҭа такәы насхызгап,
Хара сзымцаргьы, егьоурым.
Ус, хышықәсаҟа набжьысит. Аҿаанахеит игәымбылџьбараха 1928 шықәса. Иуа
аинститут далгараны маҷӡак акәын игыз, аха ичымазара аҽарӷәӷәан, ианамраӡеит.
Ианамуӡа, дшычмазаҩыз Аԥсныҟа дааргеит, аха ирыԥҳақәа уашәшәырахахьан, иаргьы амыцхә имч каԥсахьан, дҵыкәкәахьан, аратәи аҳауагьы хәарҭас имоуит. Иҭаацәа,
иҩызцәа-иԥызцәа еихьыс-еиԥысуа ишидгылаз, ииуль 14 рзы Иуа Коӷониа иԥсҭазаара
далҵит.
Иуа Қоӷониа иԥсра лахьеиқәҵара дуны иҟалеит аԥсуа жәлар рзы. «Ецәаџьаа»
аномерқәа руакы (№ 4–5) апоет ихьӡала иҭрыжьит. Иуа аԥсуа литературазы дзыԥсаз,
иаамҭамкәа иԥсра иахцәажәеит аԥсуа шәҟәыҩҩцәа: Д. Гәлиа, М. Аҳашба, Ӡ. Дарсалиа,
И. Папасқьыр, П. Ҷкадуа. Д. Гәлиа иҩуан: «Ҳаԥыхьа далгоит аҵара, ҳаԥсуа литература
ирҿыхоит ҳәа ҳшеигәырӷьоз, иҟалазеи?.. Иҟалазеи – дычмазаҩуп ӷәӷәала, аҳақьымцәагьы дук изиқәгәыӷуам рҳәоит. Ари иара дыздыруаз зегьы дыдыбжьны ирылашт,
ргәы канажьит, рнапқәа рываҳаит, аиҳарак аԥсуа литераура амҩаԥгара знапы алакыз...
Уажәы иҳаҳаит дыԥсит ҳәа, ари зынӡак агәкажьга... Убас, иамуит ачымазара бааԥсы...»
Аҿар шәҟәыҩҩцәа Иуа драԥхьагылаҩны, аԥсуа литература зырҿиауа аӡә иакәны
дрыԥхьаӡон. Уи ҟаимаҭла ианыԥшуеит август жәаба, 1928 шықәсазы апоет ҿа
Оҭар Демерџь-иԥа Оҭҳарантәи Иуа иҭаацәа ирзиҩыз асалам шәҟәгьы. Уи ус баша
узаԥхьом угәы иааҵамххыкәа, убасҟак ицаҳәцаҳәо иҟоуп ихәыцрақәа зырмжьыжькыз. «Сгәы иҭоу рацәоуп, – иҩуан О. Демерџь-иԥа, – аха еихаҿаҳәоуп сҿы, исзарҳәом.
Сылацәақәа ҩеихыхны сзаныԥшылом игәаӷьны сқьаад изыҩуа...
Уахылагьы ажәҩан аҟны аеҵәақәа рацәаны икыдуп, урҭ зегьы цеицеиуеит, аха амза
мгылакәа цқьа лашара зыҟалом, амза еиҳагьы амра. Убри даҩызан ҳашьа, ҳшаеҵәа
Иуа... Игәаӷьны исызҳәом ихьӡ. Уажәгьы исызхаҵом Ваниа дҳалҵит ҳәа аҳәара, баша
аԥхыӡ уаҩы ианибауа еиԥш, илабҿабоу, илабҿабаму сзымдыруа ауп сшыҟоу. Ашьха сыҟан, сқьаадқәа сыманы, ахрақәа сыркыдԥшылауа скыдын. Ахрақәа – Ваниа
ишәҟәқәа рҟынгьы енагь игәы иҭаз, иԥсы зыӷраз. Убастәи аҩны санааи, исаҳаит асоуп
иҟала ҳәа. Исҳәозеи, сгәы уа илеиџьит... Уахыла амза аныҟам, аеҵәақәа ыҟоуп, аха
илашьцоуп аԥсабара. Ишнеиуа, аҵх агәҭа ианынахыслак, игылоит ашаеҵәа ҳәа еҵәак.
Егьырҭ аеҵәақәа зегьы рыламкаа уи шаԥшаԥуеит, ишгылалак ашарагьы ҟалоит, амрагьы хара имгакәа игылоит. Убри даҩызан ҳалмас Ваниа, зегьы рылымкаа дшаеҵәаха
Аԥсны азы дгылан, дымрахахьан егьигмызт, аха дахьызмыгӡашаз, ҳагәнаҳара
зықәшәаша ачымазара даҳцәагеит... Исҳәарызеи уаҳа, сгәы ԥжәоит сахьыҩуа...»
Апоет ҿа иуаз ажәа инароуны иасырбеит, аха еиӷьны аҳәара уадаҩуп.
Иуа Коӷониа джуп иабацәа рнышәынҭраҿы – изгәакьаз Кәтол ақыҭан. 1965
шықәсазы апоет ибаҟа (ибиуст) ықәдыргылеит Аҟәа амшын аҿықәан – асасааирҭа
«Ҭбилиси» аҿаԥхьа, уаантәи наҟ амшын ахь дыԥшуеит аԥсуа литература наӡаӡа зыхьӡ
азынзыжьыз арԥыс еицамк.
Иуа Коӷониа иҩымҭақәа тематикала ҩ-хәҭакны рҽыршоит: актәи ахәҭа –
иажәеинраалақәеи истатиақәеи – апоет ихаантәи аамҭа иахцәажәоит, аҩбатәи ахәҭа –
ипоемақәа – ажәлар рҭоурых-фырхаҵаратә ҳәамҭақәа ирыдҳәалоуп, ажәытә ԥсҭазаара
атәы рҳәоит.
И. Коӷониа апоезиа идуны ахә ишьон, идыруан уи зыԥсоу, ажәлар рдоуҳатә культура азырхара ишацхыраауа, ақәнагеи аиашеи ишашьҭоу, ақәнамгеи азалымдареи
шаԥнарҟәҟәаауа. Ҷыдала, алирика – аԥсы иауазны, агәы иаҭарџьманны дахәаԥшуан.
Уи, ҳәарада, зшьапы иқәгылоз аԥсуа поезиазы иҿыц ажәан. Илирикатә хәыцырҭақәа
шьахәла иаанарԥшуеит ажәеинраала «Сара сымҩа». Апоет хара дыԥшуеит, дацәымҩашьо ибоит ахақәиҭра зауз ажәлар рыԥсҭазаара ҿыц, иаԥхьаҟа аамҭа зырлашо.
Мап, иауам аанҿасра, ганха амҩахыҵра, акәараҵара, илхуп анасыԥ мҩа. Апоет игәы
ацәымышьҭыкәа, аԥсҭазаара ҿыц амҩала, егьа иуадаҩзаргьы, дмаанҿасӡакәа ԥхьаҟа
дцаларц иҭахын. Убри ауп ҵакыс ирымоу абарҭ ажәақәагьы:
Сымҩа сықәыз, ԥхьа сцалап,
Сгәы меиҵажәкәа снеихалап.
И. Коӷониа иҩуеит игәышьҭыхгоу ацәаҳәақәа Асовет мчра ашьақәгылара
иазкны. Дреигәырӷьоит, ашәа рхиҳәаауеит зхы иақәиҭхаз аџьа, «тәрада анхара»,
аусуцәеи анхацәеи рзеиԥш ус – асоциализм ргылара, «аҽбыгеи ажьаҳәеи ӷәӷәала
изку». Ажәлар аԥырхага рызҭо, уаанӡа «қьафла инхоз» амучацәа еигӡара ҟамҵакәа
«ҽбыгала ирхлатәуп».
1925 шықәсазы ииҩыз ажәеинраала «Ленин» аҿы Иуа Коӷониа иҳәоит, ҳарҵаҩ ду
иԥсра асовет жәлар шаҟа рылахь еиқәнаҵаз, шаҟа ргәы иаҵаххыз, аха уеизгьы апоет агәра ганы дыҟан Ленин иусқәеи иҵареи наӡаӡа имҩақәҵаганы ишаанхоз, избан
акәзар,
Владимир Ленин иԥсыз рахь дыҟам.
Иуасиаҭи иажәеи зегьы бзоуп!
Иара иусқәа кәараҵашам,
Имҩа иаша аџьажәлар ануп.
«Жәашықәса ҵуеит илашоижьҭеи Урыстәылан» – абас ахьӡуп Иуа иажәеинраалақәа
руакы. Араҟа деигәырӷьаны ашәа рхиҳәаауеит Октиабр ду иарлашаз, зыбӷа еиҵнахыз,
асоциализм ргылара амҩала аԥсҭазаара ҿыц ашҟа ицо ажәлар:
Амаганеи ажьаҳәеи еицырхырааны
Ҳҳәынҭқарра ҳаргылоит ҳара...
Ижәбома! Шәыԥшишь, ари афымца
Икәеицеиуа ақыҭа ишырзыԥшуа!
Уи амҩа ҳазқәу имырҩашьо,
Есааира иарлашоит иара.
Есымша ишәҭуеит ари абаҳча,
Амилаҭқәа рхақәиҭра ҟалеит!
Есымша илашоит ари амҩа,
Ԥхьаҟа ажәашықәсак ҳазну.
Аџьанхаҩи аусуҩи еиҩызцәоуп,
Аҩыџьагьы цәымзаркырак иазцоит...
Уи аамышьҭахь иазгәаҭатәуп апоет ибаҩхатәраны илоу даҽакы – зеиԥшҭам ала
асахьа ҭыхны, пластикала аԥсабара аарԥшра. Ажәеинраалақәа «Аҵых ҵәца», «Ааԥынтә
хәылбыҽха», «Ашәарыцаҩ ашьха», «Аӡын», «Илашьцан аҵых», апоема «Хмыҷ шәарыцаҩ
ныҟәаҩы» шаҳаҭра азыруеит Иуа апеизажтә лирика ҟаимаҭла дшазҟазоу. Уаҟа шәыга
рацәала иқәҵоуп, еилаарцыруеит Аԥсны аԥсабара асахьақәа. Урҭ абас ула ихгылоит
аԥсы рхоушәа:
Ажәҩан еилыбзаауан,
Цәымзашәа илашаны,
Аеҵәақәа жжаӡа
Инҭалон хланҵы.
(«Аҵых ҵәца»)
Сахьынаԥшуаз, ахра-ҿҟьара
Сыԥса шкәакәала ихҟьаӡан,
Нас сыҵаҟа хланҵы лашьцан,
Гәаҩан, ҳәишраны илашьҭын.
Сахьынаԥшуаз, нырцә аҳаҩа
Ихьӡыркызшәа исҿаԥхон.
Кәыдры агәгәаҳәа, еибах-еибафо
Ашьха асыԥса иаҿҩырны,
Еихьымӡа-еиԥымӡо, игәамҵхамҵуа,
Ахаҳәқәа еиҿажьуа ԥхьаҟа ицон.
(«Ашәарыцаҩ ашьха»)
Аҵабырг ҳҳәар ами, Иуа илшон ирмарианы, пластикала, уцәа ианырратәы аԥсабара
ажәала асахьаҭыхра. Аус злоу – ари аԥсабара асахьеи, апоет ихәыцрақәеи, игәалаҟарақәеи наҟ-ааҟ еиларсуп, рышьхәақәа еивҵоуп. Уаҟа еилалоит ауаҩы ихәыцреи аԥсабареи.
Абри шьахәла еиликаауан апоет Оҭар Демерџь-иԥа 1929 шықәсазы Иуа ихьӡниҩылаз
ажәеинраалаҿы:
Урмацәажәози акәарақәа, иумырцәажәози зегьы,
Иумырҽхәози ашьха дуқәа, ирхоумҵози аԥсгьы...
Иахьа уажәраанӡагьы Иуа Коӷониа аԥхьаҩцәа еиҳарак дырдыруеит ипоемақәа
рыла. Жанрла урҭ алиро-епикатә поезиахь иԥхьаӡоуп, апоет, шамахамзар, ихы
иаирхәоит ажәлар рҭоурых-фырхаҵаратә ҳәамҭақәа рсиужетқәа (аҭоурыхтә хҭыс
темас измоу «Ашәаныуа Мырзаҟан» аамҷыдахаз). Ажәытә ажәабжьқәа рыла уи
иҭахын усҟан «закәытә аамҭоу аԥхьаҩ иирҳарц». Аха уи амацара акәхарым –
ажәытә ажәабжьқәа ихы иархәаны апоет иаԥиҵеит ихатә рҿиамҭақәа, урҭ, ҳәарада,
ирныԥшуеит автор идунеихәаԥшра, иестетикатә позициа. Ҳәарас иаҭахузеи, ажәлар рҳәамҭа ахәамц (асиужет) апоезиа ацәеи-ажьи аҟәниҵеит, ихатә сахьаркыра напҟазарыла еибиҭеит. Ажәлар рҳәамҭақәа рҿы ҳара иаабом Ҳанифи, Беслани,
Баҭаҟәеи, Зосҳани, Жанаа Беслан иԥацәеи, Наҩеии Мзауҷи, Хмыҷи уҳәа реиԥш абас
аиндивидуалтә цәаҩақәа рыманы, абас ирхаҿсахьаны. Урҭ зегьы ажәала асахьаҭыхҩы
ишимҟәыҵыҵыз ҩашьом. Алирикатә хәыцрақәеи аепостә нҵарақәеи, аҳаи аҷышьеи
реиԥш, наҟ-ааҟ рҽеибадыркуеит. Ипоемақәа рҿы автор дашьҭоуп аиашеи асамарҭали
рышьақәырӷәӷәара, «ацәгьа иашьҭоу», «ахамаԥагьацәа» уҳәа рахьырхәра. Агәкамҳара,
ажәлар рфырхаҵа иаӷацәа дшыриааиуа, акьаҳәреи ацәгьа-мыцәгьеи раасҭа ақьиареи
агәзҩыдареи аԥыжәара шрымоу – арҭ наџьнатә ажәлар рфырхаҵаратә епос иалоу
амотивқәа апоет иааирԥшуеит сахьаркырала еихаҳаны. Апоемақәа («Абаҭаа Беслан»,
«Ашәаныуа Мырзаҟан», «Наҩеии Мзауҷи», «Зосҳан Ачбеи Жанаа Беслан иԥацәеи»)
ашәа рхырҳәаауеит згәы еицамкуа афырхацәа, ҳәаа змам абзиабареи аиҩызареи,
иҿаԥырҽуеит заамурала аӡәы изныҟәара, иргәаҟра, аҩыза ихәшьадра, ақәларааимҵәара, ахамаԥагьара, убас егьырҭгьы.
И. Коӷониа иҩымҭақәа иаарылукаартә иҟоуп «Хмыҷ шәарыцаҩ ныҟәаҩы» (уи заа,
1925 шықәса рзы, Иуа ишәҟәы ҭыҵаанӡа, агазеҭ «Аԥсны Ҟаԥшь» ианылахьан «Хмыҷ
ашәарыцаҩы» ҳәа хыс иаманы). Араҟа асиужет ахаҭа (ашәарыцаҩы ашьха машәырла
иҭахара) акәым аус злоу, уи ажәлар рҿы инеиужьу ажәабжьны иҟам, егьырҭ хыхь зыӡбахә ҳҳәаз апоемақәа рсиужетқәа реиԥш. Ус анакәха, араҟа автор ибаҩхатәра ганкахьала иҵегь еилыкка иааԥшит – уи иаԥиҵеит алирикатә поема. Хмыҷ машәырла
иҭахара – Иуа иҳараку апоезиатә мардуан ашҟа ихәнигеит.
Аԥхьаҩ зегь игәы дырцыхцыхуеит: Хмыҷ илахьынҵадара, аԥсабара асахьақәа (ашьха, аӡыжь ҵауыла, ашәарах), урҭ иузеицрымхуа еилалоит. Хмыҷ ашьха дшәарыцоит.
Икәша-мыкәша ҟәаԥаҿаԥароуп, арҩашқәа аӷьӷьа-гәгәаҳәа еилаҭәоит, ахра ҭакнаҳаҿы
абқәа тәҩала еисуеит, ҵаҟа аӡыжь цауыла ҭатәоуп... Ухаҿы иаанхоит иухамышҭуа ахра
ҭакнаҳа:
Уа хра маҷым, зегь заҿалом,
Бнатә шәарахгьы рацәаӡоуп,
Ҽыла, гәыжьла уаҩ дызхалом,
Хра ҭакнаҳауп, егьхаҳәроуп.
Ари аԥсабара мчымха иашьцылоуп, иара ақьабз ала еибыҭоуп ахьшьцәа, ашәарыцаҩцәа:
Илабашьагьы аԥса ахарсын,
Ахы ҿыԥса иҵарӡа,
Ижәцәеимаарҵәы аҵыҭәа изаҵан,
Ишьапы дамшьуа иԥхаӡа.
Иара иеиԥшҵәҟьа иҩызцәа еибыҭан,
Ршьапымаҭәа еилфаҷа,
Рлабашьақәа зегь неибеиԥшын,
Хаҳәык иазԥымҽуа, иҵарӡа.
И. Коӷониа ибызшәа – ашьха ӡыхь еиԥш ицқьоуп, иласуп, ажәлар рыгәшәа аҳәаратәы,
ирзааигәаны еиҿартәуп. Убри амч ала апоет иҩымҭақәа инарҭбааны аԥхьаҩцәа рхы
иадырхәоит, бзиа ирбоит. Ажәлар ирзааигәаны, ирмарианы аҩра – уи анапҟазара
иазҳәоуп. Ашәҟәыҩҩы ибызшәа – уи шьаҭас иамоу ажәлар рбызшәа ианацәыхараха,
ма уи ианазхьамԥш – иканӡар алшоит.
Иуа Абас-иԥа Коӷониа ипоезиа Аԥсны анҭыҵгьы ирдыруа иҟалеит. «Аԥсны
апоетцәа» ҳәа 1941 шықәса рзы Москва иҭыҵыз ашәҟәы ианылеит Иуа ипоемақәа
ҩба – «Зосҳан Ачбеи Жанаа Беслан иԥацәеи», «Наҩеии Мзауҷи». Уиижьҭеи ипоезиа
ахьӡ-аԥша есааира ашьҭыҵра иаҿуп. 1971 шықәса рзы урысшәала иҭыҵит И. Коӷониа
ишәҟәы «Иалкаау. Ажәеинраалақәеи апоемақәеи». Абас аԥсуа поет ирҿиамҭа, аурыс
бызшәа абзоурала, асовет жәларқәа рҿы ирдыруа иҟалеит.
Апоезиа иаша аамҭа аԥырхагам. Ашықәсқәа еишьҭаланы, иаанымҿасӡакәа ицалааит, аха ажәлар ргәы иҭнымҵәо рыԥсы ирзалымхуа апоезиа аанхоит, абиԥарақәа
рдоуҳатә культура иалалоит, уи аҿиара иацхраауеит.
Иуа Коӷониа иреиӷьу иҩымҭақәагьы мҩасны имцеит, аамҭа иазмырхәанчо иаанхеит. Уи ипоезиа иахьагьы «тәамҩахә амам», аԥхьаҩ ицәа ианыруеит, ицаҳәцаҳәо игәы
иқәыҩуеит, дархәыцуеит, ажәа сахьарк игәанарԥхоит.
Ижәбома! Шәыԥшишь, ари афымца
Икәеицеиуа ақыҭа ишырзыԥшуа!
Уи амҩа ҳазқәу имырҩашьо
Есааира иарлашоит иара.
Есымша ишәҭуеит ари абаҳча,
Амилаҭқәа рхақәиҭра ҟалеит!
Изаамҭанӡамкәа зыԥсҭазаара иалҵыз аԥсуа поет бзиахә Иуа Коӷониа ианихцәажәо,
аҳаҷаҳәа сгәы дҭашәоит ԥсҭахарак иамаз хьча уаҩ ҟасак. Шықәсы ҩажәи хәбаҟа
ҵуеит, аха уажәы избо џьысшьоит ажәҩан иаҵакьысуа абна ҳаҵашьшьы, Гәыԥ аԥсҭа
ҳҭаланы ашьха ҳанцоз. Иара дҳаԥызан ҳаԥхьа днеиуан, иҽы аҿы ианкны. Шьхатәылан
даԥшәыман абчараҳ, иқәрахь днеихьан, аха иԥырны ицоз аҵыс абла ҭихуан, иԥсуа
шәақь инапы ӷәӷәа инықәырсны. Калам амкцызт, рҵага шәҟәыкгьы аанамыртыцызт
уи анапы. Ҳашҩеиуаз акеиҩ ҳәа ашәаны иҳәо иҿынеихеит: «Иҩызцәа иман храк
днаҿалеит Хмыҷ шәарыцаҩ ныҟәаҩы...» Деиҿамсӡакәа ишиҳәоз мацара дцон уи
алымҩанык, аԥсҭа ҭырцәажәаауа, иҩызцәа ргәы рҿыхауа.
Абри еиԥш аҿырԥшыгақәа иаҳдырбеит Иуа Коӷониа ипоезиа заҟа ажәлар ирылаҵәаны, иргәаԥханы иҟаз. Убри аҟара ажәлар ирзааигәан, рҿы аҿы иааиуан азы
ауп аԥхьара ззымдыруаз ашьхауаагьы Иуа иҩымҭақәа, знык рлымҳа аҟынӡа изнеизар, џьабаада изышьҭыркаауаз. Аԥсуа литература абду Дырмит Гәлиа иакәымзар, уи
аамҭазы дыҟамызт уаҳа шәҟәыҩҩык, зҩымҭакәа усҟакҵәҟьа аԥсуа жәлар ирылаҵәаны
иҟаз.
Уажәгьы уашьҭангьы ажәлар рҿы кашәара ақәым апоет ихьӡ. Ииашахеит иара
иажәақәа, «аҳы, сышәҟәы, уԥырла, тәамҩахә умамкәа уцала!..» ҳәа ииҳәаз. Иуа
иаҳзынижьыз аҩымҭақәа – ахақәиҭразы зеиӷьаҭам ашәақәа, алирикатә жәеинраала
ссирқәа, аепикатә жәабжь дуқәа бызшәа ԥшӡала еиқәыршәаны – арҭ зегьы «тәамҩахә
рымам», шьахәла аус руеит иахьагьы. Цәгьаӡа игәкуп урҭ, ахаа цәа рыҟәнышьшьыла
иҟоуп, автор иԥсы еиԥш бзиа иибоз аԥсуа литература аҭоурых шәҟәы аҿы имҩашьаӡо
иануп.
Иуа Коӷониа адунеи иԥсахит дшыҷкәынӡаз, 25 шықәса анихыҵуаз. Аԥсышәала ирҳәоит еиԥш, уи иижәшаз аӡыхьгьы ахы ыҵнамхыцызт. Иаԥхьаҟа амҩа ҭбаа изышьҭан,
аус дуқәа изыԥшын ипоезиа арҵаулараҿы, ипоетикатә ҟазара азырҳараҿы. Аха Иуа
дызхьымӡаз акәым, аамҭа кьаҿла убри аҟара ахьилшаз ауп иџьашьатәу.
Иуа Абас-иԥа Коӷониа диит 1904 шықәсазы Кәтол ақыҭаҿы (Очамчыра араион).
Апоет дахьиз дахьааӡаз, ихәыҷра ахьихыигаз ақыҭа – ԥсыуа қыҭоуп, шьаҟьасҭароуп,
дгьыл ҭбаароуп. Аҩада унаԥшыр, Ԥанаҩ уахыԥшны, иубоит иӷьазӷьазуа ашьха дуқәа.
Кәтол ирацәан ашәаԥыџьаԥ, адәы ԥшӡақәа.
Аӡымҩасқәа акыр имаҷуп. Зыӡбахә уҳәаратәы иҟоу Дӷамшь, ихыҵны ианлеиуа
иааџьоушьаратәы алеишәа цәгьоуп. Аӡыхь бзиақәа мыцхәы ирацәоуп. Д. Гәлиа иҳәан
еиԥш, «ирӷәӷәаны ушьапы нкыдуҟьар, Кәтол зегьынџьара аӡыхь ыҵыҵуеит».
Апоет иаб, Абас Гьадлач-иԥа Коӷониа, абжьыуаа рҿы ахьӡ змаз анхацәа дреиуан.
Абас дҽыбӷа ҟаза ӷәӷәан, иара убри ала уи иӡбахә рҳәоит иахьагьы. Аимҭахара дуқәа
рҿы аҽыҩқәа азыҟаҵаны икылигон, акырџьарагьы ахьыӡ игахьан. Абас ԥсыуа нхаҩык
иаҳасаб ала акры збахьаз, акры здыруаз, унеишь-уааишь ҳәа зарҳәоз зчеиџьыка ҭбааз,
сас дызгымыз уаҩын.
Иуа иҭаацәараҿы имаҷымкәа ажәабжьқәа иаҳауан, уаҟа ирнеирҭан ажәаҳәара
иазҟазаз ауаа (иаҳҳәап, Абас иҩны тәарҭас-гыларҭас иман абжьыуаа рҿы еицырдыруаз, зажәабжь, злафҳәара ҵыхәа ԥҵәара ақәмыз Чагә Чаҵәба). Абри ауп Иуа хәыҷы
раԥхьаӡа школс дызҭысыз. Данхәыҷыз аахыс илымҳақәа кыдҵаны дырзыӡырҩуан
иџьашьатәу алакә ссирқәа, ахаҵаратә ажәытә жәабжь дуқәа, ашәақәа, ажәаԥҟақәа,
убас егьырҭгьы. Алада иаабараны ҳаҟоуп ажәлар рҳәамҭақәа рдырра уи ипоезиаҿы
заҟа иӷәӷәаны ацхыраара инаҭаз.
Аҳәынҭқар ихаан ашколқәа Аԥсны даара имаҷын, еиҳараӡак ақыҭақәа рҿы,
иҟазгьы ҽеимызт. Кәтол ақыҭан зны школк аадыртшәа ҟарҵан, аха дук мырҵыкәа ирцәеилаҳаит, арҵаҩы дҟамлеит, иҭалаз аҷкәынцәагь еимпын, иадмыркыр амуит. Нас,
ажәлар аҳәара злаизыҟарҵаз ала, Дырмит Гәлиа дрызнеит Кәтолаа рҵаҩыс, даҽаџьара диаргаанӡа аус рзиуан: рышкол рзеиҿикааит, иаҭахыз ахыбрақәа дирҟаҵеит,
еимбӷьыжәаа ицаз аҵаҩцәа еидикылеит, уаҩҵас урҭ аирԥхьо далагеит, ажәакала,
усҟантәи аамҭазы иахьынӡазалшоз ала уи ақыҭаҿы аҵара ус ашьапы иқәиргылеит.
Д. Гәлиа Кәтолаа ирзеиҿикааз ашкол аҿоуп Иуа хәыҷгьы раԥхьаӡа аҵара дахьалагаз,
аашықәса анихыҵуаз дҭалеит уи иара. Иҟазшьа бзиеи, иҵара ҵашьеи, иҵасқәеи рыла
уи убасҟангьы иҩызцәа хәыҷқәа даарылукаауа дыҟан, – иҳәоит аԥсуа шәҟәыҩҩы
И. Папасқьыр, Кәтол ашкол иалгаанӡа Иуа ҟәардәык ицықәтәаз.
Ақыҭан иҟаз аҵара даналга, 1919 шықәсазы, Иуа Аҟәа арҵаҩцәа ртехникум (асеминариа) дҭалеит. Араҟагьы Д. Гәлиа аус иуан усҟан. Ара шьҭа И. Коӷониа иахьынӡаиҭахыз
Д. Гәлиа ипоезиа ихы иаирхәаратә дыҟан. Ари аменшевикцәа рхаан акәын. Гәаҟран
усҟан аџьажәлар рзы, еиҵаҟьаны, икаҳаны иҟан ашколқәа русгьы. Асеминариаҿы
аменшевикцәа раан аџьажәлар рыҷкәынцәа рзы аҵара шаҟа иуадаҩыз атәы убрагь
Иуа ашкол ицҭаз И. Папасқьыр иҳәоит: «Усҟан аменшевикцәа рхаан акәын. Аҵара
уадаҩын, ашьҭаларҭа заҵәык ада егьырҭ зегьы аҵаҩцәа ирхарџьын. Есышықәса иааргалар акәын 16–16 ԥуҭ аџьықәреии, 2–2 ԥуҭ аҟәыди. Аџьықәреи лаганы мгьалс аҵаҩцәа
ирзырӡуан. Аҟәыд жәны аӡы аҵаҭәаны шьыбжьхьа ҳәа ирҿарҵон. Ачеи шьақарда
шьыжьи хәылԥази амгьал иацыржәуан. Абри еиԥш агәаҟра ззымчҳаз аҵаҩцәа ашкол
иҭыҵны ицон. Иахьеиԥш исгәалашәоит, Кәтолынтәи еицааз гәыԥҩык аҩныҟа ацара
ишақәыркыз. Изакәытә џьабааузеи убарҭ раанкылара инадибалаз Иуа».
Аԥсны Асовет мчра анышьақәгыла, 1921 шықәсазы, И. Коӷониа ԥшра ҟамҵакәа далалеит акомҿарра. Аџьажәлар ирзыҟалаз рзакәан ҿыц, рзакәан лаша иааиднаҵалакь,
Иуа ихы дамеигӡакәа гәык-ԥсыкала инаигӡон. Акомҿар организациа аҟны еснагь
ҽышәала аус иуан, сааԥсеит захьӡу издырӡомызт. «Алӡынрак ашкол дҭан, есԥхынра зны
ақыҭа иачеикаҿы дмаӡаныҟәгаҩын, зны Уком далазаарын, зны асезд ашҟа дцаларын.
Кәтол ақыҭан акомҿар рорганизациа, акомҿар иачеика шьақәзыргылаз иара Ваниа
иакәын», – иҳәоит џьара М. Аҳашба. Акомҿар рус Аԥсны ибзианы ашьақәыргылараҿы
Иуа иусура маҷымкәа иҟоуп, еиҳарак Кәтол ақыҭан», – игәалаиршәоит Ӡ. Дарсалиа.
И. Коӷониа иҩызцәагь зегьы ирабжьигон акомҿар алалара. «Саргьы убасҟан иара
сиҿыԥшны акомҿареидгыла салалеит», – иҩуеит И. Папасқьыргьы.
Апоет дышмаҷӡаз даламгакәа дыҟам аҩра, аха раԥхьаӡатәи ирҿиамҭақәа зымааӡазар алшоит ҳара ҳҟынӡа. Раԥҳьаӡа ажәеинраалақәа рыҩра уи даналагаз атәы абас
иҳәоит ԥасанатә изааигәаз иҩыза бзиа И. Папасқьыр: «Исгәалашәоит, Аҟәатәи ашьхаҿы ҳтәаны ҳҵатәқәа рыԥхьара ҳшаҿыз, иара днаҳалҵын, икарандашьи итетради
иманы хазы днатәан, аҩра даналагеит. Сара снеин сиазҵааит, иуҩуа салам шәҟәума
ҳәа. Иуа даасыхәаԥшын, ус иҳәеит: «Сара ажәеинраалақәа рыҩра салагеит, аха макьана аӡәгьы иасҳәом, уаргьы аӡәгьы иоумҳәан». «Ажәеинраала зҩуа аиҳабыратәи
аклассқәа рҿы иҭоу роуп, уара ажәеинраала аҩышьа иалудыраауазеи?» ҳәа аниасҳәа,
Иуа дааԥышәырччан, ус иҳәеит: «Урҭ амгәарҭа иҭырга џьушьо, саргьы исылоу ԥысшәоит». Убри ашьҭахь мызкы аҟара ааҵхьаны, тетрадк ауразоуроу иҩны исирбеит, ианыз аҩымҭа «Абаҭаа Беслан» ҳәа хыс иаҭаны».
Иуа Коӷониа алитература даналалоз аамҭазы, Аԥсны ишьақәымгылацызт ашәҟәыҩҩцәа аӡәык-ҩыџьак иҟаз еидызкылашаз организациак, ирымамызт асахьаркыратә
ҩымҭақәа ахьыркьыԥхьуа органк – журналк ма альманахк уҳәа џьара акы, ԥсышәала
иҭыҵуаз газеҭ заҵәык акәын, аха уигь инеиԥынкыланы ирызҭыжьуамызт. Арахь алитература есааира иаҳа-иаҳа иҿыхон, аҿар уи иазыҳаҵаҳаҵаны аиҵагылара иаҿын. Абас
ианыҟаз аамҭазы акрызҵазкуаз усын алитературатә кружок ибзианы еиҿкааны аус
арура. Ара Иуа Қоӷониа илшаз хымԥада шьардаӡа ирацәоуп. Абри аусгьы ашьапы зкыз
Д. Гәлиа иоуп. Д. Гәлиа ибзоурала, абри еиԥш алитературатә кружок шьақәыргыланы
ирыман 1919 шықәса раахыс Иуа дызҭаз асеминариа (арҵаҩцәа ринститут) аҟны.
Активлаҵәҟьа аус иуан уи акружок аҿы ҳпоетгьы, нас анапхгарагьы азиуа далагеит.
Аԥсуа литература азырҳаразы И. Қоӷониа хамеигӡарада аус шазиуаз атәы:
дахьалацәажәоз, апоет иара убас изааигәаӡаз иҩыза Мушьни Аҳашба иҩуан: «Ваниа
Аҟәа арҵаҩратә техникум аҟны азымҩатәирахь ашкол парта дахатәан, ирҵаҩцәа ирҭаз
иҵатәқәа иҵауан, агьирахь – аԥсуа литература иазҳандаз, акы аҟны икылсындаз ҳәа
иҩызцәа еидкылауа, алитературатә кружок ҟаҵауа, анапылаҩыра журналқәа ҭыжьуа,
ааԥсара изымдырӡауа аусура даҿын. Сара бзанҵы исхашҭуам акы... 1925 шықәса
декабр мзазы акәын. Усҟан аԥсуаа хазы еизауа, алитература иацхраауа иаламгацызт,
аӡәи-ҩыџьеи хаз-хазы аус азыруан акәымзар... Аҟәа атеатр, уажәы акинотеатр «Аԥсны»
ҳәа изыԥхьауа аҟны, Аҟәа амаҵура иалоуи, ашколқәа ирҭоуи зегьы-зегьы еизаны иҟан.
Ваниа дхантәаҩны, жәлары ырӡырҩуа... дтәан. Иҩызцәа икәаӷӷа наҟ-ааҟ ивагылан.
Ара уажәы Аҟәатәи аԥсуа литературатә кружок аизара рыман. Аҿарақәа доусы ирҩыз
ажәеинраалақәа, ажәабжьқәа ирыԥхьауан».
Алитературатә кружок аҟны Иуа иусуразы абар ииҳәо И. Папасқьыргьы: «1924
шықәсазы аԥсуа литература кружок икаҳаны, еиҵаханы аус азымуа иҟаз, Ваниа хадара азуны, ишьақәыргыланы аус аируан, есымчыбжьа напыла ҩыра ажурналқәа ҭыжьуа.
Убри ашықәсан Аҟәа аԥсуа интеллигенциа ихарҵеит, иагьырбеит иашаны Ваниа аԥсуа
литература азырҳаразы даӡәыкны, дымыч дуны, дыӷәӷәаны дшаагылаз».
Анапҩыратә аԥсуа литературатә журналгьы ашьақәыргылареи аус аиҿкаареи раан,
«Иуа еиҳабыра даналамыз, хадара уск анныҟәимгоз шықәсык миасыцызт» ҳәа иҩуан
Ӡ. Дарсалиа.
Акружок акультуратә ус ду мҩаԥанагон ақыҭа рҿгьы, аҵарадара арӡра иазықәԥон,
ахатәы бызшәеи аԥсуа литературеи рырҿиара иашьҭан. Агазеҭ  аҟны ианыз астатиа аԥсуа литературатә кружок аусуразы иаҳәон 1924 шықәса, декабр 12 аҽны:
1924 шықәсазы Иуа Қоӷониа зны азы хантәаҩыс даман иара убас Аҟәа еиҿкааны
иҟаз аԥсуа драмкружокгьы. Ари акружок алахәны 1924 шықәса, декабр мза 28
ауха Аҟәа аҩбатәи аҳәынҭқарратә театр аҟны иҟан аԥсуааи ақырҭқәеи рыешьаратә
гәырӷьаратә еицыхәмарра.
Абас, И. Қоӷониа аԥсуа литературеи аҟазареи рырҿиара дазықәԥон, еиҵеибаҳәа
иааиҵагылаз алитературатә ҿар русура напхгара азиуан.
Абарҭқәа зегьы инапы шрылакызгьы, И. Коӷониа игәыгәҭаижьуамызт идырра
ашьҭыхра аус, ега деилахазаргьы, зегьы изларҳәо ала, уи есқьынгьы шьахәла иҵон
аҵара. М. Аҳашба уи аҵыхәала џьара иҩуеит: «Абысҟатәи ҵатә ашколаҿы иҳарҭоз
рҟны Ваниа џьара даҿахо сымбацызт, исмаҳацызт. Иҩызцәа шьардаҩык егьарааны
изырҳәо исаҳахьан, абри ианбеиҵои абас, ашәҟәыԥхьара мыцхәы иҽадицало аабаӡомеи ҳәа».
Абас фышықәса иҽақәырԥс аҵара ахьиҵоз Аҟәатәи арҵаҩцәа ртехникум хьыӡла-ԥшала даналга, 1925 шықәсазы Иуа Коӷониа, дкәалкәало дзышьҭаз иҵара ус
шьҭамыжькәа, акы дацәымаашьакәа, дцеит иреиҳау аҵарахьы, дҭалт Москватәи
Аҳәынҭқарратә Журналистикатә Институт (иааркьаҿны – ГИЖ). Иалагоит апоет
Москватәи иԥсҭазаара, ибиографиаҿы акырӡа зҵазкуа.
Москва раԥхьаӡа избалакгьы иџьеимшьарц, илакәимшьарц залшом. Қалақь дук
уаҳа изымбацыз аԥсуа ҷкәын Иуа Коӷониа иара убас мыцхәы деилаҳауан, џьашьахәыс
ибон Москва ду, есымшааира иаҳа-иаҳа ила хнатуан, идырра иацнаҵон, ихәыцра
иазнарҳауан. Салам шәҟәык аҿы уи иҩуан:
«Уажәы сара почтамт аҿы сыҟоуп. Қрыфан сшаауаз, исҭаххеит абри азал еиҵҳәа
ду сныҩналаны, салам шәҟәык зҩыр шәара шәахь... Ара уажәы 600-ҩык рҟынӡа ауаа
ҩноуп еилаҩеиласуа, шьоукы ирҩуеит, егьырҭ ироуеит асалам шәҟәқәа». Даҽаџьара
апоет иҳәоит: «Абыржәы ауп аҩны санааи. Закәу сыздырам, ацәара сҭахым. Адәахьы
аҵаа ӷәӷәоуп, асгьы маҷымкәа ишьҭоуп... Уаҵәашьҭахь ҳаурыжьуеит. Сара Кронштадтҟа
(Ленинград анаҩс) сдәықәырҵар рҭахын, аха мап скит, – иаҳа еиӷьысшьеит ЦК ВКП(б)
аҟны амилаҭқәа ркьыԥхь азы аҟәша иҟоу аҿы аусура».
Абас, Иуа Коӷониа Урыстәыла дыҟанаҵы иибаз, иаҳаз, ииҵаз шьарда ирацәоуп. Есааира иаҳа-иаҳа изҳауан уи идеиала, ҵарадыррала. Апоет ааԥсара изымдыруа даҿын
идырра азырҳара, игәцаракны иман аурыс жәлар ду рбызшәа, ркультура, рҭоурых.
Изхара избомызт аԥсуа поет асоветтә ҳәынҭқарра аҳҭны қалақь ду Москва, адунеи
аџьажәларқәа зегьы рзы илашарбагоу, насгьы Октиабртәи асоциалисттә револиуциа
Дуӡӡа ахы ахьыҵнахыз, Ленин ду ихьӡ зху – Ленинград.
Ленинград дахьнеиз иибаз-иаҳаз џьашьатәуа, деигәырӷьаны, дазыгәдууны абас
иҩуан апоет иаҳәшьа лахь: «Сыхаара саҳәшьа хәыҷы Магәа! Аҵых 12 сааҭ ыҟоуп.
Аҷкәынцәа зегьы ацәа рҽарҭахьеит. Адәахьы иҵаауеит. Акыр сааԥсоуп, аха уи агәхьаа
мкыкәа исҭахуп ибзызҩыр ажәақәак. Абыржәыҵәҟьа ҳақәҵит адәыӷба. Ныҟәара ҳаҟан
Волховстрои. (Ленинградынтәи уаанӡа ибжьоуп 105 верс). Ишыббо, уажәы Ленинград
сыҟоуп. Ҳинститут аҟынтә ҳаицуп 30-ҩык. М. Гадлиеи, М. Аҳашбеи, сареи ҳаицыҟоуп.
Иаабеит Смольни, абра акәын аусуцәа рдепутатцәа реизара ду ахьыҟаз, абра иҟан
Ареволиуциатә Комитет, абра акәын тәарҭас иахьимаз Ленин. Ҳнеины иаабеит иара
убас Аӡынтәи Ахан, Петропавловтәи абаа (ареволиуционерцәа ахьҭаркуаз). Уаҵәы
ҳцоит Аҳәынҭқар Иқыҭахь (Царское Село) – 25 верс бжьоуп уанӡа Ленинградынтәи...
Финтәи аӡыбжьахала ҳаваланы, уажәы ааигәа еимаадеит Ленинград. Аангыларҭа
ҭыԥс иҳамоуп Урицки ихьӡ зху ахан, ара акәын иахьыҟаз III-тәи аконгресс, аусуцәеи
асолдаҭцәеи рдепутатцәа р-Совет, уажәы ари ахан аҿы иҟоуп Акоммунисттә Университет».
Аинститут дахьҭаз Иуа Коӷониа аҳәынҭқараа ирҭон астипендиа, аха уи амацара изхомызт, иҭаацәа рахьынтәгьы митәык цхыраара иоуамызт, имчымхацәан азы.
Абарҭқәа рҟынтәи, насгьы аҵара бзианы иахьиҵауаз, ипоезиатә баҩхатәра рхаҿы
иааганы, Аԥснытәи Жәлар Ркомиссарцәа Рсовет (Совнарком) аҟнытә есымза иоуан 25
мааҭ. Аха усгьы акырынтә аихәлахарақәа дрықәшәахьан. Зны-зынла Иуа ацхыраара
ихьымӡакәа ԥарада дықәхалон, ифатә-ижәтә, ишәҵатәы иагхон, аха игәы камыжькәа,
ичҳаны аҵара даҿын. Аамҭалагьы иапышьашәала аус уны, ихныҟәгага аԥара инапала иара ирҳауан. «Ԥшьымшуп абар, — иҩуан џьара Иуа, — сԥарақәа нҵәеижьҭеи,
аха егьаурым, сгәы ахаҵара уи еиԥшқәа рзы иҭрысуа иҟам. Шәара шәысцәымшәан,
ча ҿаҵак сара ианакәзаалакь исыԥшаауеит аӡәгьы дмыргәамҵкәа. Уаҵәы сҩызцәа
астудентцәеи сареи хцараны ҳаҟоуп усура». Абас, игәабзиара агәхьаа мкыкәа,
иҽадцаланы аҵара даҿын, акы дааннакыломызт иус наигӡаанӡа. Апоет иусушьазы М. Аҳашба иҳәоит: «Ваниа ачымазара цәгьа анихь, ашоура рацәа шимазгьы,
иаԥхьа ашкол парта аҟны аҵәцала аӡы ықәыргыланы... акәын Москва институт аҟны
иекзаменқәа шриҭауаз...»
Зназы И. Қоӷониа иақәкны дыҟан наукала абызшәа ҵара иҽазикырц, иара убри
аҵыхәала ашәҟәқәагьы иҩқәахьан Ленинградҟа, акад. Н. Марр ишҟа, аха ари игәҭакы
ус иаанхеит. Уи ҳнарбоит исалам шәҟәқәа руакы: «Ԥарак шаасоулакь Марр сизцап
ҳәа сгәы иҭоуп Ленинградҟа. Саднакылозар, уа саангылап ҳәа иӡбаны исымоуп, иамур – сеиҭахынҳәуеит арахь, Москваҟа, ажурналистиказы Аҳәынҭқарратә институтахь.
Ари саԥхьаҟазы сгәы иҭоу оуп. Аха «аразҟы илахәмаруеит ауаҩы, аҽаԥсахуеит уажәы-уажәы иара».
И. Қоӷониа аҩызара бзиа ибон, ҳаҭыр ақәиҵон, иҩызцәеи иареи еилаҵәан
иҟан. Аԥсуаа рымацара ракәӡамызт И. Қоӷониа Москва даныҟаз ҩызцәас имаз – уи
дрылаҵәан дыҟан иара убас аурысқәа (аамҭа кьаҿла аурысшәа заҟа ибзианы иҵаз
ала мацарагьы иаабоит уи ҳара), иашьак иеиԥш дыҟан уи егьырҭ амилаҭқәа иреиуаз
ауаа рыҿгьы. Ари агәра ҳхадырҵоит абарҭ иажәақәа: «Сара сзыҩноу аҩны Малаиа
Дмитровка ҳәа изышьҭо аулицаҿы ауп иахьыҟоу. Суаҭах даара ишьахәуп. Исыцыҩноуп
иреиӷьысшьо ҩыџьа сҩызцәа – аӡәы Џьангиров, дазербаиџьануп иара (ибымдыруеи,
ипатреҭ аҩнгьы иҟоуп), егьи – дуаԥсуп».
Аԥснынтәи Москва иҟаз астудентцәа ракәзар, урҭи И. Коӷониеи мыцхәы еизааигәан,
бзиа еибабон, еиҭанеиааиуан, еицхыраауан. Аԥснынтәи Иуа Москва ашкол дицҭан
изааигәаз иҩыза Мушьни Аҳашба, насгьы М. Гадлиа, дрыҿцаауан иара убас усҟан уа
аҵара зҵоз Екатерина Лакоба, М. Делба уҳәа убас егьырҭгьы. Аԥснытәи ашәҟәқәа
изырҩуан Н. Ҭаркьыл, насгьы Аԥсны аҵара ус азы жәлар ркомиссар А. М. Ҷоҷуа, убас
егьырҭгьы.
Хара дахьыҟаз ҽнакгьы иааихашҭуамызт апоет иԥсадгьыл Аԥсны, игәы азыбылуан,
дазгәышьуан. Иаҳалар иҭахын аԥсуа бызшәа, аԥсуа шәақәа. «Хәылбыҽхак зны, – иҩуан
Иуа џьара, – сынҭыҵит саанеиҩеип сҳәан. Дәык аҿы снеин, сааҭгылт. Гәкаҳарак схаԥаны
саман, сылахь еиқәын, избан акәзар, ԥарада сықәхеит, арахь шәаргьы сшәызгәааны
сыҟан – шәҟәы ахьышәымҩуа азы. Ус сгәы сҽанӡамкәа иаасԥылеит Мышьеи даҽаӡәи.
Исызҳәом заҟа среигәырӷьаз, иаразнак слахҿыхӡа сааҟалеит. Ҳнапқәа ааикәыршаны
ҳгәыдибакылеит-ҳхыдибакылеит. Акыраамҭа аицәажәара, алафҳәара ҳаҿын. Раԥхьаӡа
сара «Шьардаамҭа» аацәырызган еицаҳҳәеит – ари ашәа сара 22 мшы исмаҳацызт!»
Иуа Аԥснытәи ажәабжьқәа зегьы дрызҿлымҳан, амаҷгьы иаҩимыжьлар иҭахын. Салам шәҟәык аҿы абас иҳәон уи игәы иаахәаны: «Агазеҭ аҿы ианын Ҷӷьыц иҽы аԥхьа
ишҩеиз, дук мырҵыкәа Ӷәапа дшақәтәазгьы саҳаит».
Иуа Коӷониа Москва даныҟаз ирацәаны асалам шәҟәқәа иҩуан урысшәала, иара
убас аԥсышәала. Иаргьы иоуан урҭ маҷымкәа игәыцхәцәа, иқәлацәа, иара убас Аԥсны
аинтеллигенциеи аиҳабыреи рҟнытә. Уажәы-уажәы ашәҟәқәа лзиҩуан иаҳәшьа гәакьа
Магәа Кәтолҟа. Иуа мыцхәы бзиа дибон ари иаҳәшьа, ҷыдала еизааигәан иареи лареи, рымаӡеи раргамеи акын, рыгәҭыхақәа еибырҳәон. Ларгьы лыԥсы еиԥш дылбон
лашьазаҵәы. Магәа усҟан ҵара хәҷык лыман, аха дацәыԥхашьаны зны-зынла даҽаӡәы
илырҩуан асаламқәа, аха иара лара лхатәнапҩымҭа иоулар иҭахын. Абас игәыҭкааган
иашьеи иаҳәшьеи рыбзиеибабара. «Магәа, иҩла ашәҟәы, амарка бымамзар – иаашьҭла
маркада, ара сара иахысшәаалап...» «Аԥсышәала изыҩуеит аҩны бырзаԥхьарцы – ус
иаҳа ргәы иахәоит», – иҳәон салам шәҟәык аҿы.
Иуа Коӷониа ишилшоз ала дрыцхраауан ақыҭаҿы аус зуаз амаҵуцәа, акомҿарцәа,
акоммунистцәа, русураҿы ирҭаххашаз ашәҟәқәа рзыԥшааны ирзааишьҭуан. Исалам шәҟәқәа руак аҿы ҳаԥхьоит: «Александр изаасхәеит «Аполитжәар» ҿыц, насгьы
«Ақыҭантәи акоммунист изы акалендар», аха иабаҟоу, ԥошьҭала рышьҭра залымшозаап, избан акәзар, Кәыдры ауезд ашәҟәы иарбаӡам апочтамт аҟны. Убри аҟнытәи Акаки
изысшьҭуеит Аҟәаҟа, уи нас уахь иҩаишьҭып».
Иуа Қоӷониа Москватәи корреспондентс дрыман зны Аԥснытәи агазеҭқәа, иҩны
ирзааишьҭуан аҳҭны қалақь аҿтәи ажәабжь ҿыцқәа. Агазеҭқәа рзы апоет иааишьҭуаз
ажәабжьқәа рахьтә ҷыдала иалкаатәуп урысшәала иҩу акы – Аԥсны, аԥсуа жәлар,
урҭ ркультура иазкны Москва иҟаз аизара атәы зҳәо Иуа Коӷониа истатиа. Ари
крызҵазкуа еизароуп, уи иаҳнарбоит ҳтәыла иқәынхо ажәларқәа хәыҷгьы-дугьы зегьы
реиҩызара, рыешьаратә еилаҵәара, аурыс жәлар дуӡӡа ԥаса еиҵаханы иҟаз амилаҭ
кҿахақәа, амилаҭ ссақәа шаҟа ацхыраара ӷәӷәа рырҭоуа. Абас ауп уи дшахәаԥшуа
ҳара ҳпоетгьы. Уи аизара иазку истатиа ду аҿы И. Коӷониа излеиҩуа ала, 1927 шықәса,
декабр мза 10 ауха И. В. Сталин ихьӡ зхыз Мрагыларахьтәи Акоммунисттә Университет аҟны, «Ҳандар» ҳәа изышьҭаз акино аҿы СССР ажәларқәа Рцәыргақәҵа Акомитет
ринициативала иҟан аизара – Аԥсни аԥсуа жәлар ркультуреи ирызкны. Азал еиҵҳәа
унацәа узрыламҵо уаала иҭәын – ара еизеит Москватәи аусуцәа, насгьы ҳтәыла
амрагыларахьтәи амилаҭқәа рхаҭарнакцәа, Асахьаркыратә Наукақәа р-Академиа
уҳәа убас егьырҭ анаукатә усҳәарҭақәа рҿынтә ауаа. Ауха ара иддырбеит акиносахьа
«Аԥсны иахьа» ҳәа хыс измаз. Уи ашьҭахь еизаз зегьы гәахәас иҟаҵаны иахәаԥшит,
рыхшыҩ азышьҭны иазыӡырҩит аԥсуа концерт. Аконцерт иалагаанӡа Асахьаркыратә
Наукақәа р-Академиеи Ацәыргақәҵа Акомитети рҟынтә дықәгыланы дцәажәеит уи
Академиа амаӡаныҟәгаҩ. Аполитикеи аекономикаҿи Асовет тәыла жәашықәса рыла
аиааирақәа иарҿиаз азгәаҭаны, уи дахцәажәеит иара убас акультура арҿиараҿгьы
аус дуқәа шымҩаԥгоу атәы. Дааҭгыланы уи иҳәеит, Аԥсны еиԥш ԥаса икҿаханы иҟаз
атәылақәа Асовет мчра ишырнаҭаз ахақәиҭреи ԥхьа ацаразы алшарақәеи, ишырзаанартыз раԥхьаҟа амҩа лаша ду. Аҵыхәтәаны дрықәныҳәеит уи аԥсуа жәлар, раԥхьаҟа
иаҳагьы идуу аиааирақәа роуларазы. Аҭак ажәа зҳәаз еизаны иҟаз идеилиркааит
аҳәынҭқари аменшевикцәеи рхаан аԥсуа жәлар рекономикеи ркультуреи азырҳара
шрылымшоз, аҵара, акультура ашьҭыхразы иаҭаху амчхара шрымамыз. «Уажәы, –
иҳәеит уи, – ҳара ҳ-Аԥсны хәыҷгьы ишәҭы-какаҷны азҳара иаҿуп».
Абарҭқәа рышьҭахь асимфониатә оркестр иадырҳәеит аԥсуа шәақәа жәаба: Кьахь
Ҳаџьараҭ иашәа, амҳаџьыраа рашәа (Гагра иҭыҵыз, аԥсуаа ирҳәамҭоуп уи), агәаҟрашәа,
убас егьырҭгьы. Аԥсуа шәақәа уаҩы ишимбац ала гәахәас иҟаҵаны иазыӡырҩуан
итәаз зегьы. Москва даара ҳаҭыр ақәырҵеит, ргәы иахәеит иара убас уа иддырбаз
аԥсуа кәашарақәагьы. Ашәаҳәареи акәашарақәеи ианрылга ашьҭахь, ажәеинраалақәа
ирыԥхьеит аԥсышәала, – Октиабртәи ареволиуциа Дуӡӡа 10 шықәса ахыҵреи Аԥсны
Асовет мчра ашьақәыргылареи ирызкны ажәеинраалақәа, урҭ рыхәҭак И. Коӷониа
иҩымҭақәан, иаԥхьозгьы иара иакәын.
Абас иҟан аԥсуаа рзы лассы хашҭра зқәым ари аизара. Уи аҭыӡшәа инеиҵыхны аҩра
ибзоуроуп иара амҩаԥгарагь агәҭа иалахәыз апоет Иуа Коӷониа.
Иуа Коӷониа Москва даныҟаз дақәшәеит даара игәы изырхьыз гәаҟра дук – ицәыԥсит
мыцхәы бзиа иибоз, џьабаа ду идызбалахьаз иаб Абаси иаб иаҳәшьа Камеи. Аԥсҭазаара
урҭ ралҵра заҟа игәы еиҵанархаз, гәаҟрас изыҟалаз ҳдырбоит илаӷырӡырқәақәо
апоет абарҭ иажәақәа: «Акыр иаԥсоу, инасыԥдахаз сҭаацәа! Саб данԥсы нахыс сысалам шәҟәқәа рҿы саҟәыҵит ажәа «сзыхшаз» аҩра, избан акәзар, хашҭра зқәым,
сызҿҳәараз саб анышә еиқәара дамоуп ихьшәашәаӡа. Уаҳа дызбараны сыҟам уи сара,
уаҳа исаҳараны сыҟам имҩақәҵагақәаз иажәа хаа ҟәышқәа. Анаџьалбеит, исхашҭрушь
знымзар зны аџьабаа уи сара исыдибалахьаз. Уи иҭахын сара суаҩхар, иахьатәи
ҳаамҭа ишақәнаго амаҵ дыррыла изуртә еиԥш сҟалар. Аҩны ҳара убасҟак амчымхара ҳашҭагылазгьы, уи дсыцхраауан, млеи хьҭеи саимыркыкәа, аҵара сҵартәы сҟаиҵеит.
Мап, уи сара саԥсамхар ҟалап. Иахьа сара исоуит шәара шәҟынтә ҩ-шәҟәык. Иаартны
саԥхьазар, – дыԥсызаап Камагьы!.. Ари санаԥхьа, схы ахьызгара сзымдыруа сҟалеит,
исханаршҭит раԥхьатәи ӷьара зқәым сыхәра. Кама дыԥсну?! Исгәалашәоит, ашә дадгыланы, лыла ҭраа дсыхәаԥшуа, деиҵақьы дҵәыуа, дгәаҟҵәаҟуа, длаӷырӡырқәақәо исалҳәеит
абас: «Уаб иашҭа дуӡӡа шылашьцаз убома, нан!» Дадын санихәаԥшуа, сгәы сҟажашәа
зуеит, аха ҳәашьа амам уажәы ианысгәалашәогьы сшыҟало. Абас илакҭа дҭаԥшуаны
дыҟазар дымԥсыр ҟаларын, аха уи дабаҟахыз, заанаҵы нахьхьи ахәаҿы иҭыԥ ылиххьеите! Аҩны ҩымш саныҟазгьы Кама рыцҳа лгәи-лылаӷырӡи еилаҵәо лҵәыуабжь исаҳауаз
сахьцо сзымдыруа сықәнархон. Уи анаҩыс аандақәа, аҭәаҟәа хәыҷқәа, ани-ари. Абас
иҟаиҵақәаз анызбалакь, схы агарҭа смоуа сҟалон. Иахьа сара асааҭ 10 рзы сиеит, аха
егьа зундазгьы сызмыцәеит. Абар уажәшьҭа аҵых 3 сааҭк рҿы инеихьеит, аҷкынцәа зегьы ҭахәхәа ицәоуп, сара ахагацәа реиԥш скәеҩӡа стәоуп, изыура сзымдыруа, сгәаҟра
гәҭыхақәа абра ианысҵоит ҳәа саҿуп... Магәа, шәрыцҳасшьоит зегьы, иаҳарак бара, аха
иҟасҵарызеи, сус мҩабжара иныжьны сзыхынҳәуам. Иԥсы ҭазар игы иалсуан уи сабгьы,
есқьынгьы сара сзы игәаҟуаз».
Ԥшьышықәса ихы даамҩахаӡакәа аҵара ду ахьиҵоз, Москватәи ажурналистикатә
институт дшалгазҵәҟьа, 25 шыкәса реиҳа анихымҵуаз, 1928 шықәса ииуль мза 14
аҽны, ачымазара бааԥсы ицәа иалашәаз дзацәымцакәа дагеит, дҟамлеит аԥсуа литература агәыӷырҭа – Иуа Абас-иԥа Коӷониа. Дыԥсит уи иқыҭан Кәтол, иара убра дагьжуп. Иуа Коӷониа иаамҭаӡамкәа иԥсра хьаа дус ирзыҟалеит аԥсуа жәлар зегьы. Шаҭара
ззымдыруа аԥсра мыжда ҿыц иҩагылаз аԥсуа литература ҿҳәарада даԥнархеит Аԥсны
иаақәгылахьоу апоетцәа зегьы иреиӷьыз аӡәы.
Иуа ииаӡаара анырџьабоз амшқәа рзы иҭрыжьит, агәлымҵәах ихьӡ иазкны, агазеҭ
«Аԥсны Ҟаԥшь» иацҭыҵуаз ажурнал «Еҵәаџьаа» аномерқәа руакы (аизга 4–5). И.
Коӷониа иԥсра иазкны уа ианиҵаз астатиаҿы Аԥсны жәлар рпоет Д. И. Гәлиа иҩуан:
«Далгоит аҵара, ҳаԥсуа литература ирҿыхоит ҳәа ҳшеигәырӷьоз, иҟалазеи?! Иҟалазеи,
дычмазаҩуп ӷәӷәала... рҳәоит. Ари иара дыздыруаз зегьы дыдбыжьны ирылаҩит, ргәы
канажьит, рнапқәа рываҳаит, аиҳарак аԥсуа литература амҩаԥгара знапы алакыз. Уажә
иҳаҳаит дыԥсит ҳәа, ари зынӡак агәкажьга».
Мушьни Аҳашба истатиа «Даҳцәыӡит мыцхәы ҳзықәгәыӷуаз аԥсуа шәҟәыҩҩы» иаанартуеит ҳазҿу аизга. Автор уи далагоит абас: «Мбатәы сҳәарц сҭахуп, исҭахуп мбатәы
зҩырц, аха сажәа сгәы иҭаҵаауеит, иҭашәуеит, изҭыҵуам, уа иҭахоит... Ажәеинраалақәа
зыҩуаз аҿарацәа даҳцәыӡит организатор бзиак. Даҳцәыӡит мыцхәы ҳзықәгәыӷуаз
аԥсуа шәҟәыҩҩы! Аԥсуа литература иампыҵабеит аԥсуа литература дгьыл иныҵшәаз
аӡыхь бзиа, аӡыхь ду... Ҳарҭ ҷышәрак здыруа зегьы ҳала ҭырхаха ҳахьихәаԥшуаз абна
илыҳәҳәо цәымзаркыра дук еиԥш дрылыҳәҳәо, аԥсуа ҿарҩҩцәа дрылаабаауан. Уи ила
енагь аду ҳҳәауан, ҳиеигәырӷьауан. Дҳаԥхеит ақәла бзиа! Аха ҳарҭ зегьы... – ҳгәы аҟны
уи иҭыԥ енагь иҟазаашт! Ианакәзаалакгьы уи игәалашәара ҳамазаашт! Уи иҩымҭақәа
ҷышәрак здыруа уаҩы дихадыршҭрым! Уи ихьӡ аԥсуа литература аҟны ԥсра-ӡра
ақәларым. Иузтатахааит, Ваниа, иуқәԥсоу анышә, уара цәала-жьыла ҳара уҳалҵит, аха
ҳгәы ҳаԥсы аҟны енагь уҭоуп, енагьгьы уҳалоуп!»
Апоет Леуарса Кәыҵниа Иуа Коӷониа иԥсра иазкны иҩит ажәеинраалак, иахьӡиҵеит
уи «Икыдшәаз аеҵәа». Л. Кәыҵниа иҩуан:
Икыдшәеит ҳаеҵәа, уаҳа иԥхаӡуам,
Алаша ацәыӡит, наӡаӡа иаабаӡуам,
Аԥсуа литература шәҭык ахшәеит,
Аԥсуа литература еҵәак ацәҭашәеит!
Ашәҟәыҩҩы И. Папасқьыр усҟан иара убас иҩуан: «Ваниа Коӷониа иԥсрала Аԥсны
дацәыӡит аԥсуа литературеи апартиеи гәык-ԥсыкала ирзааԥсашаз, аус рзызушаз аӡәы.
Иузыласхааит, Ваниа, анышә хьанҭа иуқәԥсоу... Бзиа узбоз ақәлацәа урылҵит, иуԥсахит
уԥсҭазаара, аха идыр бзанҵыкгьы ушырхамышҭуа, ргәы ушҭоу дара».
Апоет иԥсра атәы заҳаз Москватәи иҩызцәа «Аԥсны Ҟаԥшь» аҿы ирыҩуан: «Иааизкылҟьаз ачымазара бааԥсы имч ааимнаҟьеит. Данышьҭала хьаа дус иман иусқәа дахьрыгхауаз, еиҳарак иажәа иаланы иҳәон Москва аҵара даналгалакь Германтәылаҟа дцаразы... Ҳиеигәырӷьон Ваниа жәлар рзы акыр дхәарҭа дуны дҟалап ҳәа... Ҳара уҩызцәа
ҳуқәгәыӷуан, ахазҩыдара бзиа уманы дырҩегьых уҳалагылап ҳәа. Москвантәи Аԥсныҟа
уаныргоз ҳара, Москва иҟоу уҩызцәа, ус иаҳгәахәуан, Аԥсны аҳауа... убзианатәып, дук
мырҵыкәа арахь уаҳзаап ҳәа, аха уара Москваҟа уаара ацкыс аԥсҭазаара ушалҵыз
атәы адырра ҳзааит... Уҟазшьеи, унаалашьеи, ухшыҩ бзиалеи абзиабара уқәлацәа рҿы
инужьыз... енагь уҩызцәа ргәы уҭымӡааӡо ирзынхоит».
Иуа ижра шымҩаԥыргаз атәы агазеҭ «Аԥсны Ҟаԥшь» аҟны ҳаԥхьоит: «Ииуль мза 17
рзы шьыжьымҭан инаркны Ваниа иҩны ашҭа ҭбаа иазымкуа ажәлар еизеит. Аҟәантәи
иҩеит иҩызцәа, иқәлацәа авенок рыманы. Очамчыратәи иҩызцәа иҩаргеит амузика.
Урҭ рнаҩсгьы Аҟәантәи Очамчырантәи иҟаз ауаа рацәаҩын. Тамшь, Џьгьарда, Кәтол
апартиеи акомҿари ирылаз зегьы рбираҟ ҟаԥшьқәа кны уа игылан. Абасҟаҩык ажәлар
еизаз зегьы уаҩы ишимбац рылахь еиқәын... Ҩыџьа ахьынеидгылоз Ваниа ихьӡ ҳәаны
еидашшылон. Ахәылбыҽхарахь ианеиха, акәыба ашҭа агәҭа иахьгылаз ажәлар зегьы
иакәшаны рхы ларҟәны иаагылт. Аԥсы ихагыланы гәыҭкаагала ихцәажәеит ажәлар
рҟынтә ауаа. Иҩызцәа ицәажәоз ирҳәеит, Ваниа Қоӷониа ианиаамҭамыз, иқәра шмаҷыз,
игәы иҭаз дахьымӡакәа Аԥсны жәлари, аԥсуа литературеи, апартиеи дахьрыԥхаз даара мыцхәы уаҩы ишимбац ргәы ишалоу, кыр ирзаԥсаз рҩыза бзиа дунеи иқәнаҵы
дшырхамышҭуа».
«Аҵкыс гәыԥжәага ҟаларым, – иҩуан Ер. Гадлиа, – анхацәеи аусуцәеи рзын аусура дазгәышьуа, аеҵәа еиԥш ишашаӡа иаагылауа аҵеи аԥхыӡеиԥш даныҵабалакь.
Убас иаагылаз иакәын Ваниа... Ҳаԥсуа литература даараӡа ихәарҭаны, цхырааҩ дуны
иазыҟалашаз иакәын... Аха урҭ зегьы дрыԥхеит, даԥхеит Аԥсынра, даԥхеит апартиа
гәыкала аус азызуаз».
Иуа Қоӷониа иԥсра гәала дус иҟазҵаз ашәҟәыҩҩцәа иақәкны ирыман хаз шәҟәык
ихьӡала иҭрыжьырц. Убас, иара ихҳәааны усҟантәи аҿарацәа руаӡәы иҩымҭа, кьыԥхь
зымбаз ажәеинраалак аҿы ҳаԥхьоит:
Иуа, ухьӡала уҩызцәа аҿара
Иҭрыжьуеит шәҟәы хәҷык иахьа абра.
Ҳашәҟә ала иахьа ҳуацәажәоит…
Ҳашәҟә ала лаӷырӡы рацәа узкаҳҭәоит,
Ҳашәҟә ала иахьа ҳузцәажәоит...
Уара узыҳәан ҳгәы ҵәыуеит, уаҳцәыӡит,
Аха иӡрым уажәахә, ухьӡ бзанҵы!..
Иуа Қоӷониа данырџьабоз амшқәа раан иара ихьӡынҳәаланы ирҩыз ажәеинраалақәа иаарылукаартәы иҟоуп О. Демерџь-иԥа иҩымҭа «Иуа Абас-иԥа Коӷониа». Аԥсуа
литература аҭоурых аҿы макьана зыӡбахә қәнагала ицәыргам апоет бзиа О. Демерџь-иԥа игәы аҵа аҟынӡа инеит И. Қоӷониа иаамҭаӡамкәа иҭахара, уи изымчҳакәа дцеит
Кәтол, днеины ибеит апоет дахьиз, дахьааӡаз иҩны-игәара; дыгәжәажәо егьиҩит уи
абас Кәтол дахьыҟаз, 1929 шықәса апрель мза 5 аҽны:
Уԥсра мцушәа сгәы иабуан,
Уԥсы ҭоушәа исыԥхьаӡуан,
Уӡбахә шәҟәыла са исаҳуан,
Ушәҟәқәа рыла усахьа збуан.
Уахьиз уқыҭан, уахьааӡаз уашҭан
Саннеи – издырит ушҳалам уеибганы.
Иахьанӡа сгәы жьан, иахьанӡа сгәы нкылан,
Иахьа издырит ицқьаны ушҳалҵыз, ҳгәы былны.
Абри аҟара ргәы далсит аԥсуа жәлар рпоет ссир, дырхашҭуам уи ари нахысгьы.
1953 шықәсазы Аԥснытәи ауаажәлар инеиҵыхны иазгәарҭеит Иуа Абас-иԥа Коӷониа
диижьҭеи ҩынҩажәижәаба шықәсхыҵра. Ашәҟәыҩҩцәа еиманы ицеит апоет иқыҭахь
– Кәтолҟа, инеины инышәынҭра иахагылт, игәыцхәцәеи иуаажәлари еизганы ԥсаҭала
ихцәажәеит. Қарҭтәи аԥсуаа-астудентцәа апоет ипатреҭ ду ҟаҵаны иааргаз кнаҳауп
Аԥсны ашәҟәыҩҩцәа реидгылаҿы. Апоет ихьӡ ала иара убасҟан Аҟәа иҟалеит аизара ду,
ара еиқәшәеит аинтеллигенциа рнаҩысгьы аԥсуа қыҭақәа рҿынтә иааз ауаагьы. Еизаз
гәахәарыла иазыӡырҩит адоклад, Иуа Қоӷониа иԥсҭазаареи ирҿиамҭақәеи ирызкны.
Апоетцәа аԥхьеит иара иҩымҭақәа, насгьы ихьӡныҩланы дара ирҩыз ажәеинраалақәа.
Анаҩсан, аизараҿы ирыларҳәеит, аԥсуа поет И. А. Қоӷониа диижьҭеи 50 шықәса аҵра
аҟнытә, аџьажәлар рдепутатцәа Аҟәатәи рықалақьтә Совет анагӡком иаӡбеит 1-тәи
Баслаҭатәи аулица И. А. Коӷониа ихьӡ ахҵазааит ҳәа.
Агазеҭқәа рҿы апоет ихцәажәеит ашәҟәыҩҩцәа, дыргәаладыршәеит иҩызцәа,
иқәлацәа, иркьыԥхьит ихьӡынҳәалоу ажәеинраалақәа, убас иара иҩымҭақәагьы («Ленин», «Сара сымҩа», убас егьырҭгьы).
1953 шықәса ноиабр 10 рзы агазеҭ «Аԥсны Ҟаԥшь» иану астатиа «Иуа Коӷониа
игәаларшәара иазкны» аҿы ашәҟәыҩҩы И. Папасқьыр иҳәеит абас: «Асовет ҳәынҭқарра
иааӡаз, аԥсуа литература арҿиара зылшашаз иреиӷьқәаз дыруаӡәкын Иуа Коӷониа. Уи
напҟазала ашәа азиҳәон аԥсҭазаара ҿыц, асовет мра акаԥхара». Аԥсны жәлар рпоет
Д. Гәлиа иара уа ианиҵаз астатиа «Хашҭра зқәым апоет» аҿы иҩуеит: «Ҳпоет ҷкәын
Иуа иқәра маҷӡаны адунеи нижьит... Аха ҳаԥсадгьыл аҩымҭа бзиақәа азынижьит...
Ҳара аԥсацәа ҳлитература аҭоурых аҿы иҭыԥ налкааны дгылоуп. Ҳаргьы ибзианы иаадыруазароуп, иаҳхамшҭыроуп убри ибзоурала ԥхьаҟа ишеихаз, ԥхьаҟа ацара ишалагаз
ҳлитература».
Иуа Коӷониа иҩымҭақәа цәгьаӡа игәкуп, ахаа цәа рыҟәнышьшьыла, урҭ аԥсуа литература аҭоурых шәҟәы аҿы имҩашьаӡо иануп. Иара аҩра даналага аиашаҵәҟьа
ҳаздырам. Атехникум дҭалаанӡа  ииҩхьоу ҳәа макьана егьҳамам. Меижьарада аҩра далагеит атехникум данҭала инаркны, насгьы, хьыхь ишаабаз еиԥш, даара дазҿлымҳаны, ҳаҭыр ақәҵаны аус азиуан аԥсуа литература, идуун иџьабаа усҟан
иҟақәаз акружокқәа рҿы, дашьҭан аԥсуа журнал ашьақәыргылара.
Д. И. Гәлиа 1919 шықәсазы асеминариаҿы еиҿикааз, илаԥш зхыз аԥсуа литература
кружоки ажурнал «Шарԥы еҵәеи» рхыԥша зысыз, зтрадициа знырыз, изныԥшыз, иара
убри ала апоезиа мҩа ианылаз аинтеллигенциа ҿарацәа дреиуоуп Иуа Коӷониагьы.
Ишаадыруа еиԥш, И. Коӷониа ашьҭахь иаргьы еиҿикааит алитературатә кружок. Аӡәык-ҩыџьак ракәымзар, усҟан зҽазҵәылхны аԥсуа литература амаҵ азызуаз ауаа маҷын.
И. Коӷониа ибзоурала, ҳлитература иаҳа ашьапы аҳаит, ауаа ирбеит, абжьы, аӡбахә
иҵегьгьы жәлары иаарылаҵәеит.
1925 шықәса декабр мзазы И. Коӷониа раԥхьаӡа ауаа еизаны иахьыҟаз даԥхьеит
иҩымҭакәа руакы – «Абаҭаа Беслан». Убри инаркны уи абаҩхатәра ду шимаз зегьы
агәра ргеит. «Убри нахыс Иуа ҳҩызцәа дахьрылаз мра лашараҵас дрылыԥхаауа акәын
дшаабоз», – иҩуан М. Аҳашба.
Ашәҟәы ианылахьоу Иуа Коӷониа иҩымҭақәа рҿы урҭ аниҩыз ҳәа иарбоуп
1924-еи 1925-еи ашықәсқәа. Апоемақәа шамахамзар зегьы ақыҭан (Кәтол) иҩуп,
ажәеинраалақәа реиҳараӡак ақалақь (Аҟәа) аҿы. Аха иаҳарак иџьашьатәу даҽакуп:
ҩышықәсагьы имгакәа, И. Коӷониа ипоемақәа ианреиҵоу рызыбжак ԥхынрак
иалыршаны ииҩқәаз роуп. Иаҳҳәап, апоема ду «Абаҭаа Беслан» (1. VIII. 1924) ашьҭахь
хымшгьы цқьа имҵыцкәа (4. VIII. 1924) иҩны далгеит имаҷым даҽа поемак: «Мшәагә-кьаҿи Папба Рашьыҭи».
Ари иаҳнарбоит И. Коӷониа апоезиа шицааиуаз, аҩра шизымариаз, дшазыласыз,
аха насгьы иара убас апоет бжеиҳан ишазирхоз ихы-игәаҿы иааигаз ажәлар рҳәамҭа
ажәабжьқәа дадымхалацәакәа иааԥсышәатәны ажәа хаала реибыҭара. Уи усҟак
дашьҭамызт рҵакы иҵегь арҵауылара, насгьы иҩымҭақәа рформа мыҟәмындрак
амамкәа, апоетикатә закәанқәа рыла ашьалашьын ахьшьны рыҟаҵарагьы усҟак
иҽадирхаломызт, ус ицааиуан ажәеинраала, иҩымҭақәа аԥсшәа даара ианаалоит.
Хыхь иаҳарбаз аҩшықәсак (1924–1925) рнаҩыс, наҟгьы арахьгьы И. Коӷониа
иҩымҭақәа ҳәа икьыԥхьны егьаабом. «Апоемақәа» ҳәа хьӡыс иаҭаны апоет
иажәабжьқәа раԥхьаӡа шәҟәны иҭыҵит иара иԥсы шҭаз, 1925 шықәсазы. Уи инаркны
иара данԥсыз ашықәс  аҟынӡа ибжьысит ԥшьышықәса. Арҭ ашықәсқәа рзы апоет
аҩра даҟәыҵны дыҟамызт, уаҩы игәы иаанагаргьы ҟалоит, ари аамҭазы уи имаҷымкәа
иҵегь имҩыкәа дыҟам ҳәа, аха урҭ акьыԥхь рымбеит, инапҩырангьы иахьазы реиҳарак
ҳцәыӡны ҳаҟоуп. Москва аҵара ду данҭаз, Аԥсны дналҵны, днаԥшы-ааԥшны хара
данныҟәа, ихшыҩ-идырра аназҳа ииҩқәаз зегь ҳамазар, хымԥада иахдырбар акәхон
И. Коӷониа ипоезиа тематикала, идеиала, поетикатә ҟазарала акырӡа ԥхьаҟа дышцаз.
Автор данԥсы ашьҭахь фышықәса ҵхьаны еиԥш, И. А. Коӷониа иҩымҭақәа шәҟәыкны
даҽа знык Аҟәа иҭыҵит 1934 шықәсазы. «Ажәытә ажәабжьқәа» ҳәа хьӡыс измоу ари
ашәҟәы аԥхьа иануп ажәеинраалақәа жәпакы, нас хәыҷи дуи апоемақәа ааба.
Ҳрыхцәажәап зны иааркьаҿны ажәеинраалақәа. Апоемақәа рҿы еиԥш акәымкәа,
И. Коӷониа иажәеинраалақәа рҿы иаҳагьы ирҵарны, иаҳагьы иӷәӷәаны иаарԥшуп автор иполитикатә хаҿсахьа, икласстә позициа. Тематикала арҭ аҩымҭақәа реиҳараӡак
ахақәиҭра атәы рҳәоит, Ленин ду иус иазкуп. Аџьажәлар рыԥсы дзыршьаз, Урыстәыла
зегь амреиԥш икаххаа иқәыԥхаз, ахатә џьабаала зхы ныҟәызго ауаа Октиабртәи ареволиуциа ирзаанагаз абзазара ҿыц деигәырӷьаны, гәырҭәыла ашәа азиҳәоит апоет.
Уи идыруеит, хынҳәра змамкәа ажәытәра иагаз аҳәынҭқар иаамҭаз амалуаа шаҭара
ҟамҵакәа ажәлар шдыргәаҟуаз, аексплуатациа уӷә хьанҭа иаҵакны ишрымаз. И.
Коӷониа иҩуеит ажәеинраала «Қьафла дышԥаҟаз!» аҿы:
Аусуцәа џьалда имшьуази,
Ԥсышьа цәгьала иныҟәимцози,
Иааигәа-сигәа иаваԥсамзи,
Дрыхәаԥшуазма, маҵуцәамзи.
Ахан дзыкәтәазгьы дылбаахуазма,
Аусуцәа гәаиҭахуазма,
Анхацәа ма игәалашәозма,
Рыԥсҭазашьа ихы иԥнаҟозма.
Аха ажәлар рылаӷырӡ шьҭабеит, ргәаҟра аҵыхәа ԥҵәеит, аусуцәеи анхацәеи
рыԥхӡаша алҵшәа зфоз амучацәа зегьы асоциалисттә револиуциа ицҟьашәҟьа иқәнаҵеит. Ажәларқәа еиҵырхит рыбӷа, ирызшеит аныҳәа гәырӷьа, аҳратәра наӡаӡа иалҵны,
акоммунист партиа абзоурала, ирзыҟалеит анасыԥ, изызхьуаз аҭынч нхаразы аамҭа
бзиа. Абри ауп иаҳәо апоет иажәеинраала «Тәрада анхара»:
Абна бзарыбзаруа еҵәабӷьыла ихҩоуп,
Адгьыл ҳаскьын какаҷла иқәҵоуп,
Аарыхра рҽеибаркны, шьҭа аҿыхра рҭахуп,
Амҩақәа сабоуп, ҳәынҵәак убаӡом.
Сҿыхеит сыҭрысны, сшыцәаз сҭахәхәа,
Снагылеит смаашьакәа, слахҿыхӡа сара,
Сыҽбыга аашьҭыхны, сҿынасхт ҭәархра,
Аӷьара ҳәа иахьаҿыз сҩызцәа еицлабны архра...
Аҳы, аџьажәлар, шәынха шәмаашьакәа!
Аҽбыгеи ажьаҳәеи цқьа ӷәӷәала ишәкы!
Ирдырааит, ирхамышҭааит шәынхараҿы ԥырхагас иаиуа,
Еигӡара ҟамҵакәа ишшәырхыша даргьы!
Ажәеинраала «Ахақәиҭра» аҿы иаабоит апоет имҩа дшахәаԥшуа, иара изы уи навалара амамкәа еилкааны ишыҟоу, ишыцқьоу:
Амҩа иаша ухҟьаӡом,
Уахьцалакгьы лашауеит,
Аԥсҭҳәа иқәымҵӡоз убаӡом...
Аҩымҭа «Ленин» аҿы И. Коӷониа аарԥшра дашьҭоуп Ленин дуӡӡа ихаҿсахьа, аџьажәлар рыгәҭыхаҳәаҩ, рнапхгаҩы иус ԥсра зқәым:
Гәылеи хшыҩлеи мыцхәы идууз,
Аџьажәлар рыгәҭыха зегьы зҳәоз,
Нап ҟазала ақьаад ианиҵаз
Имҩақәҵаган ҳа иаҳзынхеит.
Владимир Ленин иԥсыз рахь дыҟам,
Иуасиаҭи иажәеи зегьы бзоуп!
Иара иусқәа кәараҵашам,
Имҩа иаша аџьажәлар ануп.
«Жәашықәса ҵуеит илашоижьҭеи Урыстәылан» – абас ахьӡуп И. Коӷониа иажәеинраала бзиақәа руакы. Ахьыӡгьы излаҳнарбо ала, ари ажәеинраала ҩуп Октиабртәи
ареволиуциа ҟалеижьҭеи жәашықәса аҵра амшныҳәа иазкны, даҽакала иуҳәозар,
уи ҩуп 1927 шықәсазы. Убри аҟынтәи иҟалап ашәҟәы ианылақәахьоу рахьтә уи апоет аҵыхәтәанӡатәи иҩымҭақәа иреиуазар. Ари ажәеинраала иаҳнарбоит ԥасатәи
иҩымҭақәа раасҭа идеиалеи ҟазаралеи И. Коӷониа ԥхьаҟа ацара дшаҿыз. Ара автор ихшыҩ рзишьҭуеит ареволиуциа иарҿиаз, уи ажәлар ирнаҭаз аус хадара, абзиара дуқәа. Жәашықәса ҵуеит ихышәҭижьҭеи ахан ду, амал уааи аҳәынҭқари зықәтәаз.
Аҳаскьынцәгьа Урыстәыла абаҳчаҿы бџьарла иқәыблааны идрыцқьеит. Абираҟ ҟаԥшь
ашәаԥшь еиԥш игьамгьамуа аусуцәеи анхацәеи рнапы ибаӷьаӡа иакуп, насыԥра
зцу аԥсҭазаара ҽыц ахь иагоит. «Анхаҩыжәлар, хақәиҭроуп иахьа, ҟамчыла аӡәы
ҳныҟәицом» ҳәа ибжьы рганы, апоет иҳәоит:
Ҳара ҳала иқьафуам амалуаа,
Урҭ иреиуоу ирҭыԥым ара.
Ижәбома! Шәыԥшишь, ари афымца
Икәеицеиуа ақыҭа ишырзыԥшуа!
Уи амҩа ҳазқәу имырҩашьо
Есааира иарлашоит иара.
Есымша ишәҭуеит ари абаҳча,
Амилаҭкәа рхақәиҭра ҟалеит!
И. Коӷониа ипоезиаҿы акры аҵанакуеит аԥсабара аԥшӡарақәа раарԥшра, иаҳҳәап,
ашьха, ааԥынтәи хәылбыҽха, аҵых ҵәца, насгьы аӡын асахьа аҭыхра. Аԥсабара ԥшӡа
асахьа аҭыхра мацара анаҩсгьы, апоет шьарда дазҿлымҳауп ахьҭеи аԥхарреи, амра
лашареи аԥҭа лашьцеи реиқәԥара. Иаагап апоет иажәеинраала «Аӡын». Абар аӡын
ааит. Асыԥсақәа цырцыруа, ихьшәашәаӡа ахрақәа хырҟьоит. Ахьҭа наҿалан, аҵаара
иалагеит, рхеи-ҿаҩеи арлашеит, нас:
Аурҭ ӷәӷәа асит
Мыцхәы иџьбараны.
Аԥсҭҳәагьы нхылеит
Зынӡа илашьцаны.
Аха аӡын иага аҽарыцәгьаргьы, асы еишьылӡа зназы адунеи хнаҩаргьы, зегь дара
роуп, амра миааирц залшом; аӡын ҵых еимахәла наԥхьацаны, амрахәага каԥха-каҷҷо
иқәнацашт асы:
Дук мырҵыкәа амра
Ӷаӷаӡа иҩагылт.
Асы ԥшӡа лахкыга
Ицҟьашәҟьа иагеит.
И. Коӷониа иажәеинраалақәа џьара-џьара ирныԥшуеит апоет знызынла ицәыласуаз
агәкаҳара, агәыԥшаара, ахәыцра хьанҭақәа. Уи аабоит ажәеинраала «Ахәылбыҽха» аҿы
(«Са сныдгылеит ахәылԥазшәа Харамкәа џьара, Акәасқьа хәҷы еиқәылашьца Иԥшын
иӡырҩуа»...), («Аҵых ҵәца») («– Оҳ, аҵых ԥшӡа, уарҳалла ихҟьоу! Ҳаиԥырҵышт уаргьы
саргьы Мышкызны зынӡа!»), насгьы еиҳарак аҩымҭа «Уаха» ҳәа хьӡыс измоу аҿы. Ихы
дахьахцәажәо излеиҳәо ала, апоет имацара агәы дықәхазшәа, гәҭыхак дышьҭыхны дамоуп, акы даргәамҵуеит, уахыла дзыцәом, дызтәом, дхәыцуа дтәоуп ҵхыбжьонынӡа,
иааигәасигәа иҟоу игәы иҭоу ззымдыруа жәпаҩуп. Чмазара цәгьоума, даҽа гәырҩак,
иаҳҳәап, абзиабара агәаҟра игәы аҵәымӷ еиԥш иалоума, уаҩы гьангьашк иҟнытә гәала
имоума здырхуада, – уи цәыригар иҭахым иара, аха апоет ихы ӷәӷәала дахашшаауа
абас еиԥш ахәыцрақәа деимырхха дрымоуп:
Стәоуп схәыцуа ҵхыбжьонынӡа,
Цқьа сыздыруа еилсыргеит,
Сахьынаԥшуа сара сааигәа
Сгәы иҭоу ззымдыруа жәпаҩуп.
Аха ари еиԥш иҟоу, зеилкаара мариам, амистикатә цәа зхарԥоу, игәаны иарку агәырӷьа
цәымзахә лашара ырцәаны, ашәшьыра еиқәара уҵазгало аҩымҭақәа даараӡа имаҷуп
И. Коӷониа ипоезиаҿы. Абри аҟнытә ари – знырра ҵарыз апоет игәыџьбара зны иӷьны
џьара акы асын, убри иахҟьаны машәыршәа импыҵҟьаз ажәоуп ҳәа иԥхьаӡатәуп.
И. Коӷониа ибзианы идыруеит апоет имҩа ишмариа усым, уи игәҭыхақәа шырацәоу,
урҭ қәнагала рынагӡара ахшыҩи аџьабаа рацәеи шаҭаху. Абарҭқәа зегь дырны, ихаҿы
иааганы, апоет дазыхиоуп, ишилшогьы ибоит ишьҭихыз амҩа даныланы ԥхьаҟа ацара, избан акәзар, иҽыззикыз аус ду аҿы имҩа зкуа, иԥырхагоу ҳәа егьыҟаӡам. Апоет иаԥхьаҟа иуалу аазырԥшуа, гәеиҵахара ҟамҵакәа иаҳа-иаҳа азҳара ихы ишадиҵо
узырбо, программа ҳасабла иԥхьаӡатәу ҩымҭоуп ажәеинраала «Сара сымҩа»:
Сымҩа маҷым, ихароуп,
Сгәы иҭақәоугьы крырҭахқәоуп.
Сыгәҭыхақәа рацәаӡоуп,
Саҟәыҵыргьы ԥхашьароуп.
Сааигәа-сигәа ацәашьқәа акуеит,
Саԥхьа сымҩа лашауеит.
Схи сыхшыҩи сныҟәырцоит,
Сымҩа схымҟьошәа сдырбоит...
Сҽыззыскызгьы ома аҭахуп,
Саналага инагӡатәуп,
Сыгәҭыхақәа зегьы ҩтәуп,
Дара урҭгьы рацәаӡоуп...
Ашәҟәы бӷьыцкәа аасырҳәлап,
Сгәы иҭашәогьы зегьы зыҩлап,
Сымҩа сықәыз, ԥхьа сцалап,
Сгәы меиҵажәкәа снеихалап.
Хыхьгьы ишарбаз еиԥш, Иуа Коӷониа иҩымҭақәа зегьыҵәҟьа кьыԥхьӡам, имаҷӡам ибжьаӡқәазгьы. Ахабар уаҩы изымдыруа ибжьаӡит, иаҳҳәап, иҩымҭа пиесак
«Аԥшатлакә» ҳәа хьӡыс измаз. «Иуа Коӷониа иҩымҭа ажәеинраалақәа, апоемақәа макьана иҭырмыжьыцкәа иҭрыжьраны иҟоу рацәоуп, – иҩуан Ӡ. Дарсалиа 1929 шықәсазы.
– Арҭ аҩымҭақәа урыхәаԥшыр, агәаҟи аӷари ргәы иҭаз удырбоит, урҭ ахақәиҭра нагӡа
роурц азы автор дықәԥаҩны дшыҟаз рҳәоит».
Апоет иҩымҭа ажәеинраалақәа уажәраанӡа зхабар уаҩы изымдырқәоз ԥыҭк
цәыраагеит ҳара ҵыԥх , Абызшәеи, алитературеи, аҭоурыхи Аԥснытәи ринститут Д. И. Гәлиа ихьӡ зху архив аҿы. Урҭ аабеит Аҟәатәи Аԥсуа школ иҭаз аҵаҩцәа
1927–1929 шықәсқәа рзы иҭрыжьуаз анапҩыратә литературатә журналқәа рҿы.
Убас, зыӡбахә ҳҳәаз ажурнал № 2 аҟны И. Коӷониа ихьӡи ижәлеи рыҵаҩуп жәабаҟа
жәеинраала (џьара-џьарагьы, ихьӡи ижәлеи иааҭкааны имҳәакәа, иҽцәырымгакәа,
апоет ихы иаирхәон апсевдоним «В. Аԥснаԥа»). Арҭ иҩымҭақәа иаҳдырбоит апоет
иҟазара есааира ишазҳауаз, итематика иаҳа-иаҳа ишыҭбаахоз.
Ара иазгәаҳҭап И. Коӷониа иахьазы икьыԥхьым иҩымҭақәа акык-ҩбак. Аха заа
иаҳҳәап, абри ашәҟәы ианылеит иахьа уажәраанӡа акьыԥхь заархамкәа иҟаз жәаф
жәеинраалак: «Аԥсны», «Ихьаа рацәоуп», «Сыҷкәыноуп, ҵоуп, макьана», «Оор, оор,
ԥхасҭа!», «Саб иашҭа ду ара амҵаҿы», «Шьыжьмҭанӡа аԥша неиҩеиуан», «Кәаначхьыр»,
«Амҳаџьыр», «Ацәарҭанхала», «Шаҟа деичырчаҩузи!», «Шаҟа игәы дажьози!», «Шаҟа
деиҭаҳәатәузи!», «Илашьцан аҵых», «Аарҩара», «Аҟармаҵыс», «Са сзыцәшәозеи, хьаа
сымам».
Ажәеинраала «Шаҟа деиҭаҳәатәузеи!» аҿы автор дирџьоит, дҿаасҭеитәуеит
«уахьихәаԥшуа деихышәашәо» иҟоу, аха ҵакы змам, ибжьысу арԥыс, ахәҷы-мҷы
зӷьычуа, «ԥшаӡа чан» аӡаӡа ихьшы ауаа рымхқәа инарҭаҳауа идәықәу, абжьаҩашьахабжьаҟьала.
Ареволиуциа здацқәа ыҵнажәоз акапиталист, агәаҟи ананамгеи ирхыччоз, уаас
имшьакәа ҳаиуанҵас ирызныҟәоз, аџьажәлар зыргәаҟуаз, тәым ԥхӡашала қьафла зхы
ныҟәызгоз амуча итәы шьахәлаҵәҟьа иаҳәоит ажәеинраала «Ихьаа рацәоуп»:
Игәы иалоуп иара цәгьаӡа
Имаҵуцәа ахьиԥырҵыз зынӡа,
Даргәаҟуеит, дархәыцуеит иара
Ибасырҭақәа ахьицәыргаз жәлара,
Иуа Коӷониа итәны иаабеит иара убасҵәҟьа «Ихьаа рацәоуп» захьӡу даҽа ҩымҭак,
аха ари ажәеинраалаҿы автор дзыхцәажәо хазуп, уи дихцәажәоит; бзиа даныҟаз зыуазҭахы уаас изымшьоз ауаҩ хымдыр, ачымазара бааԥсы анизцәырҵ цхыраа дызмамкәа
змала иқәхаз, згәы мариаханы зых иазхәыцуа аӡәы. Иара убра иаабеит ажәеинраала
«Аҟармаҵыс»:
Аԥсаа шәаҳәацәа
Ихәшә дууп ауаа рзын,
Ашьамхи агәамчи
Рнаҭоит зегьы рзын.
И. Коӷониа ипоезиаҿы иԥсадгьыл Аԥсны атема шьарда аҵанакуеит. Аԥсны иахҳәааны
ҷыдала имоуп апоет имаҷымкәа ажәеинраалақәа. Урҭ рҿы иазгәеиҭоит Аԥсны ажәытә,
ҭауади-аамсҭеи рхаан агәаҟра-арыцҳара изҭагылаз, асовет мчра аџьажәлар ахақәиҭра
ирзаанагаз, анасыԥ мҩа ирзылнахыз атәы. Ажәеинраала «Аԥсны» аҟны апоет
дахцәажәоит «аԥҭа еишьылӡа ианықәтәаз ҳ-Аԥсны», нас «ҩадантәи» аԥша иаақәсыз
ишықәнацаз уи аԥҭа «ицҟьашәҟьа зынӡа». Ажәеинраала «Сыԥсадгьыл Аԥсны» аҿы
автор иҳәоит Аԥсны еиқәгәаны ишакыз ажәытә аамҭа, «аԥарда еиқәаҵәа шахажьыз»:
Аԥарда еиқәаҵәа цеицеиуа
Иухарԥан уара,
Аԥҭа еишьылӡа еидгәыԥла
Иухатәан зынӡа...
Аҵыхәтәаны, аԥша цқьа иасыз иажәжәеит уи аԥарда еиқәара, ицҟьашәҟьа иканаԥсеит, ажәларқәа ахақәиҭра мҵәыжәҩа рнаҭеит. Апоет иԥсадгьыл еиҵамхарц азы
ааԥхьара ҟаиҵоит:
Уажәшьҭа уԥшӡарақәа
Иазҳашт иаҳагьы,
Амрахәага аԥхарра
Уарӷьацашт уара.
Сыԥсадгьыл лашара,
Уеиҵамхан уажәшьҭа,
Сыԥсадгьыл, сыԥсадгьыл,
Уеиҵамхан уажәшьҭа!
Иазгәаҭатәуп ауаҩ хымдыр-бзамыҟә ихҳәааны иҩу асатиратә жәеинраала
«Шаҟа игәы дажьози!». Дызлоу ауаа ирцәымӷу, ргәы зызҭам, гәаҭала ауаҩ гәаҩа,
хәарҭара злам, имаџьаноу аӡәы иоуп иара, ҭәамшьак, хырҽхәаҩык, барбарҩык
иакәны дааирԥшуеит уи апоет. «Ных, исоумҳәан, шаҟа дгәыԥжәагоузеи!» ҳәа инҵәоит
ажәеинраала, иара ахаҭа акыр еиԥшуп Д. Гәлиа иҩымҭа «Шаҟа дыԥстәы цәыбзахәзеи!».
Ахшыҩрҵага ажәеинраалақәа иреиуоуп «Аҵареи ахшыҩи». Акры здыруа ауаҩы
дхәарҭоуп жәлар рзы, – абри ауп уи иаҳәо. Хьӡы змам даҽа жәеинраалак аҿгьы И.
Коӷониа иара убас дашьҭоуп аԥхьаҩ иахьиниҵаша арҟәышга жәақәа, ауаҩы идырра
иацызҵаша, насгьы ажәлар ирҳәамҭоу жәаԥҟақәоу џьушьап дара урҭ: «Аҩысҭаара ԥхьа
цәҟьа ҳагоуп, алацәҟәысра дамражыгоуп; аԥагьара хьыӡ каԥсагоуп, уахьадыруа ҭынха
ркьаҿгоуп»…
Ихшыҩрҵага жәеинраалақәоуп иара убас «Шаҟа деичырчаҩузи!». Уа исахьа ҭыхуп
ацәгьаҳәаҩ ахырҽхәаҩы: «Ладеи ҩадеи цәгьаҳәароуп, Занааҭыс имоу иара уиоуп...
Игәы мыжда дажьаӡоит, Зегьы дреиӷьушәа инарбоит. Адгьыл дагәоит, изыԥшуам, Иажәа
дууп, ҽеи изҳәауам».
Ҳазҿу анапҩыратә журнал иануп насгьы лирикатә жәеинраалак «Илашьцан аҵых...»
ҳәа хыс измоу. Уи анҵәамҭа абас иҟоуп:
Аӡын ҵых ҵаарҷҷо
Иаҿын ашара,
Аӡын ҵых хьшәашәаӡа
Иԥшын иӡырҩуа.
Апоет Б. Шьынқәба иара убас ицәыҵиԥшааит И. Коӷониа инапҩымҭақәа маҷымкәа,
насгьы нападкыланы еиқәиршәеит. Урҭ рахьтә иаалукааша лирикатә жәеинраалоуп,
иаҳҳәап, «Сыҷкәыноуп, ҵоуп, макьана...». Акы иазнымкылаӡо аамҭа иԥырны аиасра
иахьаҿу дархәыцуеит апоет:
Еҳ, аамҭа, аамҭа,
Уабацои уԥырны!
Исцәуӡоит есымша
Асааҭқәа жәпакы!
Уабацои, амш,
Рҩашҵас уласны,
Уабацои, аҵх,
Уцәыҵашьшьы уҽӡаны.
Еҳ, аамҭа, аамҭа,
Умгәаҟын уара,
Исцәумган асааҭкәа
Лассы-лассы уара!
Аҵыхәтәаны даҽакы арбатәуп ара иаалкааны, «Оор, оор, ԥхасҭа!» ахьӡуп иара.
И. Коӷониа итәқәа рҿы мацара акәым, аԥсуа жәеинраалақәа иреиӷьу руакы ҳәа
иԥхьаӡатәуп уи. Ихәыҷра ҿацәк игәаларшәаны, автор иаҳирбоит апоезиа «шиԥырхагаз» арахә рыхьчараҿы: аҷкәын длахҿыхӡа, Ломеи, Бачеи, Гарагани дрыцуп хкаарачан, арахь иҩыгақәа икуп, аԥсымҭә ҳаиуанқәа, иара ихәыцрақәа ажәҩан ишалоу, еибарсны ицоит амхқәа рахь. Ианиҵаҟьалакь амхқәа зтәу, илаба рхха «хәыцырҭадаара»
дырзыҩуеит игәахы еибакны, иара уа ишьрашәа. Ари аҟара игәы зеибафо, иара дышьҭыхны дызмоу «ашоура» – ипоезиатә сахьақәа рхеидкылаха ахьирымҭо ауп:
Са снеиааиуан мгәацәха ахкаараҿ.
Сгәы иаҳәоз снапы иаҩуан,
Ашәа сҳәон: «Беслан»... «Ҳаниф»...
Убас егьырҭгьы ӡәырҩы рзы...
Ас ашоура сама иандәықәлоз
Сеилаԥсон, сԥыруан ҵәҩанҵәы,
Арахә, уа сызцыз, сзыдтәалаз,
Амхқәа рахь еибарҩ ицон.
Абас иҟоуп, иааркьаҿны иугозар, И. Коӷониа иажәеинраалақәа. Ҳрыхцәажәап шьҭа
апоемақәа. Урҭ рыла ауп апоет иаҳарак дызлардыруа ауаажәлар.
Иуа Коӷониа ипоемақәа шамахамзар зегьы ртематика ажәытә аԥсуаа рыбзазашьа
иалхуп. Ашәарыцара, аиҩызареи амаҳагьареи, ахаҵара, ахьӡи ахьмыӡӷи, ақәылареи
ашьоуреи – абарҭ роуп урҭ ртемақәа. Еиҭаҳҳәап иааркьаҿӡаны апоемақәа рҵакы.
Аха араҟа зны иазгәаҭатәуп акы. И. Қоӷониа илитературатә рҿиамҭақәа ҳанрыхцәажәо хымԥада ҷыдалаӡа иазгәаҭатәуп аԥсуа жәлар рҳәамҭақәа, ажәытә жәабжь бзиақәа
уи ӷәӷәалаӡа, лассгьы ҟазарылаҵәҟьа иҩымҭақәа рҿы ихы ишаирхәоз. Ажәлар рҳәамҭақәа, даҽакала афольклор, И. Коӷониа ипоезиаҿы иаҵанакуа заҟа ирацәоу атәы зеиӷьаҟам ала иҳәеит Аԥсны жәлар рпоет Д. И. Гәлиа. 1953 шықәсазы Д. Гәлиа иҩуеит: «Иани
иаби, иҭаацәара – зчеиџьыка бзиаз ракәын аҟнытә, рыҩнаҭа мыцхәы асасцәа рҭаалон.
Убарҭ ажәытә ажәабжьқәа ахшыҩ бзиа зҵаз, уаҩ игәы иахәашаз рҳәон, ахаҵаӷәӷәареи
атәыла абзиабареи ирзкны. Урҭ ицәымӡырц Иуа заанаҵы прозала ашәҟәы ианиҵон.
Ԥыҭрак ашьҭахь даара ирԥшӡаны, еиқәыршәаны, изаҳауаз аргәырӷьаратәы, иаԥхьоз
ргәы иахәаратәы ажәеинраалала иҩуан. Абас еиԥш ала Иуа ирҿиамҭақәа рҿы ихы
иаирхәон аԥсуа жәабжьқәа, алакәқәа, алегендақәа, еилыхха иҟоу аԥсуа жәақәа уҳәа
егьырҭгьы... Иуа Коӷониа наҟ-наҟ инагылашаз аԥсуа шәҟәыҩҩцәа, апоетцәа ирзылихит
амҩа ду афольклор ахархәара ус аҟны. Уи ажәабжь бзиақәа ииҩқәаз рахьтә иаҳаз
данырзаԥхьалакь, уамашәа ирбон, ҳара аҭаҳмадацәа абас ирԥшӡаны иаҳзымҳәаӡеит,
уара аҷкәын заҟа иурԥшӡазеи ҳәа иџьаршьон».
Хәыҷгьы-дугьы зегьы даара гәахәас иҟаҵаны иаԥылеит Иуа Коӷониа ипоемақәа
рҭыҵра. «1925 шықәсазы, – иҩуан 1929 шықәсазы Ӡ. Дарсалиа, – иҭрыжьит Иуа иҩымҭа
апоемақәа, зеиԥш макьана аԥсышәала уаҩы имбацыз. Абри нахыс зегьы ирдырит, Иуа
Коӷониа Аԥсны жәлари аԥсуа литературеи рзы дымраны дышгылаз».
Ажәлар рҳәамҭақәа ихы иархәаны, И. А. Қоӷониа ипоемақәа рҿы иаагәылганы
иқәиргылоит ауаатәыҩса рҿы акры зҵазкуа апроблематә зҵаара дуқәа, иаҳҳәап, абзиабара, аиҩызара, ахаҵара, ахьыӡ, ахьмыӡӷ, ахақәиҭразы ақәԥара. Иара убас автор
иааирԥшуеит аԥсуа жәлар ржәытә бзазашьа иацыз ашьоура нырҵәага уҳәа нас егьырҭ
ақьабзқәагьы.
Раԥхьа ҳалацәажәап зеиӷьаҟам апоема ԥшӡа «Хмыҷ шәарыцаҩ ныҟәаҩы».
«Хмыҷ шәарыцаҩ ныҟәаҩы» И. Коӷониа иҟазара аазырԥшуа, иҿырԥшыгоу сахьаркыратә бызшәа мӡанрала иҟаҵоу аҩымҭақәа рахьтә зегьы иреиӷьу акы ҳәа иԥхьаӡатәуп.
Ара ашәарыцаҩи аԥсуа шьхақәа рсахьеи уаҳа аҭахымкәа ибзианы, иухамышҭуа,
напҟазала иҭыхуп. Иҩызцәа иманы, анхаҩ ҷкәын Хмыҷ шәарыцаҩ ныҟәаҩы шәарыцара
ашьха дцеит. Ԥхынран, амш бзиан. Ашәарыцацәа хра бааԥсӡак иаҿанагалт. Ишнеиуаз
Хмыҷ иҩызцәа ԥхьаҟа изымцо иааҿахеит; урҭ ус анрыхь, иахьшәарҭамыз дгьылк аҿы
инаган иааныжьны, иара дмаагылакәа деиҭадәықәлеит ԥхьаҟа аҩада:
Уа хра маҷым, зегь заҿалом,
Бнатә шәарахгьы рацәаӡоуп,
Ҽыла, гәыжьла уаҩ дызхалом,
Хра ҭакнаҳауп, егьхаҳәроуп.
Шәарах шьҭамзар шьҭа аҿагалам,
Цәҳәысҭак ҭӷәыхаа иубаӡом,
Шәарыцаҩымзар уаҩ дызхалом,
Шьха иашьцылам дызцаӡом.
Аха Хмыҷ шәарыцаран ԥсшьарас имаз, аныҟәара дазҟазан дагьазыҟаҵан иара.
Дышнеиуаз, ахалара ахьгәыӷьуацәаз каҵәарак ахәнаӡараҿ ижәпаны еицыз абқәа
еибарыҩуа, еибарԥо, тәҩала ишеисуаз харантәы илаԥш нарықәшәеит. Уак дгьыл
бааԥсӡаран:
Џьара бгаран, џьара ҿҟьаран,
Џьара храцәгьан иҩашьҭын.
Аха Хмыҷ ишәақь иахьнанаго аҟынӡа дырзааигәамхар имуит. Нас мыц зымҳәоз
иԥсуа шәақь аҭыҳәҭеи иааҭԥааны, дрылахысуа иҿааихан, абқәа еилаз иреиӷьыз хԥа
еишьҭаргыланы хланҵы илҭеиҵеит. Урҭ руакы ишьҭызза шьҭыԥо ишнеиуаз аҳаҩа
кнаҳаҿы цаҟьак инаҿаҳан, иаҿазза иаанхеит. Уа дгьыл цәгьаӡоуп, дгьыл ҿбгарроуп,
узланеиуа мҩа аҿгаӡам. Егьырахь акәзар:
Иара аҵаҟа иаша агәаҩаҿ
Ӡыжь ҵауылан иҭатәоуп!
Акәша-мыкәша каӡӷы кнаҳауп,
Хаҳәла, мақьала ичаԥоуп.
Хмыҷ шәарыцаҩ ныҟәаҩы уа дымнеир иуазма! Ашәарах мӡанра ишьны икажьыз ацәа ахыхны, гарӡганла иԥахт, нас дҩаҵалан акакала шьапԥынҵала шьҭахьҟа
ддәықәлеит. Иаҳа-иаҳа имҩа цәгьахон, ишьапы акуамызт, аҳаҩа иҵыҩырны ицон,
ишьҭахь иаԥхьа зегь еиԥшын.
Бзиа днеихьан ахра далҟьеит,
Дызҿагылаз зегьы бгеит,
Иԥсуа шәақь уа инаҿаҳаит,
Иара хыла ҵаҟа дцеит.
Акыр анҵы ашьҭахь, еибархаҵан иҩызцәа ишьҭалт, ирулакь ахра ихалан инаԥшызар,
Хмыҷ шәарыцаҩ ихҭырԥарқьақьа мацара мацәазк иаҟараны изазо аӡыжь еиқәаҵәа
ишхыршәлаз рбеит.
И. Коӷониа иҩымҭақәа иара убас иреиӷьӡоу иреиуоуп апоема ду «Абаҭаа Беслан». Уи
апоема автор раԥхьаӡа данаԥхьоз иазыӡырҩыз М. Аҳашба иҩуан:
«Аҽцәыргара захьӡук Ваниа иҭахӡамызт. Аизараҿы итәақәаз ари гәарҭан, иҳәауа
иалаган иҩымҭақәа аки-ҩбеи дырзаԥхьеит. Даԥхьеит «Абаҭаа Беслан»... Сара, сара моу
зегьы ари анҳаҳа... нахыс Ваниа ҳҩызцәа дахьрылаз мра-лашараҵас дрылыԥхаауа
акәын дшаабауаз».
«Абаҭаа Беслан» аҿы иарбоуп акыр инеиҵыхны аԥсуаа рыбзазашьа, рқьабызқәа.
Аԥсны иааӡаз анхаҩ еибага Абаҭаа, – автор излеиҳәо ала, – дхаҵа ӷьеҩын иаамҭала.
Иԥшреи исахьеи мыцхәы ибзиан, иҽы-икәадыри, ицәашәҵатәи узрывало иҟамызт.
Дныҟәаҩын, Нхыҵи-Аахыҵи ихьӡ гахьан, иқәрагьы акры ифахьан, аха ҭаацәара ҳәа
даламлацызт: «хьӡык ҟаҵашәа ԥҳәыск дигарцы иашала иҭахын».
Беслан иаҳахьан Нхыҵ Ахан-иԥацәа рҭыԥҳа Ҳаниф ԥшӡа лыӡбахә, «цәашьыда
иԥхоз, цәымзашәа илашоз». Ларгьы иара иӡбахә лаҳахьан. Арҭ лала еибамбацызт, аха
рыгәқәа еизцахьан, аӡәк иԥхыӡ егьи далан:
Хәыԥшӡак аҿы дышиацәажәоз лара,
Ажәаԥшӡала длыхәаччо ацк шиҳәоз иара,
Аԥша ҟәанда хааӡа ишрысуаз дара,
Ашәаԥыџьаԥ мацара шырзыӡырҩуаз убра.
Уи аамҭазы Ҳаниф ԥшӡа аҳ («ҳәынҭқар») дук иԥа дҳәаны дизтәан, аҭацаагацәа ааины Ахан-иԥацәа рчара еиҵҳәа иахатәан. Арҭ реиԥш аусқәа Абаҭаа ианиаҳа, иҽеиқәа
шьацәқәысуа днақәтәан, фаха-фымш ныҟәа ахьыбжьаз, хымш рыла днаӡеит. Ҳаниф
дшыргоз еилиргеит, аха хаха ачараҿ дымнеикәа, ԥҳәыс еибак лҿы дынҽыжәҵит:
Аԥҳәысеиба аҭакәажә
Асқам дықәианы дыцәан.
Днышьамхнышлан лаԥхьа дгылан,
Дааирҿыхеит дук мырҵыкәа.
Адырҩаҽны шьыжьымҭан аҭакәажә дылзишьҭит Ҳаниф. Иҽеибыҭа, деиқәхаԥса
ашьыбжьон даакылҟьеит иаргьы. Дук мырҵыкәа аҽырхәмарра ҟалеит. Дынҽыжәлеит
Беслан, ар зегьы изыԥшуан, «чоу» ҳәа даақәыхәмарит, ҽцәа шәҩык еилирхааит. Нас
ахан днамҵаԥалан, Ҳаниф лахь ибжьы ҿаца наиргеит:
Са соуп Абаҭаа,
Хратәыла иаԥоу,
Бысцәымшәан сара,
Бацәымшәан аԥсра!
Ҳаниф хыхьынтәи дыԥан, длымҵасны дикит. Ажәлар гачамкны ишгылаз, рылацәа
ааихьыршьаанӡа, Беслан ашҭа ду дыҩҭҟьеит, афелдышь ԥҵәаха, абарфын цаха
диҩыҵракны дигеит.
Ус ишыҟаз, ахьмыӡӷ зиргаз аҳ иԥҳа ар иманы Беслан иқәлан, уахык зны иҩны
дыҩнакны дыршьит. Аҭаацәа зегьы нас имазара неидкыланы ирыман ишцоз, ашьхауаҩ
фырхаҵа, ахьча ҷкәын Баҭаҟәа дырхыкәшан, каҵәарак аҿы амҩа рзикит, дрылахысуа
иҿааихан, еибарҵысны ар илеиуаз реиҳабацәа ишьит, итҟәан иргоз рхы иақәиҭитәит.
Аҷан иргоз иаҵаҵаны, ар иаԥцаны иҩны дахьааиз, иашьа заҵә Беслан дабаҟаз,
дыԥсхьан:
Дышьҭихит, дышьҭеиҵеит,
Дизгәаҟит цәгьаӡа,
Аха иабаҟаз, ашәақьымца
Дабылхьан уаанӡа.
Ари апоемаҿ зыӡбахә ыҟоу ауаа, еиҳарак Беслан ихаҭа, нас Ҳанифгьы, даара ухаҿы
иааиуа, иухамышҭуа сахьақәоуп. Ҳажәлар «ахаҵа ихаҵа» ҳәа ирԥхьаӡоз дзеиԥшроу
анхаҩы иԥа Беслан ила акыр иубартә иҟоуп. Иԥсадгьыл абзиабара уи ицәеи-ижьи иалоуп, игәы иҭеикыз акы даазнымкылаӡакәа инаигӡоит, агәы ҭбаа имоуп, ипату дууп, ахьӡи
ахьмыӡӷи мыцхәы еилиргоит. Абасоуп уи ауаҩ исахьа ажәлар рҳәамҭаҿы иҟьаҟьаӡа
ишану, убри азоуп уи аҳәамҭа Иуа Коӷониагьы иагмыжькәа, деиҷаҳаны изыҟаиҵа,
асахьатә ҩыра литература ианымҵӡо изалеигала.
«Маршьанаа шықәибахуаз» захьӡу апоема Аԥсны аҭоурых аҵараҿы акыр ихәарҭоу
ажәабжьқәа алоуп. Ара иаабоит, ажәытә Дали Ҵабали инхоз Маршьанаа уҳәа убас
егьырҭгьы рыбзазашьа, афеодалцәа дара-дара реичычара, ршьа шрыҵибажәаауаз,
ажәлар шдыргәаҟуаз, урҭи Аԥсны аҳи реизыҟазаашьа. Ара иаабоит насгьы адгьылқәа
ржәытә хьыӡқәа, иқәӡаахьоу ажәлақәа, усҟантәи ауаа рабџьар, рымаҭәа, рыҟазшьа
ҷыдақәа. Аҭоурых шәҟәқәа изларҳәо ала, апоема иану ҟалеижьҭеи 120 шықәса раҟара
ҵуеит, даҽакала иуҳәозар, урҭ ҟалеит XIX ашәышықәса аҩежәижәабатәи шықәсақәа
рзы.
Уарда ақыҭан дҭанхон Хьымкәараса Маршьан. Аҳ Аҳмуҭбеи иаҳәшьа, Енџьы-Ҳаным захьӡыз, диман ԥҳәысыс. Иашьарала дырзааигәан Дарыҟәа иԥацәа. Хьымкәараса
диҭынхеит ҵеиҳәа хаҵарԥыск, «ладеи-ҩадеи иатәыз, Маҳмаҭқьари захьӡыз». Енџьы-Ҳаным данеибаха, диццеит Хьрыԥс иԥа Бабышь ҳәа Амытҟьалтә даҽа Маршьанк.
Ари мыцхәы игәныргеит Баҭалбеи иԥацәа, иаҳарак Алмахсиҭ. Урҭ Бабышь ӷас дыркит. Маҳмаҭқьари бзамыҟә иабԥса иахь диасын, иашьцәа рыцәгьа ианшьа Аҳмуҭбеи
иеиҳәон. Аҳ иахь зыбӷа ӷәӷәаз Бабышьгьы Баҭалбеи иԥацәа ӷас ишьҭихит, иҽазикит
рнырҵәара. Ар има ддәықәылеит Бабышь, аха еимиҵәар рымуит Баҭалбеи иԥацәа.
Араҿар зҭоу ҳәа иахьашьҭоу арҭ рыбжьара иҟалеит аибашьра хьанҭа. Алмахсиҭ иашьа
Асҭамыр кәалӡыла дчаԥан, «иаҳәамаҭәа ахьикыз, дақәгәыӷуан цәгьаӡа», аха еихатә
ҭыџьла дахьчаԥаз имыхәакәа, аԥсра иацәымшәоз Асҭамыр аибашьраҿы дыршьит.
Сыҟамзароуп ҳәа дықәгылеит Алмахсиҭ, рашьа ишьазы иҭаххеит фҩык ахацәа ҭаирхарц. Аиныршәараз ажәа рниҵан, Шәықәран ақыҭаҿ Маршьанаа иҟарҵеит аизар ду.
Ацәгьа зхәыцыз лала еибадырны еицхысит, изқәыркыз раӷацәа зегь рхы иамыхәо
иҟарҵеит, аха Бабышь дымԥсыкәа дыхәны дынхеит. Иқыҭан Амтҟьал дышьҭан иара.
Аус зегьы зыхҟьаз Бабышь дымԥсыкәа дахьынхаз Дарыҟәаа иԥхаршьеит. Дырҩегь
анышәара иазкшәа, Алмахсиҭ Бабышь дахьышьҭаз дынкылсны, ҟамала дишьит, аха Бабышьгьы иԥсымҭазы иҽикшеит, ахы иҭирҟьаз Ардашьыл иқәшәеит. Ахы зықәшәаз Ҷал
аӡыхь аҟынӡа имырзакәа днеиуан, аха нас изымчҳакәа уа дааиҵырхит.
Ажәлар раӷацәа – аԥсуа феодалцәа абарҭ ршьаарҵәыратә «усқәа» калам ҵарыла
ашәҟәы ианҵаны, урҭ ажәлар рзы ишнырҵәагаз азгәаҭаны, И.Коӷониа далгоит ипоема
абас:
Абри еиԥш ала иқәибахт
Аишьцәа наҟ-ааҟ.
Ацәгьаҳәацәа ирыбжьалаз
Зынӡа иҭадырхеит.
Аишьцәа рыда инҵәазгьы
Цәгьаӡа ирацәоуп,
Харада иҭахазгьы
Шьарда ижәпаҩӡоуп.
Арҭ реиԥшқәа рура
Цәҟьа ҳагоуп ԥхьаҟа,
Арҭ реиԥшқәа ауаа
Нырҵәагоуп зынӡа.
И. Коӷониа ипоемақәа иаарылкааны иахцәажәатәуп «Зосҳан Ачбеи Жанаа Беслан
иԥацәеи». Егьырҭ иреиԥшымкәа, иаҳа иӷәӷәаны асоциалтә қәԥара аҵаҵаны еиҿкаауп
ари апоема зегьы. Уи иккаӡа иаҳнарбоит Аԥснытәи ҭауади-аамсҭеи, дара-дара
еидгыланы, аџьажәлар рақәԥараҿы иахьыҟазаалакь еицхырааны анхацәа рыргәаҟра,
рықәхра ишаҿыз. Насгьы, ара иазгәаҭазар ҟалоит аԥсуа жәлар ркультура иаҵанакуа
руакы. Ҳзыхцәажәо апоема излаҳнарбо ала, дук ихарамкәа ажәытә аԥсуаа дара
рыҟаҵамҭа ашхәақәа ирықәтәаны, мшынла иныҟәон хара.
Анхацәа збаны иаанымхоз, уаҩра зламыз, ԥсыцәгьарала адәы иқәыз уаҩы ҭиҩы
цәгьан ара автор зсахьа ҭихыз аҭауад Зосҳан Ачба. Шаԥсыӷ дынхон иара, итәылаҿ
ажәлар аҳас дрыман имацара:
Кыр имазкуаз наҟ дықәицон,
Дышихәаԥшуаз ихә иҭнихуан.
Иара иқыҭан дуаҩыцәгьан,
Дызҭахымыз ихы хисон.
Уи аамҭазы иара иқыҭан инхон нхацәақәак, Ажанаа Беслан иԥацәа. Зосҳан Ачба
игәамԥхеит урҭ, иқәихӡарц дашьҭалеит. Аха урҭ ааҩык ыҟан, хацәа ӷәӷәақәан, ус унрыдыххыланы даушла иуршәоз ракәмызт. Убри аҟынтә Зосҳан изқәикыз аус бааԥс
анагӡараҿы иԥырхагахо аӡәыр дыҟазар еиликаарц, насгьы адгылацәа ираҳарц азы
Аԥсны далсит, ашьха дырхысны Нхыҵынӡагьы днаӡеит. Зосҳан дынҽыжәлан Бзыԥынҟа
дцеит, еиликааит Бзыԥын ҭынхеи-дыри урҭ дышрымамыз, уантәи Гәымсҭа дцеит, Абжьыуаа рҿынӡагьы днаӡеит. Нас аҿҳәара ириҭаз азы аимҵәацәа еизан, Зосҳан иахь
идәықәлеит:
Ӡаԥшь-иԥа Ҟәышлыҟәи,
Гәылрыԥшь-иԥа Сламбақьи
Хи-мачхәали еиқәдыршәеит,
Рҩызцәа рыма инаҵысит.
Шхәала идәықәлеит инеиватәан,
Даара бзиа инаскьеит,
Ашхәа жәҩақәа дырҵысит,
Аԥша шрысуаз ицаӡеит.
Аԥсаса змааны абна илаз анхаҩы ҷкәын, ахьча Абаҭаа Баҭаҟәа Жанаа Беслан
иԥацәа шеимырҵәаз аниаҳа хәдаҟа аимҵәацәа дырԥылан, ирыцриҟьеит хәҩык
раҟара, аха егьырҭ арҳәцәа ирыман ицаӡеит. Абаандцәа тәцәас ирҭиразы мшынгәыла
ирыман ицон. Урҭ Ҭырқәтәылаҟа иргеит. Ҭырқәтәыла акәын агәымхарақәа иреицәоу
– ауаатәыҩса тәцәас иҟаҵаны раахәара-рыҭира – аԥшьганы измаз. Ажанаа ԥҳацәа
ахьҵәыуаз, рмыткәма иалаҵаны абас рҳәон:
Ҳара ҳаимызҵәаз
Аҳәацыркь Зосҳан,
Уасла аӷдара
Наӡаӡа иузынхаз.
Зеиӷьаҭам ҩымҭоуп иара убас «Наҩеии Мзауҷи». Амаҳагьареи аиҩызареи еиҿаргыланы, апоемаҿы иаарԥшуп ахаҵеи аԥҳәыси рыбзиабара иаша заҟа амч ду алоу,
ԥсыҽхара шақәым. Апоет ҟазарыла ихы иаирхәоит аԥшатлакәгьы, амаҳагьара аҵыхәа
аԥҵәаразы, иԥшьоу аиҩызара цқьа еилазгаз аӡәгьы диеигӡом уи.
Апоема зыхҳәаау иҟалахьоу жәабжьуп. Арԥарцәа Наҩеии Мзауҷи аҩыџьагьы ԥсык
еицырхан:
Наҩеии Мзауҷи еиқәлацәан,
Еигәылацәан, еиуацәан,
Уахи-ҽни дара еицын,
Мыцхәы бзиа еибабон.
Ус ишыҟаз Наҩеи «зегь рыла ишаз» ԥҳәыс ссирк дааигеит. Мзауҷ иҩыза ичараҿ
дықәгьежьааны амаҵ иуан. Аха аҭаца даниба, лыԥшӡара иаразнак дааиланагеит,
гәанҷыхьажәак назимҳәацыз лхаҵа дышьны лара дигарцы уа дышгылаз инаиӡбеит. Дук
мырҵыкәа ишыруц шәарыцара еиццеит, храк аҿы рыԥсы ршьарц иахьынатәаз, Наҩеи
мыжда ихы нықәиҵан дыцәеит. Абра дагьҭаирхеит ацәгьахәыцҩы Мзауҷ иҭахәхәа
ицәаз иҩыза бзиахә:
Ҳаит, сышԥоушьи, сышԥоушьи,
Мзауҷ, сҭынха ду!
Сызхурҟьазеи, изуԥсахзеи
Иахьа уара угәы?
Сызбада! Сзаҳада!
Сурҭынчит цәгьаӡа.
Усшәаџьҳәаҩха, аԥшатлакә,
Иахьа ма уара!
Аԥсы ҳаԥык аҿы дҵәахны, Мзауҷ дхынҳәны дааит иҩныҟа, Наҩеи дычмазаҩханы
иаԥхьа дхынҳәызшәа дахьааиз агәра диргеит. Ишьҭалеит Наҩеи, аха дрымбеит, дырҵәыуеит, дырхьит, иԥҳәыс ԥшӡагьы длаӷырӡырқәақәо аҩны даатәеит. Наҩеи иҭаацәа ажәа рынҵаны, Мзауҷ дигеит иҩыза иԥҳәыс. Акыр ҵит. Ҽнак Мзауҷ ашәшьыраҿ
дыштәаз ԥшатлакәк аакылҟьеит, изнымкылакәа аччарагь дыхҭанакит. Иԥҳәыс абарҵаҿ дахьықәтәаз илаҳан, иаалцәымыӷхеит, Наҩеи даалгәалашәан, Мзауҷ гәҩарас
дааҟалҵеит. Ауха Мзауҷ дааргәыбзыӷны иҟаиҵақәаз зегьы иаахтны илырҳәеит, нас
иара дыцәеит игәы рҭынчны. Афырԥҳәыс ацәгьа зуз итапанча ихчы иааҵыхны иара
дҭалырхеит. Адырҩаҽны шаанӡа ауаа еизганы иҟалаз наралҳәеит, лҽеибыҭаны, лара
днараԥызаны дцеит ашьха, бзиа илбоз лхаҵа аҳаԥы дахьамаз лыԥшааит, ибаҩ ааганы
ҳаҭырла анышә иалҭеит.
Абас харада-барада иҭадырхаз Наҩеи ишьа луит уи афырԥҳәыс, лхы дамеигӡакәа
аиаша аиааира аргаразы дықәԥеит хаҵарыла, иара убри ала егьаалырԥшит аԥҳәысгьы
илылоу шырацәоу, акы дамшьаҳауа ахақәиҭра лыман дыҟазар. Автор ипоема далгоит
абарҭ ажәақәа рыла:
Абри еиԥш ауп есқьынгьы
Ацәгьа бзиа шамырҿио.
Зықәла дзыԥсахыз ауаҩы
Ианигәамхәӡо ишихьӡо.
Абра аҵыхәа ԥаҳҵәап Иуа Коӷониа ипоемақәа рҵакы аиҭаҳәара.
Аҵыхәтәаны, хыхь ҳзыхцәажәаз ааизыркәкәаны аихшьаала ҟаҳҵап. Октиабртәи
асоциалисттә револиуциа дуӡӡа аԥсуа литератураҿы раԥхьаӡа гәырҭәыла ашәа
азызҳәаз дреиуоуп иреиӷьӡоу аԥсуа поетцәа рахь иԥхьаӡоу Иуа Абас-иԥа Коӷониа.
Ленин ду кашәара зқәым исахьагьы раԥхьа иара уи ипоезиа амч ала ауп ҳара
ҳлитература ианымҵуа изланылаз. Ахақәиҭра аидеиа, асовет мычра аџьажәлар
ирзаанагаз анасыԥ ахьчара, аҭынчратә ԥсҭазаара арҿиара – абарҭ ртәы рҳәоит
апоет иажәеинраалақәа «Ленин», «Ахакәиҭра», «Тәрада анхара», «Аҽбыга» уҳәа убас
егьырҭгьы рҿы. Шықәса ҩажәа данырҭагылаз, 1923 шықәсазы ииҩыз зеиԥшыҟам
ажәеинраала «Аҽбыга» аҟны апоет ибоит аусуцәеи анхацәеи рдунеи, рус ҿыц зцәымӷу
амч еиқәарақәа рабџьар ашьҭаҵара шырҭахым, аха асовет шәҟәыҩҩы меижьарада
идыруеит иара убас аџьажәлар мшаҭарыда шьаҭанкыла дшықәырхуа ирықәмақаруа,
ирԥырхагахарц иақәызкуа дарбанзаалакь раӷа.
Д. И. Гәлиа дишьҭагыланы, И. Коӷониа аԥсуа шәҟәыҩҩцәа егьырҭ зегь раԥхьа иҽазикит асоциал-класстә кәԥара асахьатәҩыра литератураҿы аарԥшра. Ишаабаз еиԥш,
асоциал-класстә мотивқәа апоет ирҿиамҭақәа рахьтә еиҳарак ӷәӷәала ианыԥшуеит
апоема шьахәӡа «Зосҳан Ачбеи Жанаа Беслан иԥацәеи» аҟны. Афеодалцәа, ҭауади-аамсҭеи реичычара, реизгагара, инеиужьны реибашьра, насгьы убарҭқәа ирыхҟьаны
ажәлар ҵыхәаԥҵәара амамкәа изықәдыршәоз ашьакаҭәареи арыцҳареи аарԥшуп мчы
ӷәӷәала иҟаҵоу апоемақәа «Маршьанаа шықәибахуази», «Зосҳан Ачбеи Жанаа Беслан
иԥацәеи» рҿы.
Акы иннамкыло абзиабара ӷәӷәа, насгьы ԥсахра зқәым, иԥшьоу аиҩызара атема Д.
Гәлиа иаамышьҭахь раԥхьаӡа аԥсуа литератураҿы игәылганы иаақәзыргылаз иоуп Иуа
Коӷониа. Арҭ атема дуқәа ҟазарылаҵәҟьа дрыхцәажәоит апоет еицырдыруа ипоемақәа
«Абаҭаа Беслани», «Наҩеии Мзауҷи» рҿы. Напҟазала иҟаҵоуп шәара ззымдыруа, агәамч
ду змоу ахацәа рсахьақәа. Иаҳҳәап, хашҭра рықәым «Аԥсны иааӡаз аԥсуа хаҵа Абаҭаа
Беслан»; уи иашьа, згәышьамх мыцхәы иџьбараз ахьча Баҭаҟәа; ԥслаҳәи бӷаџьмеи хра
иаҿазмыргылоз Хмыҷ шәарыцаҩ ныҟәаҩы; аҩызараз ишаз арԥыс гәду, ауаҩ қьиа иаша
Наҩеи; аӡәы иҿаԥхьа зҽыназмырҟәуаз, ахақәиҭра зхы ақәызҵаз афырхацәа Жанаа
рыҷкәынцәа, убас егьырҭгьы.
Иуа Коӷониа иҩымҭақәа рҿы иаабоит иара убас ахаҵара злоу аҳәсақәагьы,
афырԥҳәыс ҳәа изышьҭоуҵәҟьа роуп, иаҳҳәап, аҳ ду иԥа дныжьны, ахан ҳарак аҟнытә
аԥсаатә еиԥш дылбааԥырны, лгацәа ачара ишахатәаз, бзиа илбаз анхаҩы иццаз
Нхыҵаа рҭыԥҳа ԥшӡа Ҳаниф; ԥҳәыск лзы аҩызара еилаганы, харада-барада лгәацаԥха
иршьыз ишьа зуз Наҩеи иԥҳәыс; изацәымцазаргьы аҳратәра иаҿагыланы иқәԥоз Жанаа ҭыԥҳацәа, убас егьырҭгьы.
Ахақәиҭра ашәа азҳәареи, алирикатә жәеинраалақәеи рнаҩыс, ишаабаз еиԥш, Иуа
Коӷониа итематикаҿы даара акыр аҵанакуеит Аԥсны аҭоурых атәы зҳәо, аԥсуа жәлар
рҳәамҭа ажәытә жәабжьқәа поезиа бызшәала реиҭаҳәара. Арҭ ажәабжьқәа автор ихы
иҭимҳәааит, ажәлар ирҳәамҭаны, зны-зынлагьы иахаанқәаз рҟнытә апоет иаҳақәаз
роуп.
Иарбанзаалакь алитература изыхҿиаауа шьаҭас, дацс иамоу ажәлар роуп, урҭ
рҭоурых, рыбзазашьа, алитература роуаанӡа шәҟәра рзызуаз рҳәамҭақәа. Ажәларқәа
зегьы ирымоуп дара рхатә ҳәамҭа, дара рырҿиамҭа ажәабжь бзиақәа. Аԥсуаагьы ирымоуп ажәабжь ссирқәа рацәаны: ҵыхәаԥҵәара змам Нарҭаа ражәабжьқәа, ажәлар
рынасыԥ, рхақәиҭра зхы ақәызҵаз Абрыскьыл итәы, алакәқәа, ажәаԥҟақәа, ашәақәа,
ахьӡыртәрақәа, ахацәа ӷәӷәақәа иҟарҵахьоу атәы зҳәо, нас егьырҭгьы. Академик
Н. Марр, апролетартә шәҟәыҩҩы дуӡӡа М. Горки, убас егьырҭгьы ирбон, насгьы акырынтә
ирҳәахьан, ирҩхьан аԥсуаа рфольклор анауказы, иара убас алитературазы ҵҩа змам
абеиара шалоу. Хымԥада, уи здаҟам маҭәахәуп ашәҟәыҩҩы изыҳәан. Аԥсны аагозар,
Дырмит Гәлиа ихаҭагьы, ақырҭуа литература заманеи аурыс классикцәеи рнаҩыс, аҩра
даналагоз шьаҟас имаз, ишдыру еиԥш, убарҭ аҳәамҭақәа ракәын.
Иуа Коӷониагьы раԥхьа иургылаша ԥашәс имоу аԥсуаа рҿаԥыцтә ҳәамҭақәа роуп.
Автор ишәҟәгьы иахьӡиҵеит: «Апоемақәеи ажәеинраалақәеи аԥсуаа рыбзазашьа аҟнытә». Апоема далагаанӡа уи шамахамзар зегьынџьара иҳәоит, иҟалахьоу ажәабжьуп
ҳәа. Апоет ифантазиа аламкәа ишыҟамгьы, уи ҳара хымԥада агәра аагоит. Ажәытә
жәабжьқәа бзиа ибон И. Коӷониа, урҭ иахьиаҳалакгьы ихы рзышьҭны дырзыӡырҩуан,
ихеиршҭуамызт, аизгара дашьҭан, ашәҟәы ианиҵон. Урҭ ажәабжьқәа заҟа хрыҩ рзиуаз
аабоит ишәҟәы аԥхьа иқәиргылаз ажәақәа рылагьы:
Аҳы, сышәҟәы, уԥырла,
Тәамҩахә умамкәа уцала,
Ажәытә ажәабжьқәа наҳәала,
Закәытә аамҭазгьы дырҳала.
Ацәгьа иашьҭоу уҽирбала,
Уи иалҵуагьы ирҳала,
Дзышьҭалаша ирбала,
Умтәаӡакәа угьежьла.
Хәыҷгьы дугьы уҽдырбала,
Ахамаԥагьа дахьырхәла,
Дышуаҩагоу иҽԥныҳәала,
Феида шимам ирҳала.
Дырҩегь даҽаџьара, ипоема «Маршьанаа шықәибахуаз» далагаанӡа апоет еиҭеиҳәоит уи убас:
Ажәытәра митәык иазымгаз ажәабжьк
Иахааныз рҟнытә исаҳаит сара.
Изымҩыр, исымҳәар, инхаӡоит зынӡак,
Иахаану маҷхар, ирхашҭуеит жәлара.
Иҵабыргны, ажәытә жәабжьқәа ибзианы иҳанаҳәоит И. Коӷониа ишәҟәы. Автор
ишиҳәаз еиԥш, ажәытә жәабжьқәа умҩыр, иумҳәар, инхаӡоит, ауаа ирхашҭуеит. Иара
иҟынӡагьы, ашьҭахьгьы уи ишьҭихыз ажәабжьқәа ус еицамкуа аӡәгьы ашәҟәы ианимҵацт, аҭоурых наука азы еиԥш иара убас алитературазгьы урҭ иахьагьы имаҭәахә
бзиоуп, убарҭқәа рҟынтәи И. Коӷониа иҟаиҵаз ари аус иахьагьы ахә арӡуам, иаҵанакуа
шьардаӡа ирацәоуп.
И. Коӷониа џьара-џьара ажәлар рҳәамҭа зынӡак дакьымсӡеит уҳәаратәы еибганы
ишыҟоу ишәҟәы ианалаиҵогьы ҟалалоит. Убас иҟоуп, иаҳҳәап, «Абаҭаа Беслан» аҿы
Нхыҵаа рҭыԥҳа Ҳаниф аԥхьарца данҵаны ашәаҳәацәа илзырҳәаз ашәа, насгьы лара
аԥхьарца ианҵаны илҳәоз лашәа:
Аибаркра ҳалагыланы ҳаныкәашоз,
Снапы акырҭа уаҩы изымҭоз,
Ҳатҟәаны ҳаныргоз
Зхабар сымбаӡаз
Абырзыкь рыҷкынцәа!
Ҟашҭаҭла қәҵан
Ҳнапы ззыхҳарҷоз,
Ҳатҟәаны ҳаныргоз
Зхабар ҳамбаӡаз
Ҟабардаа рыҷкәынцәа!..
Абри еиԥш иҟоу ацыԥҵәахақәа егьмаҷцәам И. Коӷониа иҩымҭақәа рҿы, урҭ документк иаҩызоуп анауказы, аҭоурых азы.
Иахьагьы И. Коӷониа иҩымҭақәа игәыкӡа, саԥхьандаз уҳәо иҟоуп. Аха раԥхьаӡа
икьыԥхьны ианҭыҵуаз аамҭазы, ҳлитература иаҳагьы ианҿаз, акыр ианмаҷыз урҭ зыԥсаз
иаҳагьы идуун. Иаҳҳәап, аԥсышәала ашәҟәы ԥхьара абзиабара ауаа рыларҵәара аус
ду аҟны урҭ ирылшоз шьарда ирацәоуп. Урҭ ажәлар ирылаҵәаны иҟан, тематикала
иахьырзааигәази, уҿаҿы иааиуа иԥшӡаӡа, еиқәыршәаны иахьыҟази рзы бзиа ирбон
цәгьаӡа. Аԥхьара, аҩра ззымдыруаз ауаа барақәаҵәҟьагьы шьоукы-шьоукы апыҟҟа
ҳәа ирҳәон рыбжакы. Ақыҭақәа рҿы уахьнеилакгьы, аԥхьара иазҟазаз ашколҷкәынцәа
ирыдеизаланы, абыргцәагьы иагарааны уҳәаргьы урҭ апоемақәа еигәырӷьаны
ирзыӡырҩуан.
Абри аҟара ажәлар рыбзиабара Иуа Коӷониа изимоу, уи акырӡагьы изыбзоуроу
апоетикатә баҩхатәра ауп. Џьара-џьара ишицәеилаԥсозгьы, зегьынџьара иҩымҭақәа
инеибеиԥшны ишыбзиамгьы, ауасҭа бзиа еихацагәыла иҟаҵамҭа еиԥшқәоу аки-ҩбеи
шимоугьы, аиашазы иуҳәозар, аԥсуа литература зегьы аҿы иахьа уажәраанӡагьы даара имаҷуп, Иуа Коӷониа иҩымҭақәа реиԥш аԥсуа бызшәа иақәшәо, ианаало иҩу
ажәеинраалақәа. Иԥшӡаны, инызкыло мыҟәмындрак амамкәа, ахьхьаҳәа еихыԥхьо,
абжьы хаа аманы, иласӡа, ахы инаркны ашьапы аҟынӡа аӡыхь цқьа еиԥш уалыԥшуа,
знык уаԥхьар ма иуаҳар нас иухамышҭуа – абас ауп ишыҟоу И. Коӷониа иҩымҭақәа
реиҳараӡак. Убри азы ауп Иуа Коӷониа ипоезиа жәлары зегьы убасҟак ирылаҵәаны
изыҟоу, иаҳараӡак шықәса ҩажәаҟа раԥхьа.
Имыцхәхарым ҳәа сыҟоуп абра исҳәар схаҭа сзықәшәахьоу акы. 1926 ма 1927
шықәсазы ауп ҳәа сыҟоуп, исгәалашәоит, Гәыԥ ақыҭан ашкол сҭан. Смаҷӡан, ҩ-класск
рҿы стәан. И. Коӷониа иҩымҭақәа ашколаҿы ҳархысӡомызт, аха сашьеиҳаб иҟнытә
уи ашәҟәы сара џьара исымԥыхьашәан, шамахамзар, ианыз зегьы шәҟәыда апыҟҟа
ҳәа исҳәон. Аԥхын анааи, аекзамен сыркра ацынхәрас, ҳарҵаҩы ажәлар еизаны
иахьеилатәаз сықәыргыланы, «Хмыҷ шәарыцаҩ ныҟәаҩы» сирҳәеит. Зегьы ргәы иахәан,
агәырқьҳәа рнапқәа еинырҟьеит. Сара аԥхашьара аҟнытә сеицрашәаны сшыҟаз,
сыҩны сҩызцәа ахәыҷқәа рахь сеихеит. Аха смышьҭыкәа дӷьазӷьазуа, деиҩыҳаҳа уаҩ
аук сааникылеит. «Ари иску убома? – иҳәан, иҟамчы еиҩырҿа иаасықәирххеит. – Абри
ала уцәа ӡы аанамго уҟасҵоит, амыткәма уҳәошәа даҽазны Иуа иажәеинраала уаԥхьо
збар!» Абасгьы иҳәеит, сааигәидиҳәҳәалан сыгәӡра далагеит. Сара инеимаҭәаны
аҵәыуара саҿын. «Уара абзамыҟә, Чаҵә Чагә иами», – ҳәа сыжьжьара иаҿын арахь
сыздыруаз шьоукы, аха сара уи саҳауа сыҟазма. Абас ҵара змаӡамыз ауаа барақәагьы
ирдыруан апоет ирҿиамҭақәа.
Иаалкааны иахцәажәатәуп иара убас апоет ибызшәа ахаҭабзиара, аԥшӡара, ацқьара,
абеиара. Ажәақәа ҭынч иҿыҵуеит апоет. Урҭ мчыла иҵаҳәам, закәанҭшәарак ибжьаҟҟы
ибжьацалан иҟам, рыбжьқәа гәыҟаҵаганы, ахьхьа ҳәа еишьҭагыла илеиуеит, аӡымҩас
цқьа еиԥш.
Иаагап ҳлитератураҿы зеиӷьаҟам иреиуоу апоет иажәеинраала «Ашәарыцаҩ ашьха»:
Сахьынаԥшуаз, ахра ҿҟьара
Сыԥса шкәакәала ихҟьаӡан.
Наҟ сыҵаҟа хланҵы лашьцан,
Гәаҩан, ҳәишраны илашьҭын.
Сахьынаԥшуаз, нырцә аҳаҩа
Ихьӡыркызшәа исҿаԥхон.
Кәыдры агәгәаҳәа, еибах-еибафо,
Ашьха асыԥса иаҿыҩрны,
Еихьымӡа-еиԥымӡо, игәамҵхамҵуа,
Ахаҳәқәа еиҿажьуа ԥхьаҟа ицон.
Аԥсышәала ашьха ӡымҩас азы еиӷьны аҳәара мариам. Ари ажәеинраала цқьа
ҳаназыӡырҩуа, абара мацара акәымкәа, аԥшаҳәаҿы ҳгылоушәа ҳлымҳа меижьарада иаҳауеит Кәыдры шлеиуа, уи аӡы игәрымуа аҟазшьақәа. Заҟа ибзианы рҭыԥаҿы
игылоузеи абарҭ ажәақәа: «Кәыдры агәгәаҳәа, еибах-еибафо... еихьымӡа-еиԥымӡо,
игәамҵхамҵуа, ахаҳәқәа еиҿажьуа ԥхьаҟа ицон». Арҭ ажәақәа Кәыдры аццакра
ҳдырбоит, уи абжьы рхоуп дара. Амузыкабжь ари ажәеинраала иазҭо аритм ауп, арифмагьы заманала иамоуп, аха уи апоет уи аҟараҵәҟьа хрыҩ азиуам, иҽадицалом.
Абар иара убри ажәеинраала анҵәамҭа:
Аҭҳарцәҳәа сааԥшын снықәтәеит,
Шьхеи мардареи снарҿаԥшит.
Сыла аҵыхәа исмеижьартәы
Шәарах хәангак снахьыԥшит.
Слабашьа ӷра сшәақь нықәырс
Сгәыбжьынацәа сырҵысит,
Ахылҩа еиқәа ҵысаанӡа
Сыла сшамжьаз еилсыргеит.
Ари иаҳа иаармаҷны иҩуп, зны азы уанаԥхьо маҷк уааннакылар аҭахушәа иҟоуп,
арифмақәагьы зегьы ҟаҵарбоуп, аха усгьы заҟа иашала иҩузеи иара, заҟа иажәа
бзиақәозеи акакала зегьы, автор заҟа еилырганы идыруази дзыхцәажәо ашьхагьы,
ашәарыцарагьы.
Даҽа ҿырԥшыгак. Итаруа ажәақәа реиқәыршәараҿы формала «Хмыҷ шәарыцаҩ
ныҟәаҩы» апоема зегьы ссиршәа ибзианы иҩуп. Заҟа иласузеи, заҟа иманшәалоузеи,
аҳауа алыԥхаа иҟоузеи! Абар дызлацәажәо (ашьха) атәы ибзиаӡаны издыруа,
ашәҟәыҩҩы иҳазҭихыз ашьха аԥхынтәи зеиӷьаҭам асахьа:
Ԥхны мшын, амра бзиан,
Ԥсҭҳәакгьы убомызт харантәы,
Рҩаш бжьымзар шьҭыбжь ыҟамызт,
Аҟәаԥа-ҿаԥа зегь ӡырҩуан.
Мҩа бзиамызт, дгьыл еиҩыцәын,
Хаҳәи мақьеи рацәаӡан,
Хра башамызт, ҵлак убомызт,
Ҳаԥи ҳаҩалеи ихиаӡан...
Уа хра маҷым, зегь заҿалом,
Бнатә шәарахгьы рацәаӡоуп.
Ҽыла, гәыжьла уаҩ дызхалом,
Хра ҭакнаҳауп, егьхаҳәроуп.
Аԥсуа фольклор мацара акәӡам Иуа Коӷониа шьаҟас иҵагылоу. Апоет имоуп
дзықәгылаша даҽа уасхыр ӷәӷәак – Аԥсны жәлар рпоет Д. И. Гәлиа иҩымҭақәа. Тематикалеи иҩышьа аформаҿи Иуа Коӷониа иҩымҭақәа имаҷымкәа иудырбоит апоет ҿа иеиҳабы имҩа дшану, апоетикатә ҟазара шиҿиҵаауа, дшихьыԥшу. И. Коӷониа
иҩымҭақәа ракы-уакы уанрыԥхьо, урҭ Д. Гәлиа иҿырԥшшәа, иҿҵааны, итрадициала ишҩу иаразнак угәы азымҩарц, иузымдырырц залшом. И. Коӷониа икуплетқәа:
«Аҳы, сышәҟәы, уԥырла, тәамҩахә умамкәа уцала...» игәаладмыршәарц залшом
Д. Гәлиа 1912 шықәсазы иҭижьыз ашәҟәы излалаго ажәақәа: «Аҳы, сышәҟәы,
уеиҵамхан, гәышьамхыла укамҳан...» Ара апоетцәа аҩыџьагьы ирҳәарц ирҭаху, рыгәҭакы акоуп, еизааигәоуп, формала еиԥшуп, ражәақәаҵәҟьагьы акыр еиқәшәоит.
Д. Гәлиа диҿыԥшуан, аха иара имҩа ылхны дықәын. «Қьафла дышԥаҟаз!» захьӡу И.
Коӷониа иажәеинраалагьы Д. Гәлиа иҩымҭа «Хәаџьан-ду» даара еиԥшуп. Ҳхәыҷы аахыс еицаадыруа Д. Гәлиа иажәеинраала замана «Ааԥын қәа» аҟынтә иаагап ҩ-куплетк:
Идыды-мацәысны,
Имцабз лашараны,
Иқәаршаҩы шәпаны
Икаҭәеит ҵаҟа.
Дгьыл рԥсаҳәаганы,
Ҳаскьын аагаганы,
Баҳча рԥшӡаганы
Иҟалеит иара.
Формала Д. Гәлиа абри иажәеинраала акыр еиԥшуп И. Коӷониа иҩымҭа «Ааԥынтәи
хәылбыҽха», иаҳарак анҵәамҭа. Апоет ахәылбыҽха ахәы дахьықәтәоу аԥсаатә рыбжьы
иаҳауеит:
Игәыҭкааганы, ирхәыцганы,
Игәырӷьаганы исаҳауеит рыбжьы,
Хьаа харшҭганы, гәы еиҵыхганы
Аҵлақәа рықәцәантәи исаҳаит зегьы.
И. Коӷониа ирҿиамҭақәа акыр ирныԥшит иара убас Д. Гәлиа иажәеинраалақәа
«Ешсоу итапанча» («Уаҟәыҵыр, иумҳәар, ажәытәра иагаӡоит», «Лыхцәы лхаҟнытә
лшьапаҟынӡа инаӡауан...»), «Иԥсны ибзахаз иажәа» («Ажәытәра зынӡак иазымгаз
ажәак, шәысзыӡырҩыр, ишәасҳәап ишыҟалаз аушәақә...»), убас егьырҭгьы.
Аха егьирахь ала иугозар, И. Коӷониа ишьҭанеиуаз аԥсуа шәҟәыҩҩцәа рацәаҩны
хымԥада иаргьы иҿыԥшуан, ишьҭра иқәлан акәын аӡәырҩы раԥхьаӡа аҩра ишалагоз. И.
Коӷониа аҩышьа иҿызҵаауаз, тематикалагьы ишьҭра иқәлоз, асахьаркыратә ҟазараҿы
иҿыԥшуаз апоетцәа ҿарацәа маҷымкәан иҟан, иҟақәоуп урҭ иахьагьы. Иаҳҳәап, еицырдыруа аԥсуа поет Леуарса Кәыҵниа ипоема «Даур» аҿы арԥарцәа шәарыцара
шьхатәыла ишцаз атәы уанаԥхьо игәоумҭарц залшом И. Коӷониа иажәақәа, имотивқәа
(«Ҟәаԥа-ҿаԥа зегь еимдо, мшын ҳасабла еиланарсуан; иӡхырҽҽаран хланҵы ицоит,
џьара ԥслаҳәшәа, џьара иԥсаатәшәа», убас егьырҭгьы).
Аҵыхәтәаны акәзаргьы иҳәатәуп ҩбаҟа ажәа ирыдамзаргьы И. Коӷониа имаз
агхақәа ртәы. Урҭ агхақәа, ҵабыргны, иара имацара иакәым, усҟан шамахамзар зегь
еицырзеиԥшын, избан акәзар, аԥсуа литература зынӡа иҿан, азҳара ианналагаз акәын,
аԥышәара ацәмаҷын. И. Коӷониа игхақәа рахьтә раԥхьаӡа иргылатәуп гха дук. Ҳәарас
иаҭахузеи, апоет иҩымҭақәа ажәлар рыбзазашьа аиҭаҳәара ауп изызку, анхацәа роуп
уи еиҳараӡак дзыхцәажәо, урҭ рхақәиҭра, рынасыԥ инагӡаны аҟалара иеиҭоит илоу
имчқәа зегьы. Аха ус ишыҟоугьы, И. Коӷониа џьара-џьара иахьынӡахәҭоу еилыхны
иаҳирбом еинышәара зқәым асоциалтә еиӷара зыбжьоу анхацәеи ҭауади-аамысҭеи,
азхара иааирԥшуам урҭ рыбжьара классла ақәԥара. Насгьы џьара-џьара ажәытәра иагаз дамҽханакцәан дамоуп, дазҿлымҳацәоуп, иаҳҳәап, ашьоуреи ақәларақәеи реиԥш
иҟоу ажәытә ҵас бааԥсқәа амыцхә хрыҩ рзиуеит ипоемақәа рҿы.
Ашьоуреи ақәлареи мацара ирызкны иҩу апоемақәа «Мшәагә-кьаҿи Папба Рашьыҭи», «Ашәы Данаҟеии аҟарач Бакәкәи», насгьы «Ашәаныуа Мырзаҟан» егьырҭ апоемақәа
зегь реиҳа икәадоуп, урҭ аидеиа ирыҵаркуа ала еиԥш, иара убас реиҿартәашьа,
рҩышьа, рсахьаркыратә форма аганахь алагьы, избан акәзар, аҵаки аформеи,
ишдыру еиԥш, енагь еицуп. Ашьауреи ақәлареи реиԥш иҟаз ажәытә ҟазшьа цәгьақәа
шхырҵәагаз, урҭ ажәлар шдыргәамҵуаз, даргьы ишырцәымӷыз азгәамҭацәакәа, И. Коӷониа знызынла иазирхоит иаҳаз ажәытә жәабжь иара шыҟоу дакьымсӡакәа аушәақә
аиҭаҳәара, жәеинраала ԥшрак наҭашәа, уи абзиара, ацәгьара, аҵакы арҵауылара усҟак
дазымхәыццәакәа.
Асахьаркра аганахь алагьы апоет идубалар алшоит имаҷым агхақәа. Апоет дашьҭам
дзыхцәажәо атема инарҭбааны агәылалара, дашьҭам иҩымҭа аҵакы арҵауылара,
хыхь-хыхь аушәақә иааирԥшуеит асахьақәа, ауаа рҟазшьақәа. Иаҳҳәап, ауаҩытәыҩса
иҟазшьа дахцәажәозар, иазирхоит абас еиԥш ажәақәа: «Ҟазшьалеи намыслеи зынӡа
дыхиаӡан»; аԥшра-асахьа далацәажәозаргьы зегьы рзы ихианы имоуп абарҭ реиԥш
иҟоу азеиԥш ажәақәа: «лыԥшӡарақәа зынӡа иџьашьатәӡан».
Иара убас апоет ҿа И. Коӷониа дахьымӡацызт, рыгәхьаа икцәамызт апоезиатә закәанқәагьы. Иаҳҳәап, еиҳарак ихшыҩ аритм иазышьҭуа, уи усҟак игәцареикуамызт
арифмақәа, акырџьара иажәеинраалақәа рифма ҳәа риҭаӡом зынӡак, мамзаргьы
арифмақәа зықәиршәо ажәақәа бжеиҳан ҟаҵарбоуп.
Насгьы автор грас имоуп знык ииҳәаз иаҭахӡамкәа лассы-лассы аиҭаҳәара. Убри
иахҟьаны иҩымҭақәак ртема хәыҷны дара уи аасҭа ицәдуцәахон. Аиҭаҳәарақәа
идроуцәеит, иаҳҳәап, апоемақәа «Мшәагә-кьаҿи Папба Рашьыҭи», «Ашәы Данаҟеии
аҟарач Бакәкәи». Насгьы, апоемақәа шамахамзар зегьы рҿы иуԥылоит автор иҿынтә
изныкымкәа иуаҳахьоу ажәақәа, амҳәыр еиԥш ԥсахра зқәым асахьақәа, ахшыҩҵак
цәыргашьақәа. Иаагап, ашьха асахьа џьара иҭихзар, уи ашьҭахь нас, уаҳа ауадаҩ
иҽаламҵакәа, дара убарҭ ажәақәа роуп иаҳарак апоет дцо-даауа ихы иаирхәо, даҽазны
даҽаџьара даҽашьхак далацәажәар акәхозаргьы. Иаҳҳәап, апоемақәа хаз-хазы акәым,
иалкааны акы угар, иара убрагь иубоит изныкымкәа абарҭ иреиԥшу аиҭаҳәарақәа:
«Аԥсны иааӡаз Абаҭаа»; «Аԥсны иааӡаз Данаҟеи»; «чаԥашьалеи ԥшра-сахьалеи»;
«иумҩыр, иумҳәар, иахаану маҷхар, ирхашҭуеит жәлара»; «занааҭс имаз ныҟәаран»;
«Нхыҵи Аахыҵи дрыбжьан»; «жәымыш ныҟәа ахьыбжьаз, ҩымш рыла днаӡеит»; «ҳаԥи
ҳаҩалеи ихиаӡан»; «абџьарла ихиаӡан», убас егьырҭгьы ирацәаны.
Абас иҟоуп, иааркьаҿӡаны иугозар, апоет игхақәа. Аха апоет ҿа акык-ҩбак игхаз
ракәым иџьашьатәу, аамҭа кьаҿла илшаз ауп, хыхь ишаабаз еиԥш, уи илшаз шьарда
ирацәоуп.
Аԥсуа нхаҩы иԥа, Аԥсны раԥхьаӡа иҩагылаз асоветтә интеллигенциа иреиуаз, Иуа
Коӷониа асовет мчра ибӷа еиҵнахит, имҩа арлашеит. Ирҵаҩы Д. Гәлиа дишьҭагыланы,
Иуа Коӷониа игәцаракны, деиҷаҳаны ажәлар рҳәамҭақәа еизигоз ҟазарыла ихы
иархәаны, аԥсуа литература хамеигӡарыла аус азиуан, иԥсы еиԥш бзиа ибон.
Иҭахын гәыкԥсыкала уи иазҳар, иҭбаахар, иҩымҭақәа рыбжьы гоит иахьагьы, аԥсуа
литература имыӡуа маҭәахәы шьахәны иалоуп урҭ. Иара ишиҭахыз еиԥш, Иуа Коӷониа
ишәҟәы, «тәамҩахә ҟамҵаӡакәа», аус ауеит иахьагьы, ажәа хаала ажәытә ажәабжьқәа
ҳанаҳәоит, ҿааҳәра змамкәа ажәытәра иагаз зеиԥш аамҭазгьы ҳнарҳауеит. «Аҳәа
цыркь Зосҳан» ҳәа апоет иажәа франгь ала ирҿаасҭаз аргәаҟцәа раамҭа еиқәара
хараӡа иныжьны, аԥсуа жәлар, ҳаԥсадгьыл аҿы егьырҭ ажәларқәа ирылагыланы,
еиҵахара зқәым Акоммунист партиа дуӡӡа анапхгарала ҳсовет тәыла гәамч дула
ицоит ԥхьаҟа, акоммунизм ахь.
Асовет шәҟәыҩҩы И. А. Коӷониа аԥсуа литература аҭоурых аҿы иаанкыланы имоуп
иреиӷьу аҭыԥқәа руакы, иаҳзынижьыз ирҿиамҭа еицакра зқәым хазыноуп аԥсуа поезиаҿы, дҿырԥшыганы даанхоит уи аԥсуа бызшәа адырреи абаҩхатәра ду злоу ипоезиатә
ҟазаралеи.
Иуа Абас-иԥа Коӷониа (1904–1928) аԥсуа литература ажәҩан наӡаӡа ижжаӡа иазкыдлаз еҵәоуп. Ас еиԥш иҟоу апоетцәа, аԥсуа литератураҿ мацара акәымкәа, адунеи
зегьы аҿтәи апоезиаҿгьы шамахамзар иуԥылаӡом. 24 шықәса заҵәык роуп Иуа иниҵыз.
Ҳара ҳҟынӡа иааӡаз, еиқәхаз уи ирҿиамҭақәа зегьы (ажәеиираалақәа апоемақәа,
асалам шәҟәқәа) иҩит ҩажәа, ҩажәиак шықәса ихыҵаанӡа. Аха абри аҷкәын қәыԥш
ирҿиамҭақәа аԥсуа жәлар рдоуҳато беиара ԥсыс иахалеит, аԥсуа поезиа ахьтәы фонд
иузалымхуа иалалеит. Рҵаки, рмилаҭ ҟазшьеи, рформеи, рсахьаркыратә ҷыдарақәеи
рыла Иуа Коӷониа ипоемақәа ҳара ҳмилаҭ рдоуҳатә дунеи абеиарақәа раарԥшраҿы
иҿырԥшыгоу ҩымҭақәоуп.
Иуа Коӷониа ирҿиамҭақәа ашьха ҳарак ду еиԥш ирылыҳәҳәоит апоема «Абаҭаа Беслан». Ари раԥхьаӡа апоет инапы иҵихыз ҩымҭоуп. Уи ҩны далгеит 1924 шықәса, ииуль
мза аказы апоет дахьиз, дахьааӡаз Кәтол ақыҭан.
Апоема ибзиаӡаны ианыԥшит афеодалтә Аԥсынтәыла ахаҿра ҿаҿаӡа иаазырԥшуа
асахьақәа, иара убас ахьӡи ахьымӡӷи реилкаара, ахаҵара, абзиабара, убас иҵегьы
иҳараку ауаҩытәыҩсатә ҟазшьақәа рзын усҟантәи аԥсуаа ирымаз рдунеихәаԥшышьа.
Апоема ҵаҵӷәыс иамоуп Абаҭаа Беслан изкны жәлар иаԥырҵаз аҳәамҭақәа.
Апоема асиужети акомпозициатә ҷыдарақәеи аԥсуа жәлар рҭоурых-фырхаҵаратә
ашәақәа акыр ирзааигәоуп.
Аҩымҭа алагоит афырхаҵа хада Абаҭаа Беслан ихарактеристикеи адәахьтәи
иҭеиҭԥши раарԥшрала. Араҟа иҳәоуп уи ихадарақәа ртәы, иԥшра-исахьа аарԥшуп
духамышҭуа, улаԥш дааҵашәаратәы, иныҟәарҭа адгьылқәа рымҽхакы, ицәашәҵатәы
уҳәа деиқәыныхла дызлаҟоу иабџьари рыла ма дҩашьома Нхыҵ-Аахыҵ зыӡбахә
наҩуа, заамҭала ихаҵа ӷьеҩу Абаҭаа Беслан. Абарҭқәа рнаҩсан, аԥхьаҩ иирдыруеит
Абаҭаа Беслани Нхыҵ Ахан-иԥацәа рҭыԥҳа ԥшӡа Ҳанифи рыӡбахәқәа шеигәныҩхьоу.
Анаҩсан, ажәа мыцхә мҳәаӡакәа апоет иҭихуеит Ҳаниф лпатреҭ:
Цәашьыда иԥхоз, цәымзашәа илашоз,
Зыхцәы зхы аҟынтәи зшьап аҟынӡа инаӡоз.
Зоура, зыҭбаара мыцхәы инаӡаз.
Зылагә ҭбааз, мыцхә игәкыз.
Ҳанифи Беслани рпатреҭ характеристикақәа шааҳирдырлак, апоет иҳаихәоит
Аҳәынҭқар-иԥа Ҳаниф дшиҳәаз. Ачара ду имоуп Ахан-иԥа. Иԥҳа Ахәынҭқар-иԥа дигоит,
аҭацаагацәа ааины иҟоуп.
Араҟа апоема асиужет иагәылалоит жәлар рҿаԥыцтә ҳәамҭаҿы ирлас-ырласны рхы
иадырхәало асахьаркыра-рҿиаратә цхыраагӡа, ахҭыс алакә-романтикатә цәа ахазҵо
аԥхыӡ. Ҳаниф лыԥхыӡ далашәоит Абаҭаа Беслан, лыԥсы наилаҵәангьы бзиа дылбоит.
Зеиԥш ҟамло егьыҟам ҳәа изынмаҭәа даалыргоит. Лыҽлырчмазаҩын, ачара аҿҳәара
дроуит. Лыгә иалнахыз арԥыс дизыԥшырц лыӡбеит. Иара абри аамҭазы Аԥсны Беслангьы
Ҳаниф ԥхыӡ дибоит, игәы дагьалнахуеит лара, иӡбоит хатә ԥхәысыс дигарц. Ҳамҭас лнапы
иақәшәашаз ахьтәы мацәаз аашьҭихын Ахан-иԥацәа рахь ихы ирхеит. Аҳәынҭқар-иԥа
дигараны дахьыҟазгьы агәхьаа мкыкәа игәҭакы Ҳаниф лҟынӡа инаигӡоит.
Ҳаниф Беслан ҿа иалҳәоит.
Беслан ихылԥа аҵыс ҭоуп. Зықәрагьы акыр изфахьоу, хьӡи-ԥшеи згым аԥсуа хаҵа,
ақьабз ишаҵанакуала хьӡыкгьы ныҟаҵаны ԥҳәыс дигарц иӡбеит.
Абаҭаа Беслан иҽеиқәа мыжда дақәтәаны длаша-лашо Ахан-иԥацәа рчараҿ даакылсит. Ҽыбӷаҟазак иаҳасабала, ԥшрала, сахьала, ҟазшьала, аамысҭашәала ихымҩаԥгарала ачараҿ иҟаз ажәлар зегьы ыргачамкны, ахан аҟнытә иԥаз Ҳаниф длымҵасны
даанкыла, диман Аԥсныҟа дкәалаауа ддәықәлеит Абаҭаа.
Ахан-иԥа иԥҳа дызгаз дишьҭалеит.
Даара иԥшӡаны, баҩхатәра ҟаимаҭла аԥсуааи егьырҭ ашьхауааи рԥсихологиа бзиаӡаны издыруа ауаҩы ишиаҭәоу еиԥш, иҭихуеит И. Коӷониа ари асцена.
Ахан-иԥа имаҳәи иареи анеиқәшәа амаҳә ихымҩаԥгашьа, ихаҵашьа, иаамысҭашәара, иуаҩра дрытҟәеит абхәа, дегьыхынҳәит ишьҭахьҟа.
Абаҭаа Беслан ԥҳәыс дигеит. Аха дук мырҵыкәа Аҳәынҭқар-иԥа ар иман уи иҩны
дақәлоит.
Беслан хымԥада дҭахароуп, иҩны иакәшаны итәахьеит иаӷацәа. Аха абри аамҭазы
автор ихы иаирхәоит афльклортә поетика асахьаркыратә ҟазшьа ҷыдак: ирхароит, наҟ
дагәыҵасуеит хыԥашьа змам аԥсра, бзиа иибо афырхаҵа иԥсҭазаара ироууеит.
Беслан иԥҳәыс лыҟны днеины, аӷацәа ирықәлаз иаарласны изрыцәцозар имцар
ада ԥсыхәа шрымам леиҳәеит, ара убас хаз-хазы иани иаҳәшьеи рҿы днеины изыниаз деилиркаауеит, дегьрыҳәоит ахҩыкгьы аӡәаӡәала иахьцо иццарц азын. Арҭ
аиҿацәажәарақәа апоема фырхаҵа хада дҭахараны даныҟоу аамҭазы адраматә
ҭагылазаашьа дырӷәӷәоит. Абасала автор иааирԥшуеит бзиа иибо ифырхацәа рыуаҩра
ду, ицқьоу, иқьиоу моралтә ҟазшьақәа. Афырхацәа рдиалогқәа рыла апоет илшеит урҭ
рдоуҳатә дунеи абеиарақәа раарԥшра.
Беслан дызгара ахы иқәшәеит, дкаҳауеит. Иԥҳәыс Ҳанифи, иани, иаҳәшьеи аӷацәа
идырбаандаҩит. Ар Беслан иҳәаҭха ихыхны рышьҭахьҟа идәықәлеит. Аха абраҟагьы
Иуа Қоӷониа иақәнагаҵәҟьаны ихы иаирхәоит аҭоурых-фырхаҵаратә ашәақәа рпоетика аҷыдарақәа руакы. Аҭоурых-фырхаҵаратә ашәақәа рҟны афырхаҵа хада игәҭакы
наимыгӡакәа, иаӷацәа рҿаԥхьа ишьа имукәа дыԥсӡом. Абаҭаа Беслан иакәзар, иаӷацәа
ахьирхәыртә дыҟам, аха уи иҭынха ду дааины, дзыниаз шыншеибакәу зегьы ртәы
иашьеиҵбы ахьча Абаҭаа Баҭаҟәа иеиҳәарц даниҳәалак ашьҭахь ауп даныԥсуа. Иҭынха
ду игәҭыха наигӡоит. Батаҟәа иаӷацәа амҩа рзикуеит, Ахәынҭқар-иԥеи, уи иҩызцәа
хадақәеи ишьуеит, иаанхаз итҟәоит, иани, иҭаацәеи, иаҳәшьеи рхы иақәиҭитәуеит.
Апоема нҵәоит аҩымҭа асиужет иагәылагалоу ажәлар рашәақәа рыла. Урҭ апоемаҿ
иҟалаз ахҭысқәа епилогра рзыруеит. Стилистикала дара иҭахаз афырхацәа ирызкны
ажәлар ирҳәо амыткәмақәа ирзааигәоуп.
Аԥсуа жәлар рфырхаҵаратә епос аҭҵааҩцәа ируаӡәку Ш. Салаҟаиа Беслани Баҭаҟәеи иԥхьаӡоит ажәлар идеализациа ззыруа фырхацәаны. Аха арҭ рахьтә Баҭаҟәа иаҳа
аамҭа ҿыц иақәнагоу фырхаҵас дишьоит. Беслан иакәзар, ажәытәра иагахьоу, аамҭа
ҿыц иақәнагам фырхаҵоуп, дзыԥсуагьы убри ауп ҳәа агәаанагара шьақәирӷәӷәома уҳәо
аҟынӡа унеигоит. Уи иҳәоит, «Беслани Баҭаҟәеи, ажәлар ргәаанагарала, ҵабыргыҵәҟьан
иџьоушьаша, ашәа ззуҳәаша фырхацәоуп, аха убас ишыҟоугьы игәоумҭарц залшом аҵыхәтәантәи еиҳа аԥыжәара ширҭо. Ари Баҭаҟәа дахьыхьчоу – ауаажәларра
аилазаараҿ еиҳа илаҟәӡоу ауаа дахьырхаҭарнаку мацара акәӡам изыхҟьо (афырхаҵа
идеализациа изураҿы ари амомент иаҵанакуа шмаҷымгьы), ари зыхҟьо, уи иҟаиҵо
афырхаҵара, аидеалтә фырхаҵа ихәҭоу, иҿыцу, аамҭа иқәнаргыло ауснагӡатәқәа
рҭак ахьыҟанаҵо ауп. Беслан ифырхаҵара (афырхаҵаратә ԥҳәысаагара) иаҵанакуа
шмаҷымгьы, ауаажәларра аҿиараҿы ииасхьоу аетапқәа ирыҵаркуан, уи уажәшьҭа
аидеалтә фырхаҵеи, инеизакны афырхаҵареи рзын адунеихәаԥшышьа ҿыцқәеи
рнормақәа рҭак азыҟаҵомызт.
Абасала, ажәлар рыхдырраҿы аидеалтә фырхаҵа изын ԥахьа иҟаз агәаанагареи
уажәтәи агәаанагареи рыбжьара ицәырҵуеит аконфликт. Ари аконфликт аҩымҭа
асиужет-композициатә структура ахаҭаҿы, сахьаркырала иманшәаланы иаарԥшуп
контаминациа зызуу еиуеиԥшым ҩ-сиужетк атрансформациа зыхҭысыз афырхаҵаратә
ԥҳәысаагара ажәытәтәи асиужети, иаалырҟьаны ақәылара иазку ашәа ҿыци реимадарала».
Абаҭаа Беслан иԥҳәысаагара ажәытәӡатәи афырхаҵаратә ԥҳәысаагара амотив
шаныԥшуа мап ацәымкыкәа, абри азҵаареи, уи иадҳәалоу зҵаарақәаки, нас Беслани
Баҭаҟәеи рхаҿқәеи реиҿырԥшреи ирызкны иаҳҳәарц ҳҭахуп ҳгәаанагарақәак.
Иашоуп, ари апоемаҿы иҳамоуп ҩ-хҭыск, убри иахҟьаны апоемагьы ҩ-хәҭакны ишоит.
Актәи ахәҭаҿы ашәа рызҳәоуп афырхаҵара, ауаҩеибагара, ақьиара, абзиабара цқьа
уҳәа, Абаҭаа Беслан ихаҭара ианыԥшуаз ауаҩытәыҩсатә цәанырра дуқәа, ауаҩытәыҩса
иҟазшьа ҟаимаҭқәа. Арҭ аҟазшьақәа ҳара иаҳдырбоит ихьшәаз афеодализм аепоха
аантәи аԥсуаа иҿырԥшыгоу фырхаҵас иршьоз ауаҩы иҟазшьа аҷыдарақәа, абеиарақәа
зеиԥшраз.
Хыхь ишазгәаҳҭаз еиԥш, автор ипоема аԥхьаӡатәи ацәаҳәақәа инадыркны гәыблыла
исахьа ҭихуеит, ахарактеристика бзиа ииҭоит ифырхаҵа. Анаҩсан, апоема асиужет
аҟны, аҩымҭа алагамҭаҿы афырхаҵа изкны ииҳәаз иажәақәа шиашоу ирҵабыргырц
иҭахушәа, ифырхаҵа даҳирбоит аус аҟны, хҭысла, лҵшәала.
Апоема аҩбатәи ахәҭаҿы автор ашәа изиҳәоит Беслан иашьеиҵбы Баҭаҟәа. Беслан
иаасҭа ари афырхаҵа иаҳа аҭыԥ маҷны изкуп апоемаҿы, аха уи уеизгьы аԥхьаҩ ихыиԥсы далаҵәартә, игәы изцартә еиԥш даарԥшуп.
Ҳаиҭахынҳәып Беслан иахь. Уи изку, ҳара иаадыруа ажәлар рҿаԥыцтә ҳәамҭақәа
зегьы рҟны ажәлар рыбзиабара алыԥха имоуп, иаамҭала дхаҵа ӷьеҩны даарԥшуп. Уи
дынхаҩуп, иашьеиҵбы Баҭаҟәеи иареи социалтә еиҟарамрак рыдырбалом ажәлар.
Ари ас шакәу ҿаҿаӡа иаанарԥшуеит апоема «Абаҭаа Беслангьы». Амала, ҵоуп, Беслан
иԥсымҭазы Баҭаҟәа изын абас иҳәоит: «Илшозеи рыцҳа, хьчарада егьзымбац». Аха арҭ
ажәақәа рыла ҳара иҳазҳәом аҩеишьцәа гәакьақәа соиалтә еиҟарамрак рыбжьан ҳәа.
Ҳара ҳгәанала, араҟа иаҳа уаҩы иадибалар ауеит аԥсуа ԥсҭазаара иамаз ҷыдарак.
Аԥсуаа рҟны аешьеиҳаб ианакәзаалакгьы аешьа еиҵбы иаасҭа ажәлар рахь иаҳа
дӡырган, уи абри инаҷыданы дҟәыӷаны, даамысҭашәаны, дгәымшәаны, дҽыбӷаҟазаны,
иаамҭа аантәи афырхаҵа иҟазшьа иақәнагоз аҷыдарақәа дрылаҟазҭгьы, ҳәарас
иаҭахузеи, ажәлар рыбзиабара дамԥыхьамшәар ауамызт. Беслан абас иҟаз фырхаҵан.
Уи иашьеиҵбы Баҭаҟәа иакәзар, аҩнаҭаҿы анхамҩа иаҳа дадҳәалан, арахә дрыцын,
дыхьчан, аҭаацәара рмазара илаԥш ахын. Ауаа рахь дӡыргамызт, ажәлар дрымадамызт.
(Апоемаҿ уи Беслан дыԥсаанӡа џьаргьы даабаӡом.)
Аԥсынтәылан Асовет мчра аиааира агаанӡа ажәлар рыԥсҭазаара асферақәа жәпакы
рыҟны иуԥылон абас еиԥш иҟаз афактқәа. Аешьа еиҵбы есымша ихы ларҟәны имҩаԥигон, иашьеиҳаб иаҵкыс деиӷьны иҽааирԥшуамызт, уи иаԥхьа ԥҳәыс дааигомызт,
иашьеиҳаб иаҵкыс ԥыжәарак далаҟазаргьы иҽӡыригомызт. Аха абарҭқәа зегьы ҿҳәарак
рымаӡамкәагьы иҟамызт; ианаҭахыз, аиҵбы иахәҭаз зегьы ҟаиҵон, ари ас злаҟаиҵазеи
ҳәагьы уаҩы иџьеишьомызт. Беслани Баҭаҟәеи рхырҿсахьақәа реиҿырԥшра ҳара
иаҳгәаланаршәар алшоит жәлар рҿаԥыцтә ҳәамҭақәа рҿы (еиҳарак рлакәқәа рҿы)
итрадицианы аиашьеиҵбы изын иҟоу агәаанагарагьы: аишьцәа еиҳабацәа уаҟа ианакәзаалак рашьеиҵбы акы илшос ргәы ыҟаӡам, аха уи ианакәзаалакгьы дыхӡырымгаӡа
дшыҟоу, ианаҭаху иахәҭоу зегь ҟаиҵоит... Ари ас шакәу ирҵабыргуеит Баҭаҟәагьы,
аха уи иадҳәалоу азҵаарақәа цқьа ҳарзааҭгылап ҳаԥхьаҟа. Уажәы ҳрыхцәажәап
афырхаҵаратә ԥҳәысаагара азҵаареи уи иадҳәалоу аԥхыӡ иамоу иԥсабаратәым амч
ҷыдеи, избанзар, арҭ асахьаркыратә роль ду ааныркылоит апоема асиужет аҟны.
Иашоуп, апоемаҿ ицәырҵуа Абаҭаа Беслан иԥҳәысаагара амотив типологиала
ажәытәӡатәи афырхаҵаратә ԥҳәысаагаратә мотивқәа изларзааигәоу рацәоуп. Ҳара
ари мап ацәаҳкуам, аха иазгәаҳҭарц ҳҭахуп даҽа ҭагылазаашьакгьы. Мшәан, аԥсуа
жәлар рыԥсҭазаара уажә аакьыскьанӡагьы иҟамзи абас еиԥш ақьабз, Аԥсынтәылан
еицырдыруаз, ма иахьынхоз зыцубжьараҿ зыбзарӡы гахьаз, зықәра зфахьаз ауаа
хьӡык ҟамҵакәа аҭаацәара ианаламлоз? Арҭ аԥхәысаагарақәа арԥызбеи аԥхәызбеи
рыбзиабара акәын еиҳарак ҵаҵӷәыс ирымаз, аха иҟалон аԥынгылақәа. Урҭ аԥынгылақәа
рыхҟьон асоциалтә ҽыҵгақәа: иаҳҳәап, аԥҳәызба ҭауад ҭыԥҳазар, даамысҭа ҭыԥҳазар,
ма дызгоз арԥыс иаасҭа амчра змаз, амал зкыз жәлантәык дырҭыԥҳазар, усҟан аԥҳәыс
даазгоз арԥыс арҭ аԥынгылақәа дырҿагыланы дыриааир акәын. Иаҳҳәар алшоит,
абри аҩыза ацәырҵра аҭыԥ амоуп ҳәа Абаҭаа Беслан иԥхәысаагараҿы. Убри аҟнытә,
Беслани Ҳанифи ирызкны апоема актәи ахәҭа ажәытә фырхаҵаратә ԥҳәысаагарақәа
типологиала иреиԥшзаргьы, аҩбатәи – Баҭаҟәа ифырхаҵара аӡбахә ахьаҳәо аасҭа
ижәытәӡоуп ҳәа аҳәарагьы дуӡӡак ииашамзар ҟалоит. Ҳгәанала, Баҭаҟәа Беслан иаасҭа
иаҳа иҿыцу фырхаҵоуп ҳәа аҳәарагьы гәаӷьыуацәоуп. Автор ҳара ҽыҵгакгьы ҳаиҭом,
Баҭаҟәа иҟаиҵаз афырхаҵара Беслан изыҟаҵомызт ҳҳәартә еиԥш. Араҟа ахшыҩ
азышьҭтәуп Беслани Баҭаҟәеи рфырхаҵарақәа рҵакқәеи, раарԥшышьа аформақәеи
реиԥшымрак. Беслан даарԥшуп планк ала, Батаҟәа иакәзар, зынӡа даҽакала дцәыргоуп.
Насгьы апоема «Абаҭаа Беслан» типологиала иззааигәоу аҭоурых-фырхаҵаратә
епос ишақьабзу еиԥш, Беслан даарԥшуп хҭыск иадҳәалоу аҭагылазаашьақәа ррамка
дҭагӡаны. Иашьеиҳаб дызхьымӡаз аус акәзар, – иашьеиҵбы инаигӡоит. Аха Абаҭаа
Беслан дызҭахо ажәлар ридеал дахьақәнагам, дахьжәытә фырхаҵоу, апоемаҿы иаарԥшу
аамҭа дахьацәтәыму азын ауп, ажәлар дырҭахын аамҭа ҿыц иақәнагоз афырхаҵа ҳәа
агәаанагара азыласра дуӡӡак ииашамзар ауеит.
Ажәлар Баҭаҟәа иаҳа далыркаарц рҭахызҭгьы, усҟан уи Беслан иеиҳа ирацәаны,
иагьырԥшӡан ихцәажәарын, аха ус ҟарымҵеит. Ажәлар арҭ афырхацәа дара ираҭәаз
ауп ирҳәаз. Апоет-ареалист, змилаҭ рдоуҳатә дунеи бзиаӡаны издыруаз, урҭ рдунеихәаԥшышьақәеи рыгәҭыхақәеи ааигәаны изныруаз, иҭахымызт, ҳәарада, апоема
зхылҵыз адгьыл марымажа иаҟәиҭхарц, убри ауп уи иҩымҭа абас еиԥш ала изеиҿикааз,
ифырхацәа ррольқәагьы ишаабо еиԥш изеизишаз. Насгьы иаҳхамышҭуазароуп: хадара злоу автор игәҭакы аазырԥшуа асахьаркыратә рҿиаратә матәахәқәа ракәым, хадара
злоу иааирыԥшыз, ма иааирыԥшырц игәы иҭаз ихшыҩҵак ауп.
Апоет ашәа азиҳәарц иҭахын Беслани Ҳанифи рыбзиабара цқьа, рыбзиабара
ду. Уи алакә-романтикатә цәа ахаҵаны, ари еснагь иҳараку ауаатәыҩса рцәанырра
шьҭихит, стилистикала иара ацәанырра ахаҭа иазааигәеитәит. Аидеиа ҳарак, атема ду
иақәнагаз апоезиатә форма анеиҭа, ҳара иҳауит ажәлар рхы-ргәы ирзалымхуа алиро-епикатә поема. Уи афырхацәа ҭәуп цәанырра ҳаракыла, морал-етикатә беиарала, аха
урҭ рзын усҟан иақәнагаз ауаажәларратә ҭагылазаашьа ыҟамызт. Апоема афырхацәа
хадақәа Беслани Ҳанифи ирԥынгылаз ажәытә уаажәларратә мчрақәа хацәнымырха
инарҿагылеит. Урҭ ирҿагылеит дара реиҳа амчреи амали зкыз ауаа ркласс, аха дара
шьҭахьҟа ихьамҵит, ацәымзаркыра еиԥш рыбзиабара ԥагьа ҳаракны икны иажәлеит
ари аԥынгыла ӷәӷәа. Ажәытә дунеи иаҿагыланы хацәнымырха ақәԥараҿы урҭ иргеит аиааира. Арҭ ауаа ирҿагылаз амч дара рцәанырра аиҳа иӷәӷәамызт, аха дара
реиҳа ииааиуан аҟнытә, аидыслара трагедиада аҵыхәа зыԥҵәомызт. Дҭахеит Абаҭаа
Беслан. Аха уи иқәԥара, иԥшьаз қәԥаран. Мшәан, Беслан игәы иалнахыз аԥҳәызба
лгәазыҳәара акәмыз иҟаиҵоз! Ҳаниф, аҳәыҳә еиԥш, ахан ҳарак аҟнытә дықәԥраа
лҿаалхазар, аԥсра дацәымшәа, ашәымҭаказ лгәы аҟәышрагьы лцәыӡын, дшеибаку
амҵәыжәҩа змоу цәаныррахазар, усҟан уи илымҵасны даанызкылаз, деиқәзырхаз,
илеиҷаҳаны дызтәызтәыз егьи ацәанырра ԥагьагьы, ҳәарада, азин аман ас еиԥш
анасыԥ ду аиурцаз. Ари ижәытәӡоу, аха еснагь иқәыԥшу абзиабара ҳарак амотив хадара ауеит апоема «Абаҭаа Беслан» аҟны, уи ԥсраӡра зқәым мхылдызк еиԥш еиднакылоит, еиланарҵәоит ауаатәыҩса рыгәқәа. Баҭаҟәагьы абри ацәнырра ду иаҭәоу
фырхаҵоуп: уи ршьа иуит Беслани Ҳанифи рыбзиабара, иашьа имырхыз аԥсҭазаара,
иан, иаҳәшьа, аха абарҭкәа зегьы ажәак ала иааидкылан урыхцәажәар ауеит: уи
ашьа иуит адунеиаҿ зеиԥш ыҟам иԥшьоу аиаша заҵә. Иашоуп, ари абзиабара
аобиектқәа, ацәалашәарақәа еиуеиԥшым, аха еиԥшуп цқьарыла, ԥшӡарыла. Ари ас
еиԥш егьыҟазароуп, ас ауп иара аԥсҭазаара ахаҭаҵәҟьагьы шыҟоу. Ацәаҟәа – аспектр
аԥшшәахәқәа зегьы аҭахуп, уи егьамоуп урҭ.
Апоема «Абаҭаа Беслан» абахәаԥшь еиԥш еилымшәо иҟанаҵоит абри амотив хада,
абзиабара амотив уи егьырҭ амотивқәа зегьы еизыҟәшәаны апоема асхьаркыратә
цәеижь иагәыланаҳауеит, иузаҟәымҭхо иагәыланарҵәоит. Беслани Ҳанифи
рыбзиабара ауп апоема проблема хаданы иҟоу. Убри аҟынтә, ҳарҭ еизакны апоема
аидеиа ҳаналацәажәо, есқьынгьы ҳгәы иҭазароуп абри апроблема. Егьырҭ апроблемақәа рышәшьыра иаҳцәыҵамӡыроуп асахьаркыратә ҩымҭа аԥҵара ҽыҵгас иауз
азҵаара хада, избанзар, уи зегь реиҳа ргәы иҵхон апоетгьы, уи аҳәамҭа ԥшӡа изҭаз
ажәларгьы.
Апоема афырхаҵа хада Беслан ихаҿсахьала ҳара иаабоит аԥсуаа рфырхаҵара,
ретикатә философиа, ҳәарас иаҭахузеи, Баҭаҟәа уи аҟынӡа дызхалом. Баҭаҟәа иаҭәоу
ахьӡ-аԥша игжьым, аха Беслан иаҵкыс аԥыжәара имам. Баҭаҟәа апоемаҿ дцәырҵуеит
афырхаҵа хада ишьоуразы; ари ахәшьара ду аҭоуп, аха Беслан иеиҳа деиҳанатәуам.
Мшәан, Беслан ихаҿы аҟны ауми аԥсуа милаҭтә космос еиҳа амҽхакы ахьыҭбаау!
Беслан иҭеиҭыԥш инаркны зегь рыла идеалс душьартә дыҟоуп. Уи аҭакәажә лҿаԥхьа
ихы шымҩаԥиго, иабхәа Ахан-иԥа дышизныҟәо, иԥҳәыси, иани иаҳәшьеи дшырзыҟоу
афактқәа илабҿабартәуеит ари ауаҩ ифырхаҵара. Сгәанала, Баҭаҟәа иҟаиҵо ашьаура
Беслан иҟазшьақәа раҵкыс аҵанакуам, егьҿыцым. Беслан детикатә фырхаҵоуп, ари
ажәа амҽхакы нарҭбааны, Батаҟәа иетикатә хаҿы аарԥшуп планзаҵәык ала.
Ишԥеилкаатәу апоема иахоу алакә цәа, иаҵоу ароманика? Иҵабыргуп, апоема аҟны
моментқәак алакә цәа рхоуп, аха урҭ апоема ареалтә ҵаҵӷәы ԥдыргом, аромантикатә
цәеижь аҟәнырҵоит, иара абзиабаратә ацәанырра ҳарак иашьашәалоуп.
Иахаҳҳәаарызеи апоема асиужет аиқәҳәалараҿ ихароу ароль аанызкыло аԥхыӡ
амч дугьы? Ари афольклор ахьтә иаауа сахьаркыра-рҿиаратә маҭәахәуп, цхыраагӡоуп.
Ҳәарас иаҭахузеи, уи аауеит ажәлар рмифологиа аҟнытә. Аха ас еиԥш иҟоу афактқәагьы
жәытәнатә аахыс адунеи ажәларқәа рлитературақәа рҟны аҭыԥ ӷәӷәа ааныркылоит. Ари
асахьаркыратә маҭәахәы ихы иаирхәоит Иуа Коӷониагьы ипоема асиужет аиҿкаараҿы.
Уи аҩымҭаҿ иҟоу ахҭысқәа рҿиара аамҭа ҳцәыхаранатәуам, иагьарааигәом.
Абарҭ хыхь иаҳҳәақәаз рышьҭахь иазгәоуҭар алшоит, Абаҭаа Беслан аамҭа ҿыц
иақәнаго фырхаҵам, ихаҿы архаикатә ҟазшьақәа аныԥшуеит ҳәа ажәлари апоети
дызларшьышаз акгьы далаҟам ҳәа. Баҭаҟәа иакәзаргьы, Беслан иаҵкыс аҿыц аамҭа
иақәнаго фырхаҵоуп ҳҳәартә еиԥш акгьы идаабалаӡом. Арҭ афырхацәа, ажәларгьы
апоетгьы еиҿаргыланы еиҿдырԥшит злоуҳәаша акгьы иалаҟам, ҳгәанала. Абаҭаа
Баҭаҟәа иакәзар, Беслани, иара убас аԥсуа ҭоурых-фырхаҵаратә ашәақәа рфырхацәеи
ирзыҟаҵарым зугәахәша фырхаҵара ҿыцк ҟаиҵаны иаабом апоемаҿы.
Аҩымҭа асиужет аиҿкаареи, акомпозициатә структуреи, асахьаркыра-рҿиаратә
маҭәахәқәеи рызҵаарақәа рҿы, хыхь ишазгәаҳҭаз еиԥш, уаҩы ибоит апоет ажәлар
рҿаԥыцтә ҳәамҭақәа рпоетика ихы ишаирхәо. Аха убраҟа лабҿаба уаҩы ибоит уи апоетика датәнатәынгьы ишыҟам. Апоет афольклортә поетика ихы иаирхәоит, иҩымҭаҿы
иқәиргыло асахьаркыратә хықәкқәа ирышьашәалахартә еиԥш. Абасала дрызнеиуан уи ажәлар рҳәамҭақәа рсиужетқәагьы. Иаҳгәалахаршәап апоема «Абаҭаа Беслан»
ажәлартә вариантқәак: уаҟа иахԥыло адинтә (анцәахаҵаратә) мотивқәа, нас иара
Беслан ихымҩаԥгашьақәагьы џьара-џьара апоет исахьаркыра хықәкқәа ираабыртә
иҟамызт. Автор урҭ иҩымҭа асиужет иагәылеимҵеит.
Апоема аструктуреи асиужети реиҿкаараҿы ароль ӷәӷәа аанызкыло аепикатә,
ажәабжьҳәаратә манера акәзар, хымԥада, уигьы ианыԥшуеит афольклор анырра.
Апоемаҿ имҩаԥысуа ахҭысқәа еихҟьа-еивҟьара рымаӡамкәа, еишьҭагыланы реицааишьа, ҳәарас иаҭахузеи, ажәлар рҿаԥыцтә рҿиамҭаҟынтә ауп иахьаауа. Аха иара
абраҟагьы автор иидеиатә позициа ккаӡа иубоит.
Ҟазарылаҵәҟьа илшеит автор адиалогқәа рыҟаҵара, урҭ апоема асиужети, акомпозициеи, аепикатә хҭыс ахцәажәашьеи дырлахҿыхит.
Афырхацәа рпатреҭтә хаҿсахьақәа раԥҵараҿы И. Коӷониа ихы иаирхәоит ихатәы
бызшәа абеиара дуқәа, аиҿырԥшрақәа, аметафорақәа уҳәа, ауаҩытәыҩса иԥшӡареи,
ихаҵареи, иқьиареи, ихачҳареи раарԥшразы зеиԥшыҟам шәагақәаны ҳажәлар
иҟарҵаз асахьаркыратә маҭәахәқәа. Алитератураҭҵааҩ ҿа Владимир Агрба иажәақәа
рыла иаҳҳәозар, атрадициатә хаҿсахьа И. Коӷониа иҟны есқьынагьы абжь ҿыц ахалоит,
аҟазшьа ҿыц шьҭнахуеит.
Аиҩызареи абзиабареи ридеиа ҳарак ианакәзаалак ацәгьара, амаҳагьара раҵкыс
аиаша шиааиуа лабҿаба иаанарԥшуеит Иуа Коӷониа илиро-епикатә поема «Наҩеии
Мзауҷи». Апоет баҩхатәра дула цәанырра цқьала ашәа рзиҳәоит хаҵеи ԥҳәыси
ԥгара зқәым рҭаацәаратә ԥсҭазаара, рыбзиабара цқьа, ауаатәыҩса реиҩызареи
рыгәреибагареи. Уи лабҿаба иааирԥшуеит, зҩыза дзыԥсахыз ауаҩы, егьарааны
дыҟазаргьы, мышкы ахы мышкы аҵыхәан ишихьӡо, хьмыӡӷыла дышҭахо.
«Наҩеии Мзауҷи» – Иуа Коӷониа «иҟалахьоу ажәабжьуп» ҳәа зҵеиҩыз ипоемақәа
ируакуп. Иара убри ала уи иҭахын ипоема ажәлар рҳәамҭа ҵаҵӷәыс ишамоу, ажәлартә
ԥсабара ишахылҵыз, аԥсуаа рыԥсҭазаара аҵабырг ишазааигәоу иалкааны иазгәеиҭарц.
Аха иџьоушьаша фактуп, абри аҳәамҭа иахьа уажәраанӡагьы аԥсуа фольклористцәа
ашәҟәы ианырҵартә иахьырԥыхьамшәац. Иҟоуп еицырдыруа аԥсуа шәҟәыҩҩы Миха
Лакрба аус здиулаз уи апрозатә вариант заҵәык. Апоема шаҳаҭра ауеит, уи автор
ажәлар рҳәамҭа аҟнытә аҵакы, асиужет шигаз, убри инаҷыданы апоет ажәлар рдоуҳа
ашьақәырхара иҽазҵәылхны, поезиатә бызшәа цқьала аԥсы шахеиҵаз азын.
Ажәлар рҳәамҭа аҟнытә автор иагәылихит зегь реиҳа апоезиа злаз, иҳаракыз, уи
ажәеинраалатә цәаҳәақәа ирымеидеит, аԥсы ахеиҵеит, ажәеинраала ҟаиҵеит икаҩуа
апоезиатә бжьы цкьа ахаҵаны, џьабаада ауаҩы иҿаҟны иааиуа, апоемаҿ иҟалауа
ахҭысқәа рҟазшьеи рышьҭыбжьи ирышьашәаланы.
Жәлар рҳәамҭа аҟынтә апоет иаԥиҵеит абаҩхатәра цқьа иаҿыҭбжьуп ззуҳәаша
ажәлар рморалтә еилкаара ҳаракқәа рзын цҳаражәҳәара зуа, ацәгьа-мыцәгьа наргыланы аԥсы ахызхуа апоезиатә рҿиамҭа хазына.
Апоема аҵакы аиҿкаараҿы акры аҵанакуеит иҵауылаӡоу апоезиа злоу аромантикатә хаҿсахьа – аԥшатлакә. Ари асахьаркыратә деталь жәлар рпоезиа апоетика
иашьашәалоуп. Уи алиро-епикатә поема асиужет алшәара ақәымкәа еиднакылоит, еиланацалоит.
Аҩымҭа асиужет аиҿкаашьа апоет егьырҭ ипоемақәа угәаланаршәоит. Алагамҭаҿ
иҳәоуп Наҩеии Мзауҷи реиҩызара, рышәарыцара, рхаҵара, рыхьӡ-рыԥша ртәы. Анаҩсан иаабоит Наҩеи ԥҳәыс дшааиго, Мзауҷ иҩыза иԥҳәыс дшигәаԥхо, убри иахҟьаны
Наҩеи дшишьуа, шықәсык анааҵлак иҩыза иԥҳәысеиба иара хатә ԥҳәысс дшиго.
Излаилшазеи Мзауҷ иҩыза бзиа, иуа, иқәла иԥҳәыс лгара? Ари ҳара аҭак ҟаҳамҵароуп Мзауҷ игызмалреи, ицәгьахәыцреи, имаҳагьареи рыла мацара. Иашоуп, уи
арҭқәа акгьы ицәтәымӡамызт, аха араҟа иазхәыцтәуп аԥсуаа рдунеихәаԥшышьагьы.
Наҩеи иҭаацәа Мзауҷ иажәа иаргачамкит, ус аҳәара шиаҭәамыз иаҽԥныркылеит,
егьиқәӡбеит. Нас иҿа зԥырымҽызеи? Ҳгәанала, ари аҭак злаҟаҳҵаша аҽыҵгақәа маҷӡам.
Зегь раԥхьаӡагьы, урҭ ирдыруан мышкы ахы мышкы аҵыхәан аԥҳәыс қәыԥш хаҵа дцаргьы шлылшоз. Лара лакәзар, Наҩеи дылҿынҵәаауа бзиа дахьибоз аҟнытә, ицәа лхыркаауан, ргәы лыларҟажон, ргәырҩа лылахырҽуан. Убри аҟнытә дырцәыӡыр ҳәа ишәон,
рааигәа дыҟазар рҭахын. Мзауҷ иакәзар, ҳаҭыр зқәырҵоз уаҩын, дыргәыла ааигәан,
рҭаца рылаԥш дыҵиршәомызт аҟнытә, иҿа ԥырымҽит. Абарҭқәа инарыцаҳҵар убасҟантәи
аамҭаз зны-зынла зхы аазырԥшуаз аԥсуаа ажәытәӡатәи рыԥҳәысаагара-ҭаацәаратә
қьабз – левират ҳәа анаукаҿы изышьҭоу, илахьеиқәҵагоу афакт аҟалара зыхҟьаз иаҳа
еилыкка уаҩы ибар алшоит. Ҳабацәа ажәытәӡатәи рқьабз амчала урҭ ирылшомызт Мзауҷ
игәҭакы инадмыргӡар. Аха егьа ус иҟазаргьы, ҳара араҟа иҳамам аԥсуаа (иара убас адунеи амилаҭқәа жәпакы) ажәытәӡатәи рыԥхәысаагаратә қьабз иаша – левират, араҟа иаабоит атрансформациа зыхьыз, зҽеиҭазкыз ажәытә қьабз ахыԥша.
Ицоит ашықәсқәа, Наҩеи иԥхәыс аԥхьатәи лхаҵа иҭахашьа еилкааны ишьа луеит,
ибаҩ ԥшааны лхы-лгәы далхны дыдлыржуеит. Мзауҷ амаҳагьа хьӡыда-цәада дныбжьахәаша дцоит.
Апоема афинал аҟны автор абас иҳәоит:
Абри аиԥш ауп есқьынгьы
Ацәгьа абзиа шамырҿио.
Зықәла дзыԥсахыз ауаҩы
Ианигәамхәӡо ишихьӡо.
Абасала еиҿартәуп алиро-епикатә поема архитектоника.
Апоема ҩуп 1924 шықәсазы. Ари автор ииҩыз аҵыхәтәанӡатәи лиро-епикатә
рҿиамҭам, аха усҟантәи аамҭа ииҩхьаз егьырҭ апоемақәа раасҭа астиль цқьоуп,
абырҵкал икылхуп. Араҟа автор илирикатә бжьы еиҳа иалкаан иуаҳауеит. Ахҭысқәа
рсахьа ҭыхуа, уи ифырхацәа иҟарҵауа ахәшьара аиҭоит, иаҳа улаԥш иҵашәаратә иаликаауеит автор ихатә позициа, ахҭысқәа дшырзыҟоу. Апоет илирикатә бжьы акры
аҵанакуеит, уи ахҭысқәа аҽрыланархәуеит, рымҩаԥысшьа еиԥнаҟьоит, иҟало ахҭысқәа
ирықәӡбауа, ма ахәшьара бзиа рыҭауа. Автор илирикатә бжьы апоема асиужет ианалалалак, уи аструктура аԥсахуеит. Ари Иуа Коӷониа ирҿиамҭаҿы апоема ажанр аҽарбеиеит,
иаҳа амҽхак арҭбааит ҳәа ауп иаанаго. Аха араҟа иазгәаҭатәуп, аҩажәатәи ашықәсқәа
рынҵәамҭазы, аҩеижәижәабатәи, нас ааскьаӡатәи ашықәсқәа рыҩнуҵҟала иаԥҵахаз
апоемақәа рҟны аиԥш алиризм амч ӷәӷәа шамам. Араҟа макьана аԥыжәара ауеит
аепикатә цәажәара, ажәабжьҳәара, автор исубиективтә лирикатә бжьы ҭааҭыӷьаӡа, апоема асиужет кны аԥшәымара ауа иҟам, аепизодтә ҟазшьа амоуп, аха егьа убас иҟазаргьы,
кәанызанрада иаҳҳәар ҳалшоит, «Наҩеии Мзауҷи», иаҳҳәап, «Ашәы Данаҟаии аҟарач
Бакәыкәи» реиԥш иҟоу егьырҭ И. Коӷониа ипоемақәак раасҭа абжьы рацәа зхоу ҩымҭоуп
ҳәа. Уи иалыҩны иҳаҳауеит еиуеиԥшым аидеалқәа, ацәаныррақәа, игәазыҳәарақәа змоу
афырхацәа рыбжьқәа. Араҟа ҳара иҳаҳауеит иалкаан Наҩеии, Мзауҷи, Наҩеи иԥхәыси
рцәажәарақәа, ҳазыӡырҩуеит иара убас ажәабжьҳәаҩ ибжьы, иреиҳаӡоу ӡбаҩык ибжьы
аҳасабала игоит автор илирикатә бжьы, ҳлымҳа иҭаҩуеит Наҩеи иҭаацәа рыбжьқәа.
Арҭ еиуеиԥшым абжьқәа зегьы апоема дырлахҿыхуеит, уи акомпозициа амҽхакы
дырҭбаауеит, асахьаркыра аганахьала иҳараркуеит.
Автор илирикатә бжьы, ашьа ԥха зҭоу даҵас, апоема асиужет иалалоит, иара убри
алагьы ахҭысқәа реиҭаҵра еиҳа адинамика аҵалоит, аҽарҽеиуеит.
Автор афырхацәа хадақәа рҟазшьақәеи адәныҟатәи рпатреҭқәеи цқьа инеиҵыхны
иҭихуам. Ари иаҳирбоит уи афырхацәа рсахьақәа раԥҵараан, иҩымҭақәа злихуаз афольклортә сиужетқәа инарываргылангьы аԥсуа жәлар рҭоурых-фырхаҵаратә
ашәақәа рсахьаркыра-рҿиаратә маҭәахәқәеи рпоетикеи ихы ишаирхәауаз.
Арҭ апатреҭқәеи ахарактеристикақәеи ирҟазшьа ҷыдоуп аконкретра ахьрыцәмаҷу,
зсахьа ҭихуа афырхаҵа ихаҿсахьа убла лабҿаба иаахгылартә аҟамҵара, насгьы
дзыхцәажәо ауаҩы ихаҿсахьеи иҩныҵҟатәи идунеии рыҟазаашьа аҽахьамԥсахуа,
адинамика ахьрыҵам, астатикатә ҭагылазаашьа ахьрымоу.
Апоемаҿы аԥсабара ацәырҵрақәа аҩымҭа асахьаркыратә хықәкқәа рымаҵ руеит,
уи акомпозициатә еиҿкаара иацхраауеит, аидеиатә ҵакы шьҭырхуеит. Зхыԥхьаӡара
рацәам ашьха ԥсабара апеизажқәа, убас егьырҭ аԥсабара асахьақәа, апоемаҿтәи
ахҭысқәа ахьымҩаԥысуа апоема асахьаркыратә цәеижь иузаҟәымҭхо елементқәоуп.
Урҭ ԥсабарала аҩымҭа асиужети иалоу афырхацәа рлахьынҵақәеи ирымадоуп.
Ҿырԥштәыс иаагап апоемаҿ изныкымкәа иаҳԥыло ашьхақәеи акаршәрақәеи. Арҭ апоема афырхацәа Наҩеи, Мзауҷ уҳәа убас егьырҭгьы, рыԥсҭазаара ахьымҩаԥысуа, зда
ԥсыхәа рымам ҭыԥқәоуп. Аҩымҭаҿ зыӡбахә ҳәоу аҳаԥы акәзар, уи Наҩеи ибаҩ амадоуп. Мзауҷ иҟаиҵаз ацәгьоура бааԥс амаӡа ахьчоит иҿаҳа-дагәаӡа.
Апоема афырхацәа заамҭеи зыԥсадгьыли ирҵеицәа иашақәоу уаауп, рхымҩаԥгашьақәа, русқәа зегьы ҟаҵоуп рыгәра угартә, ареалтә ԥсҭаазара ишагәылгоу мҩашьауа,
иара иацәтәымымкәа.
«Наҩеии Мзауҷи» аԥсуа лиро-епикатә поезиа зырԥшӡауа аҩымҭақәа инаарылукааша акоуп. Уи аморалтә принцип ҳаракқәа иргаз аиааира иашәоуп.
И. Коӷониа ипоемақәа «Наҩеии Мзауҷи», «Абаҭаа Беслани» рсахьаркыратә хаҭашьа
ҟаимаҭкәа рзын шаҳаҭра руеит Дмитри Гәлиа иажәақәа. Уи абас иҳәеит: «Уи (И. Коӷониа
– Б. Г.) иҩымҭақәа иреиӷьқәоуп – «Наҩеии Мзауҷи», «Абаҭаа Беслани».
Асоциалтә залымдарақәа рҟазшьа ҷыдақәа, ихьшәаз афеодализм аепоха аан
Аԥсынтәылан иҟаз акласстә еиҿагыларақәа уаҩы ибла иҿаҿаӡа иаахгылартә ианыԥшит
Иуа Коӷониа ипоема «Зосҳан Ачбеи Жанаа Беслан иԥацәеи».
Аҩымҭа апролог аҟны иарбоуп Шаԥсыӷ инхоз аҭауад Зосҳан Ачбеи анхаҩы Жанаа
Беслан иԥацәеи рҟазшьақәа. Анаҩсан апоет иаҳирдыруеит Зосҳан Ачба Жанаа Беслан иԥацәа еимҵәаны, итҟәаны иҭирц игәы ишҭеикыз, игәҭакы еиқәаҵәа анагӡаразын
иҟаиҵо аԥшьгарақәа. Зосҳан Ачбеи, афеодалцәа Хабр-иԥа Каци, Гәылрыԥшь-иԥа
Сламбақьи, Ӡаԥшь-иԥа Қәшлыҟәи реиԥыларақәа рҟны иааԥшуеит ихьшәаз афеодализм
аепоха аан Аԥсынтәылан аҳра зуаз аԥсуа експлуататорцәа рҟазшьақәа, рҷыдарақәа.
Апоемаҿы ӷәӷәала иаҿаԥҽуп атәыла аекономикеи аԥсуа жәлари рзын ибӷаԥҵәагаз
ауаа рыҭира азҵаатәы.
Уи азгәаҭоуп ари ахҭыс гәымха аарԥшрала. Апоема нҵәоит ачымазара бааԥсы зыхьыз
аҭаҳмада Зосҳан иԥсрала. Усҟантән аамҭала ари аҩыза аԥсра хьымӡӷын, ауаа ирыхәоз
акы ихы ақәымҵакәан ас иԥсуаз ажәлар ихыччон, иӡбахә дамыӷ ҿаасҭаны инхон, аха
ари ахҭыс ас мацарала ахә умшьаргьы ауеит. Издыруада, аҭауад Зосҳан Ачба иԥсра ас
еиԥш ала аҟазара, апоемаҿ иарбоу аамҭазтәи ҳажәлар рыԥсҭазааҿы Зосҳан икласс
аҿаԥхьа Жанаа ркласс – анхацәа ркласс амчымхара акәзар иаанарԥшуа? Аха уи акәым
араҟа хадара злоу. Араҟа ихадоуп автор, агәра угартә еиԥш, ареализм апринципқәа
днарықәныҟәаны, аҭауади-аамысҭеи анхацәеи реизыҟазаашьақәа, хацәнмырха реиҿагыларақәа ахьаҳирбо. Автор анхацәа дрыдгылоит, урҭ рыгәҭыха игәҭыхоуп. Ари
автор ипозициа апоема иалоу аперсонажцәа рхаҿсахьақәа анҭихуа убартә еиԥш
аҽаанарԥшуеит. Иаагап аҿырԥштәы: апоет Зосҳан Ачба исахьа анҭихуа ицәашәҵатәы,
иабџьар, иҟазшьа аҷыдарақәа уҳәа данрыхцәажәо, ицәгьарақәа, ихьысҳарақәа иаҳа
иалкаан иаҳирбоит.
Хадара злам аперсонажцәа рпатреҭқәа ҭихуам апоет, иаҳирдыруеит урҭ иҟарҵо,
рыгәҭакқәа, иҳаҳауеит рыбжьқәа, аха цәала-жьыла иаабартә, рҭеиԥш ҳаԥхьа иаагылом.
Амала, апоема ахы инаркны аҵыхәанынӡа еилыкка иадаабалоит апоет исахьаркыратә
хықәкы, иидеиатә гәҭакы, уи ааԥшуеит Жанаа Беслан иԥацәеи иԥҳацәеи Абаҭаа
Баҭаҟәеи ирызку ахцәажәарақәа рҿы, Хабр-иԥа Каци, Гәылрыԥшь-иԥа Сламбақьи,
Ӡаԥшь-иԥа Қәышлыҟәи рдиалогқәа рҟны уҳәа, убас апоема егьырҭ аҭыԥқәа рҿы.
Апоемаҿы аиҭаҳәара цоит ахԥатәи ахаҿы аҟнытә, аха аҩымҭа ахы инаркны
аҵыхәанӡа улаԥш иҵшәауам автор ихаҭара, уи ибла рхуп ахҭысқәа зегьы.
Имҩаԥысуа ахҭысқәа дшырзыҟоу, ицәалашәарақәа данрыхцәажәо автор иажәақәа
иррацәом, дкуп ажәала, аха аԥхьаҩ уи деиликаауеит. Уи ифырхацәа рлахьынҵақәа
дрыхӡыӡаауеит, абри автор имоу ахӡыӡаара рылалоит, иатәнатәуеит аԥхьаҩцәагьы, урҭ
активла ианарԥхьоит аҩымҭа, рыбла ихнаргылоит уаҟа имҩаԥысуа ахҭысқәа.
Апоет иҩымҭа асиужет иатәым адетальқәеи аелементқәеи алеигалом. Уи асиужеттә
цәаҳәа иҭаршәны дцоит, афырхацәа ражәақәагьы мкәараҵакәа ахҭыс хада икәалкәало иашьҭоуп, ари ҳара иаҳнарбоит апоет иҩымҭаҿы ажәлар рҭоурых-фырхаҵаратә
ашәақәа рпоетика ҵаҵӷәыс ишыҟаиҵо.
Апоемаҿы автор ихаҭара мыцхәы улаԥш иҵашәартә иҟам. Уи иҟалауа ахҭысқәа
дырфиқсаторуп, иҭаиҩуеит.
Афольклор аҟазшьа ҷыдақәа ируаку – хҭыск еиуеиԥшымкәа хынтә ахцәажәара,
аҩымҭа злаҩу ажәлар рбызшәа беиа, автор иемоциақәа раарԥшышьа, асоциалтәи
амилаҭтәи ҟазшьақәа рцәыргаразын ицхыраагӡа бзиоу аҩымҭа аперсонаж хадақәа
рдиалогқәа, ирытҟәаз Жанааԥҳацәа рмыткәмақәа, автор ицәажәара астилистикатә
ҷыдарақәа, аҩымҭаҿ имҩаԥысуа ахҭыс аиԥымҟьара уҳәа, арҭ афакторқәа зегьы
иаҳдырбоит апоет ҟазарыла афольклор апоетика ихы ишаирхәаз, абарҭқәа зегьы рыла
ипоема акомпозициеи асиужети аҵкар рацәа шриҭаз, амҽхакы ширҭбааз.
Асоциалтә залымдара апроблемақәеи, ауаҩытәыҩса дзыԥсоу ихаҭара ахьчареи,
царизм Кавказ имҩаԥнагоз аколониатә политикеи раарԥшра иазкуп Иуа Коӷониа
иҭоурыхтә поема «Ашәаныуа Мырзаҟан». Апоема ҵаҵӷәыс иамоуп азеижәтәи ашәышықәса аҩбатәи азыбжазын Кәҭешь иҟалаз аҭоурыхтә хҭыс.
Қәҭешьтәи агубернатор, агенерал Гагарин дрыԥхьеит аҳцәеи, убас егьырҭ апривилегиа змаз агуберниаҿтәи ауааи рабџьарқәа рымихырц. Ари игәҭакы наигӡон,
ихамҵгыларц иақәызкуаз ҭеикуан. Агубернатор диԥхьеит ҳзыхцәажәо апоема зызку
Шәантәыла аҳ, аҭауад Мырзаҟан Дадышьқьылиангьы.
Ашәаныуа Мырзаҟан агубернатор иажәа дахымԥакәа днеит Қәҭешь. Агубернатор
икабинет ҩнырҭәаан афицерцәа рыла, адәныҟагьы еиқәныхла рҽырхианы игылан
асолдаҭцәа ротриад.
Агубернатор иҽырхықәымҵан (тәамбашақә) Мырзаҟан иҟама иҟәнихырц идиҵеит.
Мырзаҟан игәы аҵанӡа инеит арҭ ажәақәа, хьмыӡӷысгьы иҟаиҵеит. Араҟа аҟама амхра
(абџьар ашьҭарҵара) баша аӡәы даҽаӡәы ахьмыӡӷ иргара, ихыччара мацара акәӡам
иаҵанакуа; аҟама араҟа ашьхауаа рыԥсабаратә хақәиҭра иасимволуп, уи амхра ари
ашьха тәыла иқәынхоз жәларак зегьы рхақәиҭра аҵыхәа аԥҵәара акәын иаанагоз.
Араҟа аҟама Кавказтәи ажәларқәа қәԥаны ашьа карымҭәакәа изԥырымҵуаз рхақәиҭра
иасимволуп. Ашәаныуа Мырзаҟангьы агубернатор иҽырхықәымҵан ииҳәоз ҩбаҟа
ажәа рыла иҟама иҟәныхны изышьҭаҵомызт. Абар уи ииҭаз адҵа аҭакс ииҳәо ажәақәа:
Уи еиԥш ажәа смаҳаӡац,
Ус сазҳәо рзы исыҟәным,
Уажәа иуҳәаз наугӡарц,
Уааи! Ухала исыҟәных!
Ари еиԥш аҭак рхы иақәырҵеит агубернатори, уи икабинет аҟны иҟаз егьырҭ
афицерцәеи. Урҭ ашәаныуа иабџьар имырхырц инаиқәибаҳәеит. Аха уи иара убри
иҟамала даарылагьежьын, агубернаторгьы афицерцәагьы шьны адәахьы ддәылҟьеит.
Уаҟа еиқәных иԥшыз асолдаҭцәа шәақь ԥынҵала иԥылеит. Араҟа уи аҟама мчыдан, убри аҟнытә машәыршақә иааимԥыхьашәаз аихатәы каруаҭ ҟьо даарылалан
рыбжеиҳараҩык нирҵәеит, иаргьы хаҵаҵас дҭахеит.
Ари ахҭыс символра аур алшоит Кавказ иқәынхоз, ахақәиҭра бзиа избоз, ажәларқәа зегьы рзын. Урҭ ԥагьа рхы шьҭыхны рыԥсы ахҭнырҵон рыԥсаҭыҩра – рхақәиҭра,
мамзаргьы реиҳа зымчыз царизм аколониалтә мчра иаҿагыланы рхақәиҭра ахьчараз еибашьрала ирылшоз зегьы аныҟарҵалакь ашьҭахь акәын уи анапаҵаҟа
рҽаныҟарҵоз, рҽанарҭоз. Аха урҭ рықәԥара егьа иԥшьазаргьы, апоемаҿы иарбоу
аамҭазы хәарҭара аламызт, баша шьакаҭәаран. Уи аамҭазы Европа зегьы жандармс
иазырыԥхьаӡоз царизм, ашәақь ԥса иаҵацаланы иаман Урыстәыла ду аџьажәлар, насгьы акрааҵуан уи Кавказ иқәынхоз ажәларқәа имшәа-имырҳа ашәақь ԥса абызшәала
«Смирись Кавказ, идет Ермолов!» ҳәа ранаҳәозижьҭеи. Аха егьа ус иҟазаргьы арҭ ақәԥара ԥсабаратәын, стихиала иҟалоз акы акәын. Ахақәиҭра зҭахыз ажәларқәа рдоуҳа
иаҭахын убас еиԥш. Убри аҟнытә абраҟа ҳазлацәажәаз аҩызцәа ахымҩаԥгарақәа,
ахҭысқәа рызҿлымҳара иаԥсоуп, ауаҩытәыҩса ихаҟны иааганы дрызхәыцлароуп,
иҳараку моралтә цәырҵрак, доуҳатә иааирак аҳасабала рыхә ишьалароуп.
Апоема «Ашәаныуа Мырзаҟан» анҩу аамҭа ҳаздырам ҳара. Амала, лабҿаба уаҩы
имбарц залшом автор уи аԥиҵаанӡа имаҷым арҿиаратә мҩа дшанысыз, аԥышәа бзиа
шимаз.
Аҩымҭа лабҿаба иаҳнарбоит Иуа Коӷониа раԥхьатәи ипоемақәа репикатә традициақәа араҟагьы инархаҳауа ԥхьаҟа дышцо, зҽеибызҭаз, иҭышәынтәалаз арҿиаратә
ҷыдара ҿыцқәа шцәыригауа. Зегь раԥхьаӡа иргыланы ари рызҳәоуп апоемаҿ автор
ицәыриго апоезиатә ҟазара, астилистика, асахьаркыра-рҿиаратә маҭәахәқәа иаҳа
иахьыҳаракхаз, иахьыцқьахаз. Аԥхьатәи ипоемақәа рҟны апоет ажәлар рхы иадырхәо
аепитетқәеи ажәеинраалатә цәаҳәақәеи ԥсахрада ихы иаирхәазҭгьы, араҟа ус ҟаиҵом.
Араҟа автор ипоема ҵаҵӷәыс иаиҭеит аԥсҭазаараҿ аабыкьа иҟалаз, зегьы еицырдыруаз аҭоурыхтә факт, апоет ибаҩхатәра дуи иинтуициеи абри азын мацарагьы идырҵон
араҟа аоригиналра...
Иара абраҟагьы иаҳԥылоит жәлар рырҿиамҭаҿы ирлас-ырласны иҳамԥыхьашәало
афразақәеи аепитетқәеи, аха урҭ зегьы алитература ацәа рхаҵоуп, апоет ибаҩхатәра
анапаҿы иаагоуп, асахьаркыратә хаҿы агәылырҭәаара иазкуп, аҩымҭа аидеиатә
хықәкы иацхраауеит, иҟалоит асахьаркыратә организм аԥсы ахазҵо, зыԥсы ҭоу
шьаҭақәаны.
Ҳәарас иаҭахузеи, аԥсуаа рҿаԥыцтә рҿиамҭа абеиара аҟнытә иаагоуп ари апоемаҟны
апоет ихы иаирхәо абарҭ афразақәа:
Иԥхӡы каҭәон, ԥҳалк хышәҭызшәа,
Ашьа илҵуан, ақәыршҩы ауазшәа...
…Ибжьы мыжда, уи шәақьбжьын.
Аха урҭ ԥсабарала апоема асахьаркыратә цәеижь иузаҟәымҭхо иалаҵәоуп,
иақәнагоу, аԥсы ахазҵо поезиатә ԥсҭазаараны аҩымҭа иалоуп.
Ажәеинраала аритмика, ацәаҳәа ашәага-зага, ацәаҳәа иахылҵуа абжьы араҟа
И. Коӷониа аԥхьатәи ипоемақәак рыҟны аасҭа иаҳа еиҿкаауп. Араҟа ҳара иҳамоуп
асиллабо-тоникатә системахь ихьаԥшуа ажәеинраала еиҿартәышьа аформа.
Апоема акомпозициагьы асиужетгьы апоет аԥхьатәи иепикатәи илиро-епикатәи
рҿиамҭақәа раасҭа иаҳа еилыххоуп, насгьы хшыҩҵакыла игәылырҭәаауп. Ара иаҳԥылом афольклортә шьҭрақәларатә еиҭаҳәара аформақәа.
Аха И. Коӷониа ари ипоемагьы аҭоурых-фырхаҵаратә ашәақәа рзеиԥш трафарет, рзеиԥш схема ала иҩуп. Афырхаҵа хадеи злахьынҵа уи идызҳәалаз Едлы-Ҳаным Чачԥҳаи адәахьтәи рхарактеристикақәа, адинамика зҵам, зҽызымԥсахуа урҭ
рстатикатә патреҭтә ҷыдарақәа, насгьы автор заанаҵ ифырхаҵа ииҭахьоу ахарактеристика шьақәзырӷәӷәо ахҭыс уҳәа, И. Қоӷониа ирҿиамҭазы итрадициатәуп. Даҽакала
иуҳәозар, автор зны ахарактеристика ииҭоит Ашәаныуа Мырзаҟан, ашьҭахь уи аус аҟны,
заа иауз ахарактеристика шьақәирӷәӷәарц иҭахызшәа, аԥсҭазаараҿ иҽааирԥшуеит
дфырхаҵаны. Иара абраҟа, афырхаҵа иҟазшьа аарԥшраҿгьы иаҳԥылоит афольклортә
сахьаркыратә цхыраагӡатә маҭәахәқәа, апоема абызшәаҿгьы уаҩы игәеиҭоит харантәыла акәзаргьы ианыруа афольклортә ԥсабара.
Ашәаныуа Мырзаҟан ихаҿала И. Коӷониа ицәыригоит афырхаҵа имацара имоу ахақәиҭра абзиабара адоуҳа акәымкәа, Кавказтәи ашьхауаагьы назлоу адунеи ауаатәыҩса
зегьы рдоуҳа иаԥсықәароу ахақәиҭра абзиабара астихиа. Автор ифырхаҵа исахьа
ҭихуеит гәыблыла, ихымҩаԥгашьақәа риашара агәра уиргоит, ихаҭагьы дрықәшаҳаҭуп,
избанзар, урҭ ауаҩытәыҩса ихьӡи ихьмыӡӷи, ихақәиҭреи рыхьчара иазкуп.
Аха араҟа ицәырҵыр алшоит зҵаарак. Илшома аҭауад Мырзаҟан Дадышьқьылиани,
дахьынхо аҭагылазаашьақәа рҿы ауаа експлуатациа рзызуа, ауаҩытәыҩса изинқәа
зыхьчо фырхаҵаны аҟалара? Ҳара ҳгәанала, уи асеиԥш иҟоу фырхаҵаны аҟалара илшоит, ус дагьыҟоуп, избанзар, автор идырны давсуеит уи исоциал-класстә ҭагылазаашьа
азҵаара, афырхаҵа иакәзар, ҭауадк, експлуататорк иеиԥш дааирԥшуам, уи ифырхаҵа
ҳара даабоит имҽхакы ҭбааны, ауаатәыҩса зегьы рхаҿы иасимволу уаҩны, иагьихьчоит ауаатәыҩса зегьы ирзеиԥшу адоуҳатә беиарақәа.
Тематикалагьы формалагьы излеиԥшм рацәоуп И. Коӷониа ипоемақәа «Мшәагәкьаҿи Папба Рашьыҭи» «Ашәы Данаҟаии аҟарач Бакәыкәи». Арҭ апоемақәа ҳара ҳдырхынҳәуеит ашьхарыуа жәларшьҭрақәа уажәы-уажә Аԥсынтәыла иақәланы ианеимырҵәоз ихьшәоу афеодализм аепоха ашҟа. Ари аепоха аан аԥсуаа зҭагылаз аԥсҭазаара
хьанҭа урҭ ҟанаҵон ргәырҽанны, ақәыларақәа рҿагылара иазхианы. Ҳәарас иаҭахузеи,
ажәлар рҿы иҿыхон массала афырхаҵара, аԥсҭазаара иқәнаргылон ажәлар ршьауҩцәа,
урҭ ргәы ҳалалқәа, рхымҩаԥгашьа ӷьеҩрақәа лабҿаба иаадырԥшуан иҽырԥшыгоу
афырхаҵара иашаҵәҟьа.
Апоемақәа аҩбагьы формалагьы ҵакылагьы ақәыларақәа ирызку аԥсуа ҭоурых-фырхаҵаратә ашәақәа ирзааигәоуп.
Апоема «Мшәагә-кьаҿи Папба Рашьыҭи» асиужетә цәаҳәа аԥсуа ҭоурых-фырхаҵаратә
ашәақәа «Инаԥха Кьагәа иашәа», «Аџыраа рашәа» уҳәа, убас даҽа ашәақәаки рсиужеттә
схемақәа угәаладыршәоит. Акомпозициа аганахьалагьы автор егьырҭ ипоемақәа изларылукааша омак акгьы аабом. Убри аҟнытә, иазгәаҳҭоит апоема аҷыдарақәак, иара
убас иагу-иабзоу ҳәа ҳгәы иззаанаго акык-ҩбак.
Апоема «Мшәагә-кьаҿи Папба Рашьыҭи» Иуа Коӷониа аԥхьатәи ирҿиамҭақәа
ируакуп, иҩит ииуль мза ԥшьба, 1924 шықәса рзын. Уи афеодализм аепоха аантәи
Аԥсны аҭоурыхи аетнографиеи зҵауа ауаа рзын акры зҵазкуа, аԥсҭазаара иашаҵәҟьа
иагәылху аматериалқәа акры агәылоуп. Ари аганахьала аинтерес аҵоуп Папба Рашьыҭ
Мшәагә-кьаҿ дызизгәааз аҽыҵга. Иашоуп, апоема авторгьы аԥхьаҩгьы рсимпатиақәа
Мшәагә изкуп, аха иазгәаҭатәуп уи маҷк аҟара иаамҭазтәи аԥсуа қьабз дшавагылаз,
дшахамҵгылаз. Иара убри ауп Папба Рашьыҭгьы игәы нзырхаз.
Апоемаҿ иарбоу аамҭазын, иара убас ҳазну ашәышықәса алагамҭазынгьы, аԥсуаа
хьӡи-ԥшеи змоу асасцәа анырҭаалак, ианырҭааз аҽны ирзыршьыз ашьтәа ажьы
мҩаныфас ирырҭомызт ианцоз. Асасцәа рзын мҩаныфас хазы даҽа шьтәак ршьуан уи
аҽны.
Аха ари атрагедиа алхтәымызт. Апоема аидеиатә хықәкы зегьы азкуп абас еиԥш иҟоу
аҽыҵга маҷ азы ауаҩытәыҩса ишьа акаҭәара шзалымдара дуу, ишҵарбгагоу аарԥшра.
Апоет дрықәӡбоит ҵаҵӷәы змам ахамакәачра, аԥагьара, ашьакаҭәара азӡышра, шьоук
рыԥхӡашала амал рҳара уҳәа ашьцылара бааԥсқәа.
Апоет гәыблыла исахьа ҭихуеит ажәлар рыхьчаҩ, ршьауҩы, зыхӡыргара иашьҭам
афырхаҵа Мшәагә-кьаҿ Аӡынба. Папба Рашьыҭ ихаҿала зынӡа даҽа типуп апоет
иаҳирбауа. Иашоуп, уи улаԥш иҵамшәо уаҩӡам, хаҵа шьахәс дрыԥхьаӡоит, аха амаҷ
азын згәы ҭбаау ахаҵа иаҭәам аусқәа аԥшьигоит. Ас еиԥш иҟоу ауаа ианакәзаалак
аԥсҭазаараҿ иаҵамхарц залшом. Ари апоемаҿы Рашьыҭ иахәҭамкәа иҟаиҵаз
аԥшьгарақәа дрымҭахәхеит. Мшәан, иара имацара иоума ари ауаҩ иҟаиҵаз ақәылара,
аимҵәара иалԥсааз? Абарҭқәа зегьы дрыхцәажәоит апоет ихы-игәы иалырсны, апоема акәзар, ахы инаркны аҵыхәанӡа абас еиԥш иҟоу, ажәлар рзын ибӷаԥҵәагоу
аԥшьгарақәа, ахҭысқәа рҿаԥҽра иазкуп. Асахьаркыра аганахьала апоема «Мшәагәкьаҿи Папба Рашьыҭи» И. Қоӷониа иреиӷьу иепикатә рҿиамҭақәа рҟынӡа изынаӡом.
Автор ипоезиатә цәаҳәақәа зны-зынла цқьа дрыцклаԥшуам. Џьара-џьара ахҭысқәа
изнкымкәа дрыхцәажәоит сахьаркырала имырҵабыргӡакәа, иахәҭаӡамкәа. Автор
иҿцәажәашьа астиль, иҳәоуқәа реиҿкаашьа, иажәа артәашьа, иажәеинраала аритмика зны-зынла аоригиналра рыцәмаҷуп. Иуԥылоит жәлар рырҿиамҭаҿы итрафареттәу
азеиԥш хаҿсахьақәа, аепитетқәа уҳәа, убас егьырҭгьы. Аха арҭқәа зегьы гха мацароуп
ҳәа иузыԥхьаӡом. Ари Иуа Коӷониа ирҿиаратә манера аҟазшьа ҷыдак аҳасабалагьы
иазнеитәуп, уи ипоемақәа рсиужетқәа аԥсуа жәлар рҭоурых-фырхаҵаратә епос аҟнытә
иааигон, убри аҟнытә апоет-ареалист доуҳатә ҵаҵӷәыс имаз афольклор сахьаркыратә
маҭәахәқәа ихы иаимырхәар илшомызт.
Хыхь ишазгәаҳҭаз еиԥш, ари ҳзыхцәажәаз аҩымҭа кыр дазааигәоуп апоема «Ашәы
Данаҟеии аҟарач Бакәыкәи» (ноиабр 27, 1924).
Апоет баҩхатәра дула иҭихуеит ифырхацәа рықәҿиарақәа, иара убас ирыгу-ирыбзоу. Шаҭара ҟаиҵаӡом апоема аперсонажцәа зынио аиҵахарақәа данрыхцәажәауа.
Ари шаҳаҭра рызнауеит иԥсыда-инхада рҳәартә Ашәы Данаҟеи иҩызцәеи аҟарач
Бакәыкәи реидыслара. Аҟарач Бакәыкә Данаҟеи иҩызцәа еиқәыжьны дрықәтәеит, нас
ҳәызбацагәыла рыԥсы ҭихҵәҟьарц иақәикит, аха абри аамҭазын аҟарач иҩызцәа ириааихьаз Данаҟеи аҳәала Бакәыкә ихы ааихиӷәыцәуеит.
Ари асценаҿы афырхацәа рхаҿсахьақәа аабоит ҳаԥхьа игылоушәа, реидыслара
ҳалахәыҵәҟьоушәа. Урҭ афырхацәа гәамчла еиқәнаго, еиҩысуа еиӷацәоуп.
Апоет Данаҟеи дзыԥсоу ихаҭашьақәа данрылацәажәо, дхьиҳәаӡом, имч-илшара
зеиԥшроу иҳәоит, дышуаҩеибагоу иӡаӡом уи иаӷа аҟарач Бакәыкәгьы. Аха егьа ус
иҟазаргьы, аԥхьаҩ иаҳа игәы-иԥсы илаҵәоит, игәыблра икуеит Данаҟеи. Избанзар, уи,
Бакәыкә иеиԥш, баша ԥсакәаҭ, исылшоит ҳәа ауаа дрықәлан еимиҵәаӡом, деибашьӡом.
Уи иганахь иҟоуп аиаша, иқыҭа еимызҵәаз, ауаажәлар зытҟәаз Бакәыкә дышьны,
иқыҭауаа рыԥсадгьыл ахь ирхынҳәуеит. Убри аҟнытә аԥхьаҩгьы дихӡыӡаауеит, бзиа
дибоит, иаҳа ҳаҭыр иқәиҵоит.
Иуа Коӷониа ипоема «Маршьанаа шықәибахуаз»  ҳара иаҳнарбоит аҭауадцәа
Маршьанаа рыбжьара иҟалаз аибашьра иахҟьаз ашьакаҭәара. Ари ахҭыс ҟалеит
азеижәтәи ашәышықәса актәи азыбжаз Аԥсны, аԥсуа ашьхарыуатә цуҭақәа Дал,
Ҵабал, Амтҟьал иахьрыҵанакуаз аҭыԥкәа рҟны. Апоема ибзианы иаанарԥшуеит урҭ
рҟазшьақәа, рыбзазашьа, рконсерватизм уҳәа, дара рымала рзын мацара акәымкәа,
иахьынхоз ацуҭақәеи, Аԥсны зегьы иқәынхоз ажәлар рзыни еидара хьанҭаны иҟаз
аԥсуа ҭауадцәа рҟазшьа бааԥсқәа. Апоет хықәк хадас иҿаԥхьа иқәиргылеит ҳажәлар
ржәытә ԥсҭазаара иацәынханы ирымаз ашьоура, арҳәра, ақәыларақәа уҳәа, ашьцылара бааԥсқәа шҵарбгагоу аарԥшра. Иуа Коӷониа ибаҩхатәра дуи ипоезиатә ҟазареи
ихы иархәаны илшеит ари ахшыҩҵак аԥхьаҩ агәра игартә еиԥш аҟаҵара.
Апоема афырхацәа хадақәа зегьы цәыргоуп ареализм апринципқәа ишрықәнаго
еиԥш, рыцәгьагьы рыбзиагьы ԥымкрада иазгәаҭоуп. Автор ихаҭа иԥсы рылахама,
шаҟа ибзианы рсахьа ҭихуазеи уҳәартә еиԥш напҟазала иаԥиҵоит урҭ рпатреҭқәа.
Урҭ ҭеиҭыԥшла иԥшӡақәоуп, иӷәӷәақәоуп, ахаҵара рылоуп, иуаа еибагақәоуп, рморалтә хаҭашьақәа жәпакы (ҿырԥштәыс иаагозар, аиҳаби аиҵби реихаҵгылара, раҳаҭыреиқәҵара, реиҩызара, ргәымшәара, реилҟьеилӷәыцәра) рхы угәадырԥхоит,
урмеилаҳарц залшом. Аха апоема аемоциатә лшара ду анаҭоит, аԥхьаҩ иӷәӷәаны иныруеит, иԥсахы еиланаҵоит, илахь еиқәнаҵоит абарҭ ауаа ирылоу абзиара дуқәа зегьы,
ҭаацәашәала, хшыҩла, шьакаҭәарада ҭынч уаҩы ииӡбашаз аҽыҵга маҷ азын, баша
хымҳа-џьымшьа иахьҭахо, аҳәахәдеиԥш илыбжьаӡ иахьцо. Аԥсуа феодалцәа џьбарақәа Маршьанаа рыжәла рацәан. Аха урҭ рконсерватизм, ахара рымԥшра иахҟьаны хыцҩыцқәак рыда жәлантәыла ишықәӡааз (ирацәаҩуп мҳаџьырра ицазгьы), иара убас урҭ
рнапаҵаҟа иҟаз, ирзыԥшыз ауаа хыда ишҭахаз убла иаахгыларатәы, угәы унархьратәы
иааирԥшуеит автор. Апоема ахы инаркны аҵыхәанӡа аԥхьаҩ афырхацәа рлахьынҵа
дахӡыӡаартә иҟаҵоуп. Уи асиужеттә цәаҳәеи акомпозициеи реидкылашьа маншәалоуп,
аԥхьаҩ активла дадырԥхьоит аҩымҭа.
Апоема «Маршьанаа шықәибахуаз» ҵаҵӷәыс иаиуз, Дал, Ҵабал, Амтҟьал ирҭанхоз
аԥсуа шьхауаа рыԥсҭазараҿ иҟалаз ахҭысқәа, абаҩхатәра иаша змаз апоет инпаҿы
ианнеи иалкааны асоциалтә, иара убас амилаҭтә ҵакы аанахәеит, аԥсуа жәлар зегьы ргәырҽанызҵашаз, аус ахьцо ахы иҭарԥшны изырхәыцшаз абжьы ахалеит. Апоет арҭ ԥсабарала иԥшӡоу, изҩыдоу ауаа ԥагьақәа рхаҿсахьақәа анҭихуа, даҽа ганкахьала иаҳбоит афеодалцәа рнапы аҵаҟа иҟаз ҳажәлар ртрагедиатә лахьынҵа.
Улахь шԥеиқәнамҵари, згәы цәыцәны иҟаз феодалцәақәак рхы рнапаҿы иахьырзаамгаз иахҟьаны цәала-жьыла изҩыдаз, апотенциалтә мчра ду згәылаҵәахыз ажәлар
ԥсҭазаарала иахьмаџьанахаз, рхыԥхьаӡара иахьагхаз, рыцҳашьарада гәымбылџьбара
рыԥсадгьыл аԥшӡара иахьаԥхаз, уи абеиара ду иахьалхәдаахаз, рыԥсадгьыл ахьқьаԥҭажәыртәыз. Апоема иаԥхьаз дарбанзаалакгьы абас игәы иаанамгарц залшом:
шаҟа игәазырҳагахарызыз, абас еиԥш теиҭыԥшла иблахкыгаз, изҩыдаз, иԥшӡаз амч
ишахәҭаз имҩақәҵазҭгьы, амҩа иаша ианҵазҭгьы ҳәа.
Апоемаҿы ахҭыскәа еихҟьа-еиԥҟьарада, аки-аки еишьҭагыланы ицоит, акы аҟалара
егьи ҽыҵгас иамоуп, цәырҵрак даҽа цәырҵрак арҿиоит, ара иԥсабаратәу ахҭысқәеи
урҭ рҽыҵгақәеи еицраҳәоуп, ҵыхәаԥҵәарада ицоит апоема нҵәаанӡа.
Апоема асиужет аԥсҭазаараҿ иҟалаз ахҭыс ахаҭа аҟнытә иаауеит, араҟа автор ихы
иҭиҳәааз адетальқәа уԥылаӡом. Урҭ аԥсҭазаара аҟнытә игоуп ԥсахрада, еиҭаҳәоуп апоезиа ашьа цқьа злоу ажәеинраалала.
Амала, апоет ифырхацәа рпатреҭкәа анҭихуа есымшаҵәҟьа аоригиналра изаарԥшуам. Уи зны-зынла Д. Гәлиа иҳаиҭахьоу асахьаркыратә маҭәахәқәа еиҭа ҳаиҭалоит
дышьҭрақәланы. (Ари аҭагылазаашьа изныкымкәа иазгәеиҭахьеит еицырдыруа аԥсуа
критик, апрофессор Ш. Д. Инал-иԥа.) Ҿырԥштәыс иаагап Хьымкәараса Маршьан
иԥҳәыс Енџьы-Ҳаным лпатреҭтә характеристика:
Лыхцәы лхаҟынтәи лшьапаҟынӡа инаӡон,
Лоура, лыҭбаара – мыцхәы днаӡан.
Арҭ ацәаҳәақәа еиҭакрак рымаӡамкәа иаҳԥылон Д. Гәлиа ипоема «Ешсоу итапанча» аҟынгьы, амала, актәи ацәаҳәа аҩбатәи аҭыԥ аҟны игылоуп, аҩбатәи – актәи
аҟны. Ҵабыргуп, ари ахаҿсахьа аԥсуа фольклор аҟны апатреҭтә характеристикақәа
рыҟаҵараан инарҭбаан ахархәара амоуп, убри аҟнытә апоет уи ааигар илшон
ажәлар рҿаԥыцтә ҳәамҭахьтә. Аха Д. Гәлиа Иуа Коӷониа иаԥхьа алитератураҿ ихы
иахьаирхәахьаз аҟнытә аҵыхәтәантәи ас еиҭакрак азымуӡакәа ихы иаимырхәар акәын,
ҳәарада.
Ҳрыхәаԥшып абас еиԥш иҟоу ацәаҳәақәа:
Лара мыцхәы дыԥшӡан,
Лычаԥашьак митәӡан...
Арҭ Иуа Коӷониа ихы иаирхәахьан апоема «Наҩеии Мзауҷи» аҟны, араҟа Енџьы-Ҳаным лпатреҭ аҟаҵарагьы хадара злоу трафареттә хаҿык аҳасабала ихы иаирхәоит.
Ас еиԥш аҟоу амоментқәа ҳԥылоит еихараӡак апоет иепикатә рҿиамҭақәа рҟны.
Асахьаркыратә хаҿқәа раԥҵаразын апоет ифырхацәа рцәырҵрақәеи рпатреҭтә
характеристикақәеи рыҟаҵара мацара ракәӡам ақәҿиара бзиақәа изҭо, уи ихы
иаирхәоит иҵегь асахьаркыратә ҩычагатә маҭәахәқәа. Урҭ рахьтә ихадоу аҭыԥ ааннакылоит апоема злаҩу ажәлар рбызшәа беиа. Афырхацәа реицәажәарақәа, рдиалогқәа
аԥсы рхарҵоит, иҿаҿаӡа убла аҿаԥхьа иаадыргылоит апоемаҿ имҩаԥысуа ахҭысқәа.
Даара акры аҵанакуеит аҩымҭаҿы автор ипозициа. Зны-зынла шаҭарак ҟамҵакәа
афырхацәа ирықәыӡбо, даҽазных урҭ рхымҩаԥгашьа иадгыло автор илирикатә бжьы
апоема аҵакы зегьы инахыҳәҳәо иҳаракны игоит, уи аиашара зназы ухнахуеит, нас
уатәнатәуеит, ацәгьеи абзиеи рышьхәа ахьеивҵоу аилкаараҿ иуцхраауеит.
Иуа Коӷониа егьырҭ ипоемақәа рыҟны еиҳарак игәы рзыбылуа, цәанырра ԥхала
рсахьа ҭихуазҭгьы моралла ицқьоу, ахачҳара бзиа змоу ауаа, урҭ аамысҭашәала
рхымҩаԥгашьа бзиақәа дырхыҽхәозҭгьы, ргәымшәарала аԥхьаҩ игәы ҭигозҭгьы,
диргәырӷьозҭгьы, ари апоемаҿы бжеиҳан ус еиԥш иҟам автор ипозициақәа. Араҟа
апоет афырхацәа хадақәа, иара убас урҭ ируа рыцызуа, ирҳәо рыцызҳәо ауаа игәы
рзыԥжәоит, иҟарҵо шҵарбгагоу ааирԥшуеит, рымч-рылшара атәы ҳәо, хьӡыда-ԥшада
урҭ ироуа ахархәарақәа амилаҭ зегьы рзын ишыбӷаԥҵәагоу цәыригоит. Апоет аԥхьаҩ
дырҿаиргылоит, ицәымӷитәуеит ас еиԥш иҟоу ахымҩаԥгарақәа, уи ажәала дхыхны
акәымкәа ахҭыс аарԥшралоуп аԥхьаҩ ихы-игәы инапаҿы ишааиго, ацәгьеи абзиеи шиирбо.
Иахоу асоциалтә бжьи адидактикатә ҵаки рыла апоема «Маршьанаа шықәибахуаз»
И. Коӷониа иепикатә рҿиамҭаҿы аҭыԥ хадақәа руак ааннакылоит.
Жәытәнатә аахыс Аԥсны ашәарыцара ауаатәыҩса рхы зланыҟәыргоз алшарақәа
ируакын. Убри азын ауп ашәарыцара ари атәыла аҵеицәа бзиа изырбоз, стихиас изроуз. Ҳәарас иаҭахузеи, аныҟәара ахьыцәгьаз, зынӡа иахьамуаз ашьха мҩахәасҭақәа
рҟны ашәарыцара мариа усмызт, зегьгьы ирылшомызт. Ари занааҭс ирыман зхымҭа
камшәоз, ашьха аныҟәара иашьцылаз ауаа еилҟьа-еилӷәыцәқәа, ауаа еибагақәа.
Ажәлар ас еиԥш иҟаз ауаа рыхьӡ-рыԥша акамыршәразын иаԥырҵон ахаҵара зныԥшуаз ашәақәа, ажәабжь ссирқәа, алегендақәа, абалладақәа. Аԥсҭазаара есымша
ирзылыԥхомызт арҭ ауаа. Ирацәан арҭ ашәарыцаҩцәа зышьҭанагалоз ашәарах рҿаҵахәхарц ишашьҭаз дара рхаҭақәа анаҭахоз, ашьха ԥсабара амчра абчараҳцәа рымч
анамырхоз, урҭ ауаа рстихиа – ашәарыцара рхаҭақәа анамҭахәхоз.
Абас еиԥш иҟаз анхаҩы ҷкәын Хмыҷ итрагедиатә лахьынҵа атәы лахьеиқәҵарала,
гәыблыла, иҳаракны ишьҭыху поезиатә тактла иҳаиҳәоит Иуа Коӷониа ипоема «Хмыҷ
шәарыцаҩ ныҟәаҩы» ҳәа хыс измоу аҟны.
Ари апоема ҵыхәтәантәиуп апоет илиро-епикатә рҿиамҭаҿы. Уи иҩит 1925 шықәса
февраль мзазын. Усҟантәи аамҭазы имаҷмызт автор имаз апоезиатә ԥышәа. Иман поезиатә
напҟазала иҩыз ажәеинраалақәеи апоемақәеи. Ари ҳара иаҳнарбоит усҟан апоет ҿа имала
иакәымкәа, иқәыԥшыз аԥсуа епикатә поезиа зегьы аҭышәынтәалара, ашәра ишалагахьаз.
Хмыҷ ихаҿсахьала автор даҳирбоит имшәо-имырҳауа ауаҩеибага, абчараҳ,
илахҿыху, агәцаракра злоу аҩыза бзиа.
Ари апоема ажәлар ирылаҵәаны ишыҟоу уаназхәыцуа, ухаҿы имааирц залшом
абас еиԥш азҵаара: иҟазҵазеи абри апоема абысҟак ажәлар ирылаҵәаны, уи иамоу асахьаркыратә хаҭашьа бзиақәа рымала ракәума, дҽаку ҳәа. Ҳәарас иаҭахузеи,
ари аҭагылазаашьа зегь раԥхьаӡа изыбзоуроу апоема асахьаркыратә хаҭашьа
бзиаӡақәа роуп. Аха абарҭ ирыцҵатәуп апоема згәылгоу, излыху аԥсҭазаара ахаҭа,
уи асеиԥш иҟаз ахҭысқәа маҷымкәа ирнаҭон ажәлар. Убри аҟнытә даргьы урҭ
ахҭысқәа ирызҿлымҳамхар, ирзымхәыцыр, иргәаладмыршәар ауамызт. Апоема абри
аԥсҭазааратә ҵаҵӷәы алкааны иазгәаҭалатәуп. Избанзар, ажәлар уи бзиа изырбо
ржәытә мифқәеи, рлегендақәеи, рбалладақәеи рҵакы, рысхьема ахьанырбаало азын
мацара акәӡам, рыԥсҭазара иахьеи-уахеи ас еиԥш иҟаз ахтысқәа ахьырнаҭоз, знызынла иахьагьы иахьырнаҭо, иахьырзааигәо азын ауп.
Иаагап ари апоема аԥҵара иацхрааит ҳәа ҳгәы иззаанаго ҿырԥштәык.
Шәаԥыџьаԥла иҭалаҳау, аҿаҩеи археи еимаркуа аԥсуа қыҭа ԥшӡоуп Џьгьарда. Араҟа
изныкымкәа аԥхынтәи иԥсшьара мшқәа ихигахьан Иуа Коӷониа. Уи дрыҿцәажәон,
ажәытә ажәабжь ссирқәа изеиҭарҳәон ақыҭантәи абыргцәа, ажәабжьҳәаҩцәа бзиақәа: Аӡын Ҳаџьараҭ, Ашәы Ҳабыџь, Амҷы Ҳаџьараҭ, Шармаҭ Теб, Амҷы Сааҭқьыри.
Урҭ абаҩхатәра ду змаз апоет иарҳәахьан рқыҭантәи ашәарыцаҩ ду Амҷы Едгьы
итрагедиатә лахьынҵа аӡбахә.
Едгьы Амҷба дҭахеит Ерцахә. Иҩызцәеи иареи шышәарыцоз, бӷабқәак дрышьҭанагалан, уаҩ дахьзымныҟәоз хра бааԥсык ақәцәахь дхалеит. Абраҟа уи ашәарахқәа ишьит,
аха ихаҭагьы ахра даҿҟьаны дыбӷалеит, дегьҭахеит. Едгьы иҩызцәа шахала дԥахны иара
дахьҭахаз аиҩхаа аҵахь дылбаарышьҭит ауаҩы. Уи аԥсы ибаҩ хаигалт иҩызцәа рахь.
Абчараҳ иҳабла Бақьҟан дааганы дыржит. Ари ахҭыс «Хмыҷ шәарыцаҩ ныҟәаҩы»
асиужет злаугәаланаршәо ала, Џьгьардатәи ажәабжьҳәаҩцәа Едгьы Амҷба итрагедиатә
лахьынҵа аӡбахә апоет ианиарҳәа иҩымҭа ҵаҵӷәыс иеиҭеит уҳәартә иҟоуп. Аха араҟа
хадара злоу апоема ҵаҵӷәыс иаиуз аԥсҭазаара аҟнытәи иаагоу афакт акәым, араҟа
ихадоуп апоет ихы ишаирхәаз, идеиас иалааирԥшыз, изакәытә сахьаркыратә формоу
излааирԥшыз.
Иуа Қоӷониа ари ахҭыс аҟнытә игеит зегь реиҳа хадара злаз – ашәарыцаҩ иҭахара
афакт. Ажәлар рҳәамҭаҿы, иара ахҭыс ахаҭа шыҟалаз еиԥш, ашәарыцаҩ ибаҩ иҩызцәа ишырԥшааз аҳәоит, аха апоет уи ихы иаимырхәеит, ипоема иагәылеимҵеит. Хмыҷ
данҭаха иҩызцәа абаҩ рзымԥшааит, аӡыжь ҵауыла ацәқәырԥақәа дырҵәахит наӡаӡа.
Ари ала Иуа Коӷониа апоема аемоциатә нырра амчхара ду аиҭеит, ирӷәӷәеит.
Ҳахәаԥшып аҩымҭа аформа аганахьалагьы: ашәарыцҩ Едгьы Амҷба иҭахара аӡбахә
ажәлар рҟны иажәабжьны, прозала ауп ишырҳәо. И. Коӷониа ипоема «Хмыҷ шәарыцаҩ
ныҟәаҩы» ҩуп ажәеинраалала. Насгьы, хыхь ишазгәаҳҭаз еиԥш, И. Коӷониа араҟа
ихы иаирхәоит даара аоригиналра змоу ажәеинраала еиҿарԥшышьа форма. Апоема
ажәеинраалатә цәаҳәа еиқәтәашьа зқәым аенергиа аҵоуп, абжьы хаа ахоуп, апоема
аҵакы иақәнаго амузыкатә, иара убас аемоциатә темперамент анаҭоит.
Апоема акомпозициа асиужет иақәнагоит, иашьашәалоуп: махәҭа рацәа амаӡам, еилыхха иҟоуп.
Аҩымҭа еиҳарак аепикатә, ажәабжьҳәаратә форма амоуп. Аха араҟа иҟоу ажәабжьҳәара, аҩымҭаҿы иҟало ахҭысқәа аанҵәаанӡа аԥхьаҩ дымҵарсны дызмоу, аԥсҭазааратә енергиа аҵоуп. Аԥхьаҩ афырхаҵа илахьынҵа кәалкәало дашьҭоуп, дахӡыӡаауеит,
иқәҿиарақәа дреигәырӷьоит, иҭахара илахь еиқәнаҵоит, дархәыцуеит аҵанӡа. Аԥхьаҩ
иҿаԥхьа иаақәгылоит ԥсра-ӡра зқәым аԥсабара акатегориа дуқәа: аԥсра, аԥсҭазаара,
адунеи аҟны ауаҩы иааникыло аҭыԥ уҳәа, убас иҵегьгьы.
Апоема анҵәамтаҿы Хмыҷ иҭахара автор иӷәӷәаны иныруеит, илахь еиқәнаҵоит.
Хмыҷ дҭахеит игәҭыха, иуасиаҭ аӡәгьы изиамҳәаӡакәа. Хмыҷ дҭазырхаз, дызгәыҵаҳәҳәа
зыкәа дҭаршәны дызҵәахыз аԥсабара аԥшӡара афилософиатә хәыцра ҵауылақәа рахь
умахцә нҭарс икны умҩахнамгарц залшом. Ари аԥсуа шьха аԥсабара аԥхьаҩ иҿаԥхьа
иаагылоит анырра ду аманы, иҭанархаз ауаҩытәыҩса изын баҟара аурц аҭахушәа. Аха
ари абаҟа, егьа апоезиа ацәа ахазаргьы, аԥсуа ԥхьаҩ игәы азыҟажом, илахьеиқәра
азыхҽуам, иаҳа иамырҵауылозар. Аԥсуа қьабзла, ауаҩытәыҩса данԥслакь дыржыроуп
дахьиз, дахьааӡаз, иабацәа рызқәаҭыԥ ахьылырхыз, рыбаҩқәа ахьамадоу аԥсыжраҿы.
Ари ақьабз ишҳәо ала афырхаҵа хада иԥсыжра аҟамларагьы, апоема емоциатә нырра
арыӷәӷәоит.
Иуа Коӷониа иепикатә, илиро-епикатә ҩымҭақәа, нас ирҿиамҭақәа шынеибакәу зегьы иаадырԥшуа аҟазшьа ҷыдақәа ҳхаҿы иааганы, иаҳҭахуп абраҟа иҟаҳҵарц зеиԥш
лкаақәак.
Иуҳәар алшоит, Иуа Коӷониа даԥсыуа поет мацаран дыҟам, Кавказ зегьы дапоетуп ҳәа. Уи исахьаркыратә дунеи иаланагӡеит Кавказаа зегьы жәытәнатә аахыс
доуҳала, зеиԥш ҭоурых лахьынҵала, ԥсихологиала, дунеихәаԥшышьала ирзеиԥшу
асахьаркыратә идеиақәа.
Иуа Коӷониа ирҿиамҭақәа Кавказтәи ашьхарыуа жәларқәа рбызшәақәа рахь еиҭагазар, урҭ иалкаан улаԥш иҵашәо аԥсуа колорит шрымоугьы, еиҭазгаз ажәларқәа
рыԥхьаҩцәа ирызгәакьаӡоу рдоуҳатә ҟазшьақәа аазырԥшуа ҩымҭақәаны иҟалоит.
Иара апоемақәа ирылоу афырхацәагьы аԥсуаа рымала ракәӡам, араҟа иуԥылоит:
аедыгьқәа, ҟабардаа, ашәуаа, ашәанцәа, шаԥсыӷаа, аҟарачцәа уҳәа, убас аӡәырҩы.
Ҳахәаԥшыпи апоет ирҿиамҭақәа рҟны ихаҭара ацәырҵшьа. Ари зҵаара дууп, аха
араҟа иааркьаҿӡаны ҳахцәажәап.
Апоет ихаҭара ипоемақәа рҟны еиҳараӡак иӡыргамкәа, улаԥш иҵамшәо ауп ишалоу. Ииашоуп, уи зны-зынла ибзианы иубартә иахьцәырҵуагьы ыҟоуп, аха абараҟа
иаабо азеиԥш ҟазшьа, азеиԥш ҩышьа апафос иааидкыланы уахәаԥшуазар, уи еиҳа
ихьысҳаны иаарԥшуп, ашьҭахьҟа игылоуп.
Апоет илирикаҿы акәзар, араҟа ҳара иаабоит, иаҳныруеит иалкаан ицәыргоу автор
ихаҭара, ииндивидуалтә хаҿра; уи иҭахрақәа, ицәаныррақәа, аԥсабареи аԥсҭазаареи
рыԥшӡара инаҭо ахәыцрақәа уҳәа, еиуеиԥшым азҵаарақәа аҽрымаданы ицәырҵуеит.
И. Коӷониа ипоемақәа рҟны апоет ихаҭара ажәлар рколлективтә хдырра иахәҭакны иалоуп, урҭ ахьӡи, ахьымӡӷи, аԥсҭазаареи аԥшӡареи рзын ирымоу адунеихәаԥшышьақәа,
агәаанагарақәа аанарԥшуеит, рестетика цәырнагоит. Илирикаҿ акәзар, ҳара иаабоит
зхатә хаҿра змоу ахаҭара иины алитературатә дунеи ишықәлаз. И. Коӷониа ипоемақәа
ажәлар рхәыцра, рыхдырра иахәҭакны иахьыҟоу аҟнытә, уаҟа еиҳарак иаҳԥылоит
ԥсра-ӡра зқәым, имиасуа, аԥсуаа, иара убас ауаатәыҩса зегьы ирзеиԥшу акатегориақәа,
ахшыҩҵакқәа, убри аҟнытә уаҟа апоет дазҿлымҳам аиндивидуалтә детальқәа ралкаара.
И. Коӷониа ипоемақәа рҟны аиҭаҳәаратә стиль аԥышәара амоуп, аха уи аабом
илирикаҿы. Апоет илирикаҿы ирацәоуп иҩнуҵҟатәи идоуҳатә дунеи ахьааирԥшуа
ажәеинраалақәа. Ари ас шакәу лабҿаба иаҳдырбоит ажәеинраалақәа: «Сыҷкәыноуп,
ҵоуп, макьана», «Сара сымҩа», «Уаха», «Аҵых ҵәца». Арҭ ажәеинраалақәа ирылԥхоит
ҽхырцәажәарак злам ахшыҩ цқьа. Араҟа (ажәаԥҟара зуа Д. Гәлиа иажәеинраалақәак
инарываргыланы) ҳара игәаҳҭоит аԥсуа философиатә лирика аира. Арҭ ажәеинраалақәа рыцҳашьара зламыз аԥсра ааины апоет иҟәаҟәа ишаакыдгылахьаз (усҟан ӷәӷәала
дычмазаҩын) рныԥшуеит. Ачымазара бааԥс апоет илирика алахьеиқәра амҳәыр аанархеит. Аха уи моралла дазкамыжьит, «иабџьар шьҭеиҵартә» дазыҟамҵеит. Апоет
дрылацәажәоит иусқәа, ихы-иԥсы зегьы урҭ ирылаҵәоуп, идыруеит урҭ зыԥсоу. Апоетаԥсҭазаара абзиабаҩ ду икалам иҵыҵуа алахьеиқәрагьы ауаҩы имчқәа еидызкыло, иҩаиханы ишьапы дықәзыргыло, аԥсҭазаара агәбылра изыркуа, уи аиӷьтәразын,
арԥшӡаразын иԥсахәага ааҭшәаанӡа дзырқәԥауа баҩҷыдак иланаҵоит.
Иуадаҩуп И. Коӷониа ирҿиамҭа уаналацәажәо ажәлар рҿаԥыцтә рҿиамҭа дшазнеиуа азҵаара авсра. Избанзар, уи ирҿиамҭақәа рӷьырак ажәлар рҳәамҭақәа ргәеисра
иахылҵуеит. Ари хыхь изныкымкәа иазгәаҳҭеит.
Иуа Коӷониа ирҿиамҭақәа рыҟны афольклоризм мҽхакы ҭбаала, ҵкар рацәала
аҽаанарԥшуеит. Иаагап ҿырԥштәыс апоет исатиратә жәеинраалақәа, араҟа ифольклоризм иаҳа убла иаахгыларатәы иӡыргоуп.
Афольклор анырра алкааны иааԥшуеит асахьаркыратә хаҿқәа, асиужетқәа рыҟны, ажәеинраала аиҿартәышьа формаҿы, аритмикаҿы, арифмақәа рҿы уҳәа, убас
ажәеинраала асахьаркыратә компонентқәа жәпакы рҟны. Араҟа улаԥш иҵашәоит
апоет ҿа ирҿиаратә еизҳазыӷьара амҩаҿы Д. Гәлиа ипоезиа инаҭоз адоуҳа ныррагьы. Аха зынӡа даҽакала ауп ишыҟоу афольклоризм Иуа Коӷониа ипеизажтәи
ифолософиатәи лирикаҿы. Араҟа уи уаҩы ибарҭаӡам, апоет ицәанырра ӷәӷәақәа
рыла ираӡаны илирикатә бжьы ианалеиҵалак, идоуҳатә поезиатә дунеи аҟны даҽа
сахьаркыратә ԥсҭазаара ҿыцк аанахәоит.
Зынӡак даҽа сахьак амоуп афольклоризм апоет иепикатәи илиро-епикатәи
рҿиамҭақәа рыҟны. Араҟа афольклор уԥылоит иаҳа амҽхакы ҭбааны, анырра ӷәӷәаны, игәылҭәааны. Аха иара абраҟагьы уи апоет ҟазарала амаршәа кны ауп ихы
ишаирхәо. Афольклор аҟны игоит иаҳа иҭышәынтәалоу, хадара злоу аелементқәа,
иаҳхәап, аҭоурыхтә хҭыс, асахьаркыратә цхыраагӡатә маҭәахәқәа, ԥсраӡра зқәым асахьаркыратә хаҿсахьақәа, асимволқәа, аметафорақәа уҳәа убас егьырҭгьы. Арҭқәа зегьы уи исахьаркыратә идеиа, ирҿиаратә хықәкы анагӡара иацхраауеит.
Иҭышәынтәалахьоу, аамҭа иԥнашәахьоу аметафорақәеи ахаҿсахьақәеи ҽырхықәымҵарыла, шаблонк аҳасабала ишьатәым, ҳәарада, урҭ рыхә шьалатәуп ԥсраӡра зқәым
категориақәаны, хаҭашьақәаны, ажәлар рыхдырраҿы афырхацәеи, аҭагылазаашьақәеи,
амаҭәарқәеи ирҟазшьагәаҭагоу, иԥышәоу ҳәа иԥхьаӡоу еталонқәаны. Убри аҟнытә, хыхь
ишазгәаҳҭахьоу еиԥш, И. Коӷониа ипоемақәа рҟны урҭ рхархәара афольклор аҷыдарақәа ҳхаҿы иааганы ҳрызнеилароуп.
Иуа Коӷониа ипоемақәа зегьы рыҟны афырхацәа иҟарҵауа ахаҵарақәа ирыдҳәалоу
ахҭысқәа, апоемақәа рпрологқәа рыҟны автор ифырхацәа ириҭо ахарактеристикақәа
шиашоу дырҵабыргуеит, убри азын қәыршаҳаҭгас иҟаҵоушәа. Ари закәан ԥҟарак
аҳасабала иҟоу аҭагылазаашьа, апоет иепикатә рҿиамҭа анырра ӷәӷәа азҭаз аԥсуа
жәлар рҭоурых-фырхаҵаратә епос апоетикоуп изыбзоуроу.
Иуа Коӷониа ипоемақәа ржанртә ҷыдарақәа урыцклаԥшыр, иубоит урҭ типологиала, генетикала (хылҵшьҭрала) аԥсуа жәлар рҭоурых-фырхаҵаратә ашәақәа ишырзааигәоу. Апоемақәа ирныԥшуеит иара убас абаҩхатәра ду змаз апоет урҭ сахьаркырала
ишыҳареикыз, апоезиа ашьа цқьа рдақәа ирҭашьқьыруа ишыҟаиҵаз. Ари ааԥшуеит
апоемақәа рсахьаркыратә цәеижьы аҟны иаҳа-иаҳа автор илирикатә хаҭара ӷәӷәаны
аҽалархәрала, акомпозициатәи асиужеттәи еиҿкаашьа аиӷьтәрала, ҟазарала иҟаҵоу
адиалогқәеи, ажәеинраала еиҿартәышьа аформа бзиеи рыла, аԥсуа бызшәа аԥсабара
иашьашәалоу аҳәоуқәеи, абызшәа абеиареи уҳәа, асахьаркыратә рҿиамҭа егьырҭ
акомпонентқәеи рыла.
20-тәи ашықәсқәа ирыҵаркуа аԥсуа поезиа аҭоурых аҿы иналукааӡаша аҭыԥ
ааныркылоит еицакра зқәым абаҩхатәра злаз Иуа Абас-иԥа Коӷониа (1904–1928)
ирҿиамҭақәа. Аамҭа кьаҿла илиршаз аҵакы зларацәоу ала, уацәымшәакәа иуҳәар алшоит, И. Коӷониа ҳазлацәажәо апериод азтәи аԥсуа поезиаҿы ихадоу литературатә
хаҿсахьоуп ҳәа. Уи дыԥхьаӡатәуп ҳлитература ашьаҭаркыҩцәа дыруаӡәкны.
Иуа Коӷониа диит аԥсуа нхаҩ бзиа, абжьыуаа рҿы еицырдыруаз Абас Гьедлач-иԥа
Коӷониа иҭаацәараҿы, Кәтол ақыҭан, март мза жәаха, 1904 ш. азы. Аброуп апоет
ихәыҷраамҭа ахьихигаз, ацәгьеи абзиеи дрылԥшны аԥсуа жәлар рҿаԥыцтә ҳәамҭақәа
рпоезиатә гьама ахьинырыз, наунагӡа ихы-иԥсы иахьалалаз. 1919 шықәсазы, иқыҭа
гәакьаҿ иҟаз аиҵбыратәи ашкол даналга, И. Коӷониа дҭалоит Аҟәатәи арҵаҩратә
семинариа (асовет аамҭазы уи Апедагогтә техникум ахьӡхоит). Апоезиатә баҩхатәра
зцәа иалаз арԥыс еилыхха Иуа изы разҟы дук иаҩызахеит абраҟа аԥсуа бызшәа
арҵаҩыс ҳлитература ауасхыршьҭаҵаҩ Д. Гәлиа аус ахьициуаз. Апоет ду иааиҵагылаз
иҵаҩы ӷәӷәала инапы имаидеит. Ҿыц аҩра зҽазызкыз Иуа дацԥыҳәаны ихы алаирхәуан
асеминариаҿтәи алитературатә гәыԥи анапылаҩыратә журнал «Ашарԥы еҵәеи» русура.
И. Коӷониа алитератураҿы дцәырҵуа далагеит 1920 ш. азы, 16 шықәса дшырҭагылаз.
Убри ашықәсан раԥхьаӡа акәны Д.Гәлиа редакторс дызмаз агазеҭ «Аԥсны» адаҟьақәа
рҿы иркьыԥхьит апоет қәыԥш зааӡатәи иажәеинраалақәеи истатиақәеи. Урҭ ӷәӷәала
ирныԥшуеит иара макьана марҵеиҵас ирҵаҩ ду дшиҿыԥшуаз, иҿиҵааз шырацәоу,
ихатәы мҩа ылихаанӡа уи ипоезиа маакырас ишимаз, акыргьы ишиҵгәаз.
1925 ш. азы И. Коӷониа иԥсҭазаараҿы иҟалеит акырӡа зҵазкуа ахҭыс дуқәа ҩба.
Қәҿиарала Апедагогтә техникум иалгаз апоет дҭалоит Москватәи Аҳәынҭқарратә
журналистикатә институт. Иара убри ашықәс аҩнуҵҟала иҭыҵит аԥсуа литературазы
аетаптә ҵакы змоу И. Коӷониа ишәҟәы «Апоемақәа. Ажәытә жәабжьқәа». Ари ашәҟәы
анҭыҵ инаркны анырра ӷәӷәаҵәҟьа аман аԥсуа ԥхьаҩцәа рыҩнуҵҟа. Уи иаднаԥхьалон
аԥхьара ззымдыруаз ауаагьы. Заԥхьаҟа ипоет духараны иҟаз Б. Шьынқәба дышхәыҷыз
(1928 ш. азы) имԥыхьашәеит абри ашәҟәы. «…Ҳгәыла ԥҳәыс слыҳәаны, – игәалаиршәоит
апоет, – хымш аҿҳәара лыҭаны илымсхит И. Коӷониа ишәҟәы. Уи 1925 ш. азы иҭыҵыз
акәын… Хәылбыҽхала агәылацәагьы ааиуан уи иазыӡырҩырц. Сара избон ргәы
шҭгәырӷьаауаз, рхаҿқәа шылашоз ашәҟәы ианыз анраҳауаз…
Абасоуп хаҭала исымбацыз Иуа Коӷониа ишәҟәы раԥхьаӡа ишсымԥыхьашәаз.
Машәыршәа ишсыднагалазгьы, сара сыԥсҭазаараҟны уи хҭысны иҟалеит. Урҭ амшқәа
рзы сара еидызбалеит алаӷырӡи ашәҟәи, ахәы ҳаракыреи ахаҵареи, ашәаԥшьи ажәҩан
ҵамҵами, ашәҟәы азыӡырҩцәа ргәырӷьареи. Иҟалап, уи ашәҟәы иснарҳазар аԥсшәа ахаара иснарбазар еицамкуа апоезиатә сахьақәа. Иҟамлари уи ашәҟәы иабзоураны схәыҷы
хшыҩ азцазар, ажәлар афатә шырҭаху еиԥш, апоезиагьы шырҭаху!» Б. Шьынқәба
игәалашәарақәа ирзааигәаӡоуп уи данқәыԥшӡазтәи иажәеинраалақәа  руак
аҵакгьы:
Ҳәгәыла исеиҳәон: – Дад, уаҳҭаа,
Дад, уаҳзаԥхьап «Абаҭаа»,
«Хмыҷ шәарыцаҩ ныҟәаҩы»
Иаднаԥхьалоит аӡәырҩы.
…Зны сшәарыцоит наҟ шьхатәыла,
Зных ақыҭаҿ хәык сықәгылоуп,
Аԥсаа рашәа сазыԥшны,
Иуа иеиԥшҵәҟьа сшанханы.
Зааӡа зҽаазырԥшыз И. Коӷониа ипоезиатә баҩхатәра еицгәазҭаз зегьы ахә ҳаракны
иршьон. Усҟантәи аамҭазы Аԥсны аҵара-лашара аминистр ихаҭыԥуаҩ А.М. Ҷоҷуа
Ажурналистикатә факультет иҭаларц Москваҟа амҩа иқәлаз И. Коӷониа ициҵоит
абас зҳәо ашәҟәы: «Аҟәатәи арҵаҩратә техникум иалгаз Иуа Абас-иԥа Коӷониа
1924–25 ш. рзы еиҿикааит аԥсуа литературеи адраматургиеи ргәыԥқәа. Уаҟа иара
инапхгарала хымчыбжьа рахь знык иҭыҵуан ажурнал «Аҿар рыбжьы». Ари агәыԥ
аҿы уи иааирԥшит арҿиаратә ҟазараҿы имоу абаҩхатәра. 1925 ш. азы Аԥснытәи
Наркомпрос иҭнажьит ирҿиамҭақәа аԥсышәала. Алитератураҿы Иуа Коӷониа имоуп
абаҩхатәра ду. Аԥснытәи Наркомпрос хымԥада иахәҭаны иаԥхьаӡоит Иуа Коӷониа
аинститут иҭалара – аԥсабара инаҭаз ибаҩхатәреи иҵарадырреи рзырҳаразы».
И. Коӷониа идеиала ишәразы, ҳәарас иаҭахузеи, Москватәи иԥсҭазаара иаҵанакуа
рацәоуп. Уи гәазҭаз ирҵаҩцәа ируаӡәкыз И. Бончариов Иуа дихцәажәоит абас:
«Кавказтәи аԥсуа кьыԥхь азыҳәан дгылоит акырӡа ихәарҭоу ажурналист. Даашьом,
бзиа ибоит ажурналист изанааҭ… Аурысшәа иҳәоит аурыс газеҭ аҿгьы аусура илшартә
еиԥш».
Аха дук хара имгакәа, аԥсуа литература ашаеҵәеиԥш дазгылеит ҳәа зегь зеигәыӷуаз
И. Коӷониа иразҟы иеижьеит, игәахәтәы дахьымӡеит.
1928 шықәса ииуль 14 рзы, дызҭаз иҵара алгаразы аԥсык шигыз, иааизцәырҵыз
ачымазара бааԥсы иахҟьаны, 24 шықәса дшырҭагылаз И. Коӷониа иԥсҭазаара далҵуеит.
Апоет қәрахьымӡа, арԥыс-гәлымҵәах, ҳлитература агәыӷырҭа ду, иижәшаз аӡыхь
ахы ыҵнахаанӡа ас иаалырҟьаны иԥсра гәалсра хьанҭаны ирзыҟалеит аԥсуа жәлар
зегьы. Аԥсуа шәҟәыҩҩцәа Д. Гәлиа, М. Аҳашба, Ӡ. Дарсалиа, И. Папасқьыр, П. Ҷкадуа,
О. Демерџь-иԥа лахьеиқәҵара дула иахцәажәон И. Коӷониа ҳлитературазы дзыԥсаз
атәы. Ажурнал «Еҵәаџьаа» аномерқәа (№ 4–5) И. Коӷониа иԥсра иазкны иҭрыжьит.
Дгәыԥшаа-хыԥшаауа акәын Д. Гәлиа ишиҩуаз: «Ҳаԥхьа далгоит аҵара, ҳаԥсуа литература ирҿыхоит ҳәа ҳашиеигәырӷьоз, иҟалазеи?… Иҟалазеи, дычмазаҩуп ӷәӷәала,
аҳақьымцәагьы дук изиқәгәыӷуам рҳәоит. Ари дыздыруаз зегьы дыдбыжьны ирылаҩит,
ргәы канажьит, рнапқәа рываҳаит – аиҳарак аԥсуа литература амҩаԥгара знапы алакыз.
Уажәы иҳаҳаит дыԥсит ҳәа, ари зынӡак агәкажьга…»
Иара убас М. Аҳашба уи аҭыжьымҭаҿ иҩуан: «Даҳцәыӡит мыцхәы ҳзықәгәыӷуаз
аԥсуа шәҟәыҩҩы! Аԥсуа литература иампыҵабеит аԥсуа литература дгьыл иныҵшәаз
аӡыхь бзиа, аӡыхь ду… Ҳарҭ ҷышәрак здыруа зегь ҳала ҭырхаха ҳахьихәаԥшуаз абна
илыҳәҳәо цәымзаркыра дук еиԥш дрылҳәҳәо, аԥсуа ҿарҩҩцәа дрылубаауан. Дҳаԥхеит
ақәла бзиа! Аха ҳарҭ зегьы… ҳгәы аҟны уи иҭыԥ енагь иҟазаашт… Уи ихьӡ аԥсуа
литератураҟны ԥсра-ӡра ақәларым».
Аԥсуа поетцәа ҿарацәа ируаӡәкыз Оҭар Демерџь-иԥа Оҭҳарантәи август 10, 1928 ш.
азы Иуа иҭаацәа ирзиҩуеит игәыҿкаагаӡоу, аха Иуа Коӷониа дзыԥсаз ккаӡа изныԥшуа
асалам цаҳәцаҳә: «…Уахынла амза аныҟам, аеҵәақәа ыҟоуп, аха илашьцоуп аԥсабара.
Ишнеиуа, аҵх агәҭа ианынахыслак, игылоит ашаеҵәа ҳәа еҵәак. Егьырҭ аеҵәақәа
зегь рылымкаа уи шеишеиуеит, ишгылалак ашарагьы ҟалоит, амрагьы хара имгакәа
игылоит. Убри даҩызан ҳалмас Ваниа, зегь рылымкаа дшаеҵәаха Аԥсны азы дгылан,
дымрахахьан, егьигымызт, аха дахьызмыгӡашаз, ҳагәнаҳара зықәшәаша ачымазара
даҳцәагеит…».
Апоет-алирик Иуа Коӷониа ибаҩхатәра ду амҵәыжәҩақәа еиҵнахыртә еиԥш аамҭа
имаӡеит. Аха иара ирҿиамҭа аԥсуа литература иазыҟалеит амҩа ҿыцқәа азылызхыз,
аҿиара зырласыз сахьаркыратә цәырҵра дуны. Апоет илитературатә ҭынха ҩ-хәҭакны
еиласоуп: алирикеи аепоси. Арҭ аҩ-хәҭак еимаздо зегьраԥхьаӡагьы апоет ихаҭароуп.
Акырӡа еизааигәоуп урҭ асахьаркыратә бызшәа аганахь ала, ҷыдала ажәа артәашьаҿы,
аҳәоуқәа реиҿкаашьаҿы. Аха И. Коӷониа илирикатә жәеинраалақәеи ипоемақәеи
еилазмырҩашьо аҳәаақәагьы рыбжьоуп. Апоет илирика, шамахаӡак акәымзар, иара
дызхааныз, иахьеи-уахеи дызлаԥшуаз, ажәытәра аҽампыҵԥааны, еиҳа-еиҳа зыҽзырҿыцуаз аамҭа атәоуп иаҳәо. Апоемақәа ракәзар, ишынеимызаку ажәытәра, еиҳарак
19-тәи ашәышықәсазы Аԥсни Нхыҵ-Кавкази имҩаԥысыз ахҭысқәа роуп излацәажәо.
И. Коӷониа раԥхьаӡатәи ишәҟәы аепиграфгьы уи ауп иаҳәо: «Ажәытә ажәабжьқәа
наҳәала, закә аамҭазгьы дырҳала».
Арҭ ажәақәа Д. Гәлиа актәи ишәҟәы  ахыԥша рхуп, аха Д. Гәлиа естетикатә
шьагәыҭс еиҳараӡак иара дызхаану аԥсҭазаароуп ишьҭихуа: «Ажәабжь ҿыцқәа хкыхкыла, исызраҳәала аԥсышәала».
Д. Гәлиа иҟны – «Ажәабжь ҿыцқәа», И. Коӷониа иҿы «Ажәытә жәабжьқәа» – арҭ
ацәаҳәақәа аԥсуа поетцәа дуқәа ҩыџьа рсахьаркыратә дунеиқәа ҳзырбо концепциақәоуп. Ҳара иаҳуалуп И. Коӷониа «Ижәытә жәабжьқәа» аамҭа ҿыц иканамыжькәа,
иаабартә излаҟалаз аарԥшра, аха уаанӡа ҳрыхәаԥшып, иара аҿатә ԥсҭазаара хаҭала
иҽызлалаирхәыз, уи иахцәажәо илирикатә жәеинраалақәа.
И. Коӷониа ихаҭа илирикаҿы, усҟантәи аԥсуа поетцәа даарылукаартә, иналкааны
аҭыԥ риҭоит иара иҩнуҵҟатәи адунеи, исубиективтә хәыцрақәа, илирикатә «сара».
Илирикаҿы И. Коӷониа дцәырҵуеит раԥхьаӡатәи аԥсуа субиективтә поет иакәны,
ипоемақәа рҿы акәзар, иара дызлацәажәо ахҭысқәа хаҭарала ирылахәым, харантә
зылаԥш рхызго обиективтә жәабжьеиҭаҳәаҩуп, апрозатә материал иҳараку апоезиатә
бызшәахьы инаганы изырцәажәо епикатә поетуп.
И. Коӷониа илирикатә жәеинраалақәеи иепикатә рҿиамҭақәеи џьара-џьара
адәахьала, интонациала, ритмла ауп ишеизааигәоу. Иаҳҳәап, 1924 ш. азы ииҩыз
ажәеинраала «Ацәарҭанхала» ҳанаԥхьо:
Ахызаҵә нҭаиршәын,
Инадикылт игәы,
Инапала днаҵхан,
Ирҭынчит иԥсы.
Дырҵәыуеит, дырхьит,
Дхьааргеит, дырхәыцт…
Аҳаҷаҳәа иаҳгәалашәоит иара убри ашықәс азы иҩу апоема «Абаҭаа Беслан»
аҟнытәи аҭыԥқәа:
Дышьҭихит, дышьҭеиҵеит,
Дизгәаҟит цәгьаӡа,
Аха иабаҟаз, ашәақьмца
Дабылхьан уаанӡа.
И. Коӷониа иажәеинраалак аҿы иҳаҳауеит иепикатә фырхацәа рыхьӡқәа. Ари
машәыршәа иҟаларымызт. Ажәеинраала ианыԥшуеит «алирикатә шоура» иҭаршәу апоет инеиҵыху аепикатә рҿиамҭагьы дшазгәышьуа атәы:
Сгәы иаҳәоз снапы иаҩуан.
Ашәа сҳәон «Беслан», «Ҳаниф».
Ус егьырҭгьы ӡәырҩы рзы…
Ас ашоура сама иандәықәлоз
Сеилаԥсон, сԥыруан ҵәҩанҵәы…
И. Коӷониа илирикеи иепикеи хронологиалагьы еиҟәыгаӡам. Урҭ аамҭак иалагӡаны
еициуан. Апоет иқәра дшахьымӡоз идыруазшәа, иҽыхәжәаны аус иуан. Апоезиа аҭоурых аҿы иуникалтәуп абас еиԥш иҟоу афакт: 1924 ш. азы иҩны далгеит апоет ипоемақәа
рӷьырак – «Наҩеии Мзауҷи», «Абаҭаа Беслан», «Мшәагә-кьаҿи Папба Рашьыҭи», «Маршьанаа шықәибахыз»…
Излаабо ала, И. Коӷониа еицеиԥшны ицааиуан алирикеи аепикатә рҿиамҭеи,
деицырдыруа дызлаҟаз еиҳарак ипоемақәа рыла шакәугьы, иара илирикатә жәеинраалақәагьы ус аламала еицакуа ракәӡам.
Аԥсуа поезиаҿы (Б. Шьынқәба дцәырҵаанӡа) дыҟамзар ҟалап И. Коӷониа иаҟара
иаарласӡаны зырҿиаратә шәымҭа инҭагылаз даҽа поетк.
Иааџьоушьартә аҟара иаарласны И. Коӷониа дахысит иара ихаҭа изын еиԥш,
усҟантәи аамҭазы аԥсуа поезиаҿы зда ԥсыхәа ыҟамыз аҿыԥшра аамҭа. 1925 ш. азы
иҭыҵыз апоемақәа рышәҟәы апоет епиграфс ианеишьеит Д. Гәлиа раԥхьаӡатәи ишәҟәы
злаатуа «Аҳы, сышәҟәы, уеиҵамхан» акырӡа иааугәалазыршәо ацәаҳәақәа:
Аҳы, сышәҟәы, уԥырла,
Тәамҩахә умамкәа уцала,
Ажәытә жәабжьқәа наҳәала,
Закә аамҭазгьы дырҳала.
«Сашьа» захьӡу И. Коӷониа зааӡатәи иажәеинраалақәа руак аҿы, «Сара саҿуп аус
ӷәӷәа, Сыԥсадгьыл хаа Аԥсназы» ҳәа наҳәаны, ихиркәшоит абас:
Бзиа жәуааит акырзуқәо,
Зыԥсадгьыл азы имаашьақәо,
Зуаажәлар рзы ихәарҭақәо,
Абзиарахь изырԥшқәо.
Аҵаки азеиԥш хырхарҭеи иара итәала ишиԥсахызгьы, арҭ ацәаҳәақәа ухаҿы иааргоит Д. Гәлиа еицырдыруа иажәеинраала «Ааԥын» :
Бзиа жәуааит инхақәо,
Ԥхӡашала акырзуқәо,
Џьабаала илазҵақәо,
Ахымхәацәа зааӡақәо.
Асеиԥш аиҭакрақәа, атәым бжьқәа, аҳәоу еицааирақәа уԥыхьашәоит И. Коӷониа
иажәеинраалақәа жәпакы рҿы. Уи поезиала аҵара иҵон, изҿиҵаауазгьы Д. Гәлиа
иакәын. Уи диҿыԥшуан иаҳараӡак асатиратә жәеинралақәа рҿы: «Шаҟа игәы дажьоузеи!», «Қьафла дышԥаҟаз!», «Шаҟа деичырчаҩузеи!». И. Коӷониа аҿыԥшра рацәак
дадымхалаӡеит. Уи дреиуоуп, исахьаркны иуҳәозар, згара ҟәҟәақәа заа иказыԥсаз
апоетцәа дуқәа. Насгьы иара иажәеинраалақәа рҿы, Д. Гәлиа итәқәа рҟны аасҭа,
иааџьоушьартә имаҷӡоуп афольклортә поетика. Аҿаԥыцтә поезиа астихиа уи иҽахьеиҭаз ипоемақәа рҿы ауп, аха ихатә лирикаҿы уи икәша-мыкәша иҟаз аӡәы
диеиԥшымкәа, иҩнуҵҟатә бжьы зхыҩуа асубиективтә шьаҭа ҭӷәыхаа иалидеит.
Абри ауп зегь раԥхьаӡагьы иҿыцны, И. Коӷониа имҭа ҳәа аԥсуа лирикатә поезиа
иалаигалаз. Д. Гәлиа илирика, иааидкыланы иугозар, азеиԥш философиатә, адидактикатә хырхарҭа ҟазшьа хаданы иамоуп, адәахьтәи адунеи ҭбаахь еиҳа ахы кыдуп.
И. Коӷониа иреиӷьӡоу иажәеинраалақәа ауаҩытәыҩса иҩнуҵҟатә, идоуҳатә дунеи
лымкаала рҽагәылархалоит, инеиԥынкыланы акәымзаргьы, амонологтә ҟазшьа змоу,
апоет ихаҭара аазырԥшуа агәҭыхаҳәарақәа, ауасиаҭҳәара ирызку лирикоуп.
Дышқәыԥшӡазгьы, И. Коӷониа зааӡа еиликааит ажәлар рҿаԥхьа иуалԥшьа, аԥсуа
жәлар рылахтраҿы ҷыдала иара иҭыԥ. «Ҳгылап, сашьа!» захьӡу зааӡатәи иажәеинраалак аҿы апоет игәы ацԥыҳәаны ҿааиҭуеит: «Иааулап ҳара гәыкала ҳауаажәлар рзы
аус» , мамзаргьы аҩада иаагоу: «Сара саҿуп аус ӷәӷәа, Сыԥсадгьыл хаа Аԥсназы».
Арҭ ацәаҳәақәа макьана асахьаркыра рыгуп, апоет ихшыҩҵакы гәылҭәааны имшәыцт,
аха имҩашьо иаабоит акы: урҭ зҿыҵшәаз апоет ибзианы еиликаауеит ипоезиатә миссиа.
И. Коӷониа исубиективтә хдырра ҳзырбо ируакуп уи мыцхәы дызҿлымҳаз аамҭа
хаҿсахьагьы. Иԥсынҵры акьаҿхара ицәа иалашәахьазшәа, лирикатә гәхьаала иҭәуп
апоет иажәақәа:
Еҳ, аамҭа, аамҭа,
Уабацои уԥырны,
Исцәуӡоит есымша
Асааҭқәа жәпакы!
…Еҳ, аамҭа, аамҭа,
Умгәаҟын уара,
Исцәумган асааҭқәа
Лассы-ласс уара!
Ари нахыс аԥсуа поезиа иаланагалоит аамҭа алирикатә хаҿсахьа, уи аҟазшьа,
ацәаҩа.
И. Коӷониа илирикаҿы аҭыԥ ӷәӷәа ааннакылоит аԥсреи абзареи рызхәыцра, агәжәажәара, хьаа шәкы узҭо алахьеиқәра, агәыԥшқара, аҟәымшәышәра, уажәы-уажәы
зҽеиҭнызԥсахлауа аԥсабара ацәырҵрақәа, урҭ ауаҩ игәаҿы идырҵысуа ацәалашәара
лашақәа. Апоет дашьҭоуп иԥсҭазааратә мҩа аԥшаара, иҭыԥ алхра, аҽышьақәырӷәӷәара.
Ахәыцра ҵауылаӡақәа рыла иҭәуп И. Коӷониа илирикатә шедеврқәа ируаку ажәеинраала «Сара сымҩа». Ари амҩа шьхацамҩоуп, апоезиа иамҩоуп, ихьанҭоуп. Закәытә
етикатә гәышьҭыхроузеи апоет иажәақәа ирылубаауа, заҟа иҟәымшәышәузеи уи
амилаҭ цәа хаа иахоу:
Сымҩа маҷым, ихароуп,
Сгәы иҭақәоугьы крырҭахқәоуп,
Сыгәҭыхақәа рацәаӡоуп,
Саҟәыҵыргьы ԥхашьароуп.
Ҳрызхәыцып ажәақәа: «Саҟәыҵыргьы ԥхашьароуп», аҽаџьарагьы: «Сҳәа саҟәыҵыр
ԥхашьароуп», «Сыздыруагьы рацәаҩуп, сызрыхәамԥшуа саанхаӡоит». Ҳара иаадыруеит
абжьааԥны аԥсуа изын ажәа «ԥхашьароуп» иаанаго. Уи иҟаимҵаша изырҟаҵо иреиуоуп, доуҳатә мчы дууп, дҵоуп. Аха ари ажәа аԥсуа иетикатә еилкаарақәа ирхылҵыз апоезиа аус ианадкылаха, ҵакыла еиҳагьы иҵауылахеит. Апоет имҩа игәы шазҭоу ҩашьом:
Сааигәа-сигәа ацәашьқәа акуеит,
Саԥхьа сымҩа лашауеит,
Схи сыхшыҩи сныҟәырцоит,
Сымҩа схымҟьошәа сдырбоит.
«Сымҩа схымҟьошәа сдырбоит» – заҟа ираԥсышәаны иҳәозеи! Апоет имҩа агәрагара имоу амч аахырҽуама уҳәо иҟоуп ажәақәа, насгьы урҭ апоезиатә хшыҩҵак ус
ишиашоу, «ишкәамԥо» иҳамҵадыршәуам. Ахәҭаҷ «шәа» маҷк агәбжьажьара иацу
ацәалашәара ҵаӷақәа арҵысуазаргьы, аԥсуа иҽырхәыҷра, иҽӡырымгара рныԥшуеит,
ажәеинраала зегьы агәкажьра иаҿагылоу ацәаҳәақәа рыла инагӡоуп:
Сымҩа сықәыз, ԥхьа сцалап,
Сгәы меиҵажәкәа снеихалап.
Хыхь ишазгәаҭоу аиԥш, И. Коӷониа иреиӷьӡоу иажәеинраалақәа рҿы гәыцәс, зегьы
зхаҵәиаауа лырас иҟалеит апоет ихатә ԥсҭазаара, иара иҩнуҵҟатә дунеи, илирикатә
ажәа «сара», игәҭахәыцра. Ҳазлацәажәо ажәеинраала ари аныԥшит азеиԥш хшыҩҵакы
аарԥшра аҿы адагьы, иара ус асинтаксис-фонетикатә еиҿкаашьалагьы. Ажәеинраала
злашьақәгылоу 28 цәаҳәа рахьтә 25 еизеиԥшны ашьҭыбжь «с» (сара) ала иалагоит.
Ари машәыршәа иҟалазаргьы, апоет исубиективтә дунеи аазырԥшуа ажәеинраалаҿы
уаҩ илаԥш иҵашәартә иҟоуп. Ас еиԥш анафоратә шьҭыбжьеицааира, ганкахьала,
ажәеинраала абжьы еизаданатәуеит, аха даҽа ганкахьала уахәаԥшуазар, интуитивтәла
акәзаргьы, алирикатә «сара» гәыцәс аҟаҵара ишахҟьо ала аҽунардыруеит.
Аԥсҭазаара, агәышьҭыхра аиԥш иацуп агәкаҳарагьы, аразҟеиԥш – алахьынҵадарагьы. И. Коӷониа гәеилыххарала зааӡа еиликааит арҭқәа зегьы. Аҩада зыӡбахә ҳәоу
ажәеинраала агәышьҭыхра анубаалозар, уи азы ӷәӷәалаҵәҟьа контрастра ауеит
1925 ш. азы иҩу ажәеинраала «Уаха». Шықәсык аԥхьа – «Сааигәа-сигәа ацәашьқәа
акуеит, Саԥхьа сымҩа лашауеит», «Сымҩа маҷым, ихароуп», «Са сзыцәшәоузеи, хьаа
сымам» ҳәа ихы-игәы азҭаны изҳәоз апоет, уажә хәыцра шәкы деимырхха дыркуп,
имч змырхо агәхьаа деиҵарӷәӷәа дшамоу ҩашьом. Аԥсуа поезиаҿы имаҷуп абас еиԥш
игәыҭшьаагоу, агәахәрақәа рыӷӷа изныԥшуа алирикатә жәеинраала. Уи егьа лахьеиқәра
аныԥшуазаргьы, ҳәарада, асахьаркыратә мчы иалоу иабзоураны, аԥсуа лирикатә поезиа ахаҩаӡарахь ухьазырԥшуа ируакуп:
Сгәы сархәыцуеит, ӷас исымоуп,
Сымч сылх иама ицеит,
Сгәы сарччом, цқьа саргәырӷьом,
Сзеилаҳаша ак снарбом.
Са сзыниазеи? Ҭынчра сымам,
Гәырц ҭыԥк хьаас иҟасҵоит.
Ҩба сазҳәо ӷас дсымоуп,
Ила иҭамҳәакәа сызцом.
Стәаз, цқьа схәыцып, сеиҭахәыцып,
Сгәы сҭахәыцып, сыччарым.
Усгьы аамҭа такә насхызгап,
Хара сзымцаргьы егьаурым.
Заҟа мариашақә, аха ирҵауыланы иҳәоузеи апоет «Сгәы сархәыцуеит, ӷас исымоуп». Ауаҩы игәи иареи еиӷацәаны аҟалара – ари еиҳау, ари аҵкыс иҵару адраматә
ҭагылазаашьа арбану? Игәи иареи еиӷацәан Гамлет аҟазаареи аҟамзаареи аниӡбоз,
игәы иаӷан Лермонтов илирикатә фырхаҵа абас еиԥш игәы каҳаны данхәыцуаз:
Апоет игәҭыхақәа дырхьымӡар ҳәа ауп дзыцәшәо. Ибаҩхатәра иднаҵоз ишизынамыгӡоз ибо далагеит – ари ауп иара изын арыцҳарақәа иреиҳау арыцҳара:
Калам ҵарлеи нап ҟазалеи
Сгәы иҭоу бӷьыцк аҿы исзыҩуам,
Ажәа хаалеи ажәа ԥшӡалеи
Сгәы иҭоу қәлак иҿы исызҳәом.
Иаарласны И. Коӷониа имҟәыҵшәеит «ажәа хаалеи ажәа ԥшӡалеи» ицәажәоз икалам ҵар. Аха иахьагьы ишџьаҳшьац иџьаҳшьоит абысҟак иқәыԥшыз апоет абысҟак
ихәыцрақәа рыҵауылара, насгьы заҟа уи ианаалози иара иажәақәа реишьҭагылашьа,
емоциала иҭәу урҭ ртемп, ринтенсивтә еицааира:
Стәаз, цқьа схәыцып, сеиҭахәыцып,
Сгәы сҭахәыцып, сыччарым.
Дзызгәышьуаз аԥсуа ԥсабара, аԥсҭазаара рԥырҵра амотивқәа уԥылоит И. Коӷониа
иажәеинраалақәа рҿы ана-ара.
Оҳ, аҵых ԥшӡа,
Уарҳалла ихҟьоу,
Ҳаиԥырҵышт уаргьы саргьы
Мышкызны зынӡа!
Аха, ҳәарас иаҭахузеи, абас еиԥш илахьеиқәҵагоу аҭыԥқәа ракәым И. Коӷониа илирикаҿы хра зуа.
Ихадоу акы акәны, еилкаатәу маӡаны ҳҿаԥхьа ишьҭоу иара исахьаркыратә дунеи
ауп. Абри аганахь алагьы И. Коӷониа илирика инеиԥынкыланы еиԥшым. Иуҳәар ауеит,
апоет илирикаҿы хадара руеит ҩ-стильтә хырхарҭак: актәи – ауаҩытәыҩса иҩнуҵҟатә
дунеи ахь ирхоу, ихы даззырхәыцуа, амонологтә ҟазшьа змоу астиль, егьи – адәахьтәи
ацәырҵрақәа рсахьаркырала апоезиатә хшыҩҵак аазырԥшуа апластикатә стиль. Актәи
ахырхарҭахь иаднакылоит аҩада иззааҭгылоу И. Коӷониа иреиӷьӡоу иажәеинраалақәа
рыҩбагьы: «Сара сымҩеи» «Уахеи». Араҟа иҟам абжьырацәара, аицәажәара (диалог),
апоет дзацәажәо ихы заҵәык ауп, уигьы ибжьы мыргаӡакәа, игәы дҭахәыцны, бжьык
ауп арҭ аҩымҭақәа ирхоу – арҭ ҩнуҵҟатә монологқәоуп. Ажәеинраалақәа рҿы иубом
адәахьтәи сахьа заҵәыкгьы, зҵакы еиҭарсу метафоратә хаҿсахьак. Аҳәоуқәа зегьы
ирымоуп иреалтәу ажәахархәашьа – «Сымҩа маҷым, ихароуп», «Сааигәа-сигәа
ацәашьқәа акуеит», «Схи-сыхшыҩи сныҟәырцоит», «Стәаз, цқьа схәыцып, сеиҭахәыцып,
сгәы сҭахәыцып» – арҭ зегьы ишиашоу зҵакы еилкаатәу, иаабац ажәақәоуп. Аха урҭ
рпоезиатә усеицура ажәеинраала иҷыдоу амч арҭоит. Аригь И. Коӷониа имаӡақәа
ируакуп.
И. Коӷониа иара убасҵәҟьа дҟазан адәахьтәи асахьаркыра аҟынгьы. Уи илаԥш
иҵашәоз аԥсабара ацәырҵрақәа ҵҩа рымам. Иаҳараӡак апоети аԥсуа ԥсабареи
ринтимтә еизыҟазаашьақәа аазырԥшуа ажәеинраалақәа рҿы ана-ара иуԥылоит иџьашьахәу, иршанхагоу аԥсабара ацәырҵрақәа рсахьа ҭызхуа ашәыгақәа – аепитетқәа,
аметафорақәа, аҟаҵарбақәа – апоет исахьаркыратә мыругақәа. И. Коӷониа дзеилаҳауа
аԥсабара ацәырҵрақәа ртәы рҳәоит иажәеинраалақәа рыхьӡқәаҵәҟьа: «Аӡын ҵых»,
«Аӡын», «Илашьцан аҵых», «Аӡын мшы», «Ахәылбыҽха», «Аҵых ҵәца», «Ааԥынтә
хәлбыҽха».
Уажәраанӡа иззааҭгылаз иажәеинраалақәа рҿы И. Коӷониа игәалаҟара заҵәык
иҽадырхаланы дыҟамызт. Иара убасҵәҟьоуп аԥсабара иазку иажәеинраалақәа рҿгьы
шәы-хкыкны еилаԥсоу асахьақәа рҽеиҭныԥсахлара дшазҿлымҳау. Апоет илаԥш
аҵаррадагьы, уи аԥсабара асахьақәа ганрацәала идикылоит. И. Коӷониа ибзиаҵәҟьаны
идыруеит дызлацәажәо ацәырҵра адәахьтәи асахьа, аԥштәы, абжьы, аҟазшьа ҷыдарақәа. Иагьааирԥшуеит дара убарҭ уаҳа зда ԥсыхәа амам ажәақәа рыла:
Ахыбраҿ иууа
Иасуан аурҭ,
Аҵых ҵхы лашәын,
Аԥсҭҳәақәа шаҟьон.
Ус ишыҟаз ажәҩан
Еилгеит хәыҷӡак,
Ашьхарахь инеиуан
Аԥҭақәа ббаӡа!
Аеҵәақәа еикәаӷӷа,
Иаацәырҵит хара,
Ажәҩан кеикеиуа
Ихтит, илашеит.
«Аԥҭақәа ббаӡа» – адәахьтәи сахьаҭыхра мацарам, аԥҭақәа рыласреи рцашьеи
еиларҵәаны иаанарԥшуеит. «Аеҵәақәа еикәаӷӷа» – аеҵәақәа реизааигәарадагьы, еилаарцыруа рыԥхашьа ҳнарбоит.
Џьара-џьара апоет уамашәа иааџьоушьаратәы еилаирҵәоит ацәырҵра асахьагьы,
абжьгьы, уи иара игәаҿы иарҵысуа ацәалашәарагьы:
Ажәҩан еилыбзаауан,
Цәымзашәа илашаны,
Аеҵәақәа жжаӡа
Инҭалон хланҵы.
И. Коӷониа иажәеинраалақәа рҿы уажәы-уажәы рҽеиҭнырԥсахлоит аси амреи, аҵхи
амши, аҵх лашәи аҵх ҵәцеи, ахьҭеи аԥхарреи, алашьцареи алашареи. Абарҭ асахьақәа
рконтраст аҿы аҵыхәтәантәи аиааира амреи алашареи иртәуп. Ари Аԥсынтәыла аӡын
дук аҽахьазымҟьо мацара иахҟьом: ус иҟан апоет-агуманист идунеихәаԥшышьа – уи
алашара акәын ианакәзаалак дыззыгәышьуаз.
Ажәеинраала адәахьтәи апластикатә сахьаркыра иалацәажәо дарбанзаалак дзавсуам И. Коӷониа еицырдыруа иажәеинраала «Ашәарыцаҩ ашьха». Абраҟа Коӷониа
ихы ааирԥшит дпоетны мацара акәымкәа, дсахьаҭыхыҩ ҟазангьы. Ажәеинраала
уанаԥхьо, сахьаҭыхымҭак уанахәаԥшуа иузааиуа ажәақәа роуп иуҿыҵашәо. Иҭбаауп,
шәыга рацәала еилоуп апоет иполитра. Уи напҟазарала иҭихуеит Аԥсынтәи ашьхақәа
рпанорама, иара убас ашьхацамҩа иаҿоу ашәарыцаҩ исахьа, иҽеибыҭашьа,
ашьхақәа уажәы-уажәы зҽеиҭазкуа рыԥшшәахәы, амшеиҭасра аконтрастқәа. Абар
сахьак:
Сахьынаԥушаз нырцә аҳаҩа
Ихьӡыркызшәа исҿаԥхон.
Кәыдры агәгәаҳәа, еибах-еибафо,
Ашьха сыԥса иаҿыҩрны,
Еихьымӡа-еиԥымӡо, игәамҵхамҵуа,
Ахаҳәқәа еиҿажьуа ԥхьаҟа ицон.
Ишԥассиру Кәыдры алеишәа аазырԥшуа ажәақәа! Иџьашьахәуп иара убас аллитерациагьы: «Еихьымӡа-еиԥымӡо, игәамҵхамҵуа», уи иашьашәалоуп ажәақәа
ринтенсивтә темпгьы.
Аамҭала иганы уахәаԥшуазар, И. Коӷониа иажәеинраала акомпозициа х-хәҭакны
иушар ҟалоит. Раԥхьатәи ахәҭаҿы амш бзиоуп, уи иақәнаго ашәыгақәагьы еилыххоуп:
Сахьынаԥшуаз, нырцә аҳаҩа
Ихьӡыркызшәа исҿаԥхон.
Анаҩсан, ашьха ишаҵасу аиԥш, иаалырҟьаны мышцәгьа бааԥсхеит:
Сынхалаанӡа мышцәгьа бааԥсхеит,
Амра иԥхозгьы сымбаӡеит.
Адыд-мацәыс ахра иаҿасуан,
Ҽынлан, хәлазшәа илашьцан...
Акырцх аҟәҟәаҳәа, ахаҳә леиуазшәа,
Аҟәараш еиԥш аҽашеит.
Аха аҵыхәтәаны ҩаԥхьа амш каххаа еилгеит, ашәарыцаҩгьы идырҩатә бзиахеит:
Дук мырҵыкәа ацәқәырԥара
Инасхыҵын иҩаскьеит,
Сара сҿаԥхьа аҿаԥара
Хаҳәи мақьеи зегь лашеит.
Апоет асахьаҭыхыҩҵәҟьа дызлаеиԥшым уиоуп, ибла иабо адагьы, илымҳа иаҳауагьы
ааирԥшуеит, еилаирҵәоит асахьеи амузыкеи, ашәыгеи абжьи. Абар апоет иблеиԥш
илымҳагьы заҟа иҵару агәра ҳзырго ажәақәа, абжьы зхоу асахьақәа: «Кәыдры
агәгәаҳәа, еибах-еибафо, игәамҵхамҵуа, ахаҳәқәа еиҿажьуа ԥхьаҟа ицон», «акырцх,
аҟәҟәаҳәа, ахаҳә леиуазшәа», «аԥшацәгьа усҟан иҵәаа-ҵәаауа». Апоет ихы иаирхәоит
дзыхцәажәо аобиект инагӡаны асахьа ҭызхша ажәа шәыгақәа, аепитетқәа. Урҭ абри
ажәеинраала аҟнеиԥш иахьырацәоу, насгьы рҽеинрааланы аус ахьыруа даҽакы аӡбахә
аҳәара уадаҩуп: «Смачхәал цымцым», «Слабашьа ду, цаҟьа иазԥымҽуаз», «Амҩа наа»,
«Аԥшацәгьа», «Слабашьа ҵар», «Ахылҩа еиқәа» уб. иҵ. Иахьрыхәҭоу игылоуп ахҭыс
аҿиашьа ҳзырбо ажәақәагьы: «Слабашьа сыҵарс, амҩа наа сҩаӡӷагылт», «Ашьха сыԥса
иаҿыҩрны», «Сыҽҵыркәакәа сахьаҿаз», «Слабашьа ӷра сшәақь нықәрс». Абарҭқәа зегь
еилаҵәаны ишьҭырхуеит ажәеинраала адәахьтәи апластикатә сахьаркыра, аԥхьаҩ
лабҿаба ибоит, аргама иаҳауеит апоет дзыхцәажәо ахҭысқәа, урҭ ҳгәаҿы инеиуеит
бжьырацәала, шәыга рацәала.
И. Коӷониа иажәеинраала анатурализмра, апрозаизмра ирҟәыблаауп, аетнографиатә детальқәа рацәаны ишалоугьы, уи ахаҵара зыциз, ашәақьымца иацҭҟьо
ашьхауаҩ игәымшәара, иԥсадгьыл азы имоу игәадура сахьала мацара иаанарԥшуеит.
Иаахтыҵәҟьаны иҳәамзаргьы, ажәеинраала иқәнаргылоит амилаҭтә ҳәаақәа ирхыҳәҳәо, ауаатәыҩса ирзеиԥшу ахшыҩҵак: ауаҩи аԥсабареи реизыҟазаашьа. Ауаҩы
аԥсабара аҿаԥхьа иигаз аиааира агәадура инаҭоит, иуаҩра иазнарҳауеит:
Сыла аҵыхәа самеижьаратә
Шәарах хәынгак снахьыԥшит.
Слабашьа ӷра сшәақь нықәрс
Сгәабжьынацәа сырҵысит.
Ахылҩа еиқәа ҵысаанӡа
Сыла сшамжьаз еилсыргеит!
И. Коӷониа илирика ианыԥшуеит иара убас ҭоурыхтәла ахәыцра. Уи апоезиа
иашаҵәҟьа аҟазшьа хадақәа ируакуп. Иажәеинраалақәа рҿы Коӷониа иҳаилиркаауеит
аԥсуа жәлар ареволиуциа ҟалаанӡатәи рџьамыӷәамҩа, асоциалтә еиҟарамра ауӷә
хьанҭа иаҵагылаз анхаҩыжәлар рыԥсҭазаара. Апоет деигәырӷьоит ихаантәи, амҩа ҿыц
иану Аԥсынтәыла, уи дазгәдуны ҿааиҭуеит:
Сыԥсадгьыл лашара,
Уеиҵамхан уажәшьҭа,
Сыԥсадгьыл, сыԥсадгьыл,
Уеиҵамхан уажәшьҭа!
Абри агәышьҭыхратә цәанырра, аамҭа ҿыц аидеиа, уи иацу агәаҳәара аныԥшуеит
зеиӷьыҟам ажәеинраала «Тәрада анхара».
Излаабо ала, И. Коӷониа илирикатә ҭынха хыԥхьаӡарала ирацәамзаргьы, ҵакыла
иҭбаауп, иааннакылоит аԥсуа поезиа аҭоурых аҿгьы иреиӷьӡоу аҭыԥқәа руакы. Уи
иаҵанакуеит еиуеиԥшым аамҭақәа реиқәҿыҭра, ажәытә-аҿатә, иагәылсуеит аԥхьарца
арахәыц еиԥш зцәалашәарақәа рххоу алирикатә фырхаҵа ихаҿсахьа.
И. Коӷониа илирика зегьы – ипоемақәа реиԥш – амилаҭтә цәа хаа ахьыкәкәоит,
иҭәуп милаҭтә гәадурала. Иахьагьы игәышьҭыхганы иҳаҳауеит иажәақәа:
Са саԥсыуоуп, са сгәы еицакуам,
Сазгәдууп Аԥсынра!
Аҭоурыхҭҵаара аб Ҳеродоҭ ишәҟәы «Аҭоурых» алагамҭаҿыҵәҟьа абас иҩуеит:
«Ҳеродоҭ Галикарнасстәи еиҭеиҳәоит абарҭ ахҭысқәа, аамҭа наскьацыԥхьаӡа ауаатәыҩса рыҩныҵҟа ибжьамӡырц, насгьы еллинааи аварварқәеи ирылдыршахьоу рус
џьашьатә дуқәа хьӡыда-ԥшада инымхарц азы…»
Ҳеродоҭ ишьҭахь, акыр шәышықәсақәа рнаҩс, А.С. Пушкин данқәыԥшызтәи ипоема
«Руслани Лиудмилеи», маҷк даахәмаршәа акәзаргьы, далагоит абас:
1910 ш. азы Д. Гулиа ипоема «Ешсоу итапанча» далагоит абарҭ ажәақәа рыла:
Хараӡа иҳаҩсхьоу рахьтә иҟан аамҭакы,
Изҩуеит убарҭ рахьтә зқьы рҟнытә акы,
Иахаану иргәалашәап убри еиԥшқәа шәкы,
Убри азоуп саргьы изанысҵауа ашәҟәы.
Ирҵаҩ ду диҿыԥшны, И. Коӷониа апоема «Мшәагә-кьаҿи Папба Рашьыҭи» хациркуеит:
Ажәытә уаа ражәабжьқәа
Ианысҵоит ашәҟәы,
Изаҳауа иргәалашәап ҳәа
Абри еиԥшқәа шәкы.
Саҟәыҵыр, исымҩыр,
Ибжьаӡӡоит иара,
Иахаану маҷхар,
Ирхашҭӡоит жәлара.
Арҭ ажәақәа ирзааигәоуп апоема «Маршьанаа шықәибахуаз» аепиграфгьы:
Ажәытәра митәык иазымгаз ажәабжьк
Иахааныз рҟынтә исаҳаит сара.
Исымҩыр, исымҳәар, инхаӡоит зынӡак,
Иахаану маҷхар, ирхашҭуеит жәлара.
Аҭоурыхҭҵааҩи апоетцәеи рхықәкы еиԥшым, аха урҭ еидызкыло ажәабжь амырӡра
ауп. И. Коӷониа Ҳеродоҭ диздырӡомызт, иидыруаз Д. Гәлиа иакәын. Аха адунеитәи
алитератураҿы иҟоуп аҿаԥыцтә ҳәамҭақәеи аҩыратә литературеи еимаздо аххьа
рахәыц – атрадициа ду. Абри адунеизегьтәи алитературатә еимхәыц аҽаханаԥсеит
Д. Гәлиеи И. Коӷониеи ирырҿиамҭоу алитературагьы.
И. Коӷониа дышқәыԥшӡазгьы, гәыла-ԥсыла еилырганы идыруан нап злеикыз аус
акырӡа зҵазкуа апоезиатә жанрқәа ишреиуоу, ҽакы ишаларҩашьатәым, иҟалахьоу
ажәабжьқәа ишыркьарзу. Апоема «Мшәагә-кьаҿи Папба Рашьыҭи» апоет ихиркәшоит
уаҩ дзызҿлымҳаны дзызхәыцша ажәақәа рыла:
Ари лакәым,
Баша жәабжьым,
Аамҭа гагам,
Ԥхыӡ еиҭаҳәам.
Ари иашаны иҟалахьеит,
Иахаану зегьы ԥсхьеит.
Иансаҳагьы иназҩит,
Иаазыркьаҿны сагьаҟәыҵт…
И. Коӷониеи аԥсуа фольклори реизыҟазаашьа ҳазырхәыцуа, Д. Гәлиа иҩуан: «Иани
иаби, иҭаацәара – зчеиџьыка бзиаз ракәын аҟнытә, рыҩнаҭа мыцхә асасцәа рҭаалон».
Убарҭ ажәытә ажәабжьқәа ахшыҩ бзиа зҵаз, уаҩ игәы иахәашаз рҳәон, ахаҵаӷәӷәареи
атәыла абзиабареи ирызкны. Урҭ ицәымӡырц Иуа заанаҵы прозала ашәҟәы ианиҵон.
Ԥыҭрак ашьҭахь даара ирԥшӡаны, еиқәыршәаны, изаҳауаз аргәырӷьаратәы, иаԥхьоз
ргәы иахәаратәы ажәеинраалала иҩуан. И. Коӷониа наҟ-наҟ иҩагылашаз аԥсуа
шәҟәҩҩцәа, апоетцәа ирзалихит амҩа ду афольклор ахархәара аус аҟны. Уи ажәабжь
бзиақәа ииҩқәаз захьтә иаҳаз данырзаԥхьалак, «ҳара аҭаҳмадацәа абас ирԥшӡаны
иаҳзымҳәаӡеит, уара аҷкәын, заҟа иурԥшӡазеи!» ҳәа иџьаршьон».
Ажәа «арԥшӡара» араҟа адәахьтәи архиагақәа ҳәа акәым ишеилкаатәу. Уи И. Коӷониа ипоетика аилкаароуп изызку – филологиатә гәҭакысгьы иҳауша иара убри
ауп. Шьоукы-шьоукы, И. Коӷониа ипоемақәа ретнографиа-фольклортә хыҵхырҭақәа
рҿы мацара рҽааныркылоит. Иуа мазеик даниазшәагьы ианихцәажәогьы убап…
Ҳәарас иаҭахузеи, Иуа Коӷониа ипоемақәа аҭоурых-фырхаҵаратә ашәақәа акырӡа
ирзааигәоуп, изхылҵыз дара роуп. Иара ихы иаирхәоит асахьаркыратә ԥҵамҭа ахәҭа
хадақәа ируаку – асиужет. Уи ҵыргәаган иара изы. Акырӡа ажәлар рпоезиатә хәыцшьа
дазгәакьоуп И. Коӷониа ифырхацәа рҟазшьақәа, рпсихологиа, рҭеиҭԥш раарԥшраҿы.
Аха уи џьарамзар џьаргьы ажәлар рпоезиа аӡыршьҭра иҭаршәны мацара дцаӡом.
Ажәлар рзеиԥш дунеихәаԥшышьа, рзеиԥш сахьаркыра роуп иара дзықәныҟәоу, аха
конкретла адетальқәа рыҟаҵараҿы, урҭ рыла аҩымҭа ду аибыҭараҿы имҟәыҵакуп ихатә
мыругақәа. Иааидкылан, апоет ипоезиатә фантазиа иханарҭәаауеит хархәара ззиуаз
аҳәамҭақәа. Абри анаҩсоуп «иара дыҟамкәа иқыҭа еимырҵәеит» ҳәа асиужетҵәҟьа
аналаго, насгьы уи ахәҭа хадақәа: ақәылара – ақәылацәа рыхьӡара, рҭархара, афырхаҵа
иҭахара – акакала рыхьӡара рҿанынархо.
Коӷониа ипоемақәа зегьы («Хмыҷ шәарыцаҩ ныҟәаҩы» ада) рылагамҭақәа
рҿы иааркьаҿ-ааркьаҿны дрылацәажәеит ифырхацәа рҭеиҭԥш, рҟазшьа ҷыдақәа,
рынхашьа-нҵышьа, милаҭс изеиуоу. Арҭ аҟазшьарбақәа ажәала, ҳәоуртәашьала
еизааигәаӡаны еиқәҿырҭуеит:
Шаԥсыӷ инхоз Зосҳан Ачба
Дуаҩ дуун иаамҭала,
Иара итәылаҿ инхоз ажәлар
Аҳыс дрыман имацара.
Кыр имазкуаз наҟ дықәицон,
Дышихәаԥшуаз ихә иҭнихуан.
Иара иқыҭан дуаҩыцәгьан,
Дызҭахымыз ихы хисон.
Иԥшреи исахьеи уахьихәаԥшуаз
Дагьаҩцамызт Зосҳан Ачба.
Ҭеиҭԥшлагьы дуаҩасан,
Даара акыргьы дцыркьуан.
Акыр еизааигәоуп егьырҭ апоемақәак ралагашьагьы:
Аԥсны иааӡаз Абаҭаа
Дхаҵа ӷьеҩын иаамҭала…
(«Абаҭаа Беслан»)
Аԥсны иааӡаз Данаҟеи
Џьгьарда ақыҭан дынхауан…
(«Ашәы Данаҟеии аҟарач Бакәыкәи»)
Аҳәса рҭеиҭԥш аарԥшышьагьы акырӡа еиԥшуп. Абар Ҳаниф ԥшӡа:
Цәашьыда иԥхоз, цәымзашәа илашоз,
Зыхцәы зхы аҟынтәи зшьап аҟынӡа инаӡоз,
Зоура, зыҭбаара мыцхәы инаӡаз,
Зылагәы ҭбааз, мыцхә игәкыз.
Абар Маршьанаа ззықәибахуаз Енџьы-Ҳаным (еллинаа рфырԥҳәызба Елена ԥшӡа
троиааи ахеиааи реибашьра шлыхҟьаз еиԥш):
Лыхцәы лхаҟынтәи лшьапаҟынӡа инаӡон,
Лоура, лыҭбаара – мыцхәы днаӡан,
Данцәажәоз, даныччоз зынӡа илашон,
Лынеи-ааишьеи лыртәашьеи цәгьаӡа дыԥшӡан.
Ажәлар рпоезиеи уи иазааигәоу И. Коӷониа ипоемақәеи ирыздырам аиндивидуалтә
хаҿсахьаркра: абзиақәа зегь еиԥшуп, ацәгьақәагьы – иара убас. Апатреҭ – астатикатә
ҟазшьа амоуп. Ари убас шакәугьы, И. Коӷониа ибызшәа ажәлар ртәы аасҭа ишыҳараку
ҩашьом. Уи иҟазара ду иабзоураны аԥсуа поезиа иаланагалеит еицакра зқәым
афырхацәа рхаҿсахьақәа. Урҭ зегьы ирылҷҷаауеит Абаҭаа Беслан ихаҿсахьа
аазырԥшуа ацәаҳәақәа. Апоет иажәақәа ирыҵоу агәадуреи агәбылреи, рыцқьареи реилыххареи, идырҵысуа аритмикатә мчхареи ԥсра-ӡра зқәым апоезиа аҳаракырахь
ухьадырԥшуеит:
Аԥсны иааӡаз Абаҭаа
Дхаҵа ӷьеҩын иаамҭала,
Чаԥашьалеи ԥшра-сахьалеи
Дкаҷҷа-каҷҷон мра ҳасабла.
Дҽыбӷа ҟазан, дҽыуаҩ хаҵан,
Лаҳәаԥштәыла иҽы дақәтәан,
Икәадыр ԥшӡа мыцхә еибыҭан,
Иҽы иаԥштәын, иара иазшан.
Иаҳәеи иҟамеи, итапанчеи,
Икәамжәи, икабеи, ихҭарԥа рқьақьеи –
Абарҭ рыла ма дҩашьозма
Аԥсуа хаҵа Абаҭаа!
И. Коӷониа џьара-џьара дықәныҟәоит, ақәылара-қәыҵрақәа ирызку ашәақәа рзеиԥш
схема. Иаҳараӡак ари аабоит апоемақәа «Абаҭаа Беслан», «Зосҳан Ачбеи Жанаа Беслан иԥацәеи» рсиужет аҩбатәи ахәҭаҿы. Аҩ-поемак рҟынгьы аимҵәаҩцәа хәдаҟа
дырԥыланы, драбашьны иахьзырхәуа Беслан иашьеиҵбы ахьча Баҭаҟәа иоуп. Баҭаҟәа
ицәырҵшьа, иеибашьышьа – афырхаҵаратә ашәақәа акырӡа иааугәаладыршәоит.
Бжьы-шьхак ирхысхьоу аимҵәаҩцәа мышкы ала дрыхьӡоит, еиқәныхла инеиуа уаа
шәҩык ар ибжьы ҿацаӡа ирықәырганы, ихала заҵәык иааникылауеит, иареи дареи
рыбжьара иҟалоит «аибашьра захьӡу». Мыц зымҳәо ишәақь ала ар рԥыза длаишьҭуеит,
иаргьы ахы иқәшәоит, аха игәы ҭрысуам, ишьа иуаанӡа деибашьуеит.
Ақәыларақәа ирызку ашәақәа рзеиԥш схема ккаӡа иубоит иара убас апоемақәа
«Ашәы Данаҟеии аҟарач Бакәыкәи», «Мшәагә-кьаҿи Папба Рашьыҭи» рҟынгьы. Коӷониа
ифырхаҵа Баҭаҟәа ихаҿсахьа агиперболатә ҟазшьа амоуп: ԥыҭҩык еицыҟарҵаз аус
аӡәызаҵәык ихьӡынҩылоуп. Агиперболизациа афырхаҵа ихаҿсахьа асимволтә ҵакы
анаҭоит.
Аҭоурых-епикатә рҿиамҭа асахьаркыратә ҷыдарақәа И. Коӷониа ихы иаирхәон
шәҟәы-быӷьшәык ианыхны, иҭҵааны акәымкәа, ԥсабарала, интуициала: дхәыҷаахыс
дызлагылаз, иибоз-иаҳауаз, дызлааӡаз, «бааӡатәыс», «ҟырҟыхәхәгас» иқьышә иқәкыз
уи акәӡан.
Аепикатә поезиа аҷыдарақәа зегьы ҳазрыламцәажәаргьы, ихадаӡақәоу ируакны
аӡбахә ҳәатәуп – аепикатә параллелтә мотивировка (хацыркра) ҳәа изышьҭоу.
Ажәытәӡатәи аепикатә поемақәа, аҳәамҭақәа рфырхаҵа («Илиада», «Нарҭаа» уб.
иҵ.) ирыцуп, ма дара ирхыкны игылоуп, «ирхылаԥшуеит» рхаҭара иатәым, рыҩнуҵҟатәи
рдунеи еиуам даҽа мчык. Уи дара рыԥсҭазаараҿы, хьыӡрацара рныҟәараҿы ауадаҩра
ианақәшәо ирыцхраауеит, ирзеилымкаауа деилнаркаауеит, рыԥсы ҿнахуеит, ма зынӡа
иҭанархоит. Афырхацәа рхаҭа ирыӡбауа иаҷыдангьы, дара рзы ихәыцуа, ируша-ирҳәаша иақәнаршәоит абри ихаҭаратәым, ирхыҳәҳәаны игылоу амч ҷыда. Гомер ипоемақәа
рҿы абри амч ду ианагӡаҩцәаны иааԥшуеит анцәақәа, урҭ афырхацәа рлахьынҵа
мҩақәырҵоит. Амшынқәа рынцәахәы Посеидон дгәааны Одиссеи иӷба афырҭын бааԥс
ажәиҵоит, абыржәымзар-абыржәы ҳҭахоит шиҳәо, анцәа ԥҳәыс Левкотеиа лдоуҳа
иабзоураны деиқәхоит. Аҟәыӷара анцәаԥҳәыс Афина ианакәзаалак Ахилл иҟаиҵауа-ииуа рҿы диабжьон, амҩа иаша дықәлҵон, дихылаԥушан. Абас дымҩақәҵаҩуп Нарҭаа
репос аҟынгьы анцәаԥҳәысра аҟынӡа зсахьа наӡо Саҭанеи Гәашьа. Уи Сасрыҟәа изы
дыԥсҿыхгоуп. Иара убас Сасрыҟәа ихала изымыӡбуа азҵаарақәа рҭакҟаҵаҩ лакәны
дааԥшуеит вариантқәак рҟны иара иԥҳәыс – аергьаа рҭыԥҳа, Нарҭаа рҭаца.
Коӷониа ипоемақәа рҿы ихаҭаратәым амч иахаҭарнакцәаны иааԥшуеит аԥсабара
ацәырҵрақәа, иаҳҳәап, аԥшатлакә, ма аԥхыӡ шана. Аԥсабара амчқәагьы ауаа рыхдырраҿы нцәахәра руан.
Зегьы ирдыруеит абзиабара аҟара исубиективтәу ацәалашәара шыҟам, аха И.
Коӷониа епикатә поетк иаҳасабала дахәаԥшуеит уи аира, иааирԥшуеит ифырхацәа
рхаҭара (рсубиектра) иаҟәганы игылоу даҽа мчык абзоурала ицәырҵызшәа. Ҩнуҵҟала
абзиабара аира акәым ара иҟоу (усҟан уи лирикахон). Абаҭаа Беслани Ҳаниф-ԥшӡеи
ӡбахәла еигәныҩхьан акәымзар, блала еибамбацызт. Абзиабара иаҭахуп аибабара,
аибадырра. Аха аепикатә рҿиамҭа уи «хьаас» иамаӡам. «Аԥсны иааӡаз Абаҭааи» Нхыҵ
Ахан-иԥацәа рҭыԥҳа Ҳаниф ԥшӡеи ԥхыӡла еибабаны игәаԥхеибашьеит, убасҟакгьы
рыԥсы еилаҵәеит, кавказтәи ахрақәагьы усс имкыкәа, еибамгар ада ԥсыхәа рымамкәа
иҟанаҵеит. Аромантикатә бзиабара ду аиразы иазхеит аԥхыӡ шана. Аурыс ҳәынҭқар
иԥа изҳәаны итәаз Ҳаниф сыԥсы сшьоит ҳәа дахьнықәиаз:
Абаҭаа Беслангьы ԥхыӡла дылбеит.
Хәыԥшӡак аҿы дышиацәажәоз лара,
Ажәа ԥшӡала длыхәаччо ацк шиҳәоз иара,
Аԥша ҟәанда хааӡа ишрысуаз дара,
Ашәаԥыџьаԥ мацара шырзыӡырҩуаз убра.
Дук мырҵыкәа дааԥшит,
Лыԥхыӡ хьаас иҟалҵеит,
Беслан ԥхыӡла дылгәаԥхеит,
Лыԥсы еиԥшгьы длыԥхьаӡеит.
Ишаабо, арҭ рыԥхыӡқәа еиқәшәеит:
Ҳаниф лыԥхыӡ анылба ауха
Беслан иаргьы ԥхыӡ дибеит,
Дышлацәажәоз ԥшӡа лара,
Дигәаԥхартә дибаӡеит.
Абриаҟара асахьаркыратә мчы ӷәӷәамзаргьы, аԥхыӡ шана афырхаҵа ицхраауа мчык
аҳасабала аҭыԥ амоуп апоема «Мшәагә-кьаҿи Папба Рашьыҭи» аҟынгьы. Аԥхыӡ шана
абзоуралоуп еимырҵәаз Мшәагә дзыниаз ацәгьара атәы шеиликаауа:
Аҵхыбжьон дахьыцәаз,
Дыҭрысны дааԥшит,
Иҩни игәареи шьоукы ақәлазшәа
Дахьыцәаз ибеит.
Уеимҵәа ицеит ҳәа, аӡә ҿиҭызшәа
Иаақәҩит игәы.
Данааԥш, идырт аусқәа
Иҟалаз зеиԥшраз.
Акаҵәара ахәанаӡараҿ
Дахьыцәаз иара,
Шанаҵас иоуит адырра,
Иҩныҟа ишыцәгьараз.
Ашәа даԥсахарц азы афырхаҵа хьыӡла-ԥшала дҭахароуп. Знык ашәа анихырҳәаа
нахыс, иалагоит афырхаҵа аҩбатәи иԥсҭазаара – апоезиаҿтәи иԥсҭазаара, «ес ииуа
ирыциуа, ес иԥсуа ирыцыԥсуа» ҳәа зыхьӡ камшәо иакәхоит. Абри агениалтә формулаҿы
инҭкааҵәҟьаны иааԥшуеит афырхаҵара аҵакы. Аҭоурыхтә ашәақәа рҿы афырхаҵа
иԥсра аарԥшышьа И. Коӷониа жәпаџьара дацәхьаҵуеит. Апоема «Абаҭаа Беслан» аҿы
ахьча Баҭаҟәа иаӷацәа дыриааиуеит, аха ихаҭа дҭахаӡом. «Зосҳан Ачбеи Жанаа Беслан иԥацәеи» захьӡу апоемаҿы уи аиааирагь нагӡаҵәҟьаны изгаӡом, иаӷацәа зегь
изҭархаӡом:
Ацәгьоуцәа инеиуаз
Ԥыҭҩыкгьы ҭаирхеит,
Хҩы-уаак рыцриҟьеит
Иргоз иҿаҳәаны.
Ҩыџьа иаанхаз раҳәшьцәеи дареи
Рыма ицаӡеит.
Амҩа рзызкыз Баҭаҟәагьы
Дшеибгаз дрыцәцаӡеит.
Аиҳәшьцәа Жанааԥҳацәа ахьча Баҭаҟәа ашәа изыркуеит:
Ҟашҭаҭла қәҵан
Зхабар ҳамбоз,
Аибашьраан зхы ҳақәызҵаз
Ахьча Баҭаҟәа.
Ахы иршәуаз хы еиԥшым,
Ахәшә иҭеиԥсоз
Хәшәы еиԥшым,
Ишәақь еиқәаҵәа шәақь еиԥшым,
Ибжьы – хаҵабжьы еиԥшым.
Ахҭыс аҟныҵәҟьа Баҭаҟәа дҭамхаӡеит («дшеибгаз дрыцәцаӡеит»), аха ашәаҿы иара
дҭахазшәа ихцәажәоит: ус аҭахуп аепикатә традициа. Асеиԥш аиҿагылара егьырҭ иаабац аҭоурыхтә ашәақәа ирыздырӡом.
Иҳараку аепикатә ҟазшьарбареи уи ианымаало – «илаҟәу», «ипрозатәу» аԥсреи
реиҿагылара аабоит Абаҭаа Беслан ихаҿсахьаҿгьы. Хаҵа еибагак ишиаҭәо деибыҭоуп
Абаҭаа: иҽы ҭоуӷан, иабџьар, имаҭәа-иҩыҭәа. Ҵабыргуп, Абаҭаа изгьы И. Коӷониа
иҳәоит: «Аԥсаатә мҩас абла ҭиҟьон, Аԥслаҳә мҩас абӷа ԥиҵәон» ҳәа, аха Ахан-иԥацәа
рҿы даннеиуа акәзааит, иабхәеи иареи анеиԥыло акәзааит, уимоу, уаашәҩык иаӷацәа
еиқәных, дыршьразы ианиқәлаз аухаҵәҟьагьы – џьарамзар џьаргьы Беслан иабџьар
дахо даабаӡом, уи дныҟәоит ламысла, ҳаҭырла.
Зықәра зфахьаз Абаҭаа Беслан жәытә ҵасла дхәыцуеит.
Иаамҭа бзиа игахьан
Абаҭаа Беслан.
Хьӡык ҟаҵашәа ԥҳәыс дигарцы
Иашала иҭахын.
Абри аҟара иқәра анифа,
Аԥсуа иҩашьамыз Беслан,
Хьыӡла дымҩасрацы
Даара бзиа ибон.
«Хьӡык ҟаҵашәа», «хьӡыла амҩасра» ҳабацәа рлексикон аҿы иаанагоз афырхаҵаратә мҵарсра акәын. Аламала уаҩ изымгәаӷьуаз игәаӷьит Абаҭаа Беслан: уаашәҩык
ар дрылкәыцәаа, ахьшьыцбеиԥш дымҵарсны дигоит иԥсы зыҿҳәарахаз Ҳаниф-ԥшӡа.
Ларгьы ухы зыхҭнумҵоз лакәмызт! Абар уи хашҭра зқәым апоема аҭыԥ ссиргьы:
Аханиԥацәа рҭыԥҳа
Дамеигӡеит лхы.
Дагьыԥеит лара,
Беслан дигаразы.
Абаҭаа Беслан
Даалымҵаст лара,
Аҽеиқәацқьа ибжьы ақәирган,
Дима ашҭа дынҭҟьеит.
Арха еиужь ду днықәлеит,
Ԥслаҳә ҳасабла дцон,
Афелдышь ԥҵәаха, абырфын цаха
Диҩыҵракны дигон.
«Абаҭаа Беслан» аҿы афырхаҵа хада, Беслан, дҭахоит дызлақәшәаз ала ихәҭаз зегьы ҟаҵаны. Насгьы, уи ихьӡ дыԥсаанӡагьы, данԥсы ашьҭахьгьы «Абаҭаа Беслан ахаҵа»
ҳәа аепитет шацыц иацуп.
И. Коӷониа ирҿиамҭа ҭҵаалатәуп уи аҿаԥыцтә поезиа дазааигәазтәуа мацара ала
акәымкәа, ҷыдала иалкааны игәаҭалатәуп иара индивидуалтә поетны дҟазҵо аганқәа
зегьы. Иаҭахым аетнографиа-фольклортә моментқәа азгәаҭаны, мҩабжара аангылара.
И. Коӷониа дызлапоету ифольклоризм ала акәым, уи дпоетуп аҿаԥыцтә ҳәамҭа дахьаиааиуа, дахьахыҳәҳәо.
И. Коӷониа ипоемаҿы аҿыц ахьыԥшаатәу иара Беслан иԥсҭазаара зегьы иаҵубаауа, еицакра зқәым аетикатә ҳаракыра, ауаҩра ду реилкаара аҿоуп. Нас изыхҟьозеи
И. Коӷониа ипоемаҿы алагамҭаҿтәи аепикатә ҳаракыреи (Беслан исахьа) уи традициала
ианымаалошәа иҟоу «илаҟәу», «апрозатә» ԥсышьа, Беслан «хьӡыда-ԥшада» иҭахара?
Апоема алагамҭаҿы И. Коӷониа макьана датәуп атрадициатә сахьаркыра: уи енагь
иҳаракызароуп. Аха аҩымҭа аизҳараан, ишны еиқәтәаанӡа, апоет интуициала
акәзаргьы, аԥыжәара аиҭеит ареалисттә еилкаашьа, иагьидырит ауаҩытәыҩса
иԥсҭазаараҿы имч змырхаша адраматә ҭагылазаашьа шыҟоу. Абри иабзоураны, апоет
мап ацәикит аепикатә шаблон: ианакәзаалак аиааира зго, уаашәҩык зхала иҭазырхо,
игиперболатәу хаҿсахьам Абаҭаа Беслан, уи – иаабац уаҩҵас иҭахо, иреалтәу аӡә
иоуп. Абаҭаа Беслан ихаҿсахьаҿы атрадициа-епикатә ган аасҭа аԥыжәара агоит
аԥсихологиатә, аетикатә, ауаҩратә ҵакы. Ауаҩы иҟазшьа ааԥшуеит ӡбышьа змам
адраматә ҭагылазаашьаҿы. Иҟалап, абри ауаҩра-етикатә зҵаара акәзаргьы апоемаҿы
ихадаӡоу. Аԥсуа литератураҿы ҳара иҳамам Беслан ихаҿсахьаҟнеиԥш аԥсуа иламыси,
иуаҩреи, ихаҵареи, иаамсҭашәареи абысҟак еицнеиуа, ихеибарҭәаауа, иҳаракны
иахьааԥшуа даҽа ҩымҭак. Абаҭаа Беслан хаҵара игым. Абар уи Ахан-иԥацәа рчараҿы
иҽыжәлашьа, иҽырхәмаршьа:
«Чоу» ҳәа даахәмарит,
Ҽцәа шәҩык еилирхааит,
Хынтә еиқәырццак даанеиҩеин,
Рхы иамыхәо зегь ҟаиҵеит.
Закәытә гәаӷьроузеи, закәытә хаҵароузеи, закәытә милаҭтә гәадуроузеи ирыҵоу
Ҳаниф ԥшӡа лахь зҿынаирхаз иажәақәа:
Са соуп Абаҭаа,
Хратәыла иаԥоу,
Бысцәымшәан сара,
Бацәымшәан аԥсра!
Згәы ҭрысуа ахызаҵә иҽаҵеикӡом. Иабхәеи иареи реиԥылараан, хашҭра зқәым
ҩыџьа кавказтәи арицарцәа рдиуал аан –
Абаҭаа Беслангьы
Инаиргеит ибжьы:
«Раԥхьа ахысра уалс иудуп,
Ухы мҩашьартә ухыс,
Нас изулак сара соуп
Издыло ацкыс».
Абаҭаа иаша дгылт,
Иабхәа дшааиуаз дагьхыст,
Ихы мыжда кәараҵеит,
Имаҳә иҿы амц аҳәеит.
Абаҭаа Беслан ихаҵара иацназго ауаҩреи анамыси илоуп. Уи еицакра зқәым аԥсуа
рицар ду иоуп. Беслан иҟаиҵо зегь Аԥсуара ацәа хаа ахоуп. Цҳаражәҳәара изылурц
дзыҳәо аԥҳәысеиба дыцәанаҵы, иара лара ҳаҭыр ду лықәҵаны, лҿаԥхьа дшьамхнышгыланы дгылоуп. Абаҭаа Беслан илшон иабхәа дишьыр, аха –
Беслан иабџьар дамыхеит,
Иабхәа димшьырц иҭаххеит,
Иакәым ала дымныҟәеит,
Иаҳаҭыргьы ибеит.
Дышҽыжәыз дхынирҳәит,
Адәы аҵыхәанӡа дигеит,
Дзеиԥшразгьы иирбеит,
Иҩныҟагьы дишьҭит.
Ахан-иԥа дигәаԥхеит
Имаҳә, ӷала дзышьҭаз,
Ихаҵашьа иирбаӡеит,
Иҟазшьагьы игәаԥхаӡеит.
Аиӷара аҵкыс ииааиз аԥсуа иуаҩра – абри акәӡами ахьыӡҵәҟьа захьӡу?
Беслан ихаҵареи, иуаҩреи, иламыси акырӡа иҳаракны, ҟазара дула иаарԥшуп иара
ишьҩцәа аниқәла атәы зҳәо аҭыԥ аҿы. Уаашәҩык зшәақь хы иаҿаркыз Беслан ихы
мацара дашьҭамлеит, уи еиқәирхар акәхеит иԥсеиԥш бзиа иибоз хҩык – иан, иԥҳәыс,
иаҳәшьа. Аха заҟа иҳаракузеи, заҟа иара ихаҿсахьа иашьашәаланы ихадырҭәаауазеи
Беслан хәаша деиқәҟьашо зыҟны днеиуа аҳәсақәа рхымҩаԥгашьа. Урҭ дрыламшәеит
зхада хәыцрҭа змам аӡәызаҵәыкгьы.
Шәазхәыц Беслан дызлашәаз амца шоура: аҭагылазаашьа зеиԥшроу ала, аӡә лыда
амца дизалго дыҟам, зегьы бзиа иибо ракәхеит. Еиӷьаишьарыда? Арахь аамҭа имам.
«Уан аҭакәажә дныжьны сабоугои сара?» – лҳәеит раԥхьа дназыдгылаз Ҳаниф ԥшӡа.
Ан гәаҟ лакәзар: «Уан аҭакәажә сызургозеи, уаҳәшьеи уԥҳәыси га», – ҳәа диҳәоит.
Аиаҳәшьа лхаҭагьы: «Қыҭак рҭыԥҳа дныжьны, сабоугои сара?» – ҳәа дааиҿагылт.
Ииугәшьоз деилаԥсеит,
Зынӡак деилагеит,
Иажәа дагәылахеит,
Цәгьаӡа дшанхеит.
Уиаамҭаз инакәшеит
Иашҭа иаӷацәа,
Дук мырҵыкәа иагьиеихсит,
Икылкаан зынӡа.
Уаа-шәҩык, уаа-ҩышәҩык
Иаразнак еицхыст,
Дызгашаз иқәшәан
Дынкаҳаит ҵаҟа.
Абри, зеиуахкы ҳлитература иазымдыруа акритикатә ҭагылазаашьаҿы, Коӷониа
ифырхацәа ирхьчо ауаҩра ауп, ҳара иаҳа иаҳзааигәаны иуҳәозар – ирыхьчо Аԥсуароуп,
ауаҩытәыҩсатә ламыс ауп, ажәлар ашәышықәсақәа иргәылганы, знызаҵәыкгьы ргәы
ахымшәаӡакәа, иргәыҵаҳәҳәаны иааргоз аетика-доуҳатә идеал ду ауп. Дызлашәаз
ауаӷеимшхара дзалымҵызаргьы, Беслан иқәылаҩцәа раҵкыс дшыҳаракыз даанхеит. Уи
дҭахеит анра-аԥара шихьчоз, аешьара-аеҳәшьара шихьчоз, уи дҭахеит абзиабара ду
шихьчоз. Абаҭаа Беслан иуаҩра, ихаҵара аԥсрақәа зегьы раҵкьыс иҳаракуп. Кашәара
зқәым ахьӡ-аԥша аҭынхеит уи иԥсра.
Хьӡыда-цәада аԥсра асатиратә ҟазшьа аҟынӡа инеигома уҳәо И. Коӷониа
иахьааирԥшуа апоема «Зосҳан Ачбеи Жанаа Беслан иԥацәеи» аҟноуп. Ҵабыргуп,
Зосҳан Ачбагьы уаҩгәымшәак иоуп, «иара иқыҭан дуаҩыцәгьан, дызҭахымыз рхы
хисон», аха ари ауаҩ игәымшәара – гыгшәыг гәымшәароуп, ауаа рхырҵәарахьы ауп
иахьыкшо. Зосҳан Ачба дыԥсуеит хьӡыда-цәада, ахаҵа ишиаҭәам ала: «Чмазарала
дышьҭаланы, дҭынчхеит иаргьы. Илацәа неиқәиԥсеит наӡаӡа Зосҳан».
И. Коӷониа ипоемақәа, шамахамзар, еицырзеиԥшу даҽа ҟазшьа дук рымоуп: урҭ
рҟны иаабо аиҿагыларақәа зегьы зықәҵәиаашо аетика-доуҳатә, ауаҩра-ԥсихологиатә
зҵаарақәа роуп, асоциалтә проблемақәа рыбжьы еиҳа ихҽуп. Ажәакала, «Аԥсуара»
ҳәа ҳзышьҭоу ауп апоемақәа рҵаҵӷәыҵәҟьа. Дара рҵакқәа ҳхьадырԥшуеит хара
иҳаҩсхьоу, шьҭра-шьҭрала, жәла-жәлала, дацԥашәла, еиуара-ҭахыла ауаа рҽеидкыланы анхара ианаҿыз апатриархалтә аамҭа ахь. Уи аамҭа иарҿиаз аморальтә нормақәа,
аԥсихологиа, адунеихәаԥшышьа, ауаҩытәыҩсатә ҟазшьақәа И. Коӷониа ипоемақәа
19-тәи ашәышықәсагьы рҽахьырыгӡеит. Усҟан аԥсуаа рсоциалтә ҭагылазаашьа апатриархалра цқьа изалымҵыцыз, афеодализм наӡахьгьы изхамлацыз, урҭ аҩбагьы наҟ-ааҟ
рҷыдарақәа зныԥшуаз ашьхарыуа-аристократтә еилазаашьа акәны иҟан.
Апатриархалтә шьақәгылазаашьаҿы аиндивид илахьынҵа, ихақәиҭра, аешьара, ажәла аиуара рзеиԥш лахьынҵа иадҳәалан, убри аҟнытә аӡәк ихатәы аҵкьыс
аԥыжәара аман зегьы еицырзеиԥшу аус, принцип хадасгьы ирыман: «аӡәы – зегьы
рзын, зегьы – аӡәы изын». Азеиԥш ус аҿагылара, аҽалхра, хатә гәаԥхаралатә зеиԥш ус
ажәлар зегьы аҵанакуа амилаҭтә идеиа аҟынӡа иҳаракӡамызт, шьҭра-шьҭрала, жәла-жәлала, ҟәыҵәа-ҟәыҵәа аҽашон. Убри аҟнытә акәын жәла-жәлала аизара, аиндаҭлара,
ашьоура, аибашьрагьы налаҵаны, лассы-лассы изыҟалоз (амилаҭтә хдырра ацәырҵра
– уи аҳәынҭқарратә ҽеидкылара иабзоуроуп). Ҳазлацәажәо аепоха ду абзиарақәеи
акәадарақәеи ҳарзымхәыцкәа, цқьа иаҳзеилымкаар ҟалап уи ахыԥша ӷәӷәала изныруа
И. Коӷониа ипоемақәа рдунеи аҳаракыреи алаҟәреи, аҭбаареи аҭшәареи.
Коӷониа ипоемақәа аниуаз апатриархалтә дунеи аилышәшәара, аҵыкәкәара,
ҩнуҵҟала аиҿагылара иалагеижьҭеи акыр ааҵуан. Азеиԥш ҵас набыцрак амамкәа,
зегьы ианеицныҟәыргоз аамҭа наскьахьан. Убри аҟнытә И. Коӷониа ифырхацәа
еиҿагыло ҩ-ганкны рҽыршоит: ажәлар ирзеиԥшыз аетика («Аԥсуара») адгылаҩцәеи
аҿагылаҩцәеи ҳәа. Ари еиԥш иҟоу аиҿагыларақәа апоемақәа зегьы рҿы уамашәа еиларсу адраматә, џьара-џьарагьы атрагедиатә ҭагылазаашьақәа рхылҿиаауеит. Аԥсуара зхы ақәызҵо ауаа – аморальтә ԥыжәара шрымоу иҭахоит, махәҿала аиааира згаз
раҵкьыс ииааиуеит, ажәлар рморальтә кодекс иаӷрагылаз – хьӡыда-цәада ииаӡаауеит.
И. Коӷониа иреиӷьу ипоемақәа рҿы иубоит атрагедиатә ситуациа иашаҵәҟьа. Ауаа
рацәаҩны бџьар мцала рҭеибархара мацара акәым ҳара атрагедиа ҳәа ҳазҿу. Атрагедиатә ҭагылазаашьа ҟалоит И. Коӷониа ипоемақәа рҿы апатриархалтә идеологиа
аилышәшәара иабзоураны, уаанӡа уи еицныҟәызгоз ауаа хыиа-кәиа ианеиҿанагало
аамҭазы. Аха баша аиҿагылара акәым аус злоу. Еиҿамгылар ада ԥсыхәажәла змуоз
аганқәа аҩбагьы ирымоуп – доусы дара злахәаԥшуаз ала – доуҳатә мчхарала еибакапануа, аха еиуеиԥшым аморальтә ҵабыргқәа.
Коӷониа ипоемақәа рҿы атрагедиатә еидыслара цәырҵуеит аколлективтә хдырреи
аиндивид ихдырреи рҽанеиҟәырҭхо, ианеицәтәымхо, рморальтә ҵабыргқәа наҟ-ааҟ
ҩ-ҳәаак рҿы инаганы иандыргыло аамҭазы.
Иаҳҳәап, Абаҭаа Беслан аԥхьаҩцәа рыблаҿы дҳаразкуа иҵабырг – ихы зқәиҵо абзиабара дуи, иуаҩреи, иаамысҭашәареи роуп. Аха иара дызҿагылаз аган иатәу ауаагьы (аҳәынҭқар иԥеи иуаажәлари) рхатә иаша рымоуп: аҳәынҭқар-иԥа ажәлар рыгәҭа
ахьымӡӷ игеит, изҳәаны итәаз аԥҳәызба ила шааԥшуаз, аҽнышьыбжьон, дицәыргеит.
Абаҭаа Беслан ихаҿсахьаҿы иаабоит аиндивид ихдырра аҽшыҳаранакуа, ауаҩы
хақәиҭрала, ҩ-гәык ргәаԥхеибашьарала иразҟымҩа алхра иҽшазишәоз. Аха, рыцҳарас
иҟалаз, аразҟымҩа макьана аԥынгылақәа рацәаны иаԥыражьуп. Урҭ раԥыхразы
ауаҩы ихаҭагьы аиакәым ҟаиҵар акәхеит: Беслан зчеиџьыка ифаз Ахан-иԥацәа
рҭыԥҳа дымҵаирсуеит, рчара еилеигоит. Беслан дҳаразкуа ибзиабара ду ауп, аха шьоукы ахьымӡӷ димыргакәа уи азы амҩа изымԥшааит – иара дызҿагылаз аколлектив
рыблаҿы ззин имамыз аус иҽазикит: ахьымӡӷ аиргеит аҳәынҭқарра зегьы! Ара иаабоит
аҳәынҭқарреи зхы иақәиҭу ауаҩы ихаҭареи реиҿагыларагьы.
Аҳәынҭқар-иԥа иакәзар, имч, имал ихы иархәаны, бзиа дзымбоз аԥҳәызба лыҩныҵҟа-ԥсабаратә хақәиҭра ҿаҟәаны, ԥҳәысыс дызгоит ҳәа даҿуп. Ари аган иара доуҳала дланарҟәуеит, аха уи иазхәыцуадаз – иара зинла иԥҳәысҳәара ичаԥахьан.
Аԥсабаратә зини (Беслан) аҳәынҭқарратә зини (Аҳәынҭқар-иԥа) реидыслараҿы
аҵыхәтәантәи доушла иаиааит, дҭанархеит «аԥсуа хаҵа Абаҭаа», аха иазымшьит Аԥсуара, ауаҩра, аамысҭашәара, ахаҵара аҵакыҵәҟьа.
Апоема «Маршьанаа шықәибахуаз» аҟны акәзар, атрагедиа еиҳа иҭшәоуп, аха
мыцхәы иҵаруп: араҟа атрагедиа ахҟьоит апатриархалтә ҭагылазаашьа ҩнуҵҟала
аилаҳара, наҟ-ааҟ ахҟа рыбжьалоит еижәлантәыз, аишьцәа ҳәа еибаԥхьаӡоз, ианрааз
Дали Ҵабали зкыз Маршьанаа. Азеиԥш ҵас, аешьара аҵас, Аԥсуара еилеигеит Маршьан Хьрыԥс-иԥа Бабышь: Маршьан Хьымкәараса данԥсы, иԥҳәыс Енџьы-Ҳаным (аҳ
Аҳмуҭбеи иаҳәшьа) Бабышь дигеит. Ари иҟалаз «амаҳагьара», «ашьа аилагара» аешьара еилнамхыр, ҩнуҵҟала дара-дарала еиҿанамгалар амуит. Бабышь ахьымӡӷ ҳиргеит
ҳәа ӷас дышьҭырхит Хьымкәараса изааигәаз Маршьанаа, Алмахсиҭ дназлаз Маршьан Баҭалбеи иԥацәа. Дара ртәала урҭ иашоуп: аешьара рколлективтә ҵас еилазгаз
дԥырхтәуп. Бабышь иакәзаргьы – деилукаартә дыҟоуп: уи бзиа дибеит Енџьы-Ҳаным.
Насгьы иара, Мзауҷ иеиԥш, чарҳәара уны лхаҵа дишьӡом, иара данԥсы ашьҭахь ауп
даниго. Ҵабыргуп, И. Коӷониа ипоемаҿы Бабышьи Енџьы-Ҳаными бзиабарак рызҵысит
ҳәа далацәажәаӡом (уи аамҭазтәи аԥсуаа уи аӡбахә рацәакгьы иаҵыршьуамызт), аха
аԥхьаҩ ус дазхәыцыртә иҟоуп, избан акәзар, Бабышьи Енџьы-Ҳаными идзыргәаӷьшаз
мцак рыҵамкәа, абаагәара иаҩызаз аԥсуа ҵас аламала ирзеилагомызт. Енџьы-Ҳаным
бзиа иумбоз лакәмызт:
Лара мыцхәы дыԥшӡан,
Лычаԥашьак митәӡан,
Ҟазшьалак дыхиан,
Цәымзашәа длашон.
Аижәлантәқәа риешьара азакәанқәа еилазгаз абзиабара ацәырҵра Маршьанаа раамҭазы изаацәан, уи аҵас аилагара аԥсуаа иахьагьы ԥгара зқәым акеиԥш
ирыԥхьаӡоит (Европатәи аҵасқәа знырыз аԥсуаа ҭауади-аамсҭеи иреиуаз аӡәык-ҩыџьак,
иҵегь ааскьаӡа еижәлантәугьы хаҵеи-ԥҳәысси еибаго иалагеит). Апатриархалтә зеиԥш
ҵас иаҿагылаз аҭаацәара ҭамхар ауамызт, избанзар, иӷәӷәан аколлектив адиктат – уи
зхатәгәаԥхарала, хақәиҭрала азеиԥш ҵас иацәхьаҵны, зхатә разҟымҩа иашьҭалаз аиндивид дҭанамырхар ада ԥсыхәа амам: еиқәырхатәуп зегьы ирзеиԥшу аус, иаҿагылаз уи
ахахәс дышьҭны. Азеиԥш ҳаҭыр зхатә аҵкьыс изцәылаҟәыз иԥсихологиатә мотивқәа
реилкаара, рыдкылара аколлектив ашьҭаӡам. Абзиабара иахылҵуа аҩнуҵҟатә
цәалашәарақәа рыдагьы, Маршьанаа еимарымкуа иҟамызт Аԥсны аҳ Аҳмуҭбеи изааигәахара, иуара: Енџьы-Ҳаным аҳ иаҳәшьа лакәын. Абасала, Маршьанаа рхала ржьы
рфо, ҩнуҵҟала ацҭәы рылалеит, ақәибахрахь рхы дырхеит:
Арҭ рыбжьара иҟалеит
Аибашьра хьанҭа.
Асеиԥш иҟоу аҭеибархара И. Коӷониа ипоемала дақәӡбоит, избан акәзар, Аԥсны зегьы жәла-жәлала, шьҭра-шьҭрала ишьақәгылоуп, урҭ дара-дарала иӷыӷибагар иабакылнагои?
Абри еиԥш ала иқәибахт
Аишьцәа наҟ-ааҟ,
Ацәгьаҳәацәа ирыбжьалаз
Зынӡа иҭадырхеит.
Аишьцәа рыда инҵәазгьы
Цәгьаӡа ирацәаҩӡоуп,
Харада иҭахазгьы
Шьарда ижәпаҩӡоуп.
Арҭ реиԥшқәа рура
Цәҟьа ҳагоуп ԥхьаҟа…
Абасала, И. Коӷониа ажәлар ргәырҽаниҵоит, дрылабжьоит поезиатә бызшәала.
И. Коӷониа ипоемақәа рҿы иаабо аиҿагыларақәа – апатриархалтә еизыҟазаашьақәа
ирхылҿиааз роуп. Урҭ егьа ԥсихологиала ииашаны ауаа рҟазшьа џьбарақәа аадырԥшуазаргьы, иааидкыланы иугозар, апатриархалтә ҭымҭшәарра изыбжьымсит: арҭ
абшьҭратә, ажәлантә, апатриархал-феодалтә конфликтқәа ирхылҵыз апоемақәа
рҵакы ажәлар рхақәиҭразы еидызкыло аидеиа ду аҟынӡа изымҩаӡеит. Аӡәызаҵәык, ма
ԥыҭҩык рлахьынҵоуп апоемақәа ҵакы хадас ирымоу. Убри азоуп дара рыхьӡқәаҵәҟьа
зхала иҟоу афырхацәа заҵәқәа изрыдҳәалоу. («Абаҭаа Беслан», «Наҩеии Мзауҷи»,
«Ашәаныуа Мырзаҟан»).
Абри аганахь ала уахәаԥшуазар, И. Коӷониа иҭоурыхтә поема «Ашәаныуа Мырзаҟан»
дук егьырҭ ирылкьны игылаӡам, узлацәажәаша ахатә ҷыдарақәа шаҟәнубаалогьы.
Уи аԥсуа поезиаҿы аҭоурыхтә хаҿқәа ҳзырбо документ ҳасабла изыԥсоу рацәоуп,
иара егьырҭ И. Коӷониа ипоемақәа раасҭа идеиалагьы формалагьы ихьысҳаушәа
азызҳәахьоу акритикцәа шыҟоугьы.
Апоема «Ашәаныуа Мырзаҟан» ҵаҵӷәыс иамоуп – иахцәажәахьоу зегьы ишазгәарҭо
еиԥш – 19-тәи ашәышықәса аҽааҩшамҭазы Қәҭешь ақалақь аҿы имҩаԥысыз аҭоурыхтә
хҭыс. Апоемаҿ зыӡбахә ҳәоу ахҭыс – Гагарин ишьра ҟалеит 1857 шықәсазы, аҩымҭа иалоу афырхацәагьы аԥсҭазаараҿ иҟаз уаауп.
Апоема асиужети аҭоурыхтә хҭыси ахадарақәа рҟны еиқәшәозаргьы, аивгарақәагьы
рымоуп. И. Коӷониа ипоема сахьаркыратә ҩымҭак аҳасаб ала иазааигәоуп аҭоурых-фырхаҵаратә ашәақәа ртрадициатә поетика, афакт ацәхьаҵрақәа иаабо зыхҟьогьы
иара убри ауп. Аҭоурыхтә факт излаҳәо ала, Мырзаҟан (Константин) Дадешьқьелиани
хҩык роуп иишьуа. Аха апоемаҿы Мырзаҟан иаабац гиперболатә хаҿсахьоуп: «Ар ду
рыбжаҩык нирҵәеит, шьардаҩ уаҟа иҭаирхеит», Гагарингьы убраҟа дналаҵаны.
Мырзаҟан иҭеиҭыԥш, иҟазшьа, ихымҩаԥгашьа раарԥшраҿгьы апоет дықәныҟәоит
атрадициатә поетика. Абар уи антикатәи аҳаракыра иазааигәоу, ирифмадоу, аха
еилшәара зқәым ритмла ибеиоу ажәеинраалатә форма дшаанарԥшуа:
Митәыкгьы ҵуам, уажә аакьыскьоуп
Нхыҵтәык дыҟан, Мырзаҟан ҳәа.
Даԥсыуамызт уи, дшәаныуан,
Ҿаҩа иааӡаз, шәара зқәымыз.
Гьаргәал Чачба иаҳәшьа ԥшӡа,
Едла-Ҳаным, амра шаша,
Ԥҳәысс диман ари ахаҵа,
Шәаны иааӡаз Мырзаҟан.
Уи дыҟаӡан наҟ хратәылан,
Димбаӡацызт дзыцәшәоз хаҵа,
Уи дныҟәалон наҟ Шәантәылан,
Хыс дамаӡан иара итәыла.
Соуп ҳәа иԥылаз даанижьуамызт,
Бџьар ҭмырҟьакәа дԥырихуан.
Д-Дадышьқьылианын, Нхыҵ ҭауадын,
Аҳас дрыман уа Шәантәылан.
Ԥшреи сахьалеи деибыҭан,
Уахьихәаԥшуаз деиҭаҳәатәын,
Длаша-лашон, днаӡа-ааӡан,
Дызбалакгьы дааџьеишьарын.
Ижәҩахырқәа мыцхәы иџаџан,
Ила ҭбаақәа мраҵас иԥхон.
Иӡара пан, дааихуҵәарын,
Деиӷраҳаҳа, цәгьа деибыҭан.
Иеиԥш ахаҵа усҟан дмаҷын,
Гәамчи лшареи иааицназгоз
Нхыҵгьы-Аахыҵгьы дмариамызт.
Апоема «Ашәаныуа Мырзаҟан» аҟынгьы – иахьынӡахәҭоу ихарҭәааны аарԥшра апоет қәыԥш имч ақәымхазаргьы – ҳара иҳамоуп ҩ-ҵабыргык ртрагедиатә еиҿагылара.
Ганкахьала игылоуп Мырзаҟан Дадешьқьелиани ииашара – иара иԥсабаратә хақәиҭра
абзиабара, ихаҵара, иуаҩра, аҭоурыхтә ҿиара аилкаараҿы ицрасуагьы налаҵаны. Егьи
аган – амилаҭқәа усс имкӡакәа, изшьаҽуаз аҳәынҭқар иколониалтә политика. Мырзаҟан
иԥсабаратә хақәиҭра ихы ақәиҵоит.
Аурыс ҳәынҭқар иполитика бзиара ҳәа акыр ацааиуазаргьы, кавказаа рҟазшьа
џьбара амаршәа кны, дипломатиала аӡәгьы рхы иҭеигалаӡомызт, апровокациа рзуны,
иҵзырҟьашаз, рхала рхы ҭадырхартә иҟазҵашаз амца рыцрарҵон акәымзар. Аҳәынҭар
ир «амч ҳамоуп» ҳәа мацара азырханы, доушла рыҽҭыхны иаауан. Мырзаҟан иакәзар,
ҳазлацәажәо аамҭазы, апоемаҿгьы, аҭоурых аҿгьы иабацәа рабџьар ус иҟәнуп
акәымзар, аҳәынҭқар ир дырҿагыло џьаргьы даабаӡом, уимоу, Қәҭешьҟа ихала дцоит,
баша шьакаҭәарак ҟамландаз ҳәа. Угәы иаанагар ҟалоит, уи аурыс ҳәынҭқар ирежим
аамҭала аҿагылара шьҭа акгьы шалымҵуа баны, иҭахы-иҭахым, иц еихарӷәӷәа, ичҳауа
дааиуан ҳәа.
Иҟаларын иара иабхәында Гьаргәал Чачба иҳәатәы хаҵаны, зынӡа иҽимырҵысыргьы. Аха ҳахәаԥшып аусқәа рцашьа. Жәларык ирхагылаз, ԥызара рзызуаз Мырзаҟан,
гәрамгарҭас дҟаҵаны, ажәлар рыгәҭа дкылганы, иаҳаҭыр мбаӡакәа, тәамбашақә, агубернатор адҵа ҟаиҵоит:
Ишуаҳаз еиԥш, ари атәыла
Усла иртәыртәит ҳара ҳар.
Уабџьар шьҭаҵа иаауҟәныхны,
Ӷас думкуазар ҳа ҳҳәынҭқар.
Ас аиԥш ажәа хьанҭа изымчҳаит «аҿаҩа иааӡаз, шәара зқәымыз» Мырзаҟан. Арҭ
ажәақәа чҳаны, Мырзаҟан иҽырмашьцаны иҽриҭазҭгьы, ажәлар ражәа даԥсахаӡомызт,
апоема изиҩтәхаӡомызт. Абџьар – ахақәиҭра иасимволын. Ахаҵа ззырҳәо иабџьар
иҟәну ахьӡ ихьчартә дыҟазароуп, зҳәаҭҳа зхырхуа аԥсы иоуп. Уи – хьымӡӷуп. Заҟа
агәышьҭыхреи ахаҵареи рныԥшуазеи агенерал Гагарин дшыбзоу дызшьуа Мырзаҟан
иажәақәа:
Ус еиԥш ажәа смаҳаӡац,
Ус сазҳәо рзы исыҟәным,
Уажәа иуҳәо наугӡарц,
Уааи! Ухала исыҟәных!
Мырзаҟан заҵәык икра азыҳәан агенерал ар ртәаны имоуп, насгьы заҟа инамысдароузеи аӡә дысшьында ҳәа згәы иҭамыз, «мсаҟьеи ҟамамзар бџьар зыҟәнымыз»
Мырзаҟан иҭархара иашьҭоу ауаа рхымҩаԥгашьа, ршәаргәындара, рчарҳәара:
Аусҳәарҭаҿ ар ду ԥхьаркит,
Мырзаҟан имбо идыртәеит.
Наҟ дыҩналан данаадәылҵуа
Илмыршакәа уа дыркырц.
Мырзаҟан дҭахоит уаҩрыла, намысла, акырӡа дҳаракны дышгылоу. Иара иҭахарала
еиқәирхаз ақәԥара аидеал – абиԥарақәа ирзынижьит.
Абри аидеал акәын рхы зқәырҵоз царизм иаҿагыланы иқәԥоз ажәларқәа рҵеицәа
дуқәа. Урҭ рымчгьы усҟан ишнанамгоз рзымдыруа иҟамызт, аха иҭахон ауаҩра ахьӡала,
рыԥсадгьыли руаажәлари ахьымӡӷ рымгарц азыҳәан.
И. Коӷониа дышқәыԥшӡазгьы, иԥсабаратә генира иабзоураны ауаҩытәыҩса
идоуҳатә беиара, ихьӡ-ихьымӡӷ зеиӷьаҭам ала еиликааит.
И. Коӷониа иреиӷьӡоу иҩымҭақәа ируакуп апоема «Наҩеии Мзауҷи». Араҟа иҳамаӡам еибакапануа аморальтә ҵабыргқәа реиҿагылара, ара иҟоу ацәгьеи абзиеи
реиҿагылароуп. Аҵабырг аиашара ахьыҟоу Наҩеии иара ишьа зуа иԥҳәыси рган ахь
ауп, Мзауҷ иакәзар – дыԥсахҩуп, дмаҳагьоуп, дызлауриашаша цәалашәара цқьак илам,
Наҩеи иԥҳәыс лахь изцәырҵыз ацәалашәара – абзиабара иатәым: абзиабара ду ауаҩы
дҳаранакуеит, ацәгьа инарҟаҵаӡом.
Апоема алагамҭаҿы апоет далацәажәоит Наҩеии Мзауҷи реиҩызара, рынхашьа,
хьыӡрацара рныҟәара:
Наҩеи Мзауҷи еиқәлацәан,
Еигәылацәан, еиуацәан,
Уахи-ҽни дара еицын,
Мыцхә бзиа еибабон.
…Рыхьӡи рыԥшеи рацәаӡан,
Раҳаҭырқәа рбауан.
Аӡәырҩгьы рыцәшәауан,
Рыҟазшьақәа ддырбахьан.
Қәрала рҭәымҭаҿ инаӡахьан,
Наҩеи ԥҳәыс ссирк дааигеит,
Ачара бзиа ҟаиҵаӡеит,
Иқәлеи идыри еибаирбеит.
Апоемаҿы ахҭысқәа мҩаԥысуеит иаарласӡаны, аха аԥхьаҩ агәра игартә иаарԥшуп
Мзауҷ иҟьашьра, иҽыргызмалны ихымҩаԥгашьа, Наҩеи игәзианра, ицқьара, иара
иԥҳәыс лҟәыӷара, лычҳара, лфырԥҳәысра.
И.Коӷониа егьырҭ ипоемақәа: «Зосҳан Ачбеи Жанаа Беслан иԥацәеи», «Ашәы Данаҟеии аҟарач Бакәыкәи», «Мшәагә-кьаҿи Папба Рашьыҭи» рҟны ахҭысқәеи афырхацәа
рҟазшьақәеи ҩнуҵҟала иахьынӡахәҭоу ирххам, еизадоу жәабжь еиҭаҳәарала имҩаԥысуеит уҳәартә иҟоуп, аԥхьаҩ даанызкылаша апоезиатә ҭыԥқәа шрылоугьы, аҭоурыхтә ҵакы ирымоу шмаҷымгьы, сахьаркырала егьырҭ раҟара инагам. Аха, егьа ус
иҟазаргьы, урҭ И. Коӷониа ирҿиамҭа иузаҟәыҭхом: ибзиаҵәҟьаны ихадырҭәаауеит
ҳпоет ду иепикатә дунеи, зсахьа ҭихуа ауаа рҟазшьақәа, рцәалашәарақәа.
И. Коӷониа ипоемақәа рсоциал-ԥсихологиатә зҵаарақәа ирылкьшәа игылоуп,
аха ҩнуҵҟала дара ирзааигәаӡоуп, асахьаркыра, абызшәа, аритм, акомпозициа рганахьалагьы апоет иҩымҭақәа иаарылҳәҳәоит апоема хәыҷы, мамзаргьы, асиужет
аҿиашьа аҟазшьақәа зеиԥшроу ала балладоуп ҳәа ззуҳәаша, аԥсуа поезиа аклассикатә
рҿиамҭақәа ируаку «Хмыҷ шәарыцаҩ ныҟәаҩы».
Сахьаркыратә рҿиамҭак аҳасаб ала – усҟак иаахтны аҽунамырбозаргьы – И. Коӷониа
ари ипоемагьы афольклортә дацԥашә амоуп. Уи ухьанарԥшуеит иҭахаз ашәарыцаҩцәа
ирызку, кавказтәи ажәларқәа жәпакы еицырзеиԥшу рҿаԥыцтә ҳәамҭақәа рахь.
Џьгьардеи Кәтоли иахьагьы иалацәажәоит ианиааз ашәарыцаҩ ду ҳәа ирԥхьаӡоз
Едгьы (Едыгьа) Амҷба Ерцахә ахра далҟьаны иҭахара ажәабжь. Уи ибаҩ Кәтол
инхауаз анхаҩы рԥыс, Лашәриа Еқәыԥ иҭигеит (Еқәыԥ ихаҭа иԥсҭазаара далҵит Аҩбатәи адунеитә еибашьра алагамҭазшәа). Ари ус шакәу Амҷаа рышьҭраҿы ҳаҭырла
изгәалазыршәо иахьагьы урыниоит.
Ашәарыцаҩ ду Едгьы Амҷба изкызар ҟалап ажәлар рашәа «Еды Мҷы», избанзар,
«Еды Мҷы» иаанаго «Едгьы Амҷба» ҳәоуп, уи ашәарыцаҩ ида ус зҭахашьа еицырдыруа даҽаӡә дыҟаӡам. Еды Мҷы иаҳәшьа илмыткәманы ирҳәоз ашәаҿы ашәарыцаҩ
иҭахара атәы инарҭбааны иаарԥшӡам, аха иҩашьом уи дышшәарыцаҩу, насгьы цәгьала
иҭахахьоу аӡә шиакәу, избанзар, ашәа иалоуп абас еиԥш иҟоу ажәақәа:
Уашәақәлацәа уҟоу џьшьа,
Угәара аҽшьапхыц иадыргоит,
Еды Мҷы, уаҳәшьа шәаркы!
Хәадацыԥхьаӡа зеиргь ашәа ақәыз,
Ҭыԥцыԥхьаӡа зҭамҳа еиҿажьыз.
Зхы аԥынҵа саара икамшәоз,
Еды Мҷы, уаҳәшьа шәаркы!
Иуа Коӷониа изыҳәан иуадаҩмызт ари ажәабжь аҳара-агәынкылара: уи неимдаааимдо изҳәоз ауааԥсыра дрылагылан. Аха, даҽа ганкахьала уахәаԥшуазар, Коӷониа
иҩымҭа ссир аилкааразы афольклортә параллель аҟазаареи аҟамзаареи дук хьаас
иҟаҵатәым. Ари арҿиамҭа егьырҭ апоемақәа излареиԥшым аҟыԥҳәа улаԥш иҵашәоит:
абасҟак дпоет цқьаны И. Коӷониа дахьцәырҵуа даҽа ҩымҭак аӡбахә аҳәара уадаҩуп.
Асиужет алагашьа, аҽыртланы аҿиашьа, ахыркәшашьа, абызшәа абеиара, аласра, ажәар аҿыцра, шьҭа хьаҳәаԥаҳәада алитератураҵәҟьа иатәу, ифольклортәым,
аритмика-метрикатә еиҿартәышьа – абарҭқәа зегьы рыла «Хмыҷ шәарыцаҩ ныҟәаҩы»
И. Коӷониа ихатә ҟазара налкааны ирныԥшуеит. Апоезиаҿы зеиԥш шамаха иуԥымло
ашедеврқәа ируакуп ари апоема хәыҷ.
«Хмыҷ шәарыцаҩ ныҟәаҩы» И. Коӷониа егьырҭ иепикатә рҿиамҭақәа даҽа ҟазшьак
алагьы иреиԥшым: уи асоциалтә конфликт аҿы ус амаӡам, ауаа ринтересқәа араҟа
еиҿагыло иаабаӡом. Араҟа еиҿагыло ауаҩи аԥсабареи роуп. Аха ари аҩымҭа зегь акоуп аепикатә рҿиамҭа аҳаракыра амоуп афырхаҵа хада Хмыҷ шәарыцаҩ игәымшәара,
иџьбарара ишьҭыху пластикатә бызшәала раарԥшышьа ала. «Хмыҷ шәарыцаҩ ныҟәаҩи»
И. Коӷониа иажәеинраала «Ашәарыцаҩ ашьхеи» темалеи адәахьтәи асахьаркыреи рыла
акырӡа еизааигәоуп, аха азҵаара хада асахьаркыратә ӡбашьа аганахь ала урыхәаԥшуазар
– еидкылашьа рымамкәа еицәыхароуп. Ажәеинраалаҿ ҳара ауаҩытәыҩса аԥсабара
аҿаԥхьа иигаз аиааира ҳалахәуп, апоема иаҳнарбо ауаҩи аԥсабареи реидыслараҿы
ауаҩы даҵахеит. Апоема аҵакы – трагедиоуп. Аԥсабара иамоуп ауаҩы дҳаразкуа еиԥш,
дызлахьнархәыша амчгьы.
Издыруада, ҳазлацәажәо абалладаҿы иҳамазар акырӡа зҽеиҭазкхьоу жәытә ҳәамҭак
ахыԥша? Издыруада, Ажәеиԥшьаа рҵас ахьеилагаз азы лахь зырҭаз ашәарыцаҩ илахьынҵа акәзар аҩымҭа атрагедиатә финал иаҵубаауа? Ашәарыцаратә мифқәа,
ажәабжьқәа изларҳәо ала, Ажәеиԥшьаа иргәаԥхаз изылԥхоит, дара ирҵасхәым ҟазҵо –
лахь ирҭоит, дахьдырхәуеит, ма зынӡа дҭадырхоит. И. Коӷониа иигаз асиужет иара иҟны
иааӡаанӡа мифологиатә сахьақәак алазаргьы ҟалон, аха аҳәамҭа «Хмыҷ шәарыцаҩ
ныҟәаҩы» апоет инапаҵаҟа аҿиашьа злаҟалаз ала – изаҟаразаалак мифологиатә
ҵаҵӷәык аҵубаауа иҟаӡам, ицқьоуп, ахы инаркны аҵыхәанӡа иреалтәуп. Апоет игәы
иҭамызт аԥсабара ауаҩы иаӷоу, ицәтәыму мчны аарԥшра. Даҽакӡоуп уи ииҳәарц
ииҭаху: аԥсабара аҿаԥхьа ауаҩытәыҩса илшарақәа аамҭала ҳәаак рымоуп.
Апоема «Хмыҷ шәарыцаҩ ныҟәаҩы» иагәылам инеиҵыхны еиҭоуҳәаша ахҭыс.
Уи ҩ-ажәак рыла иуҳәар алшоит: Хмыҷ шәарыцаҩ ахра далҟьаны дҭахеит. Аха
абри дук еиҭоуҳәаша злам ахҭыс аарԥшышьоуп апоет ибаҩхатәра ссир алшарақәа
еиҳагьы иаҳзырбо. Хмыҷ шәарыцаҩ ахра ҿҟьара данынаҿала нахыс апоет уи
ҳалаԥш дааҵмыршәаӡакәа ҳихәаирԥшуеит, шьаҿа-шьаҿа ифырхацәа исахьаркра заҟа поезиатә деталь адигалазгьы џьашьахәуп. Апоет ихы иаирхәо ажәақәа даҽакала
ԥсахшьа рымам – убасҟак урҭ ԥсабаратәуп, ииашоуп, рҭыԥ маншәаланы ирзыԥшаауп.
Угәы иаанагар алшоит, арҭ ажәақәа И. Коӷониа диаанӡагьы, жәытәнатә, аԥсабара ршаз
аахыс уи ишжәеинраалоу, аӡыхь еиԥш, иҵхәраа иаауазшәа, ижәҩантәу мчык иара
ҿахәҳәагас иаҭәанашьазшәа.
Абар еиҭаҳәашьа змам амш асахьа – заҟа имариоузеи арҭ ажәақәа, аха закәытә
поезиатә ҵабыргузеи ирхыҩуа!
Ԥхны мшын, амра бзиан,
Ԥсҭҳәакгьы убомызт харантәы,
Рҩаш бжьымзар шьҭыбжь ыҟамызт,
Аҟәаԥаҿаԥа зегь ӡырҩуан.
Абар ахра асахьа:
Уа хра маҷым, зегь заҿалом,
Бнатә шәарахгьы рацәаӡоуп,
Ҽыла, гәыжьла уаҩ дызхалом,
Хра ҭакнаҳауп, иагьхаҳәроуп.
Шәарах шьҭамзар шьҭа аҿагалам,
Цәҳәысҭак ҭӷәыхаа иубаӡом,
Шәарыцаҩымзар уаҩ дзаҿалом,
Шьха иашьцылам дызцаӡом.
Ашьха иашьцылахьоу, уи атәы амаа здыруа апоет иоуп ас асахьаркыра зылшогьы.
Ашьха иашьцылахьаз иакәын Хмыҷ шәарыцаҩгьы, шьхауаҩҵасгьы деибыҭоуп:
Илабашьагьы аԥса ахарсын,
Ахы ҿыԥса иҵарӡа,
Иажәцәеимаарҵәы аҵыҭәа изаҵан,
Ишьапы дамшьуа, иԥхаӡа.
Хмыҷ шәарыцаҩ агәымшәара адагьы ауаҩра ду злоу, аҩызара иаша здыруа уаҩуп.
Ахра ҿҟьара иаҿалаз иҩызцәа ашәарҭаҿы ианнеи –
Ргәы шыҭрысыз еилиргеит,
Насгьы иҩызцәа даарыхәаччеит,
Иман ишьҭахьҟа дхынҳәит,
Хра иашарак аҿы инеигеит,
Уаҟа иныжьны даагьежьит.
Даҽаӡәызар, зегь аныхынҳә иаргьы дрыцхынҳәуан. Аха Хмыҷ шәарыцаҩ баша-маша хаҵам, уи игәы иҭеикыз наигӡароуп. Уаҩы ихашҭуам Хмыҷ шәарыцаҩ абқәа данраҩаӡо ишәарыцашьа, иблаҵарра, игәамч, ихачҳара аазырԥшуа асахьақәа. Ауаҩытәыҩса
ицәа иалашәеит шьҭахьҟа агьежьра ихахьы иаазымгауа, аԥсабара ацлабра игәазырԥхо
агәазыҳәара, агәаӷьра:
Илабашьа ԥшӡа иҵаирсит,
Игәы мыҭрыскәа, ԥхьа днеихеит,
Аб ду ашьа алҩруа иаҿажьыз,
Днеины иман дылбаарцы.
Хәыҷы-хәыҷла, шьапԥынҵала
Бзиа аҳаҩа дагьазнеит!
Наҟ иҵаҟа аӡыжь ҵаула,
Акгьы шәарҭас иҟаимҵеит.
…Хаҳәра цәгьан дҩаӡӷагылеит,
Ишьапы амкуа, иҿыбгауа,
Иара усҟан гәҩарас иоуит,
Дышзымцауаз деибгаӡа.
Дабацахуаз, дзыхынҳәуамызт,
Ишьҭахь, иаԥхьа зегь еиԥшын.
Ихы шынахаз иаша ддәықәлеит,
Дызцо, дзымцо ибарацы.
Бзиа днеихьан, ахра далҟьеит,
Дызҿагылаз зегьы бгеит.
Иԥсуа шәақьгьы уа инаҿаҳаит,
Иара хыла ҵаҟа дцеит.
Хмыҷ шәарыцаҩ иҭахара агәалсра ду узҭо трагедиатә хҭысны, аепикатә бжьы иамыздо лирикатә цәалашәара ҵауыланы ауп апоет ишааирԥшуа.
Оҳ, дабаҟоу иара шьҭа?
Аӡыжь ду аҵаҟа дҵәахуп.
Нас дызбода, мшәан, иара?
Иаԥхьа, ишьҭахь цаҟьароуп.
Иааигәа-сигәа уаҩ дызцом,
Бнатә шәарахгьы ибаӡом,
Уи наӡаӡа дҵәахӡоуп,
Аӡыжь ҵауыла ихатәоуп.
Сахьаркыратә ҩымҭак аҳасаб ала, «Хмыҷ шәарыцаҩ ныҟәаҩы» ҟазшьа ссирк амоуп: абри абри ауп ҳәа иналкааны аӡбахә уҳәартә еиԥш, аҩымҭаҿы иуаҳаӡом аидеиа узырбаша автор иҟынтәи ажәа заҵәыкгьы. Алитератураҿ аламала иуԥылом абас
аҟара зидеиа ҭаҳәҳәоу даҽа поезиатә ԥҵамҭак. Ари хшыҩла акәым, гәыла мацара
иҩу рҿиамҭоуп. Аҩымҭеи ҳареи ҳаиқәиҭӡан ҳаиужьуп. Уи сахьаҭыхымҭак еиԥш иҳадаҳкылоит: асахьаҭыхымҭагьы еиуеиԥшым аинтерпретациақәа ауҭар ҟалоит, избанзар,
«исҳәарц исҭахыз абри акәын» ҳәа асахьаҭыхҩы игәҭакы ҳадигалаӡом. Ус ауп амузыкатә рҿиамҭагьы аҟазшьа шыҟоу. «Ауаҩы ашьхақәа рҿы» ҳәа зыхьӡуҵаша симфониоуп «Хмыҷ шәарыцаҩ ныҟәаҩы». Иҳәазар ауеит иналкааны: И. Коӷониа зда царҭа амам
ала иҳаракны дазышәаҳәоит зегь реиҳа иԥсабаратәу, ауаҩы ициуа иҩнуҵҟатә ҟазшьа
– игәаӷьра, ихаҵара, идоуҳа аӷәӷәара, аҳаракыра. Хмыҷ иҭахара ҳалахь еиқәнаҵоит,
убри аҟарагьы ауаҩы изыҳәан агәадура ҳанаҭоит.
Хмыҷ шәарыцаҩ дцәыргоуп анс-арс акәымкәа, хьаҵра имамкәа, аԥсреи абзареи
дрыбжьаргыланы. Ҳаамҭазтәи афилософцәа рбызшәала иуҳәозар, уи дгылоуп ауаҩы
илаҵәҟьоу ԥызшәо аҳәааҿтәи аҭагылазаашьаҿы. Хмыҷ ихьамҵра иаҵубаауеит иҳаракӡоу
ауаҩытәыҩсатә ҟазшьа. Хмыҷ иеиԥш агәаӷьра злоу ауаҩы даҽа уск аҿы дноугаргьы дхьаҵуам. Аԥсҭазаара иаҭахыҵәҟьоу убас иҟоу ауаа роуп – урҭ рыла иԥышәахоит
ауаҩытәыҩса ҵҩа змам иҩнуҵҟатә лшарақәа.
И. Коӷониа ирҿиамҭаҿы алирикеи аепоси хазы-хазшәа иҟоуп, дук еилаҵәаны
иаабом. Апоет дахьлирику иажәеинраалақәа рҿы мацароуп, уаҟа уи еиҳарак дсубиективтә поетуп. Апоемақәа рҿы акәзар, инеиԥынкыланы добиективтә поетуп,
аепикатә жәабжьеиҭаҳәара (алирикатә хәшьара аламырхәцәакәа) аԥыжәара азоужьуп.
Аԥсуа поезиаҿы И. Коӷониа ихаан аепикатә цәаҳәа акырӡа аԥыжәара аман, ус иаауан
ажәлар рҿаԥыцтә ҟазараҿгьы. Убри иаҷыдангьы, И. Коӷониа илирика иналкааны изызку
иара дызхааныз аамҭоуп, ипоемақәа ракәзар – «жәытә ажәабжьқәоуп», урҭ ирылам
апоет ихаантәи аамҭа атәы зҳәо цәаҳәакгьы.
Апоет инапы зқәиҭыз ажанрқәа аҩбагьы аамҭала, ҵакыла ишеиҟәыҭхоугьы, иара
иепикатә рҿиамҭаҿы алирикатә дунеи еилкаашьа, алирикатә ҽаарԥшра – иԥсыҽӡан
акәзаргьы, ахы ааунардырратә иумԥыхьашәоит. И. Коӷониа ипоемақәа рҿы иара
илирикатә хаҭара алахәӡам, аха ихәаҽшәа акәзаргьы, илирикатә бжьы уаҳауеит урҭ
злахиркәшо аемоциатә хәшьарақәа рҟны. Дара аемоциа-лирикатә хәшьарақәа зегьы
иара итәыҵәҟьаны иҟаӡам, еиҳарак дзықәныҟәо ажәлар рпоезиатә цәалашәарақәа
роуп, аха урҭ иара иҽырзааигәатәны, ицырхырааны иҿахәы рылеиҳәоит. Иаҳҳәап,
ахаҵареи ауаҩреи рыхә ишьоит И. Коӷониа «Абаҭаа Беслан» аҿы Ахан-иԥацәа рҭыԥҳа
Ҳаниф ԥшӡа лашәала:
Аибаркыра ҳалагыланы ҳаныкәашоз,
Снапы акырҭа уаҩы изымҭоз,
Ҳатҟәаны ҳаныргоз
Зхабар зымбаӡаз
Абырзықь рыҷкәынцәа!
Ҟашҭаҭла қәҵан
Ҳнапы зыхҳарҷоз,
Ҳатҟәаны ҳаныргоз
Зхабар ҳамбаӡаз
Ҟабардаа рыҷкәынцәа!
Иҳаҭәашьан зҟашҭаҭла ҳамкуаз,
Ҳабзиара ду зымбацыз,
Ҳатҟәаны ҳаныргоз,
Зда хәарҭа ҳмоуз
Абаҭаа Баҭаҟәа!
Илирика-емоциатә хәшьараҵәҟьаны иузыԥхьаӡом И.Коӷониа ипоемақәа злахиркәшо ажәлар ирзеиԥшу афоризмқәагьы:
Абри еиԥш ауп есқьынгьы
Ацәгьа бзиа шамырҿио,
Зықәла дзыԥсахыз ауаҩы
Ианигәамхәӡо ишихьӡо.
Џьара-џьара апоемақәа рҿы иуԥылоит автортә «сара» иазааигәоу абжьқәа:
Уаанӡа сналаган,
Ишысҳәоз саҟәыҵт.
Мшәагә иԥхыӡ насҳәан,
Иааркьаҿны инсыжьт.
Аха ас еиԥш иҟоу аҭыԥқәа (урҭ рацәам) апоет исубиективтә «сара» акәушәа рыхәшьара уадаҩуп, избан акәзар, араҟа иаҳԥыло «сара» – апоет ихаҭа иакәымкәа, иара
ажәабжь ахаҭа изеиҭазҳәоз ажәабжьҳәаҩ ишҟа иурԥшыргьы ҟалоит.
И. Коӷониа ипоемақәа зегьы рҟны аасҭа ҳацәымҩашьо алирика-емоциатә хәшьара
ҳԥылоит «Хмыҷ шәарыцаҩ ныҟәаҩы» аҟны.
Ипоемақәа рҿы И. Коӷониа ипоезиатә хаҭара аахтны изныԥшуа алирикатә хәшьарақәа убаӡом. Аемоциатә хәшьарақәа ааԥшуеит аҟазшьақәа епикала реиҿагылашьаҿы,
ацәгьеи-абзиеи рызнеишьаҿы, апоет иаахтны имҳәозаргьы, еилукаартә иуирдыруеит ицәымӷу – дзицәымӷу, ииҭаху – дзиҭаху. Ажәакала, автор ипозициа ахҭыс аҿиашьа
ианыԥшуеит, насгьы уи злоубо асахьаркыратә мыругақәа ируакуп апоет ахәшьарақәа
злаҟаиҵо аепитетқәа. Агәаҟра, арыцҳара ртәы зҳәо аепитетқәа «амыжда», «ахәаша»,
«арыцҳа».
«Иҩны мыжда иныҩналан,
Ирбаз зегь нырмыжьит».
«Аҽеиқәа мыжда шьацәхысуа,
Днақәтәеит реиҳабы.
Беслан рыцҳа данамба
Акыргьы игәкит».
Лассы-лассы иуԥылоит ахаҵара аазырԥшуа аепитетқәа «аҿаца», «мыц зымҳәо»,
«ахаҵа».
«Ибжьы ҿаца нарықәиргеит
Уаа-шәҩык еиқәных…»
«Иаргьы аҿынеирхеит
Ишәақь мыц зымҳәоз…»
«Дабаҟаз иашьа хаҵа
Дыцәахьан зынӡа…»
Абзиара иатәу аепитетқәеи ацәгьара аазырԥшуа аепитетқәеи рконтраст ссиршәақәа
Ҳаниф ԥшӡа ллахьынҵа аиҭакрақәа аанарԥушеит лара илызку ашәаҿы:
Асыс ԥшқа хшла ижәны,
Ашьақар ҟаԥшь ақәмырҳәҳәыкәа,
Лыхәда дашьуеит ҳәа, изҿарымҵоз,
Дытҟәаны даныргоз
Апасма еиқәаҵәа
Хәдарԥшқагас изҿарҵоз
Ахан-иԥацәа рҭыԥҳа!
Агалош хәбаба анылзаархәалак,
Абамба ҵрышь ҭамҵакәа,
Лшьапы дашьуеит ҳәа, изшьарымҵоз,
Дытҟәаны даныргоз
Шьапы рԥшқагас ачаландар еимаа зшьарҵаз
Ахан-иԥацәа рҭыԥҳа!
Абырфын харԥ анылзырӡахлак,
Акасы ԥшқа аҵамыршәкәа,
Сцәа иаабуам ҳәа, изшәызымҵоз,
Дытҟәаны даныргоз
Адима џьаџьа
Цәарԥшқагас изшәырҵаз
Ахан-иԥацәа рҭыԥҳа!
Изыҵшьу аепитетқәа зыдҳәалоу ахҭысқәа ҩ-цәаҳәакны еиццоит. Актәи ацәаҳәа
иатәу Ҳаниф ԥшӡа бзиа даныҟаз аамҭа иаҵанакуеит, аҩбатәи ацәаҳәаҿы игылоуп
Ҳаниф ԥшӡа агәаҟра данақәшәаз зҳәо. Аепитет «аԥшқа» џьарак аҵакы иаша амоуп,
егьырахь уи аирониатә ҵакы аанахәоит.
И. Коӷониа иемоциатә хәшьарақәа џьара-џьара реилкаара мариам, избанзар, урҭ
аҩымҭа аҵакы иалаӡҩоуп. Дара зны-зынла рхы удырдыруеит аритмикатә еицааира ҷыдарақәа рҿы, аекспрессиатә мчхара змоу ажәақәа реиҭаҳәараҿы. Абар Наҩеи игәаҟра,
игәжәажәара ажәақәа реицааира ишаныԥшуа:
Ҳаит, сышԥоушьи, сышԥоушьи,
Мзауҷ, сҭынха ду!
Сзыхурҟьазеи, изуԥсахзеи
Иахьа уара угәы?
Сызбада! Сзаҳада!
Сурҭынчит цәгьаӡа.
Усшәаџьҳәаҩха, аԥшатлакә,
Иахьа ма уара!
Абар зашьа хазына дзыԥхаз Баҭаҟәа игәаҟра:
Дышьҭихит, дышьҭеиҵеит,
Дизгәаҟит цәгьаӡа,
Аха иабаҟаз, ашәақьмца
Дабылхьан уаанӡа.
Ас еиԥш аиҭаҳәарақәа ажәала апоет изымҳәогьы рҳәоит. Ажәак – ҳәоу наӡак иаҩсуеит!
Апоет иҟаиҵо ахәшьарақәа ирхыԥхьаӡалатәуп иара иҩымҭақәа дшырзыҟоу ҳзырбо
ажәақәагьы. Урҭ рацәамзаргьы, рҵакы дууп:
Ари лакәым,
Баша ажәабжьым,
Аамҭа гагам,
Ԥхыӡ еиҭаҳәам.
Ари иашан иҟалахьеит.
…Ари еиԥшқәа ажәабжьқәа,
Иумҩыр, иумҳәар,
Иахаану маҷхар,
Ирхашҭуеит жәлара.
И. Коӷониа исахьаркыратә «џьаԥҳаны» аҿы акырӡа аҵанакуеит аиҿырԥшра.
Апоет илшоит аиҿырԥшрала дзыхцәажәо асахьаркреи ахәшьара аҭареи. Абар уи
ихьыршәыгәқәа ируаку:
Арха еиужь ду днықәлеит,
Ԥслаҳә ҳасабла дцон.
Афелдышь ԥҵәаха, абарфын цаха
Диҩыҵракны дигон.
Апоет џьара мҩасшақә иазгәеиҭоит:
Иансаҳагьы изҩит,
Иаазыркьаҿны сагьаҟәыҵт.
Иааркьаҿны, аха аҵакы нагӡаны ацәажәашьа аабоит ахҭыс аарԥшраҿы, асахьаркыраҿы, аҳәоуқәа рритмикатә еицааираҿы. Апоет џьаргьы иҽазикуам аҩнуҵҟатәи
ацәалашәарақәа амыцхә ргәылалара, инарҭбаау аԥсихологиатә анализ ацымхәрас,
уи хҭыск аҟнытә даҽа хҭыск ахь лассы диасуеит, џьаргьы иҽкыдирхалаӡом. Абар заҟа
иркьаҿны иаарԥшу ацәгьаура згәы иҭазкыз Мзауҷ ихымҩаԥгашьа:
Лыччаԥшь игәаԥхаӡеит,
Лыԥшреи лсахьеи дажьаӡеит,
Лхаҵа дышьны лара дигарц
Уа дышгылаз инаиӡбеит.
Ҳәарас иаҭахузеи, Мзауҷ игәаҿы имҩаԥысит ԥсихологиатә романк ззааиша хҭыск,
аха апоет уи инарҭбааны аарԥшра иҽазикуам. Избанзар, Мзауҷ иҩыза ауаҩы гьангьаш ихаҿсахьа арххара иаԥсаны иԥхьаӡом. Иара убасоуп егьырҭ ипоемақәа рҿгьы
дшыццакуа. Аха ас еиԥш алаконизм усҟантәи аԥсуа литература зҭагылаз атрадициақәа
роуп изыхҟьоз, насгьы дара афырхацәа рхәыцрагьы, рхымҩаԥгашьагьы аԥсҭазаараҿ
иццакны, жәлар рпоезиатә ҳәамҭақәа ишырцәаҩоу аиԥш, ажәа рацәала иҭалаҳамызт,
ихҭыстәқәан.
И. Коӷониа ипоетика аҷыдарақәа, егьырҭ аԥсуа поетцәа аӡәырҩы ртәеиԥш, макьана
иҭҵааны иҳамам, убри иахҟьаны цқьа ҳхаҿы иаҳзаагом иара исахьаркыратә бызшәа
абеиара, иажәеинраала аиҿкаашьа, иҿыцны аԥсуа поезиа уи аганахь ала иалеигалаз.
Иахәҭоу аҭҵаарақәа ахьҳзымҩаԥымгац, мамзаргьы, даҽа мзызқәак ирыхҟьаны,
иаҳԥылоит апоет исахьаркыратә дунеи аилкаараҿы зықәшаҳаҭхара уадаҩу агәаанагарақәагьы. Ашәҟәыҩҩы А. Гогәуа иазгәеиҭоит: «И. Коӷониа ипоемақәа ҳлитератураҿы абаашқәа реиԥш, ҭынха дуны инхеит, аха акагьы зыцрымҵуа ашьха ӡиақәа
реиԥш, уинахыстәи апоезиа ҿыц арҿиаразы уаҩы ихы иаирхәашаз асахьаркыратә
бызшәатә маҭәахәқәа ҳәа акгьы рхамшәалаӡакәа» («Алашара», №7, 1974. Ад. 71). Абри
агәаанагара иазааигәоу ахшыҩҵак еиҭеиҳәоит Гогәуа ҳаамҭазтәи аԥсуа лирика иазикыз истатиа аҿгьы: «И. Коӷониа иҩымҭақәа рҿы иҟоуп здаҟам ареалисттә сахьаркыратә
ҭыԥқәа, аха уи хадара азуа, усҟаназ, уинахыстәи аԥсуа поезиа ианыԥшыртә амч
амамызт» («Алашара», № 12, 1984. Ад. 87). Ҳәарас иаҭахузеи, ас еиԥш ахшыҩҵакы
ақәыргылара – гәнаҳаҳәарак иаҩызоуп аԥсуа поезиаҿы аепикатә поема ажанр
шьақәзырӷәӷәаз, асубиективтә лирика раԥхьаӡа аԥсышәала гәҭыхала изырцәажәаз,
зҿахәы аҳәахагьы нагӡаны измаӡаз апоет қәрахьымӡа изы.
Насгьы ари аҩыза агәаанагара алкаа аиаша излацәыхароу рацәоуп. Ҳәарас
иаҭахузеи, иахьа аамҭала хара иҳацәгылоу апоет ду иҩымҭақәа рҿы акәым, иацы
зыбзырӡы нарҭбааны иаҳҳәоз арҿиамҭақәа рахьтәгьы заҟа ҩымҭа ршьамхы
рыҵаҟәалазеи, аха араҟа, И. Коӷониа иҿы, хадара злоу: иажәуам иара иепикатә доуҳа,
амилаҭтә пафос еидкыланы изку аетикатә культура, ахрақәа реиԥш иҿыцәаау амилаҭтә
хаҿсахьақәа. И. Коӷониа аԥсуа поезиа иалеигалеит ԥсра зқәым аепикатә енергиа, атрадициа ҟазҵашаз ахырхарҭа.
Иԥсуам иара убас апоет аԥсуа поезиа иазынижьыз асубиективтә лирика
ауасиаҭҳәаратә ҟазшьа иаҵоу.
Аԥсны жәлар рпоет Б. Шьынқәба акырынтә иазгәеиҭахьеит, иара хаҭала ирҿиарамҩаҿы И. Коӷониа егьырҭ аԥсуа поетцәа раасҭа анырра ду шииҭаз. Ҵабыргуп, Б.
Шьынқәба исахьаркыратә бызшәа ахадаратә принципқәа рыла аганқәа зегьы рҿы
илитературатә бызшәаҵәҟьоуп, иҿырԥшыгоуп, аха абарҭ амилаҭтә поетцәа дуқәа
аҩыџьагьы иааџьоушьаратәы аҟынӡа репика-лирикатә доуҳа еизааигәоуп. Урҭ ирыбжьоу атрадициатә еимадара хазы иҭҵаатәу проблемоуп.
Иналкааны иазгәаҭатәу даҽакгьы: И. Коӷониа аԥсуа жәеинраалеиҿартәышьа ҿыц
ашьақәырӷәӷәара азыҟазҵаз заатәи ҳпоетцәа дыруаӡәкуп. Иаҳа иқәманшәалахаз аформақәа ракәзар (иаҳҳәап, ахореитә ритмика), аԥсуа поезиа иахьанӡагьы икамыжькәа
иаанагоит, ихадақәоу рыҩнуҵҟа аҭыԥ рыҭаны иарҿиоит. Иара убас иубарҭоуп И.
Коӷониа исубиективтә лирикеи иепикатә доуҳаи рныррагьы. Ус анакәха, иара ирҿиамҭа
еиқәыхьшәашәа игылоу баҟаҵас ҳзахәаԥшуам – уи аԥсы шҭац аиԥш иҭоуп.
Абарҭқәа ртәы еиҳагьы иккаӡа иааԥшит асовет аамҭазтәи аԥсуа литература апериод анхыркәшаха ашьҭахь: инаскьеит, еиқәыхьшәашәеит уи апафос мацарала зыԥсы
ҭаз, уи ала иҳәаақәҵаз аҩымҭақәа. И. Коӷониа илирикеи иепоси ракәзар, урҭ еиҳагьы
аԥхьаҩ дрызхьаԥшит, аамҭала иԥышәоу ак аиԥш идикылт.
Ирацәоуп, аҩада ишҳәоу аиԥш, уи иԥсҭазааратә мҩаҿы, ирҿиараҿ ишаҭәоу аиԥш
ала иҭҵаам, иззааҭгылам. Убарҭ иреиуоуп, иаҳҳәап, Иуа Коӷониа ирҿиамҭақәа рҿы
инарҭбааны иаарԥшу аԥсуа жәлари аедыгьа жәларқәеи рдунеи цәала-жьылатәи аимадара азҵаарагьы. Ари, аиашазы, хазы ҷыдала иҭҵаатәу, усумҭак шеибгоу изызктәу
иреиуоуп.
Абас иҭбаауп, иҵауылоуп аамҭа кьаҿла И. Коӷониа аԥсуа литературазы илиршаз.
Иара ибзоураны аԥсуа поезиа иаланагалеит ауаҩы иҩнуҵҟатә дунеи аазырԥшуа
асубиективтә лирика, инеиҵыхны ауаҩы иҟазшьа ҭызхуа аепикатә поема ажанр,
ишьақәгылеит анаҩстәи апоетцәа рырҿиамҭаҿы зымҽхак зырҭбааз апластикатә стиль.
И. Коӷониа итрадициақәа, иестетикатә дунеи, иахьатәи аԥсуа поезиатә ԥсҭазаара
ишалахәыц иалахәуп. Аԥсуа литература ԥхьаҟа изгаз, амҩа дуқәа азылызхыз ҳмилаҭтә
беиарақәа ируакуп аԥсуа поет ду еицакра зқәым иҭынха.
Ирхаҳҳәаараны иҟоузеи уи ифырхацәа – Абаҭаа Беслан, Ҳаниф ԥшӡа, Наҩеи, Жанаа Беслан иԥацәа, Хмыҷ шәарыцаҩ ныҟәаҩы? Акы заҵәык: ахаан ԥсра рықәӡам абас
еиԥш аҵеицәа зхылҿиаауа ажәлар рдоуҳатә дунеи, ридеал ҳаракқәа.
Икыдшәеит ҳаеҵәа, уаҳа иԥхаӡауам,
Алашара ацәыӡит, наӡаӡа иаабаӡауам,
Аԥсуа литература шәҭык ахшәеит,
Аԥсуа литература еҵәак ацәҭашәеит.
Ажәеинраала «Икыдшәаз аеҵәа»
Иуа Коӷониа иажәабжьқәа
Еимдо ирықәуп хреи ҿаҩеи зегьы –
Ҳаниф ԥшӡеи Беслан фырхаҵеи русқәа
Злымҳа иамаҳац аӡә днымхарц џьаргьы...
Ажәеинраала «Кавказ» ацыԥҵәаха
Уԥсы зыҿҳәараз Аԥсны аџьажәлар
Ԥыҭрак рымаҵ уыха умоут,
Кыр урзеиӷьны усгьы угылан,
Аԥсра иамуит... умҩа аркьаҿт...
Уара уҟнытә урҭ зықәгәыӷуаз
Митәык рмоуит, ргәыӷра бжьаӡт.
Ашьха ӡыхьеиԥш апоезиа иухылҵуаз
Кәыркәа жәиԥшь рзы аҽарҭынчт.
Иашоуп, иулшаз даара акрыҟоуп,
Кыр шәа рзуҳәеит Аԥсны жәлара,
Аџьа иубаз ҳхашҭуам – иҟоуп,
Уахьынӡаҳалаз уҩызцәа ара.
Аха уҩымҭақәа, џьа здубалаз,
Ауаа заҵәқәа, агәҿыӷьқәа иртәхеит.
Ԥсра зқәым абаҩхатәра иулаз
Абжеиҳара ажәытәрашҟа иуцәцеит...
Абриак алоуп ҳазлауқәшаҳаҭым,
Аҩыза, Иуа, џьа збахьаз...
Аамҭа иарԥагьаз Беслан иҩызцәа –
Ауаа рҟәаҵит, рыӡбахә рҳәом...
Ажәҩан гәы ԥшӡа амра, амза
Рхы иақәиҭуп, ргәырҩа иагом.
Рхы дырхеит зегь амҩа иашахь –
Ԥхьа изгаша аџьажәлар хара...
Уԥсра мцушәа сгәы иабауан,
Уԥсы ҭоушәа са исыԥхьаӡауан,
Уӡбахә шәҟәыла са исаҳауан,
Ушәҟәқәа рыла усахьа збауан.
Уахьиз уқыҭан, уахьааӡаз уашҭаҿ
Саннеи издырит, издырит ушҳалам уеибганы.
Иахьанӡа сгәы жьан, иахьанӡа сгәы нкылан,
Иахьа издырит ицқьаны, ушҳалҵыз ҳгәы былны.
Араҵла ду узҵатәаз еиқәшьшьы, алахь еиқәны,
Игылоуп инкахәыцуа, гәырҩала иџьабауа,
Ари аҵаҟа хәылбыҽхала аҭынчраз утәаны
Еизугауан хыхь аҳауа иалаз ажәабжьқәа...
Убаҳча шәҭы ԥшӡа, убаҳча жәпа еилачӡа,
Ҽынла угәырӷьа-гәырӷьауа узҵаз,
Алахь еиқәуп, уабауам, иузгәаҟуеит цәгьаӡа,
Иаздыруам уи уара уахьацәцаз!..
Уашҭа ду гәырҩоит, иаздырам иаура,
Уахьамбауа иџьабоит, иазҭынчрам џьара.
Ашәҭқәагьы ҩагылоит, инхышәҭуеит убра,
Уахьырымбауазыҳәа рыҽдырԥшӡауам дара.
Сгәы иауам – еибафоит, ажәа снаҭом,
Исҳәарц исҭахқәоу – рыбжак снарҳәом,
Ухҳәаатәы рацәоуп, еизганы уашҭа иснаҭоит,
Аха исзыҩуам – сгәы иахьҭоу иҭашәуеит...
Ааԥын аԥша ҟәанда аҿан,
Ԥхарран, ҭынчран, амшгьы еилган,
Аха иҭынчым угәара, иҭынчым уҩнра,
Игәаҟҵәаҟуеит уҭаацәа – иблуп дара.
Уан, уҭахцәа, уаҳәшьцәа – абарҭ зегьы
Рнапқәа ргәыҵаԥса, амыткәма ҳәауа,
Иқәуп агәарԥ, изтәашам џьаргьы –
Иқәуп ашҭа, игәаҟуа, ибылуа.
Хыхь аҵара, аҵара ҷырҷырқәа,
Ирықәтәоуп уҵлақәа, уҵла дуқәа:
Иузырҳәоит ашәақәа, ашәахаа еиҿартәаны,
Иузырҳәоит ихааӡа, ирҭынчны, иргәыкны.
Рашәабжь сазыӡырҩуеит, ирҳәауа саҳауеит,
Рбызшәа сзымдыруазаргьы ус еилсыргауеит –
Иабасзымдыруеи! Уашҭоупеи изҭацәажәауа,
Игәыԥжәагаха, ирҳәауа сгәы ҩҭнакаауа!
Арҭгьы угәхьааргоит, угәхьаазымгауа дарбан,
Зегь узгәаҟгәышьоит, иузымгәаҟуа дарбан!
Уахь уахьцаз макьана иухәҭазма,
Нас иарбан, уаамҭа уиааима?
Урмацәажәози акәарақәа, иумырцәажәози зегьы,
Иумырҽхәози ашьха дуқәа, ирхоумҵози аԥсгьы!
Хыхь умеимдози, уаламзи аҳауа,
Абри аҟара злаз уабацеи умгьажьӡауа?!
Ҳгәыла исеиҳәон: – Дад, уаҳҭаа,
Дад, уаҳзаԥхьап «Абаҭаа»,
«Хмыҷ шәарыцаҩ ныҟәаҩы»
Иаднагалоит аӡәырҩы.
Урҭ сырзаԥхьарц «Абаҭаа»
Сҽазыҟасҵоит сара заа,
Сышәҟәы ҭызгоит еиқәырҷаб,
Афҭил сҩахоит акәаҷаб.
Салгеит шысҳәоз «Абаҭаа»,
Саԥхьа дцәырҵит Ажанаа,
Ишьҭа схылеит нас Наҩеи,
Са сырҿалеит ҳаҩеи хреи!
Џьара дцәырҟьоит нас Баҭаҟәа.
Ҽеиқәак сақәтәоуп, сҽысзахамкуа,
Ҳаниф дсыма сыццакӡоит,
Ԥслаҳә ҳасабла дсыма сцоит.
Зны сшәарыцоит наҟ шьхатәыла,
Зных ақыҭаҿ хәык сықәгылоуп,
Аԥсаа рашәа сазыԥшны,
Иуа иеиԥшҵәҟьа сшанханы.
Унан, ҳгәыла шьҭа дабаҟоу?
Далоуп ацәа иԥсыршьагоу.
Имбагәышьеит са схабар,
Мшәан, исыхьзеи, шеит, абар!
Зны
ҵхыбжьонӡа
ҳқыҭа салан,
ахи аҵыхәеи еимдо.
Цәыӡ?..
Мап!
Сара споетуп,
игәасҭон ҳқыҭа
ишазҳаз –
аԥша хаа сындо.
Ус сшааиуаз
снадгылт
Иуа иҳаҭгәын.
Ажәабжьқәак наиасҳәарц,
насгьы ҳаибадырырц
сара исҭахын...
– Имцуп ирҳәо,
Аҩыза, Иуа,
абриаҟара ихыҵт ҳәа апоет,
Апоет иқәра
шықәсла иоуӡом ашәара!
Жәлар ирзеиӷьу
Иашьҭамкәа иԥсыз,
Дыԥсит, дниагәгәа дцеит.
Аха апоет – дпоетзар,
Ирҿиамҭа иақәӡам аԥсра!
Дыԥсит, деиҭаԥсит,
Иӡбахәгьы ҳәатәӡам
Аҭыԥ тата иашьҭалаз –
изхашҭыз жәлара!
Ус еиԥш иҟақәаз,
Иҳаман, Иуа!
Уи араҟа иӡатәӡам.
Урҭ ракәымзар
ҳауԥылар уажә аԥхьа
иухәҭаӡамзи уара!..
... Ҳара, аԥсуааи ақырҭқәеи –
Ҳаиҩызцәоуп, ҳаишьцәоуп!
Иҳалалӡа ишеикәыршац
еикәыршоуп ҳнапқәа.
Аԥсышәала «Абаӡӡеи»
аҷҷаҳәа ҳаԥхьозар, –
Иаԥхьоит қырҭшәала
«Абаҭаа Беслан»…
Нас дызусҭада,
дызусҭада,
дызусҭада,
изҳәада, Иуа, уԥсит ҳәа!
Уҳацуп,
уҳалоуп,
ҳаицнеиуеит еснагь.
Иҿиоит Ҳаԥсадгьыл!
Ишәҭуеит акатаҳәа!
Иахыҩуеит уашәа –
Ҳтәыла иахьабалакь...
25 анухыҵуаз
инужьит уԥсадгьыл –
иҿыциран.
Уи уажә иубар –
Иуздыруам, иаԥсахт убас алакҭа.
Ашықәсқәа
акакала еицыло
инеицылан –
50 зхыҵуа поетны
Уҩнагылоуп ҳпоезиа аҩнаҭа!..
Саналага раԥхьа саԥхьо –
Ажәабжь сазҳәаз Иуа иоуп.
Апоема раԥхьа саԥхьа
Иқәны избаз – Иуа итәоуп!
Усҟан Иуа дыԥсит, дыҟам –
Ирҳәоз саҩган. Саԥхьон стәа:
Жәлар рҳәамҭа шыҟаз иҟа,
Ашьха ӡыхьеиԥш ицқьаӡа.
Са санаԥхьоз гәырӷьарала
Шықәсыла сқәыԥшымзи зынӡа!
Сара Иуа знык дсымбазаргь,
Сиацәажәартә еиԥш лабҿаба,
Иԥсҭазаара сахьымӡазаргь –
Саԥхьа дгылоуп деилфаҷа...
Акыр шықәса уи дымцәажәо,
Аамҭа цазаргь иҭакәкәа –
Сыжәлар ирызгәакьоуп иашәа,
Иуа ргәаҵа дҭоуп дҭахәхәа!
Ароума инарцә дахьаҭаа –
Геи-шьхеи рымҵәыжәҩа, ргәыбылҩы?
Араҟа диоума Абаҭаа?
Ма Хмыҷ шәарыцаҩ ныҟәаҩы?!
О, дарбан ахрақәа дырҟәызго? –
Уи илшоит ахра зырҵысра!
Иԥсыбаҩ аума ҳамҩахызго? –
Мап, дыҟам апоет абра!..
Уи дыҟоуп –
Хаҳәи мақьеи ахьыҟоу,
Ахраҿ –
Акаԥкаԥқәа змоу.
Уи дыҟоуп –
Ашәарах ахьныҟәо,
Аӡыжь ҵауыла ахьҭатәоу...
Уи дрылоуп уа –
Ҽыҳәҵәыла иахьеисо,
Ҳаниф дахьлыҵаххуа лассы!..
Уи дыҟоуп ашҭаҟны,
Иахьеизо,
Беслан иахьилго шырԥазы!..
Уи дыҟоуп –
Шәара зқәым Баҭаҟәа
Иашьа дизгәаҟуа дахьихо...
Уи дыҟоуп –
Ашыԥсыӷ ахьыҟоу –
Ажанаақәа ахьҭахо...
Уи дыҟоуп –
Аҟарач дахьыҟоу,
Нхыҵ Аахыҵ иара дрыбжьоуп:
Дубоит –
Аедыгь дахьыҟоу,
Игәаҵаҿгьы даԥсыуан дшьоуп!
Уи дыҟоуп иахьҭахо Маршьанаа,
Шьаурала рыжәлар иахьрыԥхо…
Убас, абар, Дадашьқьылианаа,
Урҭ раҳ дахьыршьуа, дахьҭахо!..
О, сшәыкәыхшоуп араҟа иааиуа,
Ицо уи изқәа ҭыԥ баны…
Дшәыԥшаала, дхароума Иуа?
Уи дыҟоуп ҳажәлар рыгәҭаны!
Хашҭра зқәым аҩыза Иуа,
Зашәа ахыҵәаз ҳ-Аԥсынра
Иахьа урбом уҭынха-ууа,
Аха ирыцуп, ирымоуп угәыбылра.
Уахи-ҽни ҭынч утәомызт,
Жәлар рзыҳәан аџьа убон.
Ашәа рзуҳәон, ухы уеигӡомызт,
Умҩы ылхуа ԥхьаҟа уцон.
Уара угәы аҳәон аԥсҭазаара,
Ҿыц иузааиз, абара…
Уҽынеиҵыхны ашәа азуҳәартә
Аамҭа умоуп узхара.
Апоет, наӡаӡа угәы аисра иаҟәыҵит,
Урылаԥш, уашьцәа убом иахьа…
Ҳгәы ишԥалоу, заа уаҳԥырҵит…
Аха уҳацми ҩаԥхьа.
Уаҳхашҭуам, мап, аҩыза, иудыруаз…
Иубандаз ишәҭуа ҳ-Ааԥсынра.
Ухьӡ ҳараркуеит аҿар игылаз,
Умҩа иқәла иаҿуп аҩра.
Иуа инышәынҭраҿ стәоуп сара схала,
Ахәылԥаз аԥсымра каԥхоит иҭааӡа.
Еихьыс-еиԥысуа сахьақәак схалан,
Сымҵадырсит шә-хәыцрак сырӡан.
Исацәажәоз исахьа збомызт хықәкыла,
Ибжьы заҵәык слымҳа иҭаҩуан абас:
Иҟоузеи, сашьцәа, зегь шәеинҭәыла,
Шәхыԥхьаӡара рацәоума аҿар изызҳаз?
Хыҵхык еихаларгьы, ҳашлақәа ргәаҳәо
Ԥасеиԥш алакәқәа рҳәомашь иахьагьы?
Ҳхәыҷқәа цәажәома аԥсышәала ахьхьаҳәа,
Рабацәа рқьабз ссир шьҭырхма зегьы?
Раԥшӡак ҳазгылан, сқәыԥшра зыдҳәалаз,
Схьаа цәгьа схаршҭны ԥшак сыннадарц.
Ҳраҵла ашәшьыраҿы сныҵатәан ԥшьшьаала,
Икаҳама, игылома, иубахьома ахабар?
Москва саныҟаз ҩымҭақәак нсыжьын,
Ирхылаԥшда, сеидроу, сырԥырҵны санца?
Исыҵамкыкәа исаҳәа, суҳәоит, усмеижьан,
Издыруа аӡәыр дыҟоума урҭ рлахьынҵа?
Иудыруеи, архивқәа асаба ихнаҩазар,
Мамзаргьы иҭынхадаха ишьҭазар џьара?
Ма мышкызны аӡәы лашарак дирбазар,
Абааԥс, сиаҵәахә шәмырӡын шәара!
Еихаххаа игылома иахьа ҳжәытә кәасқьа?
Мшаҽнеиԥш иҭаԥхома ҳашҭа ашәахәа?
Мраҿаԥхасҭаҿ ақәаҵа еиҵарҵаз анкьа,
Икыдҳаны иҿалома ажь аӡахәа?
Ушьҭа убжьы нҭыганы усзаԥхьа жәеинраалак,
Уҿара абжьы хаа акаҩҳәа исырҳа!
Еилыхха, ашьха рҩаш еиԥш еинҭәалан,
Са сгәы инықәхаҽап шәаамҭа ашәахәа! –
Сқыҭа аша еҵәа, исызгәакьоу хаҭала,
Ақәра хьымӡа дсацәажәоит ибжьы гыәкӡа,
Апоет инышәынҭраҿ стәоуп сара схала,
Ахәылԥаз аԥсымра каԥхоит иҭааӡа…
Аҷаԥшьацәа ацәа риааин,
Ихырсысуеит, аҵых ԥҽуп.
Аԥсра хьшәашәа абарҵаҿ иааин,
Аблақәа ҭархәлан иԥшуп.
Аԥсреи абзареи ргәы ҭынчӡа
Изеихәаԥшуам, еиқәԥауеит.
Аҭынчрагьы жәпа хьанҭыџьӡа,
Иара заҵәык аҳра ауеит.
Агәлымҵәах ацәарҭа дылоуп,
Дкаԥсеит, имам ҽырҵысы.
Иан дыгәжәажәо дихагылоуп,
Иаҳәшьцәагь гәаҭеиуеит хазы.
Аԥсабара ааԥын ааира
Ишазыԥшу аиԥш изыԥшуп.
Аха, ацәацәашь еиԥш, заҵааира,
Заҵааира абылра даҿуп.
– Анаџьалбеит, иԥсы мцандаз! –
Маӡа иҵәыуоит урҭ уажәшьҭа.
Ихчгьы иҵырххьан ашамҭаз,
Абар, абар, уажәы-уашьҭан...
Аха ус аҽы кьыркьырит,
Дабом аԥшәма амӡырхаҿы.
Дыҭрыст ачымазаҩ, идырит
Иԥсы зыҿҳәараз аҽы.
– Шәсыцхраа! – иҳәан, дхықәдыртәалеит,
Аҽгьы кьыркьырит еиҭа.
– Шәнаскьа! – иҳәан, иҽирманшәалеит,
Блала зегьы-зегь неимда...
Иҽаариашан, нас дҩагылеит,
Ишьап ԥсыдақәа рмаршәа кны,
Днеин ахышә днылагылеит,
Днылагылт наҟ-ааҟ икны.
Аԥша абаҳчаҿ игәаҭеиуа,
Иҵәыуа митә ҟанаҵоит.
Ацәыкәбарқәа ҵаҟа илеиуа,
Алабжыш аиԥш икаԥсоит.
Аҽыхәа наҵҟьеит, ишьҭыууаа,
Инаҵҟьеит адгьыл рдыдуа.
Ицоит агәарабжьара ибжьыууаа,
Ицоит мҵәыжәҩада иԥыруа.
Ицоит адәы иаҵәа ианылан,
Ашьабсҭа еиԥш, икахәхәа.
Нахьхьи амра шаша гылан,
Амҩа қәнаҵоит ашәахәа.
Ақәрахьымӡа илаԥш ыҩуа
Аҽы иашьҭан. Уи цахьан...
Аха ашьҭыбжь игәы ианыҩуа,
Дышгылац дгыланы дыԥшуан.
Издыруада, ақәра дуқәа
Ртәылаҿ уқәра назмыгӡаз,
Фырҭынҵас ҳара инаҳақәлан,
Лаӷырӡыла ҳкәаба ицаз…
Издыруада, убла еиқәара
Шахӡыӡаауаз ушьа –
У-Аԥсынтәыла, уара уԥсықәара,
Уаҿыԥсаазар, џьым, сашьа?…
Издыруада, аӡыблара
Иагаз уашьцәа рлахьынҵа,
Аҭоурых лашьца аныӡбара
Акәзар заа узбылӡа….
Издыруада, ушьха, уга,
Уԥсы ахаара рызшаны,
Унықәиазар удгьыл нага,
Уааԥса-укара иаашоны?..
Издыруада, жәлар риааира,
Гәыла уанамаз утҟәаны,
Уи ишацлауаз есааира,
Уҭахазар ухәжәаны?
Издыруада, уа иухҭысзар
Ҳәаа змам агәыбылра:
Ашәақь мцеиԥш инкабазар
Уԥсҭазаарагь иара убра…
Издыруада, издыруада,
Ҳаԥсуа шаеҵә узҭашәаз:
О, шаҟаҩ аруазыруада,
Иуа, арыцҳара ҳзықәшәаз…
Издыруада, иужәша аӡыхьгьы,
Ахы ыҵнамхызар зынӡа?!
Аха иаанхеит уажәа ӡыхьны,
Угәҭыха адгьыл иахьыгӡа…
(Магәа Коӷониаԥҳа илыхьӡынҩылоуп)
Лашьа иҟамзаара лныԥшуеит хәраҵас –
Хьаан иуныруеит ушнеиуа даауԥылар.
Илԥырымҵуаз гроушәа илыдхалт зынӡас,
Иамуӡо уаҳа лылахь ааиқәымлар…
«Жәеинраалак уҩызаап Иуа изкны,
Иҭабуп, нан» ҳәа днахьыст сыжәҩахыр.
Лылаӷырӡқәа ҩхажжылт аҵыхәтәаны,
Илҵәахырцгьы днахыццакт, лхьаа смырдыр.
Дсылабжьоит нас: «Шәыбзиаз, нан, шәарҭ,
Шәа шәоуп изықәгәыӷуа ҳ-Аԥсынтәыла.
Аамҭа иаџьшьаны, шәыҟоуп шәеизҳартә,
Шәнеила шәнеилымшәо, аӡәкны шәеидгыла…»
Иуа иаҳәшьа – Аԥсны ԥшӡа даҳәшьами,
Ҳпоезиа даҳәшьами – Иуа иаҳәшьа.
Ашьац ахьлыҵблааз игылаз ҳами,
Ҳарҭ иаҳҟазшьоумашь – Иуа иҟазшьа?
Уа бахәык абжьыхаа аныҩуа
Шьанҵарак шәаҳәоит.
Иацирӷызуеит уаҟа Иуа,
Ашәарах ӡырҩуеит.
Аԥсҭҳәа ҟәашқәа цоит ихыууаа,
Иаалаҟәуеит убра.
Драцәажәоит ашьшьыҳәа Иуа,
Игәра ргоит дара.
Ҽыжәлас иалихрызеи рыуа? –
Иаӷәра шьҭихт Абас.
Дҽыжәларц акәхап рашҭаҿ Иуа,
Ԥыхьа аиԥш, ԥсуаҵас.
Иажәа рымҩахт иқәла-иуа,
Ирҩашгьы еилашуеит.
Храқәцәак дықәгыланы Иуа
Храцәқәак ахь дыԥшуеит!
Гәаныла Аԥсуара ӡырго,
Гәаныла иныҳәо Аԥсынра,
Схьаақәа ҿымҭӡакәа исхыго,
Саналахо Аҟәа сара,
Снанагоит Иуа дахьгылоу,
Дхәыцраха амшын ахь дыԥшуа,
Снанагоит Иуа дахьгылоу,
Иара ус аказыҳәан дмашшуа.
Схагареи, сгәырӷьареи, слафи
Мыч дуӡӡак иагоит исыхҳәа,
Схы ԥхасшьоит усда сахьавоу,
Усда сахьавоу аԥшаҳәа.
О, иахьада, иахьада, иахьада
Ус ҟасҵозар жәбалап.
Ашәшь иаҵәа изқәа иахьаду
Иуа ахьҭа дакуазар ҟалап…
Уажәшьҭа сара сыӡынра ҟәашӡа
Сгәаҵаҿ аҭра аҳауеит.
Иҭынчӡа, игәыбзыӷӡа, иҟәашӡа
Исыдҷабло бжьык саҳауеит:
Иуа џьара аидара даҵан.
Иуа иҵон аҵара.
Иашҭаҿы асасцәа ҽыжәҵуан,
Аамҭа рхыргон дара.
Иуа џьара аидара даҵан,
Бзиа ибон Аԥсынра.
Иуа даԥсыуа фырхаҵан,
Баҩхатәрала иаԥигон аԥсра.
Гәаныла Аԥсуара ӡырго,
Гәаныла иныҳәо Аԥсынра,
Схьаақәа ҿымҭӡакәа исхыго,
Саналахо Аҟәа сара,
Снанагоит Иуа дахьгылоу,
Санхәыцлак, сара сыԥхашьоит.
Уа ибаҟа аҿаԥхьа – сшьамхнышлан
Аҭамзаара саҳәарц сҭаххоит.
Сгәы сыхьуеит,
Сгәы сыхьуеит уахак,
Издыруеит
арыцҳара ишақәшәо
Аԥсабара –
аеҵәақәа ишрылшәо
Иреиӷьӡоу,
Иссирӡоу еҵәак.
Хланҵы иҭалом уи аеҵәа,
Мап!
Аҭаламҩа
аҵх бзанҵы иалнадашам,
Уи шҭахаз
дарбан агәра згаша.
Ишаалац еиԥш
адгьылахь алашара аалап
Миллион шықәса,
ауаа агәра дырго
Знык ииз алашара
Шыҟоу наӡаӡа,
Аха абри схаҟны иаазгаанӡа
Сгәы сыхьуеит,
Сгәы ҵәыуоит аеҵәа анҭашәо.
Далгоит иҵара, ҳаԥсуа литература ирҿыхоит ҳәа ҳашиеигәырӷьоз, иҟалазеи?!
Иҟалазеи, дычмазаҩуп ӷәӷәала… рҳәоит. Ари иара дыздыруаз зегьы дыдбжьны
ирылаҩит, ргәы канажьит, рнапқәа рываҳаит, аиҳарак аԥсуа литература амҩаԥгара знапы алакыз. Уажә иҳаҳаит дыԥсит ҳәа, ари зынӡа агәкажьга.
Ҳпоет ҷкәына Иуа иқәра маҷӡаны адунеи нижьит… Аха ҳаԥсадгьыл аҩымҭа бзиақәа
азынижьит. Ҳара аԥсацәа ҳлитература аҭоурых аҿы иҭыԥ налкааны дгылоуп. Ҳаргьы
ибзианы иаадыруазароуп, иаҳхамышҭыроуп убри ибзоурала ԥхьаҟа ишеиха, ԥхьаҟа
ацара ишалагаз ҳлитература…
Иани иаби, иҭаацәара – зчеиџьыка бзиаз ракәын аҟнытә, рыҩнаҭа мыцхәы асасцәа
рҭаалон. Убарҭ ажәытә ажәабжьқәа, ахшыҩ бзиа зҵаз, уаҩ игәы иахәашаз рҳәон,
ахҵара-ӷәӷәареи атәыла абзиабареи ирызкны. Урҭ ицәымӡырц Иуа заанаҵы прозала ашәҟәы ианиҵон. Ԥыҭрак ашьҭахь даара ирԥшӡаны, еиқәыршәаны, изаҳауаз
аргәырӷьаратәы, иаԥхьоз ргәы иахәаратәы ажәеинраалала иҩуан. Абас аиԥш ала Иуа
ирҿиамҭақәа рҿы ихы иааирхәон аԥсуа жәабжьқәа, алакәқәа, алегендақәа, еилыхха
иҟоу аԥсуа жәақәа егьырҭгьы. Иуа Коӷониа наҟ-наҟ инагылашаз аԥсуа шәҟәыҩҩцәа,
апоетцәа ирзылихит амҩа ду афольклор ахархәара аус аҟны. Уи ажәабжь бзиақәа
ииҩқәаз захьтә иаҳаз данырзаԥхьалалакь, уамашәа ирбон, «ҳара аҭаҳмадацәа абас
ирԥшӡаны иаҳзымҳәаӡеит, уара, аҷкәын, заҟа иурԥшӡазеи» ҳәа иџьаршьон.
   
