АԤСУА ҲӘЫНҬҚАРРАТӘ УНИВЕРСИТЕТ
Аԥсуа литература акафедра



ГЬАРГЬ ГӘЫБЛИА












АԤСУА ЛИТЕРАТУРА
(алеқциақәа ркурс)













Аҟәа  - 2004





* * *
Ари ашәҟәы, аԥсуа литература  (алеқциақәа ркурс) ҳәа хьӡыс изауз еиднакылоит ауниверситет афилологиатә факультет аҿы аԥсуа сахьаркыратә литература азы сзыԥхьахьоу алеқциақәа, араҟа иуԥылоит иара убас хазы иҩу астатиақәагьы, зегь акоуп урҭгьы слеқциақәа рҿы  ахархәара рыман. Абраҟа иану аматериалқәа иааидкыланы урыхәаԥшуазар аԥсуа сахьаркыратә литература аҿиара иашьашәалоуп, иааркьаҿны акәзаргьы, храналогиала инеишьҭаргыланы ирыхцәажәоуп аԥсуа литература ауасхыр шьҭаҵаҩ Дырмит ду раԥхьа днаргыланы ҳашәҟәыҩҩцәа рбиографиақәа рырҿиамҭақәа, хадаратәла, урҭ ридеиатә-математикатә анализ иазааҭгылоуп аха убас иагьа иҟазаргьы ирывсым дасу рҩымҭақәа рсахьаркыратә ҷыдарақәа, аҿырԥштәқәа реимадарақәа, реишьашәаларақәа, ҳәарада, излеиԥшқәамгьы, дасу рбаҩхатәрақәа, риндивидуалтә рҿиаратә хаҿқәа. Ашәҟәаҿы иуԥылоит уажәраанӡа алитератураҿы имаҷны ирдыруаз ажәытәтәи ашәаҳәаҩ Жана Ачбеи адраматург Муҭы Ақаҩбеи реиԥш иҟоу аҟазацәагьы, иҭҵаауп рыԥсҭазааратә мҩа изнысыз, рырҿиамҭақәа уҳәа. Архивқәа рҿынтә иԥшаауп И. Коӷониа акьыԥхь зымбацыз иажәеинраалақәак, урҭ аамҭала икьыԥхьын ажурнал «Алашара» адаҟьақәа рҿы.
Арецензентцәа ишазгәарҭо еиԥш, слеқциақәа реизга ашәҟәы, аԥсуа литература иазҿлымҳау рзы ихархәаганы, ицхыраагӡаны иҟалап ҳәа сгәы иаанагоит.

Автор.








Дырмит Гәлиа
(1874-1960)

Аԥсны жәлар рпоет Дмитри Иосиф-иԥа Гәлиа ирҿиамҭа, аԥсуа милаҭтә культура аҭоурых аҟны хадара злоу аҭыԥ ааннакылоит. Д.И. Гәлиа, аԥсуатә сахьаркыратә литература дашьаҭаркҩны дахьыҟаз иаҷыдангьы, ааԥсара зықәӡамыз арҵаҩцәа-рккаҩцәа дреиуан, ашколқәа рҿы рхы иадырхәашаз раԥхьаӡатәи аԥсуа нбан ҟаҵаны ирҭеит. Иара убасгьы уи дыруаӡәкын раԥхьаӡатәи амилаҭтә ҵарауаа. Уи икалам иҵижьит аԥсуа бызшәеи, аҿаԥыцтә поезиеи, аҭоурыхи, аетнографиеи хра злоу рпроблемақәа ирызку аҩымҭақәа. Д.И. Гәлиа, Аԥсны акультуратә ргылара ахыкқәа  шамахамзар зегьы рҿы имҭа-шьҭа нарҵауланы иаанижьит. Иара иаамҭазы аԥсуа литературатә,а уаажәларратә ԥсҭазаараҿы зегьы ирылаҳәҳәауаз уаҩын.
Дмитри Иосиф-иԥа Гәлиа диит 1874 шықәса, февраль мза 21 азы, Гәымсҭатәи аучастка (уажәтәи Гәылрыԥшь араион) Уарча ақыҭан, аԥсуа нхаҩы иҭаацәараҿы. Ари ақыҭа шьҭоуп амшын Еиқәа аԥшаҳәаҿы Кәыдры ахықәан, аамҭала зны, А.М. горки иажәабжь «Ауаҩы иираҿы» иблахкыгоу асахьақәа ахьҭихыз аҭыԥаҿы.
Амҳаџьырра аамҭа еиқәаҵәақәа раан, Урыс иҭаацәа аҭырқә еибашьыга ӷба инҭартәаны Ҭырқәтәылаҟа иргеит, усҟан Д. Гәлиа 3-шықәса заҵәык ракәын ихыҵуаз, ианыхынҳә, уи жәшықәса ихыҵаанӡа иқыҭа гәакьаҿы изҳауан. Аҭыԥантәи апап иирҵеит аҩреи аԥхьареи. Уи  ашьҭахь аҷкәын аҵара иҵон ашьхаураа Аҟәатәи рышколи Горитәи арҵаҩратә семинариеи рҟны. Уи араҟа аҵара ицызҵоз зегьы даарылукаартә ихшыҩ рызцон аурыс бызшәеи алитераутреи аԥсабаратә наукақәеи. Аха Дмитри иҵара изынамгӡеит: аҵара ашықәс абжарак ааиҩишахьан дычмазаҩхеит, иҩныҟагьы дыхнымҳәыр амуит. Уи ашьҭахь иҽазикит дызлагаз иҵара Хонтәи арҵаҩратә семинариаҿы инеигӡарц, аха уаҟагьы дманшәаламхеит.
Заԥхьаҟа ипоетхараны иҟаз аҷкәын иани иаби аныԥсы аҵара аӡбахә уаҳа далацәажәо даузыҟалахуаз – уажәшьҭа уи, иеиҭымцәаханы иааидхалз иаҳәшьцәеи иашьеи иааӡар, амла иаимыргар акәын. Аха уеизгьы, абарҭ ауадаҩрақәа дыриааины ихала аҵара иҵон. Илаз агәкамҳареи аҵара-дырра ашҟа имаз абзиабраеи ирыбзоураны, уи, жәибжь шықәса анихыҵуаз, жәлар рырҵаҩык ихәҭаз адыррақәа инапаҿы иааигеит.
Акры шықәса инеиԥынкыланы, Д.И. гәлиа, Аԥснытәи ақыҭатә школқәа рҿы аус иуан. Ашколқәа реиҿкаареи реиқәыршәареи рҿы аус дуқәа ҟаиҵон, арҵаҩцәа иажәа ҟәышқәа рыциҵон, русураҿы дрыцхраауан.
1905-1907 шықәсазтәи ареволиуциатә хҭысқәа рышьҭахь, Д.И. Гәлиа Аҟәаҟа диасуеит. Уи абраҟагьы иус-ԥшьа даҿуп – аҳәса Аҟәатәи ргимназиеи ареалтә училишьчеи рҿы рҵаҩыс аус иуеит.
Ашьҭахь Д.И. Гәлиа аусура далагоит Аҟәатәи арҵаҩратә семинариаҿы. Уаҟа уи еиҿикаауеит адраматәи алитературатәии кружокқәа. Акружокқәа русура хықәкыс иаман, иара арҵаҩы алитератор ида-ишьа иалаз, дызмырҭынчуаз иуаажәлар рмаҵзура. Абарҭ аинтересқәа ракәын, Д.И. Гәлиа, 1919-1920-тәи ашықәсқәа рзы, раԥхьаӡатәи аԥсуа газеҭ «Аԥсны» редакторс данамазгьы имҩаԥигоз.
Асовет мчра Аԥсны ианышьақәгыла ашьҭахьгьы, Д.И. Гәлиа, Аԥсны акультуратә ргылара знапы алакыз рыгәҭаҵәҟьа днеины дналагылеит. Абри аамҭазы, уи алитературатәи арккаратәи усураҿы аԥышәа ду иманы дыҟан.
1924 шықәсазы Д.И. Гәлиа дааԥхьан Қарҭтәи аҳәынҭқарратә университетахь. Уаҟа уи, 1926 шықәсанӡа аԥсуа бызшәазы алекциақәа дрыԥхьоит. Уахьынтә дшаагьежьызҵәҟьа иаразнак дҟарҵоит еиҭагаҩ-ҷыдак иаҳасаб ала Аԥснытәи аиҳабыра рҿы. Уи инапы залкыз аусқәа зегьы раԥхьа игылан: арҵага шәҟәқәа рҭыжьра, аԥсуа школқәа раартра, аусҳәарҭақәа рҿы ахатәы бызшәала аус руа аҟаҵара уҳәа убас иҵегьгьы.
Д.И. Гәлиа аус иуан агәацԥыҳәара ду иманы, иара ишицәаҩаз еиԥш, игәы-иԥсы зегьы аларҵәаны. 1929 шықәсазы уи дшьақәырӷәӷәан Н.И. Марр инициативала зышьаҭа кыз, аԥсуа бызшәеи алитературеи Ракадемиа ахантәаҩыс. Абринахыс, уи, ианукатә-уаажәларратәи илитераутратәи усура шамахамзар имҩаԥысуан Қырҭтәылатәи ССР анаукақәа ракадемиа, абызшәеи, алитературеи, аҭоурыхи Аԥснытәи ринститут аҟны Д.И. Гәлиа иԥсҭазаара далҵит 1960 шықәса, апрель мза 7 азы.
Д.И. Гәлиа аԥсуа литераутра иазыҟаиҵаз хәшьашьа амаӡам. Уи дшыҷкәынаӡаз далагеит ажәеинраалақәа рыҩра, аха илитературатә баҩхатәра иаҳа игәлҭәааны, ибеианы иааԥшит ХХ-тәи ашәышықәса алагамҭазы.
Д.И. Гәлиа ипоезиатә мҩа алхраҿы анырра ду ҟарҵеит афакторқәа хԥа, - аԥсуа жәлар рҿаԥыцтә поезиа абеиареи, ақырҭуатә клссикатә литература атрадициақәеи, аурыстә классикатә литература атрадициақәеи. Ашьҭахь иара ашәҟәыҩҩы ихаҭагьы иазгәеиҭон, ирҿиамҭақәа уасхырс ирзышьҭалаз, ижәлар рҿаԥыцтә ҳәамҭақәеи аешьаратә литературақәа ртрадициақәеи шракәу.
Уи даарӡа ибзианы идыруан ижәлар рҿаԥыцтә поезиа. Даныҷкәынаӡаз инаркны, дреиҷаҳаны еизигон, киьыԥхьуан ажәлар рҳәамҭақәа рҟынтә иреиӷьӡақәаз. Уи лымкаала иҽрыдкыланы еизигон абзазаратә лирикеи, ажәаԥҟақәа, ацуфарақәа, ажәарццактәқәа уҳәа убас егьырҭгьы.
Д.И. Гәлиа  ипоезиатә бызшәа омашәаҵәҟьа исахьаркуп, ишьақәгылахьоу ажәлар рбызшәа иагәылсны иаауеит. Абарҭқәароуп автор иҵаулоу ареалисттә ҩымҭақәа раԥҵара зегь реиҳагьы илзыршаз. Зхы иақәиҭу апоезиатә цәаҩа змоу иара ицәаҳәақәа, иаку азакәанеиуаршәара иацныҟәон, иара ихаҭа, асиллабо-тоникатә система аԥсуа поезиа иалаирҵәарц дшаҿызгьы.
Гәлиа ипоезиатә ҩымҭақәа раԥхьаӡатәи реизга ҭыҵит Қарҭ ақалақь аҿы, 1912 шықәсазы. Уи ашьҭахь даҽа шықәсык ааҵуаны – аҩбатәи ишәҟәы.
Апоет раԥхьатәи ирҿиамҭақәа рҿгьы иқәиргылон хра злаз ауаажәларратә проблемақәа. Столыпин иреакциа аҽхыршәааны ианықәыз аамҭазы уи ижәлар дрыԥхьон рхақәиҭразы ақәԥарашҟа, иҩымҭақәа рҿагылон асоциалтә ӷацәа. Амала, енагьҵәҟьа, иара ишиҭаху игәы иҭоу аартны изҳәауамызт, убасҟан апоет ихақәиҭтәратә гәҭыхақәа аллигориеи асимволикеи иргәлаҳәаны имҵәахыр ада ԥсыхәа имамызт, иаагап ажәеинраалақәа: «Хоџьан-ду», «Ломеи Бускеи» уҳәа убас иҵегьы. Ажәлар репикатә ҳәамҭа иалхны иҟаиҵаз ажәеинраала «Абрскьыл» аҿы дықәиргылоит ажәлар рыхьчаҩы, дара рыгәҭыхеи, изызхьаауах ахақәиҭреи, ақьиареи, аԥсҭазаара лашеи рзы иқәԥауа. Абриа фырхаҵа аҳаԥы ҵаула дышҭаҿаҳәоугьы, ажәлар агәра ганы иҟан знымзар-зны дышҭыҵуала. Убасҟан Абрыскьыл ажәлар ирзыҟаиҵарц игәы изызҭаз зегьы дышрыхьӡоз иҳәоит автор.
Ареволиуциатә тематика инаваргыланы, инарҭбааны аус рыдиулеит аморалтә-етикатә проблемақәагьы. Апоет зеиӷьашьарак ҳәа ҟамҵакәа дырҿагылоит, иҿаԥиҽуеит: амцҳәацәа, аԥаршеицәа, амҵақьақьацәа, ахабжьаҟьалацәа, аашьацәа, иҭацәу, зыԥсҭазаара енагь ныҳәаҵас изхызго ауаа, абарҭ иажәеинраалақәа рҿы: «Шаҟа дыԥстәы  цәыбзахәузеи!, «Абжьаҩашьа хыбжьаҟьала», «Ҩыџьа зцомызт, аӡәк дрыхьӡомызт…» Апоет еилыкка ибон, ажәытә патриархалтә бзазашьа аҭыԥаҿы иаиуз акапиталисттә еизыҟазаашьа, ажәлар ирымоу рыламыс, рҟазшьақәа, рқьабз бзиақәа уҳәа шеиланраҩынтуаз, ишахыәмгоз.
«Хоџьан-ду» ҳәа хыхь зыӡбахә ҳҳәаз ажәеинраалаҿы дзыхцәажәо аҭауад жәлар рымшхә-рыбзазара далачоит, аха уи амацара изхом: еижәиҵоит, еибаирфоит, дрызныҟәоит гьангьашрала. Бжьҩык иԥацәагьы хара ицәгьылам, еиҳабгьы еиҵбгьы неибеиԥшны иара еиԥшзаап.
Хоџьан-ду данцәыцәы «анцәа» датәнимбо далагеит, аха «анцәа» уи «азҩа-ду» изааишьҭын иҵыхәтәа ԥнаҵәеит.
Ари ажәеинраала аҵакы еиҭарс амоуп. Ҳазыӡырҩып алагамҭа:

Сгәы даахәаӡеит Хоџьан-ду,
Инхара, имазара, иҩн-ду
Иашҭа, ибора, ица-ду,
Нас уи иоуми ауаҩ-ду?

Угәы даахәаратәыҵәҟьа дыҟоума ажәеинраалаҿ зыӡбахә ҳәоу ауаҩы? Ҳәарада, мап, хыхь ишаҳарбаз аиԥш, анаҩстәи астрофақәа рҿы даҽакуп иаабауа.
Абас иҟоуп аҩымҭа аҵыхәтәагьы:

Сгәы далсит Хоџьан-ду
Гәымбыл-џьбара суаҩ-ду,
Дыҟам шиҳәоз анцәа-ду,
Далимыжьи амца-ду…

Алагамҭаҿы уи игәы «дшахәоз» еиԥш ауп, абраҟагьы игәы дшалсыз.
Жәлар рпоезиа уи ирҿиамҭа ианыруан бызшәалеи тематкиалеи реиԥш, иара убас сиужетлагьы.
Д. Гәлиа иажәеинраалақәа рҿы инарҭбааны ихы иаирхәон атонтә жәеинраалеиҿартәышьа, ишдыру еиԥш уи ҟазшьа ҷыдас иамоуп ацәаҳәақәа рҿы абжьықәыӷәӷәарақәа реиҟарареи ацырақәа реиҟарамреи.
Иаагап аҿырԥштәы:

Сгәы дахәаӡеит Хоџьан-лу,
Инхара имазара, иҩын-ду

Асхьема абас иҟоуп:

˘/˘˘˘˘/ -7
˘/˘˘/˘˘˘/ - 9

Автор излеиҳәуа ала, ҳзыхцәажәо ажәеинраала ашәага аагоуп жәлар рпоезиа аҟын˘тә: «Аб хәыҷы тәыҩа-ду, абнахь иагеит абга-ду».
Иара убри ауп, уи аԥхьаҩцәа ирылаҵәаны, ипапулиарны иҟазҵазгьы.
Д. Гәлиа исатиартә жәеинраалақәа «Абжьаҩашьа хабжьаҟьала», «Шаҟа дыԥстәы цәыбзахәузеи», «Хҩык аӷьычҩцәа» уҳәа рҟны дырҿагылоит ладеи-аҩдеи иатәу, зыуаажәлар рҿаԥхьа зуалԥшьа зхашҭыз, змилаҭтә хдырра лаҟәыз, ҭакԥхықәра ҳәа змаӡам ауаа гьангьашқәа,а уаа цәыхацәыфақәа.
«Абжьаҩашьа Хабжьаҟьала» аҿы ҳаԥхьоит:

Ачарақәеи аԥсхәрақәеи дрыгхом,
Акәашареи аинҟьареи дырхашәалом,
Ари еиԥш уаҩы дубашам џьаргьы
Уҭахызар уԥшаала мызкгьы,
Ари мариам, зегьы ирызуам,
Аха змоу уаҩ-ҟьалак иакәымзар!

Аҵыхәтәан изҵаҳшьыз аҩ-цәаҳәак референ ҳасабла ажәеинраала иалагалоуп. Стрвафацыԥхьаӡа иҳәоит, абас иҟоу ареференқәа лассы-лассы иуԥылоит, жәлар рпоезиаҿы. Д. Гәлиа урҭ иманшәаланы ихы иаирхәоз.
Темала хыхь ҳзыхцәажәоз иазааигәоуп «шаҟа дыԥстәы цәыбзахәузеи». Ара иаарԥшуп ажәытәра иалиааз, уи ажьымдыр зықәнаҵаз, «Кәымжә ду маҟа кьаҟьа» ҳәа аҽықәтәареи аиниареи ирхамшәало ауаҩы исоциалтә хаҿсахьа. Абарҭа ҟазшьақәа ирылаҟоу ауаҩы хьымӡӷы имаӡам, дқьақьоит, укәа дҭалоит уаниҭаху, аха ииҭахыз  анулирша дцоит дныҵашәкәа… Ишаабо еиԥш «ҩ-ҿык, ҩ-бзык» рыда дхәарҭам.
Абраҟагьы «Аи,а марџьа, исоумҳәан, заҟа дыԥстәы хԥароузеи» ҳәа ажәеинраалаҿы иаҳԥылауа иашьашәалоу ацәаҳәақәа маҷӡам,урҭ уи асоциалтә ҵакы дырҭбаауеит, игәаланаршәоит иажәа аԥсы аханаҵоит.
Апоет «Абрыскьыл» ҳәа ииҩыз ажәеинраала аҟны  иааирԥшуеит жәлар рзыҳәа абзиара иашьҭоу, рхиқәԥо, афырхаҵа ихаҿсахьа. Араҟа излаабо ала, ажәлари иареи аӡәуп. Дара иара ила аду рҳәон, ида ԥсыхәа рымамызт, иаргьы – дара ракәын ԥсыс ихаз.
Абрыскьыл – аепос аҿы еиԥш, Д. Гәлиа иҩымҭаҿгьы жәлар рымч, рыхшыҩ, риашара, рԥеиԥшхә лашазы ақәԥара дасимволны даарԥшуп.
Иажәабжьны, ҿырҳәала ажәлар ирҳәауаз аҳәамҭақәа руакы иалихит иажәеинраала «Ешсоу итапанча», уи аҭоурыхтә-фырхаҵаратә ашәақәа ирықәырԥшны, ирышьашәаланы иҩуп. Ажәабжь ажәеинраалахь аиагара апоет илнаршеит афабула арҵарра, иаҳа аемоциа аланы аҟаҵара.
Ажәеинраала аҵакы излаҳәауа ала, Ешсоуи Баҭалбеи бзиа деицырбеит ԥшралеи чаԥашьалеи мцхәы еиқәшәаз, хьӡи-ԥшеи згымыз Ҳалыбеи ду иԥҳа, Гьаргәал Чачба иаҳәшьа Есма-Ҳаным. Уи убысҟак дхаан, дыԥшӡан Ҭырқтәыла итәаз аԥшьагьы ахәхәаҳәа дқәыԥсычҳауан лыӡбахә аниаҳалакь…
Ҽнак зы аишьцәа ар мҩаԥыргон, ицон ныҟәара. Аиҳабы Баҭалбеи аԥхьа днеиуан, аиҵбы Ешсоу ашьҭахьшәа дишьҭан. Уи игәгьы иҭеикит иашьа дишьырц. Итапанча ааҭиган изқәа иарбаны даҵхеит аха еибамгеит, Баҭалбеи даахьаԥшын иҟалаз ибеит, аха ажәакгьы уи иахимҳәааит. Ус ԥшьаала ихы иқәыжьны дцон.
Амҩа иашәаз рыԥсы  еиҭаркразы ианаатәа, баҭалбеи иашьа диԥхьан, итапанча ааимихит усгьы иҳәеит:
Абас акәын дааҽџьара 
иухьыр ушыԥхашьоз,
Ҳара зегьы уашьцәа 
ахьымӡӷ шаҳургоз.

Имихыз абџьар иршәны наҟ инакаижьын ацынхәрас ииҭеит иара итапанча. Убри ала иашьа дирԥхашьеит, иҟиаҵозгьы шиашамыз иирбеит.

Убри ашьҭахь Ешсоу далагеит лыцрыҵра,
Уинахыс, ииашоуп, дыгьмырт аҟәыҵәа,
Дигеит илышьҭаз Баҭалбеи лара:
Зегьы ирҳәон: «анцәа иагьеизишеит дара».

Абри ажәеинраалаҿы ҳара иаабоит, ацәгьа абзиа шамырҿиауа, цәгьарыла, хәынгарыла, ауаҩы ирызҟымҩа шизымчаԥо, нарха шимам.
Апоет дақәшәаны иааирԥшуеит жәлар абзиеи ацәгьеи рзы рфилософиатә хәыцрақәа, рдунеихәаԥшышьақәа уҳәа абс иҵегьы.
Ауаа иакәым ахь икылзграц, еиҿазыжьырц зылшоз аус, цәгьара зхылымҿиаауа аилыргара, уи ишахәҭоу ала амҩа ақәҵара еснагь иазҿлымҳан аԥсацәа, уи иԥсабаратәны, рԥсихологиа иахәҭакны иалаз акакәын. Ачҳара, ахаҵара, хара ахәыцра – абри ауп Баҭалбеи аиааира изыргаз, дахьызыгӡаз игәахәтәы.
Аиҿырԥшрақәеи жәлар рпоетикатә материалқәеи уҳәа даара иманшәаланы ихы иаирхәеит ажәеинраалаҿы.
Есма-Ҳаным лыԥшсра-лсахьа ҭыхуа апоет иҳәоит:

Лоуреи лыҭбаареи мыцхәы инаӡан,
Лыхцәы лхы аҟынтә лшьап аҟынӡа инаӡауан,
Лылагә ҭбаан, шьарда дыԥшӡан,
Ацәа-шәҵатәы лнаалон, мыцхәы дыхиаӡан.

Ҳзыхцәажәо ажәеинраала еиҿкаауп асиужеттә принцип ала, уи иамоуп ахҭыс аиқәҳәаларҭа, ҽакала иуҳәозар ахкырҭа – Баҭалбеии Ешсоуи, Дарыҟәа иԥацәа Ачач-ԥҳа лыӡбахә шеицраҳаз, бзиагьы дшеицырбаз атәы ахьҳаиҳаәуа аҭыԥ.
Акульминациатә гәыԥ –Аишьцәа амҩа иқәланы ианцо Ешсоу Баҭалбеи дишьырц ианақәикуа.
Ажәеинраала аԥытларҭа, анҵәамҭа, - Баҭалбеи иашьа диԥхьаны амц зҳәаз итапанча имхны икажьны, иара итәы ахьииҭо.
Ажәеинраала аиҿыртәышьа ҳзырбо азы, иаагап ҿырԥштәык.
Хараӡа иҳаҩсхьоу рахьтә иҟан аамҭакы,
Изҩуеит убарҭ рахьтә зқьы рҟнытә акы,
Иахаану игәалашәап убри еиԥшқәа шәкы,
Убри азоуп саргьы изанысҵоу ашәҟәы.

Ари асторофа асхьема абас иҟоуп.
Излаабо ала, ари асилаба-тонтә жәеинраала еиҿартәашьала иҩуп. Ҽакала иуҳәозар, ацыратә жәеинраала еиҿартәашьа иазааигәоуп, аурыстә поезиаҿы, уи инарҭбааны рхы иадырхәон 18-тәи ашәышықәса азы.
Хаҵатә рифмала ихарҷоуп ажәеинраала,а цәаҳәақәа еиԥшны рынҵәашьа – амонорифма ҳәа иашьҭоуп.
Апоет-ауаҩтәҩса, арккаҩы, ахшыҩ ду змаз адемократ Д.И. Гәлиа иԥсҭазаара зегь иуаажәлар ирымеидеит, дхьаҳә-хьачо акәымкәа, иааиларҟьаны иҳәон урҭ рыгәҭыхақәа, дырҿагылон амучацәа ажәлар акартоӷа иҭаргыланы измаз. Уи иҩымҭақәа ирныԥшуан ареволиуциатә идеиақәа. Иаагозар убас иҟоу иҩымҭақәа иреиуоуп аллегориатә жәеинраала «Ломеи Убсмкеи». Акы иазку, аха даҽа ҵакык аҭаны иҩу ажәеинраала иахьӡуп аллегориа. Ареволиуциа ҟалаанӡа, жәлар ареакциа хьанҭа ианаҵагылаз аамҭазы, апоет ииҩыз абри ажәеинраала аҟны аԥстәқәа ирҿырԥшны ауаа рыԥсҭазаашьа зеиԥшраз ааирԥшуеит. Автор иқәиргылоит азҵаарақәа абриа уӷә ԥыхшьас иамоузеи? Иалшома ажәлар зҭагылоу аамҭа цәгьа шьаҭанкыла иԥсахны, аԥсҭазаара бзиа рыҭара, мамзаргьы, ари адунеи аҿы ауаа амали амчреи змоу руӷә иаҵақьуа иаанхаӡоу?..
Автор урҭ азҵаарақәа рҭак абас иҟаиҵоит:

Ломеи Бускеи шәнеицәажәеишь:
Зны ӡмахк шәынҭатәеишь,
Бачеи шәареи шәнеидгылеишь,
Шәышныҟәаша неибышәҳәеишь.

«Ломеи Бускеи» бжьықәыӷәӷәарала, интонациалеи «О. чела си чирчела» ҳәа Агыршәала ирҳәоз ашәа иақәшәеит, цәаҳәа цԥхьаӡа иҟоуп ааба-ааба цыра:

Бусеи ломеи рахә бзиоуп, – 8
Инеибеиԥшны камбашь дуқәоуп, – 8
Рыԥшреи рсахьеи – домбеи хшароуп, – 8
Раԥсуа уардын –барбал ҟьаҟьоуп. – 8

Д.И. Гәлиа ишьҭихуан аҭаацәаратә проблема иазкыз азҵаарақәагьы. Ҭаацәшәала еиқәшәаз разҟы иман иԥхьаӡон, аԥҳәы бзиа дызмоу ауаҩы изы ажәлар рҳәамҭа ихы иархәаны иҳәон: «Уи дызцозеи ачарахь: иҩны имами ачара» ҳәа. Аԥҳәыс бааԥсы дызмоу:

УИ дызцозеи аҵәыуарахь?
Иҩны имами аҵәыуара.

Хшыҩзышьҭра ауҭаратәы иҟоуп Д.И. Гәлиа абзиабара иазку алирикатә ҩымҭақәагьы. Урҭ рахьтә иалукааша акы ауп ажәлар рпоезиатә ҳәамҭак даҿыԥшны ииҩыз ажәеинраала «Бызбоит бызбоиТ»  ҳәа излагауа. Уаҟа ҳаԥхьоит:

Бызбоит, бызбоит,
Бзиа бызбоит,
Аарцә бызбан
Нырцә бызгоит…

Ари ажәеинраала ахаацәа аҟәншьшьыла иҟоуп,а раҟа иаабоит ҟьашьраҳәа злам абзиабара цқьаҵәҟьа. дарбану ашәаҵас згәы иҭымруа иара? Апоет иҳараку, илашоу ацәанырра даналацәажәо ибжьы еинаалоуп, ихаауп, ахьхьаҳәа илеиуа аӡыхь еиԥш угәы иҭыҩуеит.
Ишаабо еиԥш ажәеинраала «Бызбоит, бызбоит…» референла еиҿкаауп. Иамоуп ахатәы ритмикатә сахьа. Ацыбжьыҟақәа  З, С, Ҳә лассы-лассы реиҭаҳәара ашьҭыбжьқәа ҟанаҵоит. Уи ажәеинраала арлахҿыхуеит, ишьҭнахуеит.
Д.И. Гәлиа егьырҭ ипоезиатә рҿиамҭақәа жәпакы рҿеиԥш, абраагьы ихы иаирхәеит силабо-тонкиатә жәеинраала еиҿартәашьа. Цәаҳәацыԥхьаӡа ԥшьцырак ыҟоуп урҭ рахьтә, ҩба абжьы рықәӷәӷәоит ҩба бжьықәыӷәӷәарадоуп.
Ашәа ачмагәр ианҵаны ирҳәо аформала иҩуп 1913 шықәсазы иҩыз апоема «Арԥызбеи аԥҳәызбеи рышәҟәы». Ажәлар рыхьӡыртәрақәа рҿы ишыҟоу аиԥш арԥызба аԥҳәызба ажәа лниҵоит. «Дук ианаалом аԥсышәала», ҳәа дналаганы ицәырганы илеиҳәоит игәаҵа иҭашхьоу дзыхӡыӡаауа имоу лыбзиабара атәы.
Аха лара дақәшаҳаҭхом, ажәа наимданы абас еиԥшгьы аҭак ҟалҵоит:

Мыцхә арҽхәара, арџьара иатәуп.
Ажәа мыцхә, ажьара иатәуп,
Сара уҩри еилсыргоит,
Уара амала уааԥсаӡоит.

Арԥызба арҭ ажәақәа иаҳаз изымбатәбарахеит. Иаразнакала ҿа исҭар, ҽакала сиԥхьаӡап ҳәа ишьаны иалҳәаз ажәақәа ишакәымыз еиликааит, ур)  иԥамԥашәагьы имкьыкьшәа ибеит. Аха ашьҭахь еизааит, еилибакааит. Аӡә ида аӡә дышхәарҭамыз ала ражәақәа еимырдеит. Аԥхаҩцәагьы агәра  игаратәы ибоит урҭ рыбзиабара анарха шамоу.
Ахьӡыртәрақәеи насгьы аԥсҭазаараҿы  анаԥша-аԥшшьара имази ирыбзоураны Д.И. Гәлиа иаԥиҵеит агәалаҟара бзиа узҭо, илах-ҿыхӡа иҟоу, ԥсра зқәым алирикатә хаҿсахьақәа.
Апоемаҿы иуԥыло  аепитетқәа «Сыџьымшь ҟьаҟьа», «сылахь ҿаша», «сыбла ҭшаша» аҩымҭаҿы иааирԥшуа асахьақәа улаԥш иҵашәо еилыхха иҟарҵоит.
Шәҟәы цыԥхьаӡа дасу зегь формак формак рзалхуп. Иаагап убри апоема аҿынтә ҿырԥштәык:

Сымыш, сыҵых, уааԥсаӡеит,
Сылашара сурҽхәаӡеит,
Ажәа уамеигӡакәа иуҳәаӡеит.

«Ӡ» араҟа аинтенсивтә ҵакы анаҭоит.
Даҽа ҿырԥштәык:

Ухацкы сара сыԥсааит
Иухьшагьы сара сагааит.

Араҟа  Акониунктивтә форма еиҿкаау арифмақәа иаадырԥшуа аԥҳәызба лгәы анхьаԥса икарҵәаны аԥсшәа илҳәауа. Арԥызба ихы рыцҳатәны иажәа лара лахь ирхоит.

Насыԥ бзиа боулааит,
Хьыӡла-ԥшала бнеилааит…

Ишаабо, еиԥш арифмақәа ҟаҵарбатә формала еиқәыршәоуп. Иуԥылоит иажәеинраалақәа рҿы егьырҭ аҟаҵарба аформақәа иаҳҳәап абламбаратә:

Анцәа иџьшьоуп, бахьхәызаап,
Бажәақәа хынбырҳәызаап…

Изнымкәа-ҩынтәымкәа ишаҳзгәаҳҭахьоу еиԥш, уи иажәеинраалақәа, еиҳаракгьы заатәиқәа, ирныԥшуеит афольклортә материал уи апафос, уи ахырхарҭа хада. Апоет игәҭыхақәа раарԥшраҿы ажәлар рбызшәала дцәажәоит. Ажәлар рдунеихәаԥшышьа идунеихәаԥшышьоуп. Абызшәаҿы ишьақәханы иҟоу еилаӷьахьоу ажәа-символқәа, афоризмтә ҟазшьа змоу ацәаҳәа-сахьақәа ихы иаирхәоит. Иаҳҳәап: «ируа, ирҳәо акгьы барақьаҭымзаап», «уаҩы игәы ртланы дынхартә ҟиамзаап» («Абарскьыл»), «Лоуреи лыҭбаареи мыцхәы инаӡапн», «лыхцәы лхы аҟнытә лшьапы аҟынӡа инаӡауан», «абри еиԥшгьы амшәара агәы бзиагьы аҭахуп» («Ешсоу итапанча»), «хшыҩда аҵара мыцхәы ишәарҭа дууп» («Ахшыҩи аҵареи амчи»).
Хыхь  ҳзыхцәажәоз ажәеинраала «Абраскьыл» аҿы уаҩы игәы иаанагар алшоит автор еицырдыруа, уи ажәабжь аиҭаҳәара мацара азирхошәа. Аха абраҟа еиԥш егьырҭ ажәытә ҳәамҭақәа ирылхыу аҩымҭақәа («Ешсуо итапанча», «Амаҭи, ажәҵыси, абжи») рҿгьы, апоет иара ихаан – аԥсҭазаара иахылҿиааз амишәанрақәа контраст ҳасабла ирҿаиргылон ахаҵара. агәымшәара, ауаҩра… Аԥхьагылара змоу агәаанагарақәа шьақәирӷәӷәоит.
Апоет иажәеинраалақәа рҿы ихы иаирхәо асахьаркыратә маҭәахәқәа рымҽхак ҭбаауп, автор инапҟазара иац аҷыдарақәа ирхылҵит.
Д. Гәлиа иажәеинраалақәа инарҭбааны ирныԥшуеит асиужет, уи иадҳәалоу ахәыцшьа. убри иабзоураны уи ипоезиа аепикатә лагамҭа еиҳа иазааигәоуп, алирикатә аасҭа. Апоет раԥхьатәи иажәеинраалақәа рҿы епиканы ихы ааирԥшуеит, ишьақәгылахьоу аҟазшьақәа ахаҿсахьақәа зхатә лаԥшҳәаа рхызго шәҟәыҩҩны даабоит.
Автор иажәеинраалақәа рҿы еиуеиԥшым ашәагазагақәа ихы иаирхәоит, ибызшәа шәыга хкы рацәала еилоуп.
Исатиаратә жәеинраалақәа рҿы ирацәоуп ажәа ҵарқәа ажәа лԥшаахқәа. Лассы-лассы иуԥылоит аҿаԥыцтә поема иазааигәоу ацәаҳәа-еиҿартәашьақәа, аметафорақәа, афоризмқәа:

«Аҵара ицәымӷуп, аӷьычра заҟа бзиа ибозеи»
«Ачамгәыр аирҳәоит, дкәашоит, шаҟа игәра  алахиҩозеи…
(«Шаҟа дыԥстәы цәыбзахәузеи»)

«Исамарҟәыл дшасуаз иуаҩбжара дахысит»
(«Абжьаҩашьа хабжьаҟьала»).

«Иԥсаса ҵҩа рымам» («Хоџьан-ду») уҳәа убас егьырҭ аҿырԥштәқәагьы.
Аԥсуа бызшәа инаҭо «амаҭәахә» ссирқәа убас ахархәашьа дақәшәоит, апоет дзыхцәажәо зегь еилхха иубоит.

Идыды мацәысны,
Имцабз лашараны,
Иқәыршҩы жәпаны
Икаҭәеит ҵаҟа.
Дгьыл рԥсаҳәаганы,
Ҳаскьын аагаганы,
Баҳча рԥшӡаганы,
Иҟалеит иара».
(«Ааԥынқәа»)

Абри ажәеинраалаҿы апоет ицәаҳәақәха убас бызшәа цқьала еибиҭоит, дзыхцәажәо иара машәыршәагьы џьара акы увсуам: иуаҳауеит абраҟа адыд абжьы, иуҿалашоит амцабз, ақәыршҩы уакәабоит, аҳаскьын ҿа афҩы лаҳа-лаҳауа уԥынҵа иҭасуеит.
Апоет, алитератураҭҵааҩы М. Лашәриа ишиҳәауа еиԥш Д. Гәлиа ипоезиатә жәар, ибызшәа иаамҭа иадиҳәалеит, уи ахьаақәа, агәҭыхақәеи иныруеит, амилаҭтә ԥсҭазаара аилазаашьа ӷәӷәала ианыԥшит. Апоет ибызшәа – ари ақәӡбареи ашьақәырӷәӷәареи ридиеақәа рыла иҭәу, иҳараку поезиатә бызшәоуп, ауразоуроу амилаҭцәа ахоуп, уи адоуҳатә амчқәа рыла еибаркуп, ирҿиара зегь иахыҵхырҭоу амчқәа ируакуп.

Д.Гәлиа раԥхьаӡатәи иажәеинраалақәа аԥсуа сахьаркыратә литература ашьақәырӷәӷәареир, ашьцылара бааԥсқәеи, «Хоџьан-дурааи» рахьырхәра иазкызар, анаҩстәиқәа – еиҳаракгьы 1917-1921 шықәсқәа ирбжьанакыз, уи иҩымҭақәа аԥсуа жәлар ҩынтәны ахәура иҭазыргылаз ақырҭуа меншевикцәа рполитика хәымга аҿаԥҽра иазкын.
Аԥсны – Аԥсным, аԥсуаа ракәзаргьы иаԥсацәаӡам ҳәа анырзырҳәоз, жәлар рпоет иҩыз ажәеинраалақәа аԥсадгьыл алахьынҵазы, наҟ-наҟтәи аԥеиԥшхә азы инарҵауланы удырхәыцуеит, иурҭоит агәҽанызаара. Аа, усҟантәи амш еиқәарақәа раан ишааирԥшуа Аԥсны иасимволуп ҳәа иушьаша абаҳча асахьа:

Иацәыӡит уи алашара,
Ихәашьит абла ҭыԥхаара,
Гәырӷьеи ччареи рцымхәрас,
Бжьык ааҭыҩуеит мыткәмаҵас.

191 шықәса, февраль 27 аҽны аҭыҵра иалагеит агазеҭ «Аԥсны». Уи еиҿикааит, ишьақәиргылт Д. Гәлиа, аԥсуа интеллигенциа ицырхырааны, раԥхьаӡа редакторсгьы иамаз иара иакәын. Агазеҭ ауаа ирыланарҵәон апрогрессивтә идеиақәа, иаанарԥшуан усҟан Аԥсны иҟаз аҭагылазаашьа бааԥсы.
Агазеҭ адаҟьақәа рҿы лассы-лассы дықәгылон иара Гәлиа ихаҭа. Уи икьыԥхьуан аҵареи, ажәлар рекономикатәи рдоуҳатәи ҭагылазаашьақәеи, иара убасгьы аԥсуаа рҭоурыхи ирызкыу астатиақәа рыла.
Убасҟантәи аамҭазы апоет иаԥиҵаз иҩымҭақәа рҿы еилкка иааирԥшуеит, есааира ишьҭыҵуаз ажәлар рреволиуциатә гәалаҟазаареи рџьауси реимадара. «Ааԥсара сықәым сара, сымч-сылша зегьы усҭоит Аԥсны» - абриоуп гәыцәас ирымоу уи, иԥсадгьыл Аԥсни ажәлари рышҟа имоу абзиабареи аиашареи аазырԥшуа иҩымҭақәа зегьы. Аиашазы, апоет, абарҭ ашықәсқәа рзы иаԥиҵаз иҩымҭақәа жәпакы аелегиатә ҟазшьа рымоуп, ирылжжуеит, иҵаулоу алахьеиқәҵареи агәкаҳареи, аха иамоуп аоптимистикатә бжьы зхоу аҩымҭақәагьы маҷӡамкәа, иаҳҳәап, «Сыԥсадгьыл», «Ишәҭит ашьхақәа».
Апоет илахьынҵа  иԥсадгьыл алахьынҵа иаҿирԥшуан, уи аиҟәыҭханы аԥсҭазаара ԥсҭазаарас иԥхьаӡомызт, изҭагылаз аамҭа цәгьа хәцигон, тәамҩахә инаҭомызт уи аԥеиԥш, имца қьоуқьадха игәы иҵан, ицәеижь иҭалан дабылуан иуаажәлар рҿы имаз абзиабара.
Апоет игәы хьаала еиҵаҭәы, игәыӷырҭа заҵәы, иԥсадгьыл абас дазҵаауеит:

Сыхаара сыԥсадгьыл,
Иҟалазеи, изакәузеи,
Иуԥшаауазеи, иуцәыӡзеи,
Абас улахь зеиқәузеи?

Убарҭ ашықәсқәа рзы, Д. Гәлиа ипоезиаҿы ицәырҵуеит асатиратә цәаҳәа. Уи исатиратә жәеинраалақәа рҿы иҳ
ылихуеит амалуаа, аԥсахцәа, ҩ-ҿык, ҩ-бзык» змоу ахымхаԥагьацәа, ахыбжьаҟаьалацәа. Ур ирызку ажәеинраалақәа иреиуоуп: «Исыбрагәзеи шьҭа сара!..», «Сара аԥсы дысҵәуаӡом» уҳәа уб.иҵ.

Д. Гәлиа имаза апоезиатә  баҩхатәра игәылҭәааны, ганрацәала ианааԥшыз Октиабртәи ареволиуциа аамышьҭахь ауп. Аамҭа ҿыц иахылҵыз иҩымҭақәа тематикала омашәа ибеиоуп, мыцхәы исахьаркуп. Уи амца зцырҟьо  агитаторк иаҳасабала дықәгыланы дазықәԥоит, ихьчоит аԥсҭазаара ҿыц.
Аԥсны Асовет мчыра анышьақәгыла раԥхьатәи ашықәсқәа рзы иҩыз ажәеинраалақәа зегьы иаарылукаартә рыхԥша цеит: «Ашәаны аҩызцәа рыгәҭаны», «Шарԥы-еҵәа», «Ааԥын».
Лирикатә цәаныррала ихьӡырку, амрагыларахьтәи апоезиа атрадициақәа ирықәырԥшны, б\ҩба-ҩба цәаҳәа еидкылоу, насгьы еицхацлакқәоу рифмала еиҿкаау ажәеинраала шьахә. «Шарԥы-еҵәа» аҟны дырзышәаҳәоит анхашәа-чашәа, аџьа афырхацәа рыхьӡ-рыԥша уҳәа убас иҵегьгьы.
Аџьџьаҳәа аҭаҭын плантациа иалоу аицыхандеиҩцәа ашамҭазтәи аеҵәеи еиҿирԥшуеит. Асахьаркыратә аганахьала арҭ реидкылара асимволикатә ҟазшьа амазаргьы, аԥсҭазаара ахаҭа агәеисра ауп ҵаҵӷәыс иаҵоу, убри ауп цәара-жьра азызуагьы. Абар, ашьхарԥ ҳаракқәа рықәцә еибаркырахьтәи Шарԥы-еҵәа кәеицеиуеит. Аколнхацәа ҵаҟантәи рыбжьы нақәдыргоит:

Убаҟаз, дад, аеҵәа ԥшӡахәы,
Уабаҟаз ас шаанӡа аӡаӡа уҿашы?..
Угәы иҭоума шәаԥхьа сгылт уҳәарцы,
Мап, уаҵәҟьа ҳзеибашьҭуам, ухаҵкы!..

Шарԥы-еҵәа иаҳаз  ааԥхашьаны инеицрашәазшәа аӡамҩақәа ҟашьы-уаркалеиуа ираҭанакуеит абас:

«Мап, дадраа, шәара сшәацлабуам сара,
Ӷьеҩла аус зуқәо шәреиуоуп шәара,
Сара сшәылаԥшит, шәара шәусушьа збап ҳәа.
Амра гылаанӡа алашара шәсырбап ҳәа.

Зхаҿра зыԥсахуа Аԥсны дазгәырӷьаны азшәаҳәара аҿы мацара даагылом Д.И. Гәлиа, уи нышәарак ҳәа ҟамҵаӡакәа дырҿагыланы дықәԥоит, асоциалисттә ргылара еиҵазтәырц иаҿу антиуаажәларратә цәырҵрақәа. Убасҟан апоет, раԥхьаӡатәи иажәеинраалақәа ры ихы иаирхәалоз, ажәлар рҿаԥыцтә поезиа аӡыхьаҿы зхы ыҵызгаз исатирахь дхынҳәуеит. 1933 шықәсазы уи иҭижьуеит ԥшьба-ԥшьба цәаҳәаны иҟоу иажәеинраалақәа реизга «Ахьӡыртәрақәа». Абраҟа уи иҿаԥиҽуеит, дырхыччоит акласс ӷацәа – амлауаа, адин амаҵуцәа. Абарҭ ажәеинраала хәыҷқәа дара рхатәҟазшьа ҷыдара рымоуп – урҭ ирыласаны, ирцәа-ржьны ирылоуп ажәлар рпоезиаатә ҿабызшәеи рхаҿсахьақәеи.
Аџьынџьтәылатә еибашьра дуӡӡа ианалага, Асовет шәҟәыҩҩцәа зегьы реиԥш аԥсуа шәҟәыҩҩцәагьы, тема хаданы ирзыҟалеит Аԥсадгьыл ахьчара атема, ҳәарас иаҭахузеи – рлитературат аб Д.И. Гәлиагьы. Усҟантәи ипоезиа мотив хадас иаман: апатриотизмра, афырхаҵара, Аԥсадгьыл абзиабара. Уи дырзышәаҳәон амца иалагыланы атәыла зыхьчозгьы, махәҿеилҳәала аус уны афронт иацхраауазгьы. Лымкаала иазгәаҭазарц ахәҭоуп, Д.И. Гәлиа, аԥсуа еибашьыҩцәа фырхацәа: Ҳаразиа, Цәышба, Ҷолокәуа, Наӡаӡе-ԥҳа уҳ егьырҭьы ирызкны иаԥиҵаз ажәеинраалақәа рциклқәа.
Аибашьра ашықәсқәа рзы, апоет, алирикатә жәеинраалақәа инарываргыланы хшыҩзышьҭра аиҭауеит аепикатә жәаргьы. Аџьынџьтәылатә еибашьра иазку, раԥхьаӡатәи аԥсуатә епикатә ҩымҭа дуқәа ируакуп, 1948 шықәсазы Д.И. Гәлиа иҭижьыз апоема «Ажәлар рзы ашәа». Апоемаҿы    еилыкка иуирбоит асовет патриотизм ҭаацәаракны ишеиднакыло, ишеиланарҵәо еиуеиԥшым амилаҭқәа иреиоу рҵеицәа, иагьшрыԥхьо рзеиԥш-ӷа иҿагыланы ақәԥарашҟа:

Ахьырԥар гылеит ргәырҽанны,
Ҳтәыла хеигӡарак ҟамҵо,
Рҽеиларҵәан иқәԥарц ӷәӷәа,
Дԥыххаа дықәырҵарц аӷа…

Д.И. Гәлиа адырҩегьых дхьаԥшхуеит ажәлар рпоезиа аӡыхь ашҟа. Уи инарҭбааны ихы иаирхәоит ажәлар рпоезиа амотивқәеи ахаҿсахьақәеи, аиҳаракгьы ацәажәаратә интонациақәа, ажәлар рфырхаҵаратә ашәақәа рлексикеи рпоетикеи. Уи абарҭқәа рыла илихуеит аԥхьаҩ игәашҟа амҩа ҭбаа ду.
Ҵакылагьы, шьҭыбжьылагьы шаҟа ажәлар ргәы иақәшәо иҩузеи, хыхь зыӡбахә ҳҳәаз аԥсуа еибашьцәа иреиуаз, афырхаҵа, агәеицамк В. Ҳаразиа изкны иҩыз ажәеинраала:

Ахаҵа-ихаҵа,а фырхаҵа
Аԥсны ахьӡ ҭызгаз арԥыс хаҵа,
Ахаҵа ӷьеҩ, арԥыс бзиа,
Уи Володиа Ҳаразиа.

Аџьынџьтәылатәи еибашьра ду анеилга ашьҭахь, ажәлар аҭынчбзазарахь иасны, анхамҩа ашьҭхра напы анадыркы, абжьааԥны еиԥш апоет абраҟагьы ихәҭаа алигалоит, дхьаҵны дгылом.
Уи иажәеинраалақәа «Аиааира», «Амшын», «Аӷба ааҿықәгылт» уҳәа рҟны аӷа ибӷа шылаԥҵәоз, асовет уаа гәырҭәыла рыԥсы шеивыргаз, аҭынч-мҩа ишанылаз уҳәа ирацәоуп уи дзыхцәажәо, иааирԥшуа.
Уи асовет поезиа аҟны аиԥш тема хаданы изыҟалеит асовет еибашьцәа аҭынч чԥаҭазаарахь рыхынҳәра атема. Ажәеинраалақа: «Аиааира», «Аӷба ааҿықәгылт», «Амшын» уҳәа рҟны, Д.И. Гәлиа иуаажәлар рышҟа ааԥхьара ҟаиҵоит, рымч рылша зегьы, жәлар рынхамҩа аиҭашьақәргылареи арҿиареи ирзыркырц. Апоема «Таган ақыҭан» аҿы апоет иуирбоит аибашьра иалҵны ақы)ашҟа ихынҳәыз аибашьҩы-фырхаҵа махәҿеилҳәала иусура атәы. Апоезиаҿы еилыхха, угәы аҵанӡа инеиратәа иҟаҵоуп абзиабрагьы. Аԥсуа қыҭаҿ еицааӡаз, еицызҳаз Смели Хьыкәыри рыбзиабара аибашьра ашьҭахь иаламгеит, урҭ бзиа еибабон аибашьра ҟалаанӡагьы, аха реицәхҟьара, аамҭала реицәыӡра иазмырхәашькәа, агәаҟрақәа ирылганы иааргеит, ирыхьчеит рыбзиабара…
Жанрла уахәаԥушазар, Д.И. Гәлиа, 40-тәии 50-тәии ашықәсақәа рылагам)азы иаԥиҵаз иҩымҭақәа даарӡа еиуеиԥшым. Уаҟа иҟоуп апублицистикатә, афилософиатә, аинтимтә-лирикатә жәеинраалақәа. Урҭ ашықәсқәа рзтәи иҩымҭақәа ирыларҵәоуп аинтернационализм аидеиақәа, аҭынчра, аҭынчра арыӷәӷәаразы ақәԥара амотивқәа. Иаагап ажәеинраалақәа: «Ашықәс ҿыц адныҳәалара», «Сара  зегьы сылшоит», «Ҳарҭ  иаҳзыӡырҩуеит адунеи зегьы», «Анхаҩы иажәа» уҳәа уб.иҵ.
1951 шықәсазы ииҩыз ажәеинраала «Ашықәс ҿыц адныҳәалара» аҟны апоет дырзышәаҳәоит, асовет уаа риешьара зырӷәӷәо ацәанырреи ахшыҩи. УИ, ажәеинраала иахьналаго, ажәытәан аҭагылазаашьа бааԥсқәа шыҟаз атәы иаартны далацәажәо иазгәеиҭоит, ауаа рхәышҭаара иҽҳәыҵны хара ишзымцоз, аиҿцаара шрымамыз, иара ашықәс ҿыцазтәи аиқәныҳәара ҳәа дызҿугьы агәылацәа ирхысны аӡәгьы ишимаҳауаз. Апоет деигәырӷьоит, уажәы атәыла зегьы аҿтәи ажәларқәа еишьцәаны иахьыҟалаз, инеибынеиԥшны аизҳа-зыӷьара ахьроуз.
Ари ашықәс ҿыц ауха, 76 шықәса ирҭагылаз апоет дрықәныҳәон а\ҳтәыла иқәынхо аџьажәлар зегьы. Амшын еиқәа аԥшаҳәаҿынтә уи ибжьы раҳауан: Ҟазахсҭантәи акаршәрақәа рҿы Узбекисҭантәи абамбаарыхыҩцәа, Волга-Дони Каховкеи рыргылаҩцәа. Д.И. Гәлиа гәык-ԥсыкала дрыдныҳәалон ақырҭуа џырырҭәаҩцәа. иара ихазы ииҭахызи апоет абри аныҳәа ауха? «Иагьырацәоуп, иагьмаҷуп!» - иҳәоит уи, иаԥхьаҩцәа ихы нарықәкны. Уи иҭахын, иҩызцәа днарылагыланы, имоҭацәа рнапы аанкыланы, акоммунизм амшқәа рҿынӡа днаӡар.
Алирикатә цәанырра ҵаулалала иҩуп ажәеинраала «Ауаҩы ашьхақәа рҿы». Адунеиаҿы иарбанзаалак акы шәарҭам – ихра ҿҟьазааит, урҭ ирыбжьҟьаны илеиуа арҩашқәа ракәзааит – увараҿы ауаҩы дангылоу.

Ухықәгылоуп уара атыша еимҟьара,
Адгьыл алашара шахакнаҳау еиԥш, -
Иҭахаз аӡә иеиԥш ухы уԥхьаӡоит,
Аха мап: дувагылоуп уҩыза уа.

Ахшыҩҵакқәеи ацәаныррақәеи рацәаны изырҵысуа ахаҿсахьа ҭҭәаақәа жәпакы аԥиҵеит апоет. Акомпозициа аилаххашьала, апластикра иамоу ала аҵыхәтәантәи аамҭақәа рыла иҩыз ирҿиамҭақәа иаарылукаартә иҟоуп ажәеинраала «Аҽацә».
Раԥхьаӡа абраҟа аԥхьаҩ илаԥш иааҵашәоит «Ахаҿы рыбзо, атәыҩақәа хахаӡа», ашьапқәа аркәзар, каламшәа икалаӡа», ахра иалҟьа илеиуаз арҩаш ахықәаҿы игылаз аҽацә.
Епитет шьахәла еибарку абри асахьа аамышьҭахь иаацәырҵуеит даҽа хшыҩҵакык:

Ишәаӡомызт аказы, игылан уи ӷәӷәа, -
Аԥхьаҟа ҿҟьарҭоуп, ашьҭахьҟа – ашьцәа.
Абарҭ ирышьҭанеиуа ацәаҳәақәа еиҳа адинамикара рыҵаны, еилыхха иҟоуп, иаабоит аҽшашәо уи аԥсра аԥырҵра, ишахгәаҟуа, ишуазыруа…
Ахҭыс царҭа змам аҩаӡара аҿынӡа инаӡоит: Шәымҭак аҟара аԥсырҭа иҭаԥшуа, нас ашәарыцацәа аҿрымҭакәа еиҵас иԥоит ԥхьаҟа, «иҟалеит уажә уи аԥсаатә еиԥшны, иџьашьатәны».
Жәлар ражәаԥҟак ишаҳәауа еиԥш,а уаҩы иԥсҭазаара кәтҿырҳасымҭак ауп иҟоу, иара убри изыԥҵәоу иаамҭа хәыҷы аҿгьы хақәиҭрада аҟазаара, аҟамзаароуп иаанаго. Аҽацә ахьынтәыԥази аԥсҭҳәа еилачыреи рыбжьара акәын ахақәиҭра нагӡа ахьамаз!.. Аха ажәеинраала ахшыҩҵак еиҳагьы иҵаулоуп, уи ҳара иаабоит аҵыхәтәаны:

Абраҟа исҳәарацы сҭахуп уажәы:
Хараӡа еиӷьуп зегь рзы зқьынгьы,
Ахақәиҭраз дшықәԥо аԥсра иара  изыс,
Аӡәы ихы данықәсуа, тәыс дҟаиҵар аҵкыс.

1955 шықәсазы ажурнал «Алашара» ианылеит, иҳаҩсхьоу ажәытә аамҭа шәиԥхьыӡ иаҵаҵәаху, аԥсуаа рзыҳәан дунеихаан азы ихамшҭхәны иҟалаз – амҳаџьырра атәы аазырԥшуа «Сара схәшҭаара» ҳәа хыс измоу ипоема. Уи зеиӷьаҭамала иҳанаҳәауеит ажәытә ааҭа мыждахә аан, аҭырқә асқьарцәа аԥсуа қыҭақәа ирықәланы, анхацәа мчыла рынхарақәа ирыхшьааны аҳра-тәра иҭадыргыларц ианыргоз атәы. Апоемаҿ иаарԥшуп иҟәба-ҟәшәо гәатабӷата ҭынч инхоз-инҵуаз, ачеиџьыказ ибзиаз, иқьиаз аԥсуа нхаҩы иҭаацәара ақәлҩацәа рымшала ишықәӡааз, аха ашьҭахьы аешьаратә жәлар рыбзоурала уи аҩнаҭа дырҩагьых ашә шаатыз, ахәшҭаара мца шеибакыл, насгьы исахьарку апеозиатә хаҿра хәҭақәа рыла иарбоуп аџьа иаҵагылоу аԥсуа нхаҩи аурыс нхаҩи ацәгьараан реиҩызаратә еицхыраара реидгылара уҳәа убас иҵегь. Лирикатә фырхаҵас апоемаҿы зыӡбахә агәылгоу иара автор ихаҭа иоуп, убри дахәҷыз, хышықәса анихыҵуаз лабҿаба иибоз хҭысуп аҩымҭаҿы иааирԥшуа. Уи иҭаацәараҿы дыҟан, .?ԥҵҵ-?ԥҵԥ шықәсқәа раантәи аурыси аҭырқәеи реибашьра иалахәыз урыс солдаҭ хымхәак, - ишьапы иақәшәаз ахы дамырбзазо ианалага, ихырҵәеит наҟ. Уи ацымхәрас зҿы дыҟаз аԥшәма арагәаԥшь иалхны ирҵәны ирҩаны изиуасҭеит амҿтәы шьапы. Уи иуаҩышьа иҟазшьа автор митәык ирҳалҳалцәом:

Дуаҩ бзианы схәшҭааразы,
Сабду ихәшҭааразы,
Уи иабду иабду ихәшҭааразы,
Ачеиџьыказы ибзиаз ахәшҭааразы.

Ари аҭаацәараҿы асолдаҭ хымхәа хатә ҵеик еиԥш дыршьон, иаргьы урҭ ихатә ҭаацәарак еиԥш гәыкала дырзыҟан, рхәышҭаара мца ԥха дашьцылахьан. Ахәыҷқәа уи ихьӡҵәҟьа Григори маҷк иԥсахны Гиргуал ҳәа иарҳәон, ирызгәакьаз ҭынхак, гәыцхәык иеиԥш дшьаны. Аҭаацәа зегьы  хәылԥазыла еизаны ара ду амҵан итәаны,а фырхацәа ирызкыз ажәабжьқәа афырхаҵара усқәа уҳәа ирылацәажәон ирҳәалон иара убас ашәақәагьы. Аҵх иаармынахаанӡа араҟа еихсыӷьуамызт ашәа. Аԥсуа шәақәеи, Григори ирылеигалаз аурыс ашәақәеи рмелодиақәа еилаҵәон уи аӷзааҳәа иҭынчӡа ицәаз ахәқәа ирықәыҩҩуан дааҭгыланы дазыӡырҩуан амҩас…
Григори аӷәыцәмаҟьақәа ирылхны инапала афырхаҵа хәыҷы иазыҟаиҵон аӷба, аӡымҩас-ӷьы Кәыдры аҟәҵәақәа руак аҿы ихырҵарц ишыҟаз ауп ари аҭаацәара амшмыхәла ззырҳәаҵәҟьа ианақәшәагьы. Ақыҭа иақәлуеит ҭауади-аамысҭеи рчарҳәарала иаахәаз ақәлацәа. Ақыҭа ахы-аҵыхәа иалҩны игоит еихсыӷьрада аҟәҟәаҳәа ахысбыжьқәа, игоит ахәыҷқәа рыкьусибжьқәа, аҳәсақәа рыҵәаабжьқәа. Абар, Григори ихы акхькыдикылаз аҩнаҭагьы иакәшаны иаагылт арҳәцәа, - аҭырқә ианичрацәеи аҭыԥантәи рагентцәеи.
Ахәыҷ иаб, сцом, сҭаацәагьы шәысҭом ҳәа мап аник, аҩны шәыблы аҭырқә фицар иасқьерцәа апркиаз риҭеит. Урҭ ахәымгақәа сыҩны дсырблом ҳәа данарҿагыла, шәақьшьхәала игәы иҵасны наҟ дкарыжьуеит. Ари ицхраарц, еибарыҩны ишҟа рҿаархоит Григории ахәыҷ иаб иашьеи. Аха еиқәырццакны иааҭҟьаз ашәақьмца рхақәкы иахьнамгӡеит, аҿҿаҳәа еилаблуаз аҩны ашәхымс аԥхьа еизҟьа инкаҳаит рҩыџьагьы.
Иаанхаз ахәыҷы иҭаацәеи егьырҭ агәылацәа рҭаацәареи ақәлацәа ибаандаҩтәны ираԥцаны ирыманы рҿынархеит аҭырқә ӷба гәымха иҭажьны атәым дгьыл ашҟа наунагӡа хәура, ԥсра-ӡра иргарц. Урҭ рыхҵәара атәы ахьаҳәауа аҭыԥқәа мыцхәы хшыҩзышьҭра риҭом аепитети аметаыореи ршәыгақәа, избан акәзар, дара асахьақәа иара усгьы игәҿкаагоуп. Амҳаџьырра рылаԥш зҟәырго асахьақәа, дара  ргәырҩа еиқәаҵәақәа уҳәа апоет иажәақәа хмыркцәакәа, имырҳауҳацәакәа далацәажәоит аҟнытә ахҭыс еиҳагьы иарҵаулоит:

Ҳара ҳцоит, аха ҳара ҳагәқәа
Нхоит убрахь наҟ ҳашьҭахьҟа,
Ҳаҩны ибылуаз ахь,
Уи алҩа зхылббуаз ахь…

Абар уажәшьҭа ахәыҷы ишьапы ашҵа иадырт аԥслымӡ, уажәшьҭа уи, уаҳа назлоу иԥсра жәбеит ҳәоуп, ианду леиԥка акалҭ кны, егьи изнапык ала иџьынџь аҟәырҷаха хәыҷы агәыдырҟәҟәланы ергьҳәа ишьапқәа шеихиго.
Уи аӷба хәыҷы, ешьара изызуаз аԥсуаа рхақәиҭра зхы ақәызҵаз аурыс уаҩ иҟаҵамҭа ахәмарга алитератураҭҵааҩы З. Кедрина ишазгәалҭо еиԥш  апоемаҿы, ари аҭаацәа, наҟ-наҟ ргәыӷырҭа арыӷьарахь рыхынҳәреи ирсимволны иалоуп:

Сыӷба хәыҷы –
Абра снапы иакыуп,
Бзиахәк еиԥш ирӷәӷәаны искуп.

Ҿааҳәыра змамкәа амшын инхыӡла ицарц иҟаз аҭаацәара рыԥсы аурыс солдаҭцәа азыԥшәымаханы арҳәцәа ирымҟәыҵҟьаны рҭыӡ ҭыԥ ашҟа ихындырҳәуеит. Уаҟа макьаназы урҭ рҭаацәара мца ҿымцәаацзаарын, акәасҭӷақәа ааихәлаҵаны дырҩегьых рхәышҭаара-мца еиқәырҵахуеит, иҩеиуеит алҩаҵә хәхәаӡа. Апоет иҩуеит:

Аԥсы ҭоуп сара схәышҭаара,
Уи уажә еиҳа иԥшӡахааит.
Аԥсы ҭоуп сара схәышҭаара,
Аӷацәа  идырбгаз,
Уала еиқәхаз
Схәшҭаара ҟаимаҭ!


Аԥсуа литератураҿы, апоезиа аасҭа асахьаркыратә проза иаҳа ихьшәаны аҿиара иалагеит. Уи цәырҵит, ауадаҩрақәеи аԥынгылақәеи рацәаны ишыҟазгьы, Аԥсны Асовет мчразы ақәԥара аамҭаан. Есымшааирагьы иазҳауан ажәлар рмилаҭтә хәдырра, урҭ рҿаԥхьа ицәырҵуан еиуеиԥшымыз азҵаарақәеи апроблемақәеи раԥхаьҟатәи рыԥсҭазаара иадҳәаланы, ҳәарада имаҷмызт асахьаркыратә литературагьы иаӡбышаз, зҭак ҟанаҵашаз. Д.И. Гәлиа иаԥшьигоит иҩырц ажәабжь, иара изааигәаз, игәы иҭыхоз темак иазкны.
Уи иажәабжь «Атәым жәҩан аҵаҟа», аԥсуа литератураҿы раԥхьаӡатәи прозатә рҿиамҭоуп, иагькьыԥхьын 1919 шықәсазы, агазеҭ «Аԥсны» адаҟьақәа руакаҿы. Абар, 50 шықәса ҵуеит уи ажәабжь аԥиҵеижьҭеи, аха асахьаркыратә формала акәзааит, ҵакыла акәзааит аԥсуа литератураҿы иацызго маҷуп, иахьа уажәраанӡагьы иҿырԥшыганы иаанхоит.
Аурыс шәҟәыҩҩ ду Ф.М. Достоевски Н.В. Гоголь изы иҳәазар: «Все мы вышли из Гоголевской шинели» ҳәа аԥсуа шәҟәыҩҩцәа ирҳәар ҟалоит – иҩуеит арпоет К. Ломиа – ҳарҭ зегьы Д.И. Гәлиа «Ижәҩан» ҳаҵыҵит ҳәа.
Ари ажәабжь ианаамҭаҵәҟьаз ицәырҵит аԥсуа литератураҿы. Уи ӷәӷәала иҿаԥнаҽуан ҭауади-аамысҭеи рыгмыграқәеи рмишәанрақәеи, даҽа ганкахьала ирыцхраауан жәлар рсоциалтә хдырра ашьақәыргылараҿы иԥырхагаз ажәытә патриархалтә қьабзқәа ирҿагыланы рықәԥараҿы.
Елҟан ихьыз аӡәырҩы рзы ихшыҩрҵаганы, иҿырԥшыганы иҟан усҟантәи аамҭазы. Амц «фырхаҵара» иақәӡыз Елҟан, издыруадаз аамҭакы дҭагылазар, илаз абаҩхатәра абзиара аганахьала ицәырҵны ауаажәларра ирыхәо иҟаларгьы.
Ажәабжь аҿы ҟазаралаҵәҟьа иаарԥшуп Елҟан адгьыл хараҿы дзықәшәаз ауадаҩрақәа. Ҽнак зны уи сшьапы неиҵысхып ҳәа ақалақь дахьналҵыз, шьхарԥык днаҿаԥшит. Уи игәаланаршәеит аамҭала еимырҟьо дызкуаз, акаҩҳәа ибжьы зныҩуаз ишьха гәакьақәа.
«Цқьа данахәаԥш, - иҩуеит автор, - абар рыҩны ахьаҿагылоу, абар рыҩны аԥхьа ара ду игылаз, цқьаӡа даныԥшы, абар Марыҭхәа аӷәра кны аҽқәа дахьрылагылоу, наскьа агәашә шыҟоу Шарыҭхәа илабҷашь кны дахьааиуа. Абар архан рыӡлагара ахьҭагылоу. Аӡлагара аԥхьа игылоу Ҭорҟани Ҭаарыфи, Рефеҭ ҵаҟа насҭхашәа дгылоуп. Абар, иан Шьарифа»…
Излаабо ала, Елҟан иҩны-игәара дазхьуеит, игәхьааигоит иҭаацәа. Ари акырџьара иугәаланаршәоит афольклортә мотивқәа.
Автор ихы иаирхәо асахьаркыратә маҭәахәқәа зегьы ажәабжь аидеиатә ҵакы аарԥшроуп изызку. Елҟан ичымазахара, ахәшәтәырҭаҿ ишьҭалара кульминациатә пунктны иҟоуп ажәабжь аҟны. Хшыҩзышьҭра зуҭаша акоуп, Елҟан данԥсуаз ауха деиҭанакны данамаз, иаб иашьа Шарыҭхәа дигәаларшәо ииҳәаз: «Уара ианакәзаалакь аӷьычцәа урыцныҟәоит ҳәа усызгәааны уҟоуп, уара умсааит, сара ҩынҩықәар нысҵыргьы, уаҳа урҭ сышрыцымныҟәо, урҭ срықәӡит акәымзар, рыбзиара издыруаҳауа рышьаҭара абаҟоу рҳәааит…
Адырҩаҽны иҩыза Леуан данааи ибеит уаӷоу имшхараз, Елҟан деиқәыхьшәашәа, илақәа саркьашәа иҟаәшӡа иааҳәны, иԥынҵа еидшәаҟьалан, дыԥсны ацәарҭаӷәы дықәын «инапы рыцҳагьы ашша адшәыланы ачанах ианыжьлан».
Ари даараӡа ауаҩы игәы ҭызшьаауа, ихәы-ижьы еилазыргыло детальуп. Арҵәааҳәа ашҭа иҭыҩыз аҳәҳәабжь иаҩызоуп. Ауаа рлахьынҵақәа рзыҳәа дырҩегьых агәҽанызаара унаҭоит, уархәыцуеит иҵаулаӡаны.
Елҟан иԥсреи иԥсыжреи ирыдҳәалоу ахҭысқәа рышьҭахь автор ҳаиигоит Аԥсныҟа, иаҳирбоит иани иаби рыбзазашьа, рынхашьеи рынҵышьеи уҳәа убас егьырҭгьы.
Убри аганахьала иаҳәо маҷӡам наҟ-ааҟ ахәшҭаара иҽҳәатәаны реицәажәарагьы.
«– Аԥсны далгаӡаны дыргаӡазаап! – лҳәеит Шьарифа.
– Аԥсны моу, абри уажәы уҽи укәадыри еиқәҵаны хымчыбжьа амҩа уқәзаргьы узнеиуам, – иҳәеит Марыҭхәа.
– Ус акәхап, акәымзар с-Елҟан ҽы шьаԥхыц ахьакуа дыҟазар, ҳаӷоу инасыԥ цәгьахеит иҟаиҵалакгьы, ддаӷьхаргьы, дмаҭхаргьы, шьҭа даахьазаарын, тымитышак дҭарыжьит акәымзар. Аха убри аурыс мыжда Аԥсны зегьы иара ирҭама? – лҳәеит Шьарифа.
– Аԥсны зегьы моу, бара мыжда Аԥсны аҟара ҩба-хԥа тәыла импыҵакуп уи аурыс ҳәынҭқар.
– Ус акәзар адунеи зегьы иара импыҵакызаап, ахау ажәы ауаа рыгәнаҳа изыӷьашкит уҳәоу?»
Агеографиа адырразы урҭ митәык еиҩыргоз ҳәа егьыҟамызт. Аԥсны Урыстәыла аасҭа ишмаҷыз рыздырамызт дара. Рқыҭа иналҵны харак имцацзаргьы акәхарын, иабаҟаз усҟантәи аамҭазы алахтра, аиҭанеиааирақәа… Аха убас егьа иҟазаргьы хыхь зыӡбахә ҳҳәаз хаҵеи-ԥҳәыси џьара-џьара иҟоу-иану еилдыргауамашь уҳәаратәы иаабоит. Урҭ зықәшәаз иӷәӷәаны иахьрылсуагьы убап. Шьарифа лхаҵа Марыҭхәа даниацәажәо илҳәоит: «Рхы дакәхшаны ддырӡит, ма абри баны, анхацәа рыҷкәынцәа, ҭауади-аамсҭеи шьҭа ишԥарыцымныҟәашеи».
Иаҳҳәар ҟаларушь ари лыкласстә хдырра илнарҳәоит ҳәа. Сгәанала, мап, аха машәыршәагьы илыҿшәаз ажәақәам урҭ. Еилылкаауазар акәхарын лыҷкәын-заҵә дызқәыӡыз ишуаа ԥаршеиқәаз, ишҽеиқәамыз, ишыдмырӷьацоз Елҟан иҩызцәа, урҭ рыԥсынҵры шдыркьаҿуаз.
Аԥсуаа рҿы, ахәԥҳара аҿарԥшра иаҵаз заманала иааирԥшит еицырдыруа ақырҭуа шәҟәыҩҩы Л. Қиачели «Ҳақы Аӡба» ҳәа иҩыз иажәабжь аҿы. Ишәгәаламшәои, Уџьгәшь Аимхаа аматрос данишь ибызцәашьа Ҳақы Аӡба уи дҿысхуеит ҳәа дишьҭоуп, ихы наиқәиҵаргьы моу имам… Елҟан еиԥш Ҳақы Аӡбагьы ажәытә ҵас бааԥсқәа иблақәа хрыҩуеит, изгәаҭом уи дшыланырҟәуа, ихьӡ-иԥша шхырҩауа. Ииашоуп, Ҳақы Аӡба даҽа ситуациак аҿы даабоит, аха Елҟани иареи еидызкыло еизааигәазтәуа рацәоуп. «Ауаҩра» иахҟьаны шаҟа рчҳауазеи, шаҟагьы рцәа иҭаӡозеи дара. Убри атема ауп аԥсуа романист И.Г. Папасқьыр иҩымҭа  «Акаруал шәақьгьы» изызку.
Акәлак Ҳабыџь ихәԥҳара ихы иархәаны аԥҳәыс еиба Хьыкәыр лҭаацәара хирҵәеит. Акыр шықәсагьы қьаф уа аиҭымцәа рмал дахатәан. Ҳабыџь Алдыз иаасҭа дҟәышын, ҽабаак далаӡо дыҟамызт, иаҳа инапҟьарҭақәа ҭбаан, уи игәаныла аламыс, апату, аҳалалра, ахаҵара ракәым ауаҩы аԥсҭазаараҿы иҭыԥ ылызхуа – амалоуп, аԥароуп, ихы ныхҵәа дзышьҭазгьы убарҭ ракәын.
Л.Қиакчели И. папасқьыри зыӡбахә ҳамоу рҩымҭақәа анаԥырҵаз 30-тәи ашықәсқәа рзоуп. Иҟалап ааӡара-ахьчара амтоив Д.И. Гәлиа иажәабжь аҿынтә иаауазаргьы, аха аԥсҭазаара ахаҭа иранаҳәозгьы маҷмызт.
Ажәабжь ашьақәгылашьеи афабула аҿиашьеи, абызшәеи астили урыхәаԥшуазар, хыхь ҳналасшәа ишаҳҳәахьоу еиԥш, иумбарц залшом уи ажәлар рҿаԥыц ҳәамҭақәа ишрымадоу, ишырзааигәоу, ажәабжь алагамҭа мацарагьы ишьақәнарӷәӷәоит иаҳҳәаз агәаанагара: «Марыҭхәеи Шарыҭхәеи архнышьна ааиҩызҵәаз аҩеишьцәа рԥацәа ракәын).
Аҳәоуқәагьы еиҵыхцәамкәа, еилацаланы, ӡы цәыкәбарк аламшәо иҟоуп ажәабжь абызшәа, жәлар рҿаԥыц ҳәамҭақәа рҿы иуԥыло ажәаԥҟақәеи ажәа ҵарқәеи рыла ибеиоуп иара. Д.И. Гәлиа ирҿиамҭақәа рҿы уи хшыҩзышьҭра аиҭон есқьынагьы. Иааркьаҿны, аха ухаҿы даанхаратәы шаҟа исахьа ҭихуазеи ифырхацәа ураӡәы: «Марыҭхәа даара иажәраҿы днаӡахьан, аха абахә аԥшь даҩызан, деилыбзаауа, ауаҩ каҿ-каҿ замана, иусура ԥкымызт».
Елҟан данԥсуа иҳәоит: «апап илабашьа ишхиркәшоз импыҵанҵәеит рҳәоит еиԥш  сҩырмапыҵадырӡит».
Даҽа ҩ-ҿырԥштәык: «Ҽы шьапхыц ахьакуа… дыҟазар шьҭа даахьазаарын» (Шьарифа). «Бара мыжда зхы дуу ракәым истуденту, аҵара змоу роуп» (Марыҭхәа).
Абарҭ аҿырԥштәқәа рылагьы уаҩы ибоит жәлар рбызшәа ишарҵауло автор игәҭакы, шаҟа еилыҷҷа иҟанаҵо ахҭысқәеи ахаҿсахьақәеи.
Аԥсуа литератураҿы ароман ацәырҵра асԥуа литература мацара акәым, аԥсуа культура зегьы аизҳазыӷьара иазҳәоуп.
Раԥхьаӡатәи аԥсуа романқәа иреиуоуп «Камаҷыҷ» (1933-1949). Д.И.Гәлиа уи аҩыҭма аҩра напы аналеикуаз иҭәымҭа дҭагылан, арҿиаратә ԥышәа дуӡӡагьы иоухьан. Уи еснагьы гәҭыхас иман раԥхьаӡатәи аурыс револиуциа аан аԥсуа нхацәа зҭагылаз исахьаркны аарԥшра. Уи таема машәыршәа дазхьамԥшӡеит автор.
1936 шықәса рзы «Алитеартауратә альманах» адаҟьақәа руакаҿы иҳәауан: – Сара уажәы аҩра саҿуп аԥсуа ԥҳәыс лыԥсҭазаара аҟнытә ароман – «Камаҷыҷ». Ари сара ҷыдала исызгәакьоутеомоуп, избанзар, уи садырԥхьалоит дара ажәлар рхаҭа, ибеиоу еиуеиԥышм урҭ рфольклор схы-сгәы ианырит. Царизм ахаан, егьырҭ аԥсуа ԥҳәысгьы лымҩа хьамҭан, илахьеиқәҵаган. Ари аарԥшны ишәҭыкакаҷуа ҳабиԥара дырбара – крызҵазкуа, аҭакԥхықәра змоу уснагӡатәуп».
Аромана-ы ицәыргоуп акласстә еиҿагылара иахылҿиаауаз агәаҟрақәеи арыцҳарақәеи жәпакы.
Ганкахьала автор иааирԥшуеит ажәлар цәыҵагәаны измаз, блаарԥшрак дызмырбоз аҳәынҭқар ичынуааи урҭ аҭыԥантәи рҵыхаәкцәа – ҭауади-аамсҭеи иреиуоу Мырзаҟан, Наҳарбеи, Ҭаҭласҭан. Даҽаганкахьала – ажәлар рҵеицәа иашақәа: Камаҷыҷ, Алиас, Леуан уҳәа убас егьырҭгьы.
Ароман аатуеит ахәыҷы иира иадҳәалоу асахьақәа рыла, аира мшроуп, аҿиара иазҳәоуп, убри аҟнытә гәырӷьароуп, хәмарроуп, ччароуп,
Аԥсуа ҵасла аԥҳәыс ахшара данлоуа аԥшәма аҩны даанҿасыр ԥхашьароуп, ипатуум ҳәа ирыԥхьаӡоит азы Алиас Ҭорҟанраа рахь дааиуеит. Урҭ гәырӷьаҽҳәаша рылҭарц агәыла ԥҳәыс Селҳа ахәы днықәгылан лыбжьы рганы иралҳәеит ахшара дышиза, аха лашбыжьқәеи, аҵар рашәаҳәабжьи неилаҵәан «ԥоуп» лҳәазшәа иаҳаит. Алиас иашьцәа Ҭаҭарҟани Қәаблыхәи уҳәа егьырҭ игәылацәагьы рымӡырхақәа рҿы игыланы ахысра иалагеит, ддырхысуеит иара Алиасгьы: аха игәы наӡом, избанзар еиларганы издыруам ииҵәҟьаз ԥоу )ҳау. Уи илакҩакра згәамԥхаз Шьарифа илҳәоит:
–«… Дыԥҳазаргьы ухысзааит, иабаргәзеи. Иумаҳаци ажәаны ирҳәо: «аԥҳа бзиа ҩыџьа аԥацәа бааԥсқәа дрыԥсоуп» ҳәа, абри мыцӡам, иҵабыргуп. Ажәытә ҳабацәа кыр здыруаз уаан, аха абри еиԥш аҿы егьырзымдырит: аԥа дроур ихысуа, аԥҳа дроур имхысуа.
–Уи ҵабыргуп, - иналаҭикит Ҭорҟан, - саб иҳәауаны исаҳахьеит ажәытә ҳабацәа аӡәы диир ԥазар ихысуан, ԥҳәыс диҳәар ихысуан, дыԥсыр – ихысуан ҳәа. Уажәы аакьыскьа иаҟәыҵит ауаҩы данԥсуа ахысра. Шәааи абри аҵас иаԥырхыз ацынхәрас аӡӷаб диргьы ихысуа ҵасс иаԥаҳҵап иахьарнахыс, избан шәҳәозар, аԥҳагьы дуаҩыми Шьарифа ишылҳәаҳз еиԥш, аԥҳа бзиа аԥа иаҵкыс дызлеицәоузеи?
Ииҵәҟьаз еиларганы ишырзымдыруагьы ирыӡбоит, ибзиоу хьӡыфк рыԥшаарц, - аҷкәынгьы инаало,а ӡӷаб лзынгьы иманшәалоу. Ахьӡқәа рацәаны еилырԥшааит, урҭ неимҵарк-ааимҵаркит, аха иаагылт «Камаҷыҷ» аҿы. Ҭорҟангьы уи днақәшаҳаҭхеит – «Камаҷыҷ еиӷьымкәа, аԥсуа-ҩы џьбара «Каҷыҷ» еиԥш иҿацаӡоуп ишыҟоу ари ахьӡ».
Цагәаа ирыцгәырӷьоит агәыла-азла, зҟәыбҷара, зҵас уҳәа мцхәы ашәыга ахьмартатакәа еилаҷҷа-еилыхха автор иааирԥшуа. Урҭ ашьҭахь ииз дыԥҳауп ҳәа анраҳа маҷк ргәы иалсит, аха иркыз… «Аԥҳа бзиа ҩыџьа аԥацәа бааԥсқәа дрыԥсоуп» ҳәа Шьарфиа илҳәаз рҽандраалт, рҽандыршәеит.
Ауаҩԥсы дызцылаз аҩнаҭа аалашеит… Камаҷыҷгьы ишырҳәауа еиԥш, мшызҳа лызҳауеит. Лыԥсынҵры рҳәауеит уи дызбалакь зегьы. Закә рызҟузеи ирымоу аби ани, дрымоуп аџьабаа ззырбо, иззааԥсауа ахҭылҵ, иччоит рлакҭа. Аха гәырӷьа нагӡа ыҟам ҳәа рыԥсҭазаара зынӡа даҽакала иааҳәит. Салыбеи ҳәа ҭауадк  инаихарҟьаны  Алиас дҭаркуеит, убри нахыс Камаҷыҷ хәыҷы лакәхеит аҩны адәны уҳәа аусқәа иаарыдхалаз, уи лан лыԥсы ҭакны илкын, арахә-ашәахә уҳәа лара дрыхьӡоит лыҷкәын маҭәақәа лышәҵаны акамбашьқәа дрыцуп архаҿы…
Камаҷыҷ леилҟьареи лгәеилаххареи збауаз ауацәеи аҭынхацәеи Алиас иабжьаргеит уи аҵара деиҭарц. Аха рыцҳарас иҟалаз, диманы дахьнеиз еиқәымшәеит ишырҭахыз, аҿыҵгақәа рацәахеит. Арзаҳал «ианаамҭаз» иаларымгалазаап, аӡӷаб лира атәы зҳәо ашәҟәгьы «закәан шәҟәымзаап». Алиас иҽазҵәылхны дашьҭалеит ақәыршаҳаҭга шәҟәы, аха лара днаҭымзаарын, иубац еицәоу убоит ҳәа Алиаси Есмеи агәргьын рхырымхыкәа анаҭра ауазаарымызт. Иҟарҵагәышьоз, маӡалашәа урҭ апап  агәыргьын нархихын, ахәыҷы дырнаҭит, убри алагьы илархит изышьҭаз ақәыршаҳаҭга шәҟәы. Инҽыжәлан Леуангьы даашьҭхны Аҟәаҟа ицеит. Апрогимназиаҿы инеины ирулакгьы лышәҟәқәа алырҵеит, аха аҭак иаразнак иураҳах… Ԥшьымш уахгьы-ҽынгьы лацәеихьшьк ааҟамҵаӡакәа апрогимназиа ашә илагылан иҳаҳарызеишь ҳәа.
Аҵыхәтәаны ԥҳәыск даадәылҵын ирылалҳәеит: «аӡӷаб (Камаҷыҷ – Г.Г.) лықәра дахыԥеит, жәеиза шықәса лхыҵит, лықәра дууп, лҵара маҷупҶ ҳәа.
Рыбӷа иааԥсит… Алиасгьы абарҭ реиԥш иҟаз ажәақәа рҿынаирхеит: «иҟалазеи, ҵыԥх даазган «аамҭа иахыԥеит» рҳәеит, сынтәа даазган «лықәра иахыԥеит» рҳәеит, лықәра дууп, лҵара маҷуп шәҳәоит, лҵара маҷымзар шәара шәахь уи даазгомызт…»
Апап иибаз иԥшьеит ҳәа аԥҳәыс лажәақәа ҳәаны днарԥырҵны дцеит, дара ирҳәара рҿамшаәуа инеиҿаԥшуа ашә иаалахеит. Уа иаанахәит ҳәа зыжәлақәа рҳәаз ҭауади-аамсҭцәеи, ачынуаа. иҟарҵагәышьоз ихьагәгәа иаагьажьит.
Абри асахьала ҳара иаабоит ажәытәан аԥсуа нхацәа рхыәҷқәа шамахамзар, аҵарахьы ишрыдрымкылоз, ргәхьааҳәа шрымамыз. Урҭ ирыздыргылон абиурократтә бареирқәа, ирзырҳауан ацәҟьақәа. Епизод хаҿсахьа ҳасабла иалагылоуп аҩымҭаҿы аокруг аначальник апрогимназиа аиҳабы-ԥҳәыси. Урҭ рҭыԥ ԥхақәа еиҳа ирызҿлымҳауп зымаҵ рурц иахәҭаз ауаа раасҭа. Иҩанҭхьа-ҩанҭхьаӡа хаара мацәак рылаӡамкәа ауп ишыҟоу. Аха Камаҷыҷ илыхьқәаз лналмырԥшыр лҭахызшәа длахҿыхӡа, лҩызцәа ахәыҷқәа дрылан. Уи Аҟәа илбаз аҩнеихагылақәа,а улицақәа, афымцалашарақәа уҳәа рыԥсы рхаҵаны акәын дышрыхцәажәоз. Иралҳәоит алакәқәа, ирзеиҭалҳәоит акино-сахьақәа.
Ус ишнеиуаз Камаҷыҷ лыԥҳәызбара дынҭагылт. Анхаҩы ҷкәын Алхаси лареи игәаԥхеибашьеит. Аԥсуа ҵасла излаԥыз ала, аб Алиасраа рҿы аҭацабацәа ааишьҭын Камаҷыҷ дырхианы днадыртәеит.
Аԥхьагьы игәы иаанагоит Камаҷыҷ ашкол дызҭамлагәышьеит, аха лынасыԥ дышԥақәымшәари ҳәа.
Анапеимдахьа анемырдо, аҽҳәара анԥырҵәо ҳәа зегь абри аус ргәы аздуны иалацәажәоит, избанзар, урҭ еишьашәаланы  еиқәнаганы ирԥхьаӡоит. Аха ари агәҭакы анагӡара аимуит. Ачара аҽҳәара анԥырҵәа ашьҭахь дук хара имгакәа, ҭаҭласҭан ицәгьахәыцрала дҭакит Алхас. Ари ажәабжь ақыҭа инарылаҩит, дара игәхьааргеит зегьы.
Еилыкрааит Алхас иҭакра Ҭаҭласҭан ишихҟьаз, иагьырдырит уи ҽеи ишазҳәамыз.
Алхас абхҭаҿы дычмазаҩхан аԥсра далаегит.К амаҷыҷ Очамчыра азин ылхны абахҭаҿ днеит Алхас дылбаразы. Аха илбоз дабаҟахыз деиҭанакны даман, дпатон. Их-иҿгьы еицакхахьан иаԥхьа днықәтәан лыбжьы наиқәлыргеит, «сара соуп, Камаҷыҷ» ҳәа. Аха иара уи иаҳауа дыҟамызт. «Иқәҿҭра Камаҷыҷ данаҟәымҵӡа, - иҩуеит автор, - ила ҭраа дышлыхәаԥшуаз, дидырзаап, аҽырҳәа инеимеиҭәан, аҵәуара  далагеит. Камаҷыҷгьы илзымчҳаит, ларгьы дналагеит аҵәуара. Ак леиҳәарц иҽыназикит, аха изымҳәеит, амала ус уа дидтәалан акраамҭа… Уи изкны илымаз лчавра ааҭылхын Алхас инапы инанџьгәалан, нас даҽа чаврак лџьыба иааҭылхить илаӷырӡқәа аалрыцқьан, ихы-иҿы днагәӡит, нас дышҵәуаз дындәылҵит.
Убри нахыс лыԥсҭазаара мҩаҿы илԥышьклаҳәыз, илԥырхагаз иаҳа-иаҳа иарцәахо иалагеит, иара лымацара лакәым, лҭынхацәагьы бӷеиҵыхрак рырҭомызт, уаӷеимшхара иҭагылан, еиҳаракгьы дмыждаха дрызкашәеит аҭауад Ҭаҭласҭан. Уи, аҽнышьыбжьон, Цагәааи «алиааи реимҵәара напы злеикыз зыхҟьаз лара Камаҷыҷ лхаҭа шлакәыз лдыруан. Камаҷыҷ илҭахымызт, лара илхырҟьаны ажәлар насыԥдахарц, инаганы иқәдыртәарц, аӷәыцәҳәы. Убри аҟнытә илыӡбеит ҭаҭласҭан диццарц. Ус иагьыҟалҵеит лара, ҽнак зны дук гәалас иҟашәымҵан, шәагьамеигәырӷьан ҳәа лҭаацәа ажәа нарызныжьны дынҽыжәланы Ҭаҭласҭан иҩныҟа дцоит, насыԥ дук убра ишылмуазагьы лдыруан, илдыруан иара иубас, рнапқәа еиҵыхны ишылԥымлоз дшаладмыртәоз хәдацәахьы ахьы. Шәхахәс сара анцәа сишьҭааит лҳәозшәоуп уи ԥҳәысс Ҭаҭласҭан дышиццаз. Камаҷыҷ џьара илҳәоит: «Аха уажәшьҭа сара схы сымшаҭароуп, схы рыцҳасымшьароуп, мап анакәха ҳашьцәа азалымдара зыхьқәо, шьҭарнахысгьы уи згымхо, рыгәнаҳа сара исықәшәар ҟалап».
Еилкаауп уи насыԥ дук уа исоуеит ҳа агәра шлымамз. Ашьаҿа иҟалҵаз лыжәлантқәеи Алхас иашьцәеи реиқәырхара ишазкыз…
Ҭаҭласҭан иҩнаҭа Камаҷыҷ дызҭагылоу уаӷоу-саӷоу дҭагылоуп, уи иҩны дызқәиҭу ҳәа акгьы ыҟам, уахык адамхаргьы дцаны лҭаацәа дызрылатәом. Уи акәым Камаҷыҷ лаб игәы рахыәмкәа данышьҭалагьы лхаҵа  имида лымамкәа чмазаҩбара дақәиҭым. Лани лаби, рымҳә «бзиахә» иахьимбо иахьимаҳауа азы ргәы иаланы ианацәажәо, лара ус лҳәоит: «Уи ауа ибаразы акгьы даԥсам, иаҳшьцәагьы днеины имбацызт».
Абас зегь хьаларшшауеит, илыруадаҩыр, илырбажкыр лҭахым, иарау сгьы аԥырӷы еиԥш ицаҳә-цаҳәо иҟалахьоу реизыҟазаашьа. Аха ауаа рҿы узкуам, иԥҳәыс диҭахызар иабхәараагьы ибарын зҳәауагьы ыҟоуп.
Камаҷыҷ алахьынҵадацәгьа ззырҳәауа лоуп, ахшара данлоу ашьҭахь, даадмырбызт дықәҵны лабраахь дцоит, ашҟа илцыәуадаҩыз уи иааныжьра, аха уаҳа ԥсыхәа амамызт. Аҩны дахьыҟоугьы ҭынч базазара лымаӡам, лыбла неихылҩар лхәыҷы деиԥхыӡуеит, иҵәаабжь лаҳазшәа аҭҳарцәҳәа дааԥшуеит. Абас дуазыруа лҩны дшыҩназ ауаҩ дааит ахәыҷы ифом, ижуәам, аԥсра даҿуп, иауазар бааны была дарба ҳәа.
Камаҷыҷ ҷкәына ҩызак даашьҭыхны дцеит лхәыҷы дахьыҟаз аҭаацәараҿы, лгәы лымҩруа дныҩналт уи дахьышьҭаз ауадаҿы. «Ахәыҷы аԥсхыхра даҿын, - иҩуеит автор, - ҩынтә-хынтә раҟара лыбжьы ниқәрганы данаагәыдылкыла, лыбжьы идырзаап, ила ҭархаха дналыҵаԥшын «нан» иҳәан, инапхәыҷқәа лыкәа инҭалҵан, иԥсы неихихт».
Маҷк имелодраматәшәа иҟазаргьы илыхьыз дшамаабызи ишлыдылкылои рзы агәҽанҵара урҭоит абарҭ лажәақәа: «Уара иумҩахаз уабгьы имҩахааит, дынушьҭаргалааит дук мырҵыкәа».
Аки-аки еишьҭаргылан уи иҟнытә иаауа ацәгьарақәа роуп абас лзырҳәазгьы. Иагьыналгӡеит уи лҳәахьа. Убри алагьы лшьамацара акәӡам илуз, жәлары зегьы ршьа луит. Абри ахаҵаратә шьаҿа, иара ахаҿсахьа аҿиашьа алогика иахылҿиаауеит. Ԥсихологиала уи азыҟаҵоуп, уи адагьы ԥсыхәа амамзар акәхарын…
Ароман акомпозициа ашьақәгылашьа, хазы излалукаауа ахатәы ҷыдара амоуп, араҟа иуԥылаӡом аԥтларҭа, ҽакала иуҳәозар алгамҭа. Арҿиамҭа аҵыхәа хыркәшахоит акульминациала. Камаҷыҷ лшьа уны ашәахәа зынԥхало амҩахәасҭала мацара, асоциациала узызнырхәыцуа рацәоуп. Уи мҩас дызныло, дахьазкылсуа аилкаара, аԥхьаҩ изын иуадаҩзар ҟалап, аха мҩашьарада идыруеит, игәы ҩуеит, аԥеиԥшхә лашазы ақәԥара, дшацәыԥхьамкхо, еиҵара шылмоуа.
Аҩымҭаҿы Камаҷыҷ лхаҿсахьа хазырҭәаауа асахьаркыратә маҭәахәқәа, иаҳҳәап аиҿырԥшрақәа, аепитетқәа, асимволикатә сахьақәа лассаамҭа улаԥш ихыҵуам, угәалашәараҿы иаанхоит. Иаагап аҿырԥштәқәа: «… Нас ахьышәҭҳәа, аҵыс еиԥш, лҽы дынҽыжәԥалан, агәашә дынҭҟьа дцеиТ». «Лыкәашарала ауаа лыргачамкуит. ԥшралеи сахьалеи уи илыцназгоз уа уаҩы дыҟамызт. «Зегь дџьаршьон лыԥшӡареи, лыхьӡ аҭашьеи зегьы еидкыланы ианрыхәаԥшлакь».
Аскульптор ҟаза ааԥсарак ҟамҵакәа, уахгьы-ҽынгьы аԥхӡы аҵәҵәаҳәа икаҭәо форма змам ахаҳә шәыгәра иблахкыгоу асахьа шалицәаауа еиԥшуп Д.И. Гәлиагьы Камаҷыҷ лхаҿсахьа ажәлар рыԥсҭазаара ишаилихыз, уи акырӡа афольклор иазааигәоуп, инеиҳаны иуҳәозар, иара иахылҿиааит, ирацәоуп (ажәа ҟасақәа), ажәҵарақәа афольклораҿы иуԥыло лҟазшьаҷыдақәа раарԥшраҿы автор ихы иаирхәо Камаҷыҷ лхаҿсахьа иугәаланаршәоит еицырдыруа жәлар рашәа «Ԥшькьаҿ-иԥа Манча хаҵеи Баалоу-ԥҳа Мадинеи» аҟнытә Мадина лсахьа, уи лхаҵа данҭаха ԥсыуа-маҭәала лҽеилаҳәаны абџьарла деиқәныхла дҽыжәланы ар дрыԥгыланы деибашьуеит Камаҷыҷ ҭаацәа дуӡӡак еинмырслаӡакәа изааӡоз Нарҭаа ран Саҭанеи-Гәашьа лхаҵамԥҳәысра лылоуп, уи леиԥш дҟәыӷоуп, илҳәауа-илуа дақәшәоит, ԥшрала-сахьала дкаԥха-каҷҷоит Гәында леиԥш.
Ҷыдала, уааҭгыланы урыхцәажәартә иҟоуп Камаҷыҷ лҭаацәа. Лаб Алиас жәытә пратриархалтә нхаҩуп. ԤСыуа ҵасла ибзианы дыҟоуп, имаҵурҭа, ижәытә Кәасқьа уҳәа хар имаӡам, иашҭа унҭаԥшыргьы иудыруеит уи еиҿкааны инхауа аӡә шиакәу, иџьабаала ихәы ааирыхуеит, иагьа мчымхара дақәшәаргьы ирӡуам иламыс иуаҩра, иашҭа иҭалаз бзиала шәаабеит ҳәа реиҳәауеит, ичеиџьыка хәыҷы инапы ианҵаны икуп. Иҭахрақәеи игәаҳәарақәеи рацәхоуп анхара-анҵыраҿы, аха дызҭагылоу аамҭа имч архом, иԥышьклаҳәуа рацәоуп. Иԥҳәыс данычмазаҩха хәшәтәыҩцәас ҳәа дзышьҭоу аҟәыдырԥаҩцәеи аԥшаҩцәеи роуп, илаҽны дыҟоуп иара егьырҭ амцхаҵарақәагьы. Иаҳҳәап, Алиас Камаҷыҷ Аҟәаҟа данигоз ашьыжьымҭан аҵысӷра иҷырҷыруа аҵла ақәцәантә ҵаҟати амахәқәа рахь иахьлеиуаз ҽеим, мышьҭацәгьадуп ҳәа иԥхьаӡоит.
Алиас иҽазҵәылхны дашьҭоуп иԥҳа ашкол лаанархәара. Диманы дахьнеиз ашкол еиҳабы-ԥҳәыс лакәзар зынӡа дизхьамԥшит, данлацәажәо длоу дуаҩԥсу ҳәа игәхьаак лкым, Ақыҭаҿгьы уаҩ дихаӡгылом, апап иакәзар, ацәҟьақәа иҳауеит, уисқәа злеиҵеиҟьаша ауп дызҿу.
Игәы анкыдгылаӡа иааԥшит урҭ рҿы имаз агәынамӡара: Абри аиҳабыра ҳәа иҳамоу, апап жакьа ду инаикрны, уск уаҩҵас иаҳзыҟаиҵо ҳәа аӡәгьы сымбеит.
Есма лхаҵа Алиас игәаанагара лырҵаулоит: «Урҭ ахылаԥшцәа ззыҟоу, аҵара ззыҟоу ауаа дуқәа рзоуп. Уара, урҭ урацлабырцы угәы иҭоума?»
Ацәгьа-абзиаҿы зхы аҵазмырхоз, знапкымҭа  мҩашьо аӡәы лоуп уи иԥҳәыс Емса.
Алиас данҭарк аҩны-адәны уҳәа илыларшаз рацоәоуп, лахаҵа еиԥш ларгьы илҭахуп Камаҷыҷ аҵара даанахәарц, уи моу днынҳәна даанамыхәакәа уашьҭахьтәи данаагьы дара лгәы иалсит, ашәиԥхьыӡ рышькаллҳәоит зыла ус дымҩахҟьаз.
Уи еилылкаауеит нхаҩыжәлар зҭагылоу: «Дара (ҭауади-аамсҭеи – Г.Г.) рыцәгьара ҳа ҳадыргоит, иаҳҭахы-иаҳҭахым рхы ҳадырхәоит».
Камаҷыҷ лани лаби, ишагәалаҳаршәахьоу ала, амцхаҵарақәеи егьырҭ аҵасқәеи рылаҽны иҟазаргьы, аԥхьагылара змоу нхацәоуп, шәааишь-шәнеишь ҳәа рарҳәоит, излоу рҿы пату рықәуп.
Ҳәарада, Есмеи Алиаси ирбон изҭагылаз аамҭа ауаа шеилнахоз ишашоз, ишеиҿанаргылоз аха рҽеишьас иамаз рызгәаҭомызт,  изыҟаҵамызт. Урҭ ракәым, дара асоциалистцәа ҳәа иԥхьаӡоугьы Ивани Леуани уи аҭак аҟаҵара рцәыуадаҩума аҳәауа иубоит…
Д.И. Гәлиа ироман «Куамаҷыҷ» аҿы аҭыԥ ду ааннакылоит нхаҩыжәлар рыԥсҭазаара, иара убри ауп измадоу, изқәиааз аҩымҭа асиужет, насгьы иханарҭәаауеит, имҩақәнаҵоит, абас уҳәар ҟалозар, афырхацәа хадақәа рхаҿсахьақәагьы. Анхацәа аморфтә ҟазшьа рыманы, еинҟаьныруа иԥсаданы иаарԥшым. Иаҳҳәап, џьара-џбара ирҳәо-ируа иақәымшәо иааилахозаргьы изхароу рҭагылазаашьа ауп, изхьыԥшу ауаа роуп. Урҭ раҳцәа рымаҵ руеит ишәаны, мамзаргьы ус иаԥуп иҵасым ҳәа. Наҳарбеи, Мырзаҟан уҳәа ирҭаауеит, рхәы наргоит. Ажәлар рҿы иҟоуп иара убас инхацәаны ҭауади-аамысҭеи рахь иадызцәалогьы.
Анхацәа еилыркаауеит, ирыдруеит ақәыӷәӷәарақәа зҟнытә ироуа, изроуа. Аҩымҭа адаҟьақәа рҿыа кырынтә иааԥшуеит урҭ агәынамӡарақәа ирымоу ртәы. Ирҳәоит ишаархыкәласуа арҳәцәеи аӷьычцәеи, ишдыргәамҵуа абрагьцәагьы.
Зны-зынла иааиҿаххоит ҭауади-аамҭсеи ахылаԥшцәеи дареи. Уи ҳара иаабоит ароманаҿы ахҭысқәа иҟалауеи, афырхацәа иҟалахьоу ҳәа иажәабжьны ирҳәақәои рыла.
Ароман асахьаркыратә ҷыдарақәа ируакуп аконтраст. Уи ашәҟәыҩҩы ҟазаралаҵәҟьа ихы иаирхәоит. Араҟа еиҳаркгьы иалукаартә иҟоуп асоциалтә контраст. Анхацәа аамҭацәгьа ишҭагылоугьы рыламыси рчеиџьыкеи мырӡкәа, анхара-анҵыра ргәы аҳәауа, ихадеицәаны, ихыхәацәаны иҟазар, ҭауади-аамсҭеи мазеичацәлуп,  имучацәоуп, урҭ икаҳбал-ӡаҳбалуа рҽазҵәылхны ачарақәеи аԥсхәрақәеи ирышьҭоуп, рыԥсҭазаара мышгарала ирхыргоит.
Ароман «Камаҷыҷ» аҩышьа аформа ҩажәак рыла адымхаргьы, ҳазааҭгылап. Уи имаоуп 37 хы, акакала иугозаргьы ирҳәауа ирыҵаркуа рацәоуп, хазы-хазы иҟоума ҳәа уҳәауа иубоит, аха урҭ зегьы џьара еицҭахысуеит, ароман ацәеижь аҟәнызҵо, игәылзырҭәаауа хкқәоуп. Урҭ «аҟәҵәа рацәа змоу аӡиас-ду еиԥш, акы иамкуа-иамшьҭуа ҭбаа-ҭыцә, ҭынч иеишьҭанеиуеит!
Ахқәа реиҭарсра ҭаҟәа-ҭасуа иҟам, шамахамзар, аки-аки цәала-жьыла еимадоуп, еихылҿиаауеит. Уи иарҭбаауеит, иугәаланаршәоит ахҭысқәеи ахаҿсахьақәеи. Абас еиԥш ахқәа реиԥшьра реилаҵәара, аидеиатә цәаҳәа агәылгара иацхраауеит, имҩақәнаҵоит асиужет.
Аԥсуа нхаҩы ибазазашьа, инхара-инҵыра, иашҭа иқәацә, иус-иҳәыс, имаҭәа-ҩыҭәа, иқьабз-иҵас, ахә анагара, аҽырхәмарра, аҽырҩрақәа, аӡы иагаз иԥсы аӡы амхра, аҭаацәа «рынасыԥи» «рразҟи» рзы хыхь иҟоу аҟаҵара, рашәа, рыкәашара, жәлар ртеатртә ҟазара уҳәа убас иҵегьы убасҟак иҭбааны иҵауланы иаабоит, угәы иаанагар ҟалап абилистрика аҳәаақәа инарҭысны аетнографиатә нҵамҭақәа ирхаргалон ҳәа аҩымҭаҿы иналкааны ҟазарыла уаҩ игшәы арцыхцыхратәы иаԥҵамзар алирикатә хаҿсахьақәа, иаарԥшымзар еиуеиԥшым аҟазшьақәа, хҭысла иҳәоу аепизодқәа.
Д.И. Гәлиа ироамн «Камаҷыҷ» аԥсуа литератураҿы иалукааӡаша азҵаара рацәа зымҽхазкуа аҩымҭақәа рахь иԥхьаӡоуп, акритикатә-естетикатә анализ аҟаҵаразы ҵҩа змам аматериалқәа узҭауа нҵамҭоуп. Иҟоуп, ҳәарада, хшыҩзышьҭра зуҭаша, уззааҭгылаша азҵаарақәа. Абызшәеи, афольклори, аетногарфиеи, ақьабзқәеи, аҵасқәеи уҳәа ирацәоуп уи ароман инадҳәаланы иуҳәаша-иууша иунаҭоит иара убас  амонографиақәа рзыҳәа атемақәа. Ари аусумҭаҿы ҳара урҭ азҵаарақәа ҳауҳажьит, избан акәзар ҳкомпетенциа иаҵанакуамызт, ҳҿаԥхьа иқәгылаз даҽа зҵааран.
Ароман «Камаҷыҷ» Д.И. Гәлиа ирҿиаратә усураҿы аҭыԥ ду ааннакылоит Ш. Инал-иԥа излеиҳәауа ала, ҳазну ашәышықәса алагамҭазтәи аԥсуа жәлар рыԥсҭазаара аиашара иасаркьоуп. Уи аеприод аазырԥшуа асахьаркыратә ҩымҭақәа ирыцкуп.

Д.И. Гәлиа егьырҭ ипрозатә рҿиамҭақәа рахьтә еиҳа иалкааны, уааҭгыланы урыхцәажәаратәы иҟоуп иажәабжь кьаҿқәа, урҭ шамахамзар зегьы жәлар рҿаԥыц ҳәамҭа шьахәқәа ирылхны еиқәиршәеит, рҩышьа аформагьы жәлар ражәабжь астиль иазааигәоуп.
«…Ашәҟәҩра ззымдыруа ҭаҳмадацәак зны-зынла даара уаҩ игәы иаахәаратәы ииасхьоу, ицахьоу рахьтә ажәақәа рҳәалоит. Урҭ ажәақәа дара ашәҟәы ианҵаны ирызныжьуам, изарҳәо ианимҵар урҭ ажәақәа имҩасуеит, ицоит, ибжьаӡуеит. Убри аҟнытә сара аҭаҳмадацәа, ҵара змамыз, ирҳәамҭаны исаҳахьоу аиҳарак саҩ иҳәамҭақәа, иахьа уажәраанӡагьы исхамышҭкәа ҟиақәоу ԥыҭк, иамҩаны исыԥхьаӡоит, абри ашәҟәы ианысҵаразы».
Арҭ ажәақҵәа иудырбоит Д. И.Гәлиа ажәлар рхы-рыԥсы иалархыз ажәабжьқәа шаҟа дрызҿлымҳаз, иреиӷьыз, ашедеврқәа ҳәа иԥхьаӡаз ирҿиаратә усура аларҵәара аҭакԥхықәра ду аманы дшахәаԥшуаз.
Ажәабжь кьаҿқәа реиҿкаашьақәеи рсиужетқәеи урыхәаԥшуазар, иумбарц залшауам, урҭ ишрымоу рхатәы ҷыдарақәа. Ара иубом афырхацәа рхаҿытә партреҭқәа, аҭыԥ, апеизаж уҳәа убас иҵегьы. Автор урҭ ажәабжь кьаҿқәа дрывамгылеит, митәык имԥсахит, шамахамзар, ишиаҳаз ашәҟәы ианиҵеит.
Инеидкыланы иугозар, ажәабжь кьаҿқәа рсиужетқәа рҿы иуԥылоит екиуеиԥшым асоциалтә категориақәа ирыҵаркуа ахаҿсахьақәа. Еихатәы-ҵәы ршыла икылнаблаауеит ауаатәиса ицәамажьыманы рԥсихологиа иаднакылаз аҟазшьа бааԥсқәа, урҭ ирҿыргыланы иаарԥшуп аламыс, ауаҩра, аамсҭашәра уҳәа егьырҭ иҿырԥшыгоу ауаҩы ихаҭашьақәа, ҟиазшьа бзиақәа.
Тематикала ажәабжь кьаҿқәа х-гәыԥкны иушар ҟалоит:
а) асоциалтәи, б) атеисттәи, б) абзазаратәи.
Ҭауади-аамысҭеи иреиуаз ақьабзқәеи аҵасқәеи ишрызныҟәоз, анхацәа ишырзыҟаз ибзианы ианыԥшуеит «Маан Ҳасан дџьабоит» ҳәа хыс измоу ажәабжь кьаҿ. Аҳ иԥҳа дыԥсны дыкҿан, езгь чгон, иџьабон. Убра дыҟан Маан Ҳасангьы, ауаа иахьырбоз «деьабон», «агәырҩа» ду иман, аха ауха схы нықәсҵап ҳәа дахьнеиз џьам дук азна аиҵырҟәаҟәа ыфаны дҩышьҭаланы ашақьаҳәа дыцәеит.
Ҳасан ауаа иреиҳәауаеи иҟаиҵауеи еиқәшәаӡом, еивҟьоит, ақьабзқәеи аҵасқәеи зиҭаху ауаа «алибжьарц», иҳәатәы изааигарц ауп акәымзар даҽакала рызнеишьагьы ҳасабс имам уи.
Ҭауади-аамысҭеи, ахылԥшцәеи ргәымбылџьабарара, рыхәынгара, насгьы урҭ ркалҭкыҩцәа закәыҵәҟьоу аадырԥшуеит ажәабжь кьаҿқәа: «Аҳ деимсеит», «Ажәеиԥшьаа изуҭац иҭ», «Џьагә ипрыказ иҽы иафеит», «Вахушьҭ – аподриадчик», «Грачков аԥсыӡқха ицәшәаны ибналт» «Мац аӷба деилаҳан» уҳәа убас егьырҭгьы.
Аҩбатәи аҟәшахьы иаҵанакуеит Аџьаамеи ауахәамеи рымаҵҩцәеи рычҳареи рыгьангьашреи ртәы зҳәауа ажәабжьқәа рцикл. Аԥсуаа егьырҭ аӡәырҩы ашьхаруаа реиԥш, рдин еизакым. Иуԥылоит, аԥсылманцәеи ақьырсианцәеи митәык урҭ адинқәа ирыдҳәаҵаланы иркымзаргьы…  иҵәылхны ирччархәны иаарԥшуп ажәабжь кьаҿқәа – рҿы Аԥсылмантәи ақьырсиантәи адинқәа рдоуҳатә маҵзуҩцәа.
Д.И. Гәлиа иаҿаԥиҽуеит хыхь-хыхьла ҳалалқәак, разқәак ракәушәа, ҽакала иуҳәауазар ныхачаԥақәак реиԥш рхы аарԥшуа ҵаҟа-ҵаҟала ус хәынгарас иҟоу зегьы зхы иаҭәазшьауа, ахаәџьацәа, апапцәа аҷҟәундарцәа. Урҭ аҳәсеибацәа цәдырҳәуеит, ахацәа ржьуеит, иршынханы, иҟаҭәаны рымшхә-рыбзазара ыҵаҳаҳа ирфоит, рныҳәа-ныԥхьарақәеи, зегь зымчу ишьапкреи арҩашьыга еиԥш ауаа рхы ҭаууа иҟанаҵоит, уи алагьы рыхшыҩ рдырра иахьахәҭам имҩахыргоит, ирыҭҟәоит. Убас еиԥш иҟоу ажәабжьқәа иреиуан, иаҳҳәап: «Апап гьангьаш», «Жәандәырԥшьаа рыпап», «Аҷҟәандар дныҳәан ақәа ауит» уҳәа убас егьырҭгьы.
«Аҟаб ахәҵәы хжәамзароуп», ҳәа хыс измоу ажәабжь аҿы шаҟа гызмалрала, гьангьашрала ауаа кыр рцәигозеи ахәаџьа, деилызкаауагьы дырҵагьежьны ииҭаху рылдиршоит.
Аҵыхәтәантәи  агәыԥ ахь иаҵанакуеит абзазаратә жәабжьқәа. Урҭ реиҳаракгьы «аԥсуаа ржәытә базазара иалху реаилисттә иумортә жәабжьқәоуп», «зыҟны иубауа еиуеиԥшым жәлар рыбзазара аганқәа, рынхара-рынҵыра, рқьабз-рҵас, ргәалаҟара, ргәеиҵахара, рлаф, рыхәмарра.
Иааркьаҿны, икылкааны, ажәаҵарала дреихсуеит Д.И. Гәлиа аҟзашьа бааԥсқәеи алеишәа ҷыдақәеи змоу ауаа, урҭ аҿаԥҽуеит, ргәы иҭаирхәыцуеит, дрылабжьоит.
Ара иаабоит, Аҟәа адәаҿы тәым ҽадак, еибамырдырӡакәа ауаа идырхәҳаны ахә ыҵызхыз ауаҩ гьангьаш «Дгәыр иҽада еиԥш…»), анымхахымҵәа Хәаҭ игәара ҟьаҟьаӡа иказыжьыз аныҟәареи аҩыжәреи ирхамшәало Тиру («Тируи агәреи еиқәаҳаит). Имбо-имаҳауа зҳәауа, мцыла еиҿартәоу абрагь «Абрагь ижьақәа»), ҳазхара ҳаицәажәоит ҳәа еиҽхьныланы зыҽвакы амҩан ирԥылаз Озамаҭ дақәыртәаны агантә аҩныҟа иааз («Гәыҭи Шьгәыҭи еиҽхьнуп»), заҵәцақәа ӡәӡәаны изаадырхәаз аԥҳәыс бзамыҟә («Ҳаҭџьы лаҵәцақәа»), аҵарҭыша иахәаԥшны аӡбырҭаҿы ауаа ирыхцәажәауа адукат («Асуд аҿы») уҳәа убас иҵегьы. Ҳазхыцәажәо ажәабжь кьаҿқәа рцикл ахь иԥхьаӡоу «Ҭамагә Џьгьардаҟа дцеиТ» ҳәа хыс измоу шаҟа иуморла еиқәшәоузеи, шаҟа икьатеиԥҵәагоузеи. Абар иаргьы.
Ҭамагә зны џьгьардынӡа дцеит, ҩбаҟа қыҭа днарылсны. Ауха данышьҭалашаз, дындәылҵны, ажәҩан данааҵаԥш, аеҵәақәа каххаа, еилаарцыруа днарылаԥшит:
–Аах, анаассыни, иахагьы сабаҟаз, уахагьы сабаҟоу?! Ахаҵа дахьаго ҳәа уздырӡом, - иҳәеит.
Араҟа акоментариа мцхәуп ҳәа сгәы иаанагоит. Ари ажәабжь – минитиура ҿырԥштәыс изаазгаз ҳзыхцәажәауа ацикл еиднакыло ажәабжь кьаҿқәа егьырҭ излареиԥшым, ҷыдарақәас ирымоу уҳәа реилкаара азоуп. Еилҳаргауа ажәабжь кьаҿқәа уанрыԥхьо улаԥш дааҵашәоит иԥаҵашла далаччо, хәмаршақә ацәгьа-мыцәгьа ҿаҟәаҟәо автор. Урҭ рҟны, акритик Ш.Д. Инал-иԥа ишазгәеиҭаз еиԥш, урҭ ирныԥшуеит Д. Гәлиа асахьатә ҩыраҿы дызлаҟақәаз аҟазаратә ҷыдарақәа!.
Еиҟара-еиҟараӡа, икьаҿқәаны, илас-ласӡа, аха иҵауланы хҭыск аҟнытә хҭыск ахь лацәырӡысрак ахмырҵкәа ииасуа, еиҟәырҷҷауа ургәыланарԥшуеит аԥсҭазаара адаҟьақәа, урҭ неидкыланы улаԥш нархугар иаку еизаку ҩымҭа дук еиԥш, инарҭбааны жәлар рыԥсҭазаара уазнархәыцуеит. Иубоит рыцәгьа-рыбзиа, иара убасгьы рморалтәи рдоуҳатәи ҟазшьақәа.
Ишаабаз ала, ажәабжь кьаҿқәа автор исубиективтә хәыцра мацарақәа ракәым ирнубаало, урҭ зеиӷьаҭамала ишьҭырхит крызҵазкуа актуалтә ауаажәларратә темақәагьы.
Убри азакәхап ахәшьара ҳаракы зрауз, ибзиангьы аԥхьаҩцәагьы изрыдыркылаз.
Ажәабжь кьаҿ ажанр, аԥсуа фольклор иазбжаку, уи иаԥсабароу, хшыҩзышьҭра ӷәӷәа аҭатәуп, ҳаԥхаьҟагьы ирҿиалатәуп, иалагалатәуп алитература. Уи ажанр аԥсуа литература иазнамырҳазар  иазынырҟәо ҳәа иҟаӡам. Иаԥсаҵәҟьаны изыхәҭоу аҭыԥгьы ааннакылоит иара.
Д.И. Гәлиа аԥсуа поезиеи апрозеи рнаҩсгьы, аԥсуа драматургиа арҿиареи уи ԥхьаҟа аизҳареи ӷәӷәала инапы алакын. Изныкымкәа-ҩынтыәмкәа ишаҳҳәахьоу еиԥш, 1919 шықәса рзы, Аҟәатәи арҵаҩратә семинариаҿы Д. Гәлиа еиҿикааз адраматә кружок, аԥсуа профессионалтә театр аҟалара шьаҭас иаиуит. Д.И. Гәлиа иоуп уи акружок арепертуар еиқәзыршәаз, иацхрааз. Апоет еиҭагамҭақәа, «Ҩыџьа амлашьцәа» Д. Аҵҟәрели, «Идыршәаз Анҭимос» - Г. Бухникашвили, «Нагӡара ақәзааит ахақәиҭра» - Д. Захаров, уҳәа убас егьырҭгьы спектакльқәак раҳасабала раԥхьаӡа акәны ақыҭақәа рҿы аџьажәлар иддырбоз, ҳәарада, аԥсуа драматургиа ԥхьаҟа аҿиара иацхрааит, иаанартит амҩа.
Д.И. Гәлиа, ажәлар ажәытәтәи рыԥсҭазаара аҿацәк иазкны драматә рҿиамҭак аԥиҵар иҭахызижьҭеи акрааҵуан, уи азыҳәаны имаҷмызт аԥышәагьы имаз. Аха 40-тәи ашықәсқәа рынҵәамҭазоуп игәҭакы анынаӡаз, идраматә рҿиамҭа «Анаурқәа» ала раԥхьаӡа акәны аԥсуа драматургиаҿы ицәыригеит асоциалтә-ԥсихологиатә мотив, иҩызцәа – ашәҟәыҩҩцәа идеилиркааит аԥсуа литератураҿы уи ажанр иамаз аперспективеи алшара ҿыцқәеи.
Раԥхьаӡа уи апиеса ықәыргылан Аҟәатәи аҳәынҭқарратә драматә театраҿы 1949 шықәса рзы, аха асцена дук иқәымхеит – иԥсыҽны иахьықәыргылаз иахҟьаны. Убри ашьҭахь 1962 шықәса рзы ирҿыцны  иқәыргылан арежиссиор қәыԥш Н. Ешба лыбзоурала. Аспектакль, ахәа)шҩцәа ибзианы ирыдыркылт, ахәшьара бзиагьы аиут акьыԥхьаҿы.
Адрама «Анаурқәа» 1905-1907 шықәса рыламҭалазы аԥсуа қыҭаҿы асоциалтә еиҿыхарақәа  иҟаз раарԥшра иазкуп. Адрамаҿы иҿиауа ахҭысқәа ҟалеит Гәдым ҳәа амал зкыз аԥсуа кулак иҭаацәараҿы. Гәдым уи игәыла Сааҭи дгьыл ҽыҭк еимаркуеит. Убри иахҟьаны ирыбжьалт ацҭәы.
Аха апиесаҿы аҵакы иҵегьы иҭбаауп, абуржуазиа зразҟы арыцәгьаз аҭаацәара анарха шамам, есымшааира ишҵыкәкәо, ҿыцха ишцауа аҷыдарахаз, ҳара иаабоит акыр афилософиатә зҵаарақәа ауаҩы илахьынҵеи иԥсҭазаареи ирыдҳәаланы.
Гәдым – афырхаҵа хада иԥсыцәгьара ашьыцреи иблақәа ршәаҳаит, илымҳақәа ацәашьы рҭашьыхаа дҟарҵеит, - акагьы ибауам акагьы иаҳауам. иагьа хьымӡӷи ҽԥныҳәеи иаургьы ҽмырҳа ҟаиҵоит. Абасала, автор аконкреттә обиект иалихыз илнаршеит, аконфликт ҵар аҟаҵара, адраматә ситуациақәа рышьҭыхра, атиптә хаҿсахьақәа рцәыргара уҳәа убас иҵегьы.
К. зелинскиҟ Х. Бӷажәбеи ишазгәарҭауа еиԥш, апиеса «Анаурқәа» реализм ҵасла ирҵауланы еибыҭоу рҿиамҭоуп, уи ӷәӷәоуп зегь раԥхьаӡагьы иалоу ауаа рыҟазшьақәа раарԥшрала, аԥара иахҟьо ауаҩымрақәеи, акапиталисттә цәгьацәыфареи зырҿаасҭо апафос ала».
Апиеса атема, идеатә ҵакыс иамоу уҳәа ҳаналацәажәа ашьҭахь, ҳарзааҭгылап аперсонажцәа рхаҿсахьақәа. Урҭ рахьтә иалкааны уахцәажәартә иҟоуп, аҩнаҭа аԥшәма Гәдым ихаҿсахьа, иароуп алыра еиԥш, ахҭысқәеи аепизодқәеи зхаҵәиуа, хадара злоу.
Гәдым ауаа хәаҽны измоу урҭ рџьабаа иалачо, зыхзаԥызароу кулакуп. Аҵабыргазы, хахәаҩык, зынхамҩаҿы еидкылоу, тәараҳәа зқәым аӡәы илуп, ирацәаҩуп иаагарҭақәа, акагьы дазрыцҳам, ажәакала иуҳәозар, зегьы имоуп, ихы-ихшара уҳәа анцәа ишиҳәара дыҟоуп, аха иҭынчрам иҩнаҭа, аԥсыцәгьара ауаҩреи аламыси ицәнарӡит, иҭаацәа дрылоуп ақәыџьма еиԥш, аҟаҿыҳәа дыцҳауа иара ихҟьаны – урҭ рынасыԥ рыцныҟәом, иразҟыдахеит, ииулакгьы, ииҳәалакгьы иҭаацәараҿы имчра аиқәырхара ауп дзышьҭоу, иҭахуп иԥшәмара еиласрак амамкәа наунагӡа иаҭәашьахарц. Убри азыҳәаноуп икәша-мыкәша иҟоу зегь зхьижәжәауа, иҷкәынцәа дзырмаабуа, дзырҿаԥо. Иӡны иҟаз иԥа еиҵбы дхынҳәны данаа заҵа деигәырӷьо диԥыларыз, уи моу иагьџьеишьеит деибганы иԥсы ҭаны дахьааз.
«Ҳанхароуп, занҵыроуп, ҳҭәы-ҳаԥха ҳаҟазароуп» - иҳәоит иара џьара.
Хатәы џьабаала ахныҟәгароума уи зыӡбахә имоу? Мап. тәымџьабаала акры ахьирҳара дашьҭоуп. Хаала мчыла зҳәаз еиԥш. Аӡәы ижьара, акы ицәгара, - абри ауп закәанс имоу. Гәдым асҭаршыни аписари ихы иархәаны иҳәаз, днахеит, игәыла Сааҭ идгьыл ҽыҭк иҽхарԥаны икит. ицәыӡит анамыс, ауа-аҭынха уҳәа аӡәы дишаҭом. Агәылара азлара аҳаҭыр ибауам. Уи акәым иблақәа хҩуеит иԥҳәыс лкаҳара аҿаԥхьа. Иԥсы қамқамуа итәы-имаа злам дашьҭоуп. Адунеи зегьы хифаарашәа игәы иабоит. Араҟа зегьы аԥара-ашьаралоуп рыхә шыршьо, ауаҩра аламыс мап рцәыркит, рышьҭахь аидырхеит. Гәдым ауаа рыԥхӡашала, ррыцҳарала аҽырбеиара иашьҭоу аӡә иоуп, аха уи исахьа ус инеилышьны, ицәышҳабиӡа иаарԥшым. Апатриархалтә қьабзқәа аҵас бзиақәа уҳәа зынӡагьы мап изрыцәкуам, иаб аҭаҳмада диҿцаалоит иламыс ирыцқьаразы. Ихы игәы ихеиршҭразы. Иҳәатәы дазааигарц азы асҭаршын даниацәажәауа, уи, иаб аҭаҳмада изы иҳәон: Уи ҳаҩны ҵыргәас дамоуп, ҳәара аҭахым. Зны-зынла схы еилагама сҳәо сҟалоит санааԥсалак. Убри иҿы снеины ԥыҭрак саниацәажәалак, схы иҭыууа иҟаз аҭыԥ иқәлоит: изуша, исҳәаша здыруа сҟалоит».
Гәдым иҟаиҵақәо зегьыҵәҟьа хирра шрыҵам, ишҽеим ауимдырхуаз, иара убри азакәхап изааигәылжжуа: «Сара ахәац сыӷроуп, уи саргылом, саҟәшәоит…»
Ахьӡи ахьымӡӷи убысҟан дырцәыхарахеит, ицәыӡхьеит иԥҳәыс дзырххо Сааҭ ибла амца хыланы, деилашны иҩны данааи, адгьыл имазкуа аӡәы иаҳасабала акәымзар уаҳа ԥҳәысмусхәла ажәак еиҳәауам, гәнҷыхьакгьы иманы дубаӡом. Адгьыл азҵаара анцәырҵлак уи ихашҭуеит зегьы, аԥсхыхра иаҿу иԥҳаи ибналаны ицаз еиԥш, иԥҳәыс лыхьымӡӷи зынӡа ирыҵадырхәашоит ирыҵадырӡуеит изааиз игәыла иахь ирханы ииҳәауа абарҭ иажәақәа: «Адгьыл аҵыхәала акәзар, уи азы сара сагьуацәажәом. Суацәажәом. Зегь дарароуп, адгьыл сара истәуп».
Абри зеиԥшыҟам ала ҳара иаҳнарбоит, Гәдым иҭаацәара мацара акәымкәа, иара аԥсуа буржуазиа ахаҭагьы аџьал ааины ишадгылаз, ақәӡаара ахь ахы шхаз.
Алитератураҭҵааҩы В. дарсалиа иҩуеит: «Образом Гудыма данным в окружении своей неслаженной распадющейся семьи, Д. Гулиа показывает, вслед за Горьким, что в среде собственников отцовство  наваливается не источником созидания, а началом разрушения и гибели. А томление, внутренняя тревога, противоречиваость чувств Гудима, это один из симптомов приближающегося краха всех социальных устоев буржуазного общества».
Гәдым ихаҿсахьа реалтә хаҿсахьоуп уи иашагәыцәӡа иаарԥшым. Хымԥада иумбарц залшом, апиеса автор аԥсуаа ржәытә ԥсҭазаара инҭкааны ишидыруаз  ишимаз аԥышәа ду, иманшәаланы ихы ишаирхәоз Горкии Чехови ртрадициа.
Митәык асценаҿы дцәырганы даабом, аха ихаҿсахьа хшыҩзышьҭра ауҭаша аӡә иоуп Сааҭ. Убригьы ҟазшьала, уаҩышьала Гәдым митәык дицәыхарам. Уи иажәа иалоуп, «ауаҩы изы ауаҩы дқәыџьмоуп», ҳәа. Иашоуп аӡәы итәы даьҭам, аха итәгьы аламала аӡәы исҭап ҳәа игәы иҭаӡам: «Гәдым, уи адгьыл атәы ҳәатәӡам, иамуӡакәа уи ус сара иаасыдыӷәӷәалар, аҳы, нас ига ҳәа аӡәы исызиҭашам.
Араҟа ишаабо еиԥш, Гәдыми иареи цәгьала еидхалт, ҟәыш ажәак разҳәауагьы уаҩ дрымам, еидыԥсылар акәхеит. Сааҭ аҩы иҽаршьны дкаҳа бӷалауа ддәықәын, аха урҭ ухы иаақәкып, рыцҳарас иҟалаз Гәдым иԥҳәыс Фатма лҿы дахьыцқьам акәым, акагьы ҟазымҵаӡаз еиԥш абаџаҳәа дцәажәо рыҩны дахьтәоу ауп. Уи убасҟак дыԥхамшьоуп, дымцқьаруп ицәыбза данааигәалашәа лыҩны днеины иахьиҭаху диманы дцоит, (ус иахәҭоуп, иақәнагоуп ҳәа иԥхьаӡаны). Урҭ рыхәнагара Гәдым ҽзымдыр ҟаҵаны дахьавсуа омашәа иубаратәы иҟоуп.
«Адгьыли аԥҳәыс уси ирхылымҿиаауа иҟоузеи» ҿ- иҳәауеит аперсонажцәа руаӡәы. Аха ара аԥҳәыс лкалҭ дақәиҭымкәа дҟаларгьы митәык хьаас дҟарҵом. Сгәанала, Гәдым аҩны иаҭахыз аус-ҳәысқәа иагьа дырханагаларгьы, аԥсы цәгьара иагьа иблақәа ршәаҳаргьы ахыбаара ааигәылжжуа даарԥшызар, ҳәарада, ихаҿсахьа иаҳа иҭҭәаахауан. Сааҭи иареи рконфликтгьы иаҳа ишьҭыҵуан, иаҳа иҵырхон.
Ашәыр аҵла инҿшәар ашьапы иазааигәаны икашәоит ҳәа Гәдыми Сааҭи рԥацәагьы хара ирцәымцеит, еиҳаракгьы Лумани Дамыри.
Иаб игыгшәыгра, иуаҩымра дхылда-ӡылданы дҟарҵеит Луман. Уи данхәыҷыз аахыс дыршәаны димоуп, шаҟа иҳәатәы дахымԥаша, инацәахы дахаиргьежьуеит. Убасҟак диқәымчуеит, убасҟак диқәгәыӷуеит, иикуа-иишьҭуа дақәымшәо аҟынӡа днеигоит…
Луманг иҳәатәы акы ԥхылнадо иҟам аҩнаҭа, иԥҳәысгьы митәык дихаҵгылом. Анхара-анҵра аасҭа аҩжәра иаҳа ихҭеикуеит, мшгароуп дызҿу. Девизс имоуп: «Нагӡара ақәзааит аԥсҭазаара лахҿых».
Дызныз иаамҭа ацәа иҟәыннаҵеит, иара иҳәан еиԥш, изҿиҵаауагьы уаҩы дибаӡом. Амала знызынла, иқьаф аныҟаиҵалкаь, дԥаҭхалеиуа акы сҳәақәоит ҳәа далагахуеит. Аха аҿа имам, ишаҳҳәахьоу еиԥш, иашьа иԥҳәыс дигахьеит, дмаҳагьоуп. Амаҳагьа дызларҿагылареи иаб хәцәахьы дызлажьу аус ҟьашьқәа,  дызлазықәԥарызеи аиаша.
Селма иара итәала бзиа дибоит, дылҿагәыбзыӷны иҽырхааны длацәажәоит, аха изхәарҭоузеи, лара раԥхьаӡатәи лыбзиабароуп лгәы зызҭоу. Уи имбо дыҟам  иара, аха ҽыԥныҳәа дукгьы ҟаиҵом, избанзар ахара иара ихаҭа ишиду, иашьа иҿаԥхьа дшыцқьам, дшыҟьашьу игәныҩуеит иагьаумҳәан. Амала ишахәҭоу ала, аҭыԥ изықәҵом, имам уи иазхаша амчи-алшареи, адырреи, (изеилкаауам ауаҩы иҩныҵҟатәи ибеиара, идунеи).
Сааҭ иԥа Дамыр иакәзаргьы неихыркәа змам, иазеиҭамҳәаз аӡәы иоуп. Дамыр ԥышәа дук имамзаргьы, дуаҩы қәыԥшуп, инасыԥ-мҩа ихала илихып азалымдарақәа дырҿагыланы дықәԥап ҳәа угәы зызҩуа Гәдымраа раамҭа дахәаҽны дшьылаҳаҳаа ифара иаҿуп, аимак-аиҿак иҵасыз бзиарас илаз зегьы иланарбеит, ицәыӡит ихаҿра. Иаб иҳәатәы  аахаҵаны Ҳанифа мап лцәикуеит.  Шылаҳәара дшааиз атәы шиҳәауа еиԥш ауп аԥсҭазаараҿы ишеимҩалацәам, ишеимаҭәам атәы шлеиҳәауа лара.
Ҳанифа лҿара, лқәыԥшра уҳәа ихы иаирхәеит иара, даӷрагыланы ирҟьцит агәилшәҭ еиԥш, иааԥтыз лыбзиабара. Уажәоуп даныҩагыла, аха ихы даужьзар иимҳәара, ҟиаимҵара иҟоузеи, иаб иаҵкысгьы деицәаны даақәгылозар акәхап. Уи амчра иҭаны ҟамчык наиркызар ауаа ирхакны иҽырџаџаны дырхгаылазаауан. Макьана дыҵамшәаӡацт, тәамҩашақә дрыхәаԥшуеит зегьы, зегь иқьышә иқәиҵоит, зыԥсы ҭыкәкәаа иҟоу ачныр иаҭәам ажәақәа иеиҳәоит: «Ҳаит абри аашьаҩ! Зны хәыҷык криуеит, аха знык ишьапқәа иҵыхны днатәар, рыҭәалагьы иҭыԥ дузахыгауам!»
Абас хәыҷ-хәыҷы ицәаатуеит, амчра аниоу ауаа рықәыӷәӷәареи рыларҟәреи азы аӡәгьы дшимшаҭауа, хеиӷьашьарагьы шыҟаимҵо. Дызну аамҭа иҽанрааланы, иҽамариашаны дцоит, заҵа даҿамгылара.
Аҳәынҭқар ихаантәи, сқыҭаҿы абиурократтә усҳәарҭа дахаҭарнакны апиесаҿы ҳара даабоит асҭаршын. Уаҩҭацәык, уаҩ гәаҩак, хырҽхәаҩык иоуп иара. Цқьа унизхәыцыр, ажәлар ирзеиҭаҳәарым, ҿыцха игап, ихирҵәап ҳәа цасҳәа дыԥшааны аҭыԥантәи аусҳәарҭа дахадаргылеит уҳәап. Ҭауади-аамсҭеи дышрыцныҟәо, урҭ пату шиқәырҵо рҩны дыштәоу-дышгылоу, агубернатор, иҿынӡагьы анеира шилшауа уҳәа роуп иагьраангьы дубаргьы дызлацәажәауа. Аимак-аиҿакқәа ақыҭаҿы иҵасуа ишахәҭоу еиԥш, амҩа рықәҵара акәым, еиҳагьы еилаижьуеит.
Гәдым асҭаршын ихы дҭала игәы дҭала ацәгьақәа аниеиҳәа дԥаԥашькны, Сааҭ изыҳәа даӷьуа-дыԥсуа даақәгылт. Реиқәкра, реиныршәара ацымхәрас урҭ реимак иаҳа ирымжьыжькуеит, иаҳа еиҵихоит. Гәдым иникыларц ииҭахыз адгьыл аура, аҭбаара уҳәа днықәырԥшны ианиирба иара ус иҳәоит: «Абри аума еимашәкуа?.. Абри, анапҟьшьара иаԥсаӡам. Иҵегь унах уҳәаа. Азин усҭоит, ҩба-хԥа раҟара аҳәаа унах. Нас ицәга!
Абас «ҳамҭас» Гәдым гьангьаш инагӡаны инаииҭоит, наҟ-наҟтәи рлахьынҵа дазымхәыыцӡакәа, икьашӡа иқәибахыргьы, иара ицәалаӡуазеи, деибга-дызҩыда дыҟоуп. Уи ахаангьы ажәлар ирыгу ирыбзоу ҳәа дымхәыцӡацт, иҽҵәыркны аҩы ыжәуа ауаа дрылоуп, иара иҩызцәа амацқарцәа рхы дадырхәоит акәымзар, дамыс змоу нхаҩык џьара дицхрааны убом. Урҭ ргәаҟра ррыцҳара жәҩангәашәԥхьаран иԥхьаӡоит. Аҵла иалҟьаз амаҭ ицҳаит ҳәа зыдгьыл иахырбаауаз нхаҩык ицәкамбашьқәа ахьицәырӡаз иара изыҳәа инакьаҭарахт. УИ дихыччаны дцәажәоит: «Шьҭа ицәаӷәалааит уи амхы ауаа ирымаикуаз, уи уажәы идуӡӡахеит, иара убригьы злиацәаӷәозеи?… Арԥар еилҟьақәак уахык иаакылсын икамбашьқәа зегьы инеихца икарцеит. Зегьы ҳааҭынчхеит…
Убри акәхеит, шьҭа заҟа иҭаху иҳәалааит. Камбашьда ацәаӷәара аҟны илшауа аабап. Ҳа, ҳа, ҳа.
Уи деицәамзар деиӷьым аписаргьы (амаӡаныҟәгаҩ) иара излеиҳәауа ала, аокруг аначальник иҿы ҭырџьманс дыҟан, дырхыҽхәаны иҳәауеит ацәыгькрақәеи, азалымқәеи иҟаиҵауаз ртәы. Ашшцәа изнеиуаз рус ишахәҭоу ала, аҭыԥ иқәиҵомызт, уи ишә иадыӷрыло ишадгылоу аначальники иареи индәылшьшьны аҩжыәра ицон, даргьы ргәы анԥҵәалакь инеилыҵуан. Арахь уизыӡырҩыр ауаа дырхаҵгылоушәа, иашала дрызныҟәошәа дрыхцәажәоит: «Сара сус хәыцроуп, - ауаа рзы сыцхырааҩуп. Сара схы уи аҟара сашьҭам. Ауаа аиаша мҩахь рхы сырхоит. Ари аус маҷума».
Аписар иҵарҭышала иџьыба ирҭәырц азы иднакыло ауаа русқәа ируадаҩуеит, хәшәы амаӡамшәа реиҳәауеит.
Асҭаршыни аписари насгьы урҭ зыӡбахә рымоу рначальникцәеи рхаҿсахьақәа рыла автор иааирԥшуеит аԥсуа жәлар хәаҽны измаз аҳәынҭқар иҵыхәакҩцәа. Згәы ацәымса ықәлахьоу хәцырҭа ҳәа змаӡам шьоук роуп дара. Нас абарҭ рҿы бзазашьас ироураны иҟоузеи ауаа, еилахха иҩагылаз аԥсҭазаара ргәы ахдыршәон, ихылда-ӡылданы акы иаԥсамкәа иҟарҵон. Убас еиԥш, урҭ ирфаз, ирҟаҟаз аӡә иоуп Дауҭ. Уи, анхаҩ беиа Гәдым диԥоуп, акыргьы дныҟәахьеит, днаԥшы-ааԥшхьеит иара итәала, раԥхьатәи аԥсуа интеллигентцәа дреиуоуп, иҩуеит ажәеинраалақәагьы. Уи «асоциалтә залымдареи адунеи иқәу ацәгьа-мыцәгьеи ирхәаҽыз уаҩуп дырнышәаӡом урҭ, дырнышәаргьы дыҟам, аха дзаҵәуп, имчқәа ишәеит, дааԥсахьеит, арахь лашара ибом, агәыӷра ицәыӡуа, агәрамгара дышьҭнахуа далагеит». Дауҭ  ԥаршеирамзар, цәгьеиҵаҟәҟәарамзар акагьы ибомызт, дызлагылаз ауаа реичырчрара, ҷынҷны реибарфара изымчҳаит, дырԥырҵырц иақәикуеит, ус иагьыҟаиҵеит иара. Акыр аамҭа дыҟан Урыстәыла, аха убраагьы аиаша имбазт дхьагәгәа, деилашша дхынҳәны аҩныҟа дааит.
«Абри аҟара аамҭа азы ахшыҩ урҳазаргьы ҟалап» - ҳәа иаб ианеиҳәа иара аҭак абас иҟаиҵоит: «Ахшыҩ иабзоураз зугәахәуа? Адунеи ҭәуп шәара ишәеиԥшу рыла… Убас ауп ишыҟоу зегьы  зехьныџьара. Нас ахшыҩ абасоуаз».
Дауҭ дызҭагылаз аамҭа цәымӷахәырҭас икит, иаби иашьеи реиԥш нышәашьагьы имамызт, дазхәыцуан аԥсҭазаара лаша.
Аха акапиталисттә уаажәларраҿы алашарахь амҩа ылызхуа агәақәкреи, алашареи ахақәкы бзиеи мзоу роуп. Аха урҭ иара дрылахәдан, «ичысхәмызт». Дауҭ, ҳәарада, дхәыдаӡам, имоуп абаҩхатәра аха убригьы иахьынӡахәҭоу ихы изархәом.
А. Чехов ипиеса «Чаика» аҿы Треплев ҳәа иуԥыло иеиԥш, збаҩхатәра акагьы  ззалмыршо, зхы-згәы ақәԥҵәахьоу, зымчқәа каԥсахьоу аӡә иоуп, ҽакала иуҳәауазар уаҳа злоу иԥсра убеит ҳәоуп дшыҟоу. Дауҭ аидеал бзиақәа имоуп, игәаанагарақәа, ихыәцрақәа ииашам ҳәа узҳәауам, аха изуҭаху ахәыцра мацара, уи акагьы ԥхылнамдозар, акагьы ԥнамҟозар, ҳәарас иаҭахузеи, Дауҭ абас дыԥсыданы, дагьҩымкәа  дагьӡымкәа дҟазҵаз дызлоу ауу роуп, урҭ аҵәы иларҵоит, ихыччоит ажәеинраалақәа ахьиҩуа азы «абаша усқәа аамҭа  зрықәурӡуазеи ҳәа иазҳәауагьы дубап. Убри иахҟьаны ихы агәра имго дҟалеит, агәра имго дҟалеит ибаҩхатәра. Аԥсҭазааразы, анасыԥазы дзықәԥом, қәԥашьас иамоугьы издыруам, дқьуеит, дыӷзуеит дашшуеит аҟароуп, ауадаҩрақәа рҿаԥхьа дыԥхьаҵуеит, аԥсҭазаара ақәҟәырԥа дыхнаҵеит. Ҳанифеи иареи реицәажәара аан иҳәоит: «Чара ианакәзаалакь аиаша сашьҭан, ауаа цәгьара рыбжьамкәа бзиа еибабаларазы… Убри азы иаасызгәаан схы  сызныҟәымго сҟарҵеит. Абарҭқәа рахьтә сара сцеит. Схы рԥырызгеит сымч снанагонаҵы.
Дауҭ уаҩы ӷәӷәак, уаҩы еибгак иакәзар, урыстәылантәи аԥхьагыларатәи аидеиақәа иман дхынҳәыр ҟаларын. Ажәлар рхақәиҭраз ақәԥараҿы аԥхьагылаҩцәа аӡәыҳәа дынрылагылон, аха иара ихаҭа иԥсыҽреи иныҟәареи деихьырмыгӡеит, иара убри ауп еиҳаракгьы ихарахаз.
«Ламыс цқьала абзанхара сашьҭан сара, аха уи сара исмоуит ихы дахашшаауеит иагьарааны дубаргьы.
Ламыс цқьала абзанхаразы, иаҭахқәоу рацәоуп. Ихы наԥыригар аԥсҭазаара ахала аҽариашо, аҽарыцқьо џьишьоит. Иҭаацәа данаарылаԥш амаҟәмабарақәа иибаз дырҿагылан, имахәар ԥхьарҵәа дықәԥап шуҳәауа, иаацәырҵхуеит ԥыхьатәи игәаанагарақәа, иҟазшьақәа: «Абарҭ сырԥырҵроуп. Џьара схы згароуп…»
Дауҭ деиқәшәом ихатәы ԥсҭазаараҿгьы, Селма лнапқәа рхаханы уи диԥылоит, ҩаԥхьа иҿыхоит лыбзиабара, аха иара, уи аҭак ҟаиҵаратәы деиԥшым. Лхаҭагьы илбоит дзакәу: «Уара ухгьы ныҟәго, саргьы сныҟәуго узыҟалом, убри еиԥш анхара уара иузыҟаҵом»…
Дауҭ убысҟак игәы кыдгылахьеит, аԥсҭазаара имчқәа ашәахьеит ҳаӷиҭа изгәаҟьаӡоу аӡәы дыԥсыргьы, лахьеиқәҵарак ихаҿы ианубаалом Селма, иаҳәшьа ирхәыз деицәоуп, дҭахоит ҳәа аниалҳәа, иара зынӡак акгьы ҟамлаӡазшәа ауп аҭак шыҟаиҵо: «Аӡәы ԥаса, егьи ашьҭахь… Зегь иаҳԥеиԥшуп».
Аҵыхәтәаны дырҩагьых иаб игәараҭа ааныжьны данцо «иаиуа уахатәи аҵх уаҩҵас исызхгар, нас сара суаҩуп, сынхар ҟалап уаҩҵас», - ҳәа ииҳәауагьы иара ҟиазшьа цқьа уназхәыцыр, дызлашәаз аӡыблара далҵны ԥсабарак ибап ҳәа угәы иаанагаратәы иҟам, урҭ игәеибакреи игәамҵ-хамҵреи ирхылҟьаз ажәақәоуп, сара сгәаныла, Дауҭ акгьы имчымчзт Гәдым  иеиԥш, иҟаз ауаа рҿы, уи иеиԥш урҭ иагьаҩы рыԥсы иаҵарҵахьан. Ҩбара зламыз иқьиаз ауаа рзыҳәа абзиабара зҭахыз, аха уи иақәнаго амчи-алшареи змамыз, ҳәарада, Гәдым иеиԥш иҟаз агыгшәыг гәымбыл-џьбара иҿагылара, иҿаԥҽра даараӡа ицәыуадаҩын.
Хшыҩзышьҭра зуҭаша, уззааҭгылаша хаҿсахьоуп, ачныр ихаҿсахьа. Итәашьа игылашьа, иажәа ҳәашьа уҳәа дызлауәамԥхо акы далаҟам, аԥхьарца аирҳәоит, иашәа гәыҿкаагоуп. иҟәыбҷарала, ҟиазшьала дызлоу дызмоу, ихәура дҭоуп, аӡы, амҿы, арахә-ашәахә иара иакәгәышьоуп ирышьҭаӡоу. Ихьӡ ижәла рҳәаӡом, ихыхуп «ҳачныр» ҳәа ауп Гәдым, Луман уҳәа ишиԥхьо. Иԥшәма имчреи ихжәареи ргьамақәа ибахьеит Иџьа мацара акәым, дшыншеибакәу дтәоуп, доуҳала деиқәԥах дҿаҳәоуп. Уи бзиа дибоит Ҳанифа, дылҿҳәароуп, аха иаацәыргаҵәҟьаны дзалацәажәом, игәҭыха излаҳәауам ихыччар, дҵәылырхыр ҳәа дшәоит. УИ уахгьы-ҽынгьы дибоит, аа, иаԥхьа дгылоуп, аха амшыни ажәҩани реиԥш еицәыхароуп. лара ҽаӡәы лгәы изцоит. Аха уи хаирра шиҵам лыздыруам. Ачныр заҵәык иоуп еилызкаауа Дамыри Ҳанифеи шеишьашәалам, ишеимаҭәам, ма дылхыбааны,  дшьыцганы акәу, идыруеит иара ибзиаӡаны уи ҽхырцәажәаҩык, шәыргәындак шиакәу, дықәны ииҳәаз ажәа ашәхымс ишузахымго. Уи дзакәыҵҟьоу Ҳани фа лгәы инықәишьуеит, аха лара иллырҳарцгьы лҭахым, ашьҭахь лара лхала илбеит зегьы, аха усҟан ихьшәан.
Ажәҩан еиԥш, ицқьаӡа иҟаз аҭыԥҳа Дамыр иакәқәам лхиҳәаарц даналага ачныр уи диҿагылоит, лыламыс ахьчара дазхианыџ «Ааит, уара зажәа пату ззақәым Наҟ уца абри уажәыҵәҟьа, наҟ сымҳәеи…»
Уи соуп ҳәа дыҟоуп, аӡәгьы схы дықәсыртәап ҳәа игәы иҭаӡам, амала иахьынӡаҭаху имчқәа хом акәымзар. Уи дызҭагылоу заманалаҵәҟьа еиликаауеит, еилиргоит зҟны аус имоу. Имаха-ишьах ӷәӷәанаҵы ишьамхы днанагонаҵ ауп Гәдым иҩнаҭа дахьынӡаҭаху, ҽнак иааигхар дындәылҳәаны дынкарыжьуеит, ус ауп, аҭауадцәа реиҳагьы иџьбароу Гәдым ҟазшьас имоу. Сааҭ идгьыл иҳәаа ианадиҵоз раԥхьа инаишьҭыз, изшәоз иара иоуп, иара иоуп раԥхьа Сааҭ иҭаҷкәымқәа зхы иақәшәазгьы.
Гәдым иашҭа ааԥҭражә еиԥш афҩы шго, иԥсы шҭаҟәкыз, игәы ахақәиҭрахь ишеихауа атәы иҳәауеит иашәак аҿгьыҷ

Аҭыԥ ԥсахраз исымам сара мчы,
Хақәиҭрак сымамкәа саанхеит шәара шәҿы;
Сгәи схи уи иашьҭоуп иԥшаауа,
Уеизгьы иҭшәоуп иҭшәоуп,
Аԥсҭазаараз сара сааԥҭра!

Згәы кыдгылаз ачныр аҵыхәтәаны иаанижьуеит Гәдым иааԥҭра, Дауҭ дицны дцоит. Ҳәарас иаҭахузеи уи иаԥхьаҟатәи иԥеиԥш, илахьынҵа зеиԥшрахаша аҳәара уадаҩуп, аха уеизгьы уаҩ дымҩашьакәа иҳәар ҟалоит, атәратә џьа мап шацәикыз, ахақәиҭра дшазгәышьуа. Уи алҵшәа дызнылаз амҩаҿы иқәшәо ауаа ирыбзоурахозар акәхап.
«Анаурқәа» иалоу аҳәса рахьтә иаҳа аинтерес злоу ахаҿсахьақәа иреиоуп Селма лхаҿсахьа. Уи иқанҳашаӡа, еилыхха иҩагылаз аӡә лакәын, аха убригьы лхи, лԥси еиемариакәа иаалышьклаҳаит аԥсҭазаара иахылҿиааз амаҟәмабарақәа. Селмагьы,К амаҷыҷ леиԥш лыбзиабара дахырбааит, лхы-лыԥсы зларҵәаны бзиа илбоз Дауҭи лареи неицәхарҟьаны, лара дирҭоит Луман. лыбзиабара дахьахырбааз, лдоуҳатә цәанырра иахьаӷрагылаз ухы иаақәукып, араҟа зегьы реиҳагьы ихлымӡаахраны иҟалаз лабхәында дахьирҭаз ауп. Селма гәыцәак ихылкаауам Луман, уахгьы-ҽынгьы хәыцырҭас илымоу Дауҭ иоуп. Убри азоуп тәымџьара дыҟоушәагьы лхы зылыԥхьаӡо.
Дауҭ дхынҳәны данаа, лыбзиабара ҩаԥхьа иҿыхоит, лара лзыҳәа игәаӷьыуацәоу ашьаҿа ҟалҵоит, лцәанырра лзыҟажом, иара иахь лхы лырхоит, аха аԥсҭазаара дашьаҳауеит ларгьы, дызлаҿаҳәоу «аҳәагәыжьқәа» ԥыҵәҵәаны, лынасыԥхә дзаԥылом, уи драабом дызлоу, аха рԥырҵшьагьы дақәшәом. Убысҟак дылашьшьхьеит дызлаз аплаҳаҭра.
Илыхьқәаз зегьы звылбо Луман иоуп, дылцәымӷуп, дылҭахым. Дауҭи ачныри аҵых лашьца рҽалаӡаны ианца лгәы еибаркны, лхаҵа иалҳәоит: «Угәы уҽаныз, сара убарҭқәа рзы уахьсмырхәыр зыҟалом!
В. дарсалиа ишәҟәаҿы ишиҳәауа еиԥш, аҵыхәтәаны илҳәаз лажәақәа урызхәыцыр, лаԥхьаҟатәи ллахьынҵа азы угәы бжьажьо уаанымхарц залшом. Аха Селма лҟазшьақәа зеиԥшроу ала, дызлоу лҭаацәа ааныжьны даҽа ԥсҭазаарак ахь ахарахара рцәуадаҩхар ҟалап. Абас еиԥш агәаанагарақәа узҭо арепликақәа уԥылоит апиесаҿы.
Ԥҳәыс ласык, цәгьацәԥхамшьак лоуп Фатма, уи аамҭалатәи агәырҿыхареи амшгареи роуп аԥсҭазаараҿы зегьы ирыцкны илԥхьаӡо. Дызҭагылоу, аамҭа иарҳаз аегоизмра, акалҭшьҭаныҟәара, аҽраԥшра уҳәа иарбан лара илылам, илыдумбало. Ҵәак шәҵәак арбаауеит ҳәа илзааигәоу аҳәсагьы абжьысрахь рхы лырхоит Селма илабжьылгоит: «Агәырҩа наҟ хара бацәгыл. Зегьы иреиӷьуп, бзиа иббауа, бзеилаҳауа аӡәы дбыдгыларазы.
Ҟазшьала ламысла апиеса аҳәса иалоу даарылукаартә дыҟоуп Ҳанифа, аха убригьы лгәыхәтәы дахьырмыгӡеит, аҭаацәа рҿы аимак-аиҿакқәа иҟаз длрыбжьыԥсаа дцеит.
Д.И. Гәлиа «Мешьчане» «Ацатә баҳча» аԥызҵаз ашәҟәыҩҩцәа дуқәа Горкии Чехови рреалисттә принципқәа днарықәныҟәаны, хыхь ишазгәаҳҭахьоу еиԥш, арҿиаратә ԥышәа имаз ихы иархәаны иаԥиҵеит идрама «Анаурқәа».
«Ацатә баҳча» «Мешьчане» рҿы еиԥш, аилаҩара иаҿуп Гәдым иҭаацәарагьы. Агәаӷ, ашьыцра ацәых-цәыфара роуп урҭ ыҵазырбгаз, илҭахәаша изгаз. Иҵахжәаны икаҳаз аҵла акәша-мыкәша иҟаз ахҿарах шеилнырххаз еиԥш ауп, Дауҭ, Мац (Ачныр) Селма, Ҳанифа, Луман уҳәа амучацәа рыкласс иарҳаз азҩа ишахәнагаз, ишаԥсхнашьыз. Шамахамзар қәнагала ихәыцуа, аԥсҭазаара мҩа иаша иқәу, даҽакала иуҳәозар, иҵауроу фырхаҵак адрамаҿы дуԥылом, аха убас иагьа иҟазаргьы, уи иалоу аперсонажцәеи ахҭысқәеи ирхыҳәҳәауа иубоит аԥсҭазаара аиаша ахаҿсахьа, ауаҩ ҵабырг ихаҿсахьа. Уи ахақәиҭразы ақәԥашьа унарҵоит, аԥсҭазаарахь анасыԥахь иуԥхьоит.
Аԥсуаа жәытә аахыс рыкәа иҭаҳәҳә иаарго, рыԥсы  иаҵаҵәахны ирымоу рҵас шьахәқәа еицакны иаарԥшумашь ҳәа угәы зызҩуа аҭыԥқәа уԥылоит. Ш.Инал-иԥа иҩуеит: «Аԥсуаа ретнографиатә ԥсҭазаара икәаданы, џьара-џьара еилаганы (абхәандеи-ҭацеи рмаҳагьара уҳәа егьырҭгьы). Иаабоит апиесаҿы….» Иара убас шьоукы шьоукы афырхацәа иаарџьумшьаша аҳәоуқәа рҿоуп. Зны-зынла урысшәала ихәыцны аԥсышәалагьы иҳәоу адиалогқәа ахьуԥыло аҭыԥқәагьы ыҟоуп. Фатма џьара илҳәоит:
«Агәырҩа сара сҿы иагьалшом, аҟыз аӡы иааҭыҵыз саҩызоуп, уи аҽааршәшәар ибахӡа иааҟалоит, саргьы убас…»
Иара итәым Лумангьы абарҭ иажәақәа: «Ииашаны алеи алабеи реиԥш бзиа шәеибабоит…»
Иара ус инеимызакны иугозар, апиеса абызшәа цқьоуп, ибзиоуп, аперсонажцәа дасу рцәажәашьа хазуп, ирымоуп аҷыдарақәа. Д.И. Гәлиа идрама «Анаурқәа», «Камаҷыҷ», «Атәым жәҩан аҵаҟа» реиԥш афольклортә материал иадҳәалам, аха гәыла-ԥсыла зыӡбахә ҳҳәаз аҩымҭақәа ирзааигәоуп рыӷра иҭалеит. Автор апрозаҿы аԥышәа иауз ауп адрамахь ашьаҿа изырҟаҵаз, апиеса шьахә аԥҵара илзаршаз. Иахьа адунеиаҿы, ҩ-класск, ҩ-лагерк анеиҿагылоу аамҭазы, - «Анаурқәа» аҵакы еиҳагьы иҭбаахоит, ирҿыцны иқәдыргылоит асценаҿы, аԥсы ҭоуп!
Д. Гәлиа иԥсҭазаара даналҵуаз 90 шықәса даарыҵаӷәӷәо дыҟан. УИ дызнысыз аԥсҭазааратә-мҩа зынӡагьы имариамызт, аҳаракырақәа, алаҟәырақәа, аҭагәҭасрақәа уҳәа жәпакы дрыниеит, шаҟа ԥшаӷьы асзеи, аха иуаажәлар рыгәҭа дышгылац дгылан, заҵа дхьамҵрыз.
Ш. Инал-иԥа ианҵамҭак аҿы џьара иҳәеит еиԥш, излаилшазеи абысҟак!..
Намысла патула иусура, иџьабаа ду ихьамҭра уҳәа ракәхап, инеизакны иуҳәозар, аԥсуа культура аҿиара аҳаракыраҿы дзыргылаз, аԥыжәара наунагӡа иаҭәазшьаз. Разҟыс насыԥс иоуз раԥхьатәи ишьаҿақәа раан иҟалеит уи деилызкаауаз, иус ицызкуаз. Урҭ ашьҭахь, аамҭа цәгьақәа раангьы, уи имданы ишьҭамыжькәа ԥхьаҟа иргон, асахьаркыратә литература мацараҿы акәӡам, егьырҭ ахқәа рҿгьы. Иаҳҳәап, абызшәа, афольклор, аҭоурыхҭҵаара.
Иахьа аҵара-дырра аизҳазыӷьараҿы қәҿиарақәак ыҟазар, изыбзоуроу зегьы раԥхьаӡагьы уи иҟаиҵаз ашьаҿа ауп, иага умҳәан ахыҵхырҭаҿы иара иакәын игылаз. Д. Гәлиа дахьӡеит зышьаҭа икыз аԥсуа литература амарымажара. УИ азин инаҭон дазгәдуны дахцәажәартә еиԥш.
Аҵыхәтәаны Д. Гәлиа иқәгылараҿ абас иҳәон: «саахьаԥшны, сызхысхьоу амҩа саннықәԥшлак гәахәарала исҳәар сылшоит, сара сџьабааи сҩызцәа аԥсуа шәҟәыҩҩцәа рџьабааи баша имыӡит ҳәа. Аԥсуа литература аԥсы ҭоуп, егьзҩыдоуп. Сара сыԥсҭазаара зегьы нахҭанҵаны сзышьҭаз аԥсуа литература агара илҵны избандаз ҳәа акәын. Избеит уи сара».


ЗХЫЛԤА ЗҚЬАШАНОУ

Сыныхәҷызнатә слымҳа иҭасхьан Жана Ачба ихьӡ, избанзар, сан ланшьцәа дреиуан, рабдуцәа еишьцәан. Уи Мгәыӡырхәа, сан ланшьцәа дреиуан, рабдуцәа еишьцәан. Уи Мгәыӡырхәа лдассы-лассы иаҳәшьа лҿы даауан, сан даараӡа ибзиаӡаны дылдыруан. «Уа гәамыжә, гәамыжә» ҳәа ҟиәаҟәа дықәыртәаны амӡырхаҿы длеига-ҩеигон. Зегь реиҳагьы илхамышҭуа илгәалашәоз, иашәа акәын, агәылацәа рхәыҷқәа ашҭаҿы ианеизалакгьы, Жана идыҳәҳәала ашәшьыраҿы днатәон, иԥхьарцагьы абжьы ашҭа инҭыҩҩуан, сан илхамышҭыкәа илҳәоз цәаҳәақәакгьы абраҟа иаазгоит:

– Иа, уыу, ыу…
– Иҟалаз шәаҳама?
Иҟалазеи?
Ацыгә гәара Цгәык ршьит.
Изшьыда?
Тагә ишьит.
Ажьы згада?
Апап игеит,
Ацәа згада?
Ԥара игеит.

Абрыгьы лара лҿынтә ианҵоуп:

Уа шәирӡыӡ
Заманоуп,
Уа қәа рыӡаӡ
Заманоуп,
Ақәаҵа уныҵыс,
Аӡаӡа унылаӡ
Умцна…

Ахәыҷқәа рқьышә ачча ықәыхх иазыӡырҩуан абри ашәагьы:

Ҟры-кы-кы-коу.
Уабаҟаз?
Абна сылан,
Иушьоузеи?
Аҵыс еимаа.
Иуазаазхәада?
Храа-ӡраа!..

Жана Ачба иашәақәа Аԥсны ахы-аҵыхәа  иахьырзымдыруаз қыҭакгьы ыҟамызт. Данԥсгьы Жана иашәа ҳәа ачамгәыр, аԥхьарца ирынҵаны ирҳәон, ҿык иҭыҵуа шә-ҿык ирҭалоит ҳәа шырҳәауа еиԥш, имырӡкәа иааргоит иахьанӡагьы. Амала рыцҳарас иҟалаз, уи ихааныз, иашәақәа иара иҿынтә изаҳаны игәынкыланы измаз ожәшьҭа иабоубагәышьауа, аха зеиҳабацәа рҿынтә изаҳаны иахьагьы изхамыршҭыкәа иаазгауа ыҟоуп, ҳәарада. Жана иаәақәа асоциалтә бжьы рхан, икылкааны ихысуан, ажәлар змырбзазоз ргәаҟрақәа рахь ихьеирԥшуан, иҵәылихуан, дрықәӡбуан ашьцылара бааԥсқәа ныҟәызгоз ауаа, саргьы дара срыднакылоит ҳәа акәымкәа, ҭауади-аамысҭеи рыгьангьашрақәа, рымцқаррақәа ааирԥшуан. Баша имҳәазар акәхап еицырдыруа ажәаҳәахьа «Аамысҭеи акакан хәаԥсеи» ҳәа. Жана Ачба иԥсҭазаареи иаԥҵамҭақәеи ибзианы иҭызҵаахьаз ашәҟәыҩҩы ду Миха Лакрба излеиҳәауаз ала, атеатртә қәгылара иашьашәалаз уи иашәақәа ажәлар рыг-рыбза еиҭаҳәаган иҟан, аҟәышреи алахҿыхреи згәылжжуаз «ԥсҭазааратә шәҟәын».
Излашьақәыргылоу ала, Жана Ачба диит 1846 шықәсазы, Аҷандара ақыҭан, ахыӡаара ахь зхы хаз Аԥсуа ҭауад иҭаацәараҿы. Иан Аҭаратәын, маршьан-ԥҳан, марҭа лыхьӡын. Иара убри ақыҭаҿтәи анхаҩы Аҳәы Басариан (ҳашәҟәыҩҩы Џьума Аҳәба иаб) иабхәа Едгьы Кәаӷәаниеи Жана Ачбеи ранацәа еиҳәшьцәан. Жана хәыҷы анапы игӡамызт, икәша-мыкәша анаӡӡеицәа шыҟазгьы, ҽнак зны ахәшҭаараҿы ахәаҭаҳәа ишуа иҽҳәагылаз аҟәџьал машәырла ихышәҭны иниҿаҭәан илалашара ицәыӡит. Длашәны изҳауан. Аха зыла иабоз шьоукы-шьоукы раасҭа иара ила еиҳа иабон, аԥсаҭабара ашәыгақәа ицәеижь ианыруан.
Жана иааигәаны дыздыруаз анхацәа ҟаимаҭқәа: Сақаниа Маадан, Арӡынба Даҳаир (Дәрыԥшь), Гәны Алиас (Аҷандара), Гамсаниа Хәыхә (Лыхны) уҳәа изларҳәауаз ала, Жана ибаны ҳәа даанхомызт аҭыԥантәи амчрақәа рыхраԥызарақәа, реиҵаҟәаҟәарақәа. Уи иашәақәа ауаа ирылаҵәаны иҟан, ҿырҳәала издыруазгьы маҷҩымызт, избан акәзар дызлацәажәоз ахьаақәа ажәлар ргәы иҭиҳәаауан, уи «ихыц» иаҿашәаз убысҟак иҵәылихуан, убысҟак дырхыччон, рхы ахьыргара рзымдыруа иқәирхон, алаф, асамарҟәыл ажәа ҿыцқәа исатира иалаз ажәлар азыӡырҩуан, иазхәыцуан.
Аԥсҭазаараҿы имараҳәуа иибоз дрывсуамызт, аҵәы рылеиҵауан, иажәа ҿаца иаҿашәон, ихьӡиртәуан. Ашәҟәыҩҩы Џьума Аҳәба «Жана Ачба изку сан лгәалашәара» ҳәа ииҩыз анҵамҭаҿы иаҳәоит: «Уара узакәу сара сакәым, Жана Ачба иԥсы ҭаланы дааргьы изҳаәуам» - ҳәа шаҟаҩы иреиҳәауа саҳахьаз саб ԥсаҭа шкәакәа… Лҭаацәа рахь Аҭараҟа иан дылманы данаалак, Кәтолгьы дымнеикәа лаҳәшьа, сара санду дымбакәа дцаӡомызт… Дшылашәызгьы, саби иареи еицҽыжәланы, саб иабхәараа рахь еиццалон… Узыцҽыжәымлоз, узцымныҟәоз иакәызма иара! Илафҳәара, илерсқәа, дахьцалак ицыз иԥхьарца ихнамхуаз дарбану?..»
Аԥсуа шәҟәыҩҩы ду Михаил Лакрба Жана Ачба ихааныз ирҳәамҭаны ианиҵаз жәаҳәахьак аҟны ҳаԥхьоит: «Уаатәыҩсеи ԥсабареи рхаҿқәа рбара зқәашьымхаз, аха убарҭқәа зегьы збауаз, еилызкаауаз, залымдарак хҭыс бааԥсык ақәҿымҭыкәа изеиҩзмыжьуаз, ауаа рыцәгьа-рыбзиа иалахәыз, рԥеиԥшхә иазышәаҳәоз Жана Ачба ԥсра иқәым, избанзар, аӡрҩра иман, илақәа ӷьаӷьаӡа иааԥшуеит ҳәа дыззуҭахузеи ауаҩы игәаҵәа еилымсуазар?..». Баша ирымҳәауазар акәхап аԥсуаа рҿы, ала акәу џьушьоу агәы ауп избауа ҳәа. Жана Ачба Аԥсны ахы-аҵыхәа дахысхьан, Бзыԥ инаркны Самырзаҟанынӡа шамахамзар, дахьымнеицыз қыҭа ыҟаӡамызт, ацәгьа-абзиа рҿы иажәа иазыӡырҩуан, ирымаирҽхәоз шыҟаз еиԥш иагьирџьон. Иранаижьуамызт рыгха-ԥхақәа, уи азингьы иман, жьра-цәарала еиԥш, гәыла-ԥсылагьы дрылахәын.
Зынӡа машәырлоуп сшалагаз Жана Ачба иашәақәа ранҵара. Ҽнак зны Ҟәланырхәа иааӡаз, Гәдоуҭа араион аҿы амаҵ зуаз, Руфеҭ Быҭәбеи сареи ҳаицны ҳашнеиуаз абазар агәашә аԥхьаҵәҟьа даанҿасын, аҳәынаԥкыгақәа зҭиуаз аӡәы аԥсышәа наиеиҳәеит. Уи хԥаҟа-ԥшьбаҟа инапаҿы икын, макьанкгьы кәалаауа имахәҿа иахьанҳалан…
– Уара, ари дудыруоу? – иҳәан руфеҭ сара сахь даахьаԥшит.
– Мамоу, - наиаҭаскит сара.
Абырг ижакьа ашлара аалаԥсо, иблақәа ихылԥа ԥраал инцәыҵырԥшшәа даасыхәаԥшит.
– Ари, Аԥсны раԥхьаӡа анидустриа ашьаҭа зкыз иоуп…  – даалафит Руфеҭ.
Егьигьы иқьышә ачча аақәххит, ахышә хәыҷқәа рнаҩсшәа арԥҟьагақәа аҭаны ҭиграфла еиқәԥах иикыз аҳәынаԥкыгақәа, «исҭиуа шәымбаӡои, уара иаашәхәар иауазеи», иҳәарашәа, - ивсуаз лаԥшыла ихьижәжәааит.
– Иԥхьарҟа уазыӡырҩызшәа уыҟандаз, - иҳәеит Руфеҭ зныкыршәа.
– Аԥхьарца аирҳәауану? – инаиаҭаскит сара.
– Иагьџьоушьеитеи, ы, сышԥоубаз?.. – иблақәа цәаакӡа, лаԥшыла сааимидеит абырг.
– Жана Ачба иашәақәа идыруеит, ҟаимаҭлагьы аԥхьарца ианҵаны иаирҳәоит.
– Жана иашәақәа?.. Ҳарзыӡырҩыр ҟалару? – сгәы хыҭхыҭуа сыниазҵааит сара.
– Ҳахәаԥшып, - иҳәан ивсуаз рахь иажәа наиршәит, - аҳәынаԥкыгақәа, баша-машоума мамзаргьы?
– Аҳәынаԥкыгақәа шәҭахӡами ҳәа абра агәашә улагылаз!.. Дахәара, Дахәара!.. – ҽԥныҳәақәакгьы наилҭан лара лтәала, дҭәарҿаҿо лҿыналхеит.
– «Дахәара» алахь бмоуит, аиеи… Уԥши, уара исалҳәо! – Илақәа ҭырхаха ҳара дааҳахәаԥшит.
– Ари дышәҟәыҩҩуп, уара!.. – сызҷкәыназ егьизгьы наиеиҳәеит уи Руфеҭ..
– Дышәҟәыҩҩымкәа, сиркьаҭара дыҟоуп… – ииҳәаз ааицәымыӷхазар акәхап, игәы аахьаԥссан ҿааиҭит: Днгеиааит аҩны, сахьынхо умдыруеи?
– Мап, – сҳәеит сара.
– Шьашькәанска станциа… – далафит абырг… Нас инациҵеит, - Ҷап дабанхо уҳзәра, иззымдыруа дыҟаӡам. Сабшеи мҽышеи умнеин…
– Усҟан деилахаҵәҟьоуп, ҵабыргны, – даалафхит дырҩегьых Руфеҭ.
– Агәра узгом, ы?..
1957 шықәса, иун мзазы акәын. Амра кәеицеиуа иԥхон. Ҷаԥ иашҭа сахьынҭашылаз, иара кәахьчак иҵаршәны ашәшьыраҿы диан. Сангәеиҭа ашырҳәа дҩагылан, иҽаарҽеины аԥсшәа сеиҳәеит. Ҳнеибартәаны ҳшеицәажәоз, аҵла ашьапы икыдкнаҳалаз, иԥхаьрца даахан, ирхианы арҳәара дналагеит.Зынӡагьы дсырааҭсар сҭахӡамызт, иаргьы деилахамзи, мчыбжьык аҟара сиҿцаауан. Ҵабргыҵәҟьаны, санарԥысыз Жана иԥхьарца иаҳәоны исаҳаз ҳәа акәын урҭ ашәақәа шаирҳәауаз. Убасҟан сыблакнот ианысҵаз ашәақәа ртекстқәа хыԥхьаӡарала иугозар, 15-ҟа рҿынӡа инаӡоит. иаҳҳәап: «Аҵыхәаны угыланы ухысыр…», «Жана рыцҳа нышәа имаӡам», «Ахьаа хҽыга», «Быччаԥшь халоит», «Иалтә кәасқьа», «Ашьха аԥҭақәа иргыәлаҳәоуп», «Баарамзар цәҟьа иҳауам», «Ахьӡыртәрақәа» рцикл иаҵанакуа, «Ҭаца мышьҭа бзиа», «Аџь Гыд, Гәыџьиа Дыгә…», «Абганба Џьгьари лашә», «Анади имныҟәаз», «Ацәгьеи абзиеи рышьхәа еивҵоуп», «Абгахәыҷы ачара» уҳәа.
Убри ашьҭахьгьы акыр срызҿлымҳан сара Жана Ачба иашәақәа. Мгәыӡырхәа ақыҭан Гыц-ԥҳа Жениа, Ԥкьынаа дырҭацан, ачамгәыр, агитара ирынҵаны ашәақәа лҳәхон, уи лҳәамҭақәа лыҷкәын Анатоли Ԥкьын хаз шәҟәынгьы иҭижьхьан. Уи сара иааигәаны дыздыруан, саншьцәа ргәылара дынхон. Акырынтә сылзыӡырҩхьан. Жана ихьӡ арбаны илҳәоз анысҵеит (1959 ш.). Урҭ иреиуоп: «Ацыгә гәара» (сангьы илҳәауаны исаҳахьан), «Мзалеи-иԥа», «Акьа ашәа», «Икәасқьа ган ду» уҳәа.
Убри аԥхьаҟа, Ҟәланырхәа, 1947 шықәсазы, еицырдыруаз амарзаканрҳәаҩ Лолуа Џьота иҿынтә ианҵан: «Ачара ашәа», «асас иашәа», «Абгахәыҷы ачапра» Џьота иакәӡам ари зҳәаз, Жана иоуп ҳәа уаа идирждыруан урҭ хыҵхырҭас ирымаз… Ҳқыҭаҿы Ԥимԥиа Ҷыҷын ҳәа нхаҩы ҟаимаҭк дынхон, уи диман Машьа Лакыр-ԥҳа ҳәа ԥҳәыс лафҳәаҩык. Ацирки атеатри зуҭахузиз, уи уанылзыӡырҩуаз, аҭаҭын рыԥхра аан, аџьықәреи цәырҳәраҿы уҳәа ауаа рныҟәашьа рцәажәашьа ҟаҵо лҿаалхон, хаҵеи ԥҳәыси ркьатеиах ԥҵәо илзыӡырҩуан. Убри илҳәоны исаҳаз роуп Жана абарҭ иашәақәагьы: «Еҵәа ԥхьаӡаҩ…», «Маны-маны Сагьааса», «Ҿышәҭа бааԥсы» уҳәа Жана иашәақәа идыруан иара убас Гәдоуҭа ақалақь аҿы инхоз Гриша Гәыблиагьы. 50-тәи ашықәсқәа рылагамҭазтәи сыблакнотқәа руакы ианны ианысхит абарҭ ашәақәагьы: «Гәыблиа-ԥҳа Шамарҵәыџь», «чагә иурыс-ла», «Кыҷын, лыҷын» уҳәа Аҷандара ақыҭаны Ашькәа Қыӷь-ԥҳа (Аҩӡба) илҳәамҭаны (1981 ш.) ианҵоуп «Бидаҿ иашәа», «Мада кылԥа», Ҟәланырхәа Ԥимԥиа Ҷыӷьыц иҿынтә (1949 ш.) «Аба хьели, аба ташьи…».
Аизга ианылаз егьырҭ ашәақәа, иаҳҳәап «Кьахь Ҳаџьараҭ иашәа», «Чрыг Салуман», «Уа, Џьмарынҵәара ар анақәла», «Игәы игәаҵәа хрыԥхараха», «Ҳаит амарџьа» уҳәа аагоуп Миха Лакрба иахрив аҟнытә. «Шьараҭын», «Калҭи Ҟәыҟә», «Арбаӷь ашәа» уҳәа анҵоуп Аԥсуа жәлар рпоезиа ҳәа 1959 шықәсазы Баграт Шьынқәба иҭижьыз ашәҟәы аҿынтә. Иҳәатәуп абраҟа ашәҟәыҩҩы Миха лакрба жәлар рашәаҳәаҩ Жана Ачба иашәақәа реизгара аџьабаа ду шадибалаз, аха зегьыҵәҟьа ҳара ҳҿынӡа имааӡеит. «Мкәач иԥа Мысҭаф», «Аҭауад аԥшь» ҳәа зыӡбахә иҳәауа ашәақәа џьаргьы ианым, аӡәы иҳәауангьы смаҳаит.
Миха лакрба иоуп раԥхьаӡа акәны, инарҭбааны Дана Ачба иԥсҭазаареи иаԥҵамҭақәеи ирызкны астатиа зҩыз. Уи дырԥылеит, дрыҿцәажәеит Жана Ачба хыла дыздыруаз, иашәақәа ныҟәызгоз аӡәырҩы анхацәа рнасгьы, аинтеллигенциа иреиуаз арҵаҩцәа, ауаажәларратә маҵзуҩцәа уҳәа. Жана Ачба дырзааигәан 1905-1907 шықәсақәа раан, ахақәиҭразы ақәԥаҩцәа иреиуаз Багаҭелиа, Инал-иԥа, Тарнаа уҳәа убас егьырҭгьы. Еицырдыруеит усҟантәи аамҭазы, Серго Орџьоникиӡе ҳәа иҟаз ареволиуционер аамҭақәак аус иуан фельшерс Гәдоуҭатәи ахәшәтәырҭақәа руакаҿы, Гәдоуҭа аучасткаҿы ареволиуциатә ҵысрагьы напхгара аиҭауан. Уи зҩны днеиуаз-дааиуаз зусқәеи-зҳәысқәеи рыла еицырдыруаз ашьанаҟәма Ӷәыблиа Шабаҭ иҿы дымҩахыҵуан. Аа, уи иԥшәмаԥҳәыс жәлар рырҵаҩы Елизавета Дырмит-иԥҳа Лакрба-Ӷәыблиа илҳәауа: «Жана Ачба был известен тогда тем, что в своих песняз осмеивал  князей и дворян,  а так и тех абхазцев, котоорые служили в полиции. Серго  очень часто бывавший у нас в доме, неоднократно просил моего мужа (Шабата) позвать к нам в гости слепого Жана, чтобы его послушать».
Жана Ачба лассы-лассы днарыԥхьозаарын принц Ольденбургски иаҳҭынрахьы, еиҳаракгьы асасцәа дахьқәа аниҭаалакгьы. Иашәа ҳаҭырқәҵарала иазыӡырҩуан… Априн иахь инаԥхьаз асас, усҟантәи аамҭазы хьӡы змаз акомпозитор, аскрипка арҳәаҩы С.И. Танеев ахәшьара ҳаракы аиҭеит Жана иаирҳәауаз ашәа-хкы.
XIX ашәышықәса анҵәамҭазы Аԥсны дааны дыҟан аетнограф аныҟәаҩ П. Уварова, уи дыҟан Аҷандарагьы, ақыҭа далсны илбеит, анхацәа дрыҿцәажәон, илԥылеит ҭауади-аамсҭеи рхаҭарнакцәагьы. Диҭан Тагә Ачба, лхәы ҟарҵеит ибзианы дрыдыркылеит. Ашьҭахь, 1891 шықәсазы Москва иҭлыжьуеит «Аԥсны»… Аҷара… Шавшетиа» ҳәа ашәҟәы. Убраҟа лара илҩуеит: «Аҭауад иашьа (Тагә Ачба – Г.Г.) алашә (Жана – Г.Г.) аԥхьарца ианҵаны афырхаҵаратә ашәақәа аирҳәоне. Уи ицдырӷызуан аԥшәма уахь инеиԥхьоз ауаа. Ашәаҳәаҩ насыԥда ибжьы ларҟәны игәҭшьаагаха ашәа иҳәон, ихыц зҿишьуаз арахәыцқәа уажыәмзар-уажәы иӡуама уҳәаратәы акәын рышьҭыбжь шгауаз. Аха абар, ашәымҭаказы зегьы ааилаӡыӡеит, иагьҩеихаҵгылеит. Ашәаҳәаҩ иаҳа-иаҳа ибжьы шьҭыҵуан. Ажәлар ажәытәан ирхыргахьаз аибашьрақәеи, иаадырԥшхьаз ахьӡ-аԥшеи, имҩаԥыргақәахьаз ақәыларақәеи ирызкын уи ашәа. Ашьҭахь, адруҳәа рнапқәа ааинырҟьеит. ҨЫџьа кәашо иаақәлеит, урҭ инархьыԥшны зегь акәашара иалагеит. Аӡәырҩы кәашон аҳәақәеи аҟамақәеи кны. Бџьарла еиқәных еибыҭаз, зыблақәеи зыџьымшьқәеи еиқәыз арҭ ашьхарыуаа рыкәашара ианыԥшуан афырхаҵара…
Аацы ақыҭан инхо, Жана Ачба иааигәаны дыздыруаз, иашәақәа ирзыӡырҩхьаз Смыр-ԥҳа Камушьа илҳәамҭаны 1969 шықәсазы Аԥсуа аҳәынҭқарратә университет, акультурологиа акафедра аиҳабы, апрофессор Смыр Гриша иҟаиҵаз анҵамҭаҿы ҳаԥхьоит: «Жана Ачба енагь деиқәызазо деилаҳәан. Ҭанақьа дук иаҟараз уи иԥхьарца усгьы ирцәажәон, аԥсы диргылон. Уи саб иан Цәеи-ԥҳа Ҳаҭџьы длааӡеит. Жана Ачба Хәаԥ дыԥсит. исгәалашәоит уи ленкала Дәрыԥшь далганы Аҷандараҟа даныргоз. Уи иԥхьарцеи илабашьеи иважуп.
Жана Ачба цәгьа иԥшнын, ибжьы гәкын, ила гәыӷрақәа цырцыруа иааԥшуан, аха егьырбомызт, ус ицит рҳәон. Уи адунеиаҿ зегньы иреиӷьаишьоз ашәеи ахәыҷқәеи ракәын.
Исхашҭуам, зны ахәыҷқәа аҵәаҟьа иахьасуаз днеины дтәеит, рыхәмарра ибозар еиԥшҵәҟьа игәы иаахәаны. Рыцҳа иара, убысҟан аҵәаҟьа ила иҭасит, ӷәӷәала ихьт.
Ҳаи, сылақәа егьрымбо иҟашәҵахьан, мшрак иақәшәаша, - ҳәа дыхәмаруашәа ҟаҵаны атрық дыԥо ихьаа хиҽт, ахәыҷқәа имыршәеит.
Жана ашәа аниҳәоз дышьҭыԥа-шьҭыԥон. Уи деиқәшьшьы ашәак иҳәо дсымбит. Иахьагьы исгәалашәоит Ҳаи Қәаҷа Қәаҷариа ҳәа ииҳәауаз ашәа. Жана Ачбеи сареи ари ашәа еицаҳҳәон, уи, ӷәӷәала акы данаргәаалак. Сара схәыҷын усҟан, знык исаҳаз ашәа неиламырцаҳаӡакәа иахьысҳәоз азы. Абас иҟоуп ицысҳәоз иашәақәа руакы:

Ҳаи Қәаҷа, Қәаҷариа,
О, уадоушь, уаа,
Бхы аасыдкыл, Қәаҷарина,
О, уадоушь, уаа
Ашәа изаҳҳәап Жана Ачба рыцҳа,
О, уадоушь, уаа.
Адунеи ду акгьы ззалам Жана рыцҳа,
О, уадоушь, уаа.
Даара ибзиан са сеиқәшәазар,
О, уадоушь, уаа
Жана дмысит ҳәа шәықәуазар,
О, уадоушь, уаа.
Амш иауыр ауаа иауам,
Ауаа иоур амш иауам,
О, уадоушь, уаа,
Аҽы иоур, кәадыр иауам,
Акәадыр иаур аҽы иоуам
Жана рыцҳа, уаа.

Жана Ачба иашәақәа ицаҳәцаҳәуа ирныруан асоциалтә мотивқәа, ҭауадума, аамысҭоума, аҭыԥантәи амчрақәа дырхаҭарнакума, ацәгьара ҟазҵаз хыхь ишаҳарбаз еиԥш, аӡәгьы дивсуамызт, исатиратә ҟамчԥҵаҵа иҵихуан. Рцәа иҭиблаауан, ӷәӷәала иахьирхәуан аӷьычцәа-ақәычцәа, аҽраԥш-ҽарбацәа, амаҳагьацәа. Ирҳәоит амаҳагьара аҵыхәала ижәлантәык дыхьӡиртәын, ақыҭа далҵны дцеит, убри нахысгьы уаҳа аӡәгьы димбаӡеит ҳәа.
Кьахьба Ҳаџьараҭ изку ашәаҿы, уи  зҽынканҵа ишьҭоу астражцәа реиҳабы Маан Димытр иахь ихоуп анхаҩы ҷкәын Акьахьба абарҭ иажәақәа:

Астражцәа уманы узԥшузеи,
Аҳы, шьҭа уааи,
Маан Димытр,
Узышьҭаз Акьахьба дмазеиупеи!
Амала башаӡагьы 
Ухы умыргәыӷын,
Ма чынк, ма мидалк 
Уоураны уҟам,
Уи уалхәдыстәуеит сара.

Абарҭ ажәақәа рышьҭахь, ҳаџьараҭ ихы иаагәыдҵаны иҽишьуеит. Ажәлар астражцәа реиҳаби дареи наҟ инаԥхьацаны зыԥсы згаәӷьыз рҵеи даашьҭыхны асакаса данҵаны дрыманы аҩныҟа идәықәлеит. Уи ҳаҭырла имҩаԥгара атәы ашәаҿы иалкаау аҭыԥ ааннакылоит. Иан Абгардәаны данырԥыла лхымҩаԥгашьа, уи лыҷкәын заҵә иахь илҳәоз ауаз ашәа, ажәлар дшырзыҟоу атәы уҳәа угәы ҭнашьаартә иаарԥшуп аҳәамҭаҿы. Араҟа иубоит Жана иажәа-сахьарк амч, ҟиазара. Уи еснагь илшон хадара злоу алкаара, аӡырҩра излагәникылашаз ала, азнагара.
Абраҟа сзавсуам даҽа деталькгьы. Ан лыҷкәын изы лмыктәма ииашаны игәыҭшьаагоуп, лыҷкәын-заҵәы иоуп, лыԥҳацәеи лареи ааизынхеит, хнырҳәышьа змам цәыӡуп, аха ахарҟьара лыԥҳацәагьы ирыдылкылом, лыхгьы иақәналыргом, лыҷкәын иҭахара «ԥсабарала иҟалаз» акакәны дахәаԥшуеит:

Мышкы уиин,
мышкы уԥсуан с-Ҳаџьараҭ,
Гәырҩа-мыцхә ҟасҵо џьумшьан…

Ацәгьа-абзиа зхы анзраалоз, Ан агәеицамк лхаҿсахьа змырҩашьо акакәны иҟоуп лхьаа ду иалжжуа абарҭ ажәақәа:

Сыҷкәын ԥшӡа, нан,
Уан дукәыхшоуп,
Уаала шьҭа аҩныҟа!
Асасцәа ишрықәнаго
Иҳамбар инамысым.

Асасцәа рбарахьы дабаҟагәышьоу, уи аха лымоума згәы былны иҟоу ан, аха илаҭәоумшьогьы иубаӡом, ԥсуаҵаслатәи ахымҩаԥгашьа иақәшәоит, аԥсуара иацу акәамаҵамақәа шаҟа ианаалозеи Жана аԥсуа ан илирҳәаз ажәақәа. Ашәаҳәаҩ идура, иаҳаракыра, иажәа-сахьарк иамаз агыдра акырџьара иубоит. Убри атәакәӡами ирҳәауа абарҭ ацәаҳәақәагьы:

Џьмарынҵәара ианақәла,
Ачба жәла нҵәар ҳәа дшәаны,
Ацәарҭа мгәаҭа иҭаланы
Зҽызҵәахыз,
Уа, раида, Тагә-иԥа Шьмаф хәаша.

Иара абраҟа иаабоит аибашьраҿы, зхы-зыԥсы иамеигӡакәа ԥхьаҟа инеиуаз, аӷа иҿаԥхьа ахьаҵра хьымӡӷыс изыԥхьаӡоз афырхаҵа ихаҿсахьа:

Игәы, игәаҵәа
Х-рыԥхраха,
Иҽыхәа иаҵәа
Шьаарҵәыраха
Хыи хәамци
Еихызмыргылоз,
Афрангь-аҳәа аҭра иҭԥаа,
Дшьаҳаиҭхазшәа
Дреибашьуеит.
Дарыҟәа-иԥа, Чаԥиаҟ ахаҵа!

Инасымҩатәны иазгәасҭар сҭахуп, метафорала ишеибарку иашәа иагәылгоу ацәаҳәақәа: «Игәы-игәаҵәа х-рыԥхраха», «Иҽыхәа иаҵәа шьаарҵәыраха», «Дшьаҳаиҭхазшәа драбашьуеит» уҳәа.
Шьҭыбжьыла еиқәшәо, еишьашәалоу ажәақәа реицааира шаҟа иарлахҿыхзеи уи иашәа. Иаагап ҿырԥштәқәак: «Ацәарҭа мгәаҭа иҭаланы»… Араҟа иалкаауп ашьҭыбжь «ҭ», уи ақәшәоит дзхыцәажәо афырхаҵа ихьӡ аҿы иуԥыло ашьҭыбжьгьы («Т»).
Жана Ачба исатиратә ашәақәа,а уаа ирылаҵәаны ҟиан, ирҳәон аизарақәа рҿы, ачарақәа рҿы. Урҭ реиҳарак иаҿаԥырҽуеит, ирҿагылоит аҭаацәаратә-бзазаратә гха-ԥхақәа, азалымдарақәа, аҵас бааԥсқәа уҳәа. Жана Ачба иашәақәа аҭаацәаратә тематкиа иҭагьежьуа иҟам, ишаҳҳәахьоу еиԥш, иуԥылоит асоциалтә-класстә ҵакахьы ихьаԥшуа ашәақәагьы. Убри азы еилыхха шаҳаҭра ауеит «Зхылԥа зқьашану..,» ҳәа имуо ашәа:

Адунеи зызбахҭоу Жана Ачба,
Лашара-цәаарак абеибари?
Зхылԥа зқьашаноу Жана Ачба
Уаз ажәамзар, ишәеиҳәари?

Жана иашәақәа рҿы хшыҩзышьҭра румҭарц залшом игәҭыхақәа рҳәашьақәа, рызнагашьақәа, зегь раԥхьаӡагьы, иашәақәа аԥсы рхазҵоз, исахьаркыратә маругақәа, анс амузыка… Уи анызҵада? Џьара еиқәханы иҟазаргьы, Жана имелодиоуп ҳәа издыруада?.. Жана Ачба ахаан иаҳахьазма аритма, арифма зыхьӡыз, мамзаргьы ашьыҭбжьҿыԥшра ҳәа изышьҭаз?..
XIX ашәышықәсазы Аԥсны аҳра аԥыхра, Аԥсны цәгьам-бзиам аҳәынҭқарра иамаз ацәырӡрахь ахы архон. Урыстәыла аҳәынҭқарра алалара, ганакахьала апрогрессивтә ҵакы аман ҳәа рҳәоит, аха иацәнарӡыз еиҳагьы еиҳазар ҟалап. Аҵыхәтәантәи амҳаџьырра (1877-1878) ашьҭахь Аԥсны аҭагылазаашьа уеигәырӷьаратәы иҟамызт, афарҭын бааԥсы аниаслак, ашәаԥыџьаԥ еилхаа ишыҟанаҵо еиԥш, инхаз ахыц-мыцқәагьы рхы-ргәы ақәмаҷха, рыжәҩақәа кыдхаа, рхы зқәыркра рзымдыруа иҟан. Аԥсны иууаӡа лашьцарак ахатәан, уарла-шәарла, ана-ара мцақәак нарылаԥхон ақыҭақәа. Аурыс ҳәынҭқар аҭыԥантәи ихаҭарнакра ахы унардыруан, аначальникцәа, асҭаршынцәа имах-ԥсахуа акы иаҿын, цәи-мҵи реиԥш еихон… Аҭаацәаратә шьақәыӷәӷәашьақәа ԥсыҽхо иалагеит, ауаҩышәатә-гәаԥхашәатә ҭагылазаашьа есааира аҽаԥсахуан. Абри аҭагылазаашьа азеиԥштә ҿиаратә-еизҳара шьақәнаҟьеит, ицәырҵуа иалагеит жәытә-натә аахыс аԥсуаа ирыцәтәымыз ирышьашәаламыз аԥсыцәгьара, амаҳагьара, ашьыцра, ахамхаԥагьара уҳәа реиԥш иҟаз аҵымҳәҳәарратә шьцыларақәа. Аҭыԥантәи афиодалцәеи урҭ рыдгылаҩцәеи реилазаара аилаҳара, ахьысҳахара иахьакәымыз ишкылнагоз игәныҩуан Жана Ачба…
Адгьыли аԥҳәыси ирхылымҿиаауа иҟоузеи ҳәа рҳәоит, уи аганахьала иҳарҳәауа рацәоуп жәлар рҿаԥыцтә ҳәамҭақәа, урҭ ирылхны ҳашәҟәыҩҩцәа иаԥырҵаз аҩымҭақәа, иаҳҳәап: «Наҩеи Мзауҷи», «Маршьанаа шықәеибахыз» - Иуа Кочониа, «Аб», «Ҭаркьыл Шьааб», «Аҭаца – М. лакрба, «Ацынҵәарах» - Б. Шьынқәба уҳәа.
Убарҭ амотивқәа рныԥшуеит Жана Ачба иашәақәагьы. Иаҳҳәап: «Чрыг Салуман», «Шьараҭын», «Ҭаца мышьҭабзиа» уҳәа рҿы хьаа дула далацәажәоит аизыҟазаашьақәа идырҵысуаз азалымдарақәа, арыцҳарақәа.
Аҵыхәтәантәи ашәа излаҳәауа ала, аижәлантәқәа, абиԥаралагьы митәык еицәыхарамыз ирыбжьалеит аимак ӷәӷәа ԥҳәыс-мусхәла. Аӡә имҵаирсыз диҵхны аҽаӡә иахь лхы дырхеит, иара убри иахҟьаны аиӷара рыбжьалеит урҭ, «иақәӡызгьы маҷым жәларык». Абраҟа зыӡбахә имоу аижәлантәқәа ихәыдаз, ахәыцра згыз ракәӡамызт, аха ирзамуит. Ацәгьа-абзиаҿы ауаа рзаҵаауан, реиҿырцаагьы цәгьаӡамызт, аха дара рҿы ианнеи, акгьы рзеилымцо, иҿаҳа-дагәаны иааидхалт. Жана иашәаҿы агәаҽанра урҭоит абарҭ ажәақәа:

«Рашҭа-ргәара
Гәырҩа мҵәыжәҩак нахагьежьит,
Ауаа русқәа амҩа иқәызҵоз,
Цәгьеи бзиеи еилзыргоз,
Дара рҿы ианааи илашәхаз,
Сыздырам иаша ирылаԥшыз?
Ҳаи, абааԥсы, ҟиалазеи,
Жана еиҭаҳәатәыс
Абри зиқәшәазеи?..
Гәыла шәара дышәзыҟанеи…

Ихыркәшоуп абри ашәа-апоема хара узырхәыцуа, иҵаулоу ахшыҩҵак ала:

Шәгәырҩадахар ҳәа шәшәауазма,
Шәашҭа ԥҳәыс дақәашьымхар ҳәа
Шәгәы иаанагама?
Шәымҩа аеҵәаш иарлашан,
О, изшәырцәазеи,
Шәара шәнапала?

Зыжәла ҳаҭыр ақәзымҵаз, зиашьара иахамҵгылаз, ацәгьа зымпыҵыҵыз, зыжәлантә дызнаԥхаз, дызшьыз, амаҳагьа ҳәа дрыԥхьаӡон, дпатудаха ауаа даарылахон, лак аҟара ҳаҭыр иқәымкәа… Еиҳагьы еицәаны изныҟәон, зҭынха-зҭынҵы иаҵанакуаз аҳәсахәыҷқәа рҿы ишакәым зхы мҩаԥызгоз. Уи аганахьала, ажәа – «амаҳагьа» зхылаз ӡы дазымыӡәӡәо ауаа даарылахон, ашьауӷа идлон. Убас иҟаз Жана исатира изацәцомызт, ихьӡиртәуан, хыхь зыӡбахә сҳәаз аԥхьарцарҳәаҩы Мхонџьиа Ҷап иҳәамҭаны ашьҭахьшәа ианысҵаз «Гәажә-иԥа Мазлоу» убри атема иазкуп. Ашәа излаҳәауа ала, уи дижәлантәын, аха дивымсит, зыбзыцәаҳәшьа лҿы ишакәымыз зхы мҩаԥызгаз Мазлоу ажәлар дызрыламгыло дыхьӡиртәит, убри нахыс ақыҭа далҵит, уаҳагьы аӡәгьы димбаӡеит.
Дамыӷаркыми, иаҳҳәап, абарҭ ажәақәа: «Аҟырлыш ԥсеиқәымтәа, иҟарҟы зырхәахәыз акыкахш шԥеиҿабеи?.. Ишьацәгьа ихы иасын иблақәа армашьцеит, А?ы зҭыкәкәаз акәара еиԥш ихшыҩ шԥаҭакәкәеи?..»
Ашәа хыркәшоуп уи шьаҭанкыла дыҵазырбго ажәақәа рыла:

Шьҭа иаҭәам, иҳәеит,
Мидарадәы,
Аӷш-ду аҵаҟа агылара,
Хәшәысгьы имоу
Акзаҵәык ауп:
Ӡык ихы неиҭар,
Еиҳа изеиӷьуп,
Избом сара уаҳа инаалара,
Гәажә-иԥа Мазлоу
Хьыӡ-кацәа, уаҭраи-да-ри!…

Жана Ачба исатиратә ажәа рвигомызт, Дырмит Гәлиа иажәеинраалак аҿы иҳәоит еиԥш, ԥсхәреи сабшахәи ирыгымхоз, ҭаацәарак изаламлаӡакәан илбжьаҳәазаа ицоз аҟәалагьалацәа, абжьагьылдызцәа. Ианаамҭоу аҭаацәара алалара, аҭаацәа бзиа аиҿкаара, ауаҩы иԥсҭазаараҿы хадара злаз акакәны иԥхьаӡон, игәы иалан ҳәарада иаргьы дахьҭаацәарадаз, аха уи иԥсҭазаара убас ишьақәгылт, уи аганахьала деихьызымгӡоз деиқәзымршәоз ҟалеит. Убри игәы иалан азоуп абарҭ реиԥш иҟаз ашәақәагьы заԥиҵаз: «Ҭаца мышьҭабзиа», «Бидаҿ иашәа», «Ԥҳәыс дызқәашьым», «Суҟадла лҵшәада» уҳәа, иашагәыцәӡа акәымкәа, ҵакы еиҭарсла, ажәа лаԥшаахла, иаԥхьо дархәыцратәы, игәникыларатәы иааирԥшуеит ианаамҭаз аҭаацәара изаламлаз, зымшқәа хырҳагада имҩасыз ауаҩы ихаҿсахьа, убас иҟоу дреиуоуп аҵыхәтәантәи ашәаҿы, Суҟадла ҳәа зыӡбахә имоу:

Уа, Суҟадла, уа Суҟадла,
Заҟа уҭаху
Уара уҟәарҭла,
Заҟа уҭаху
Уҽыргәаԥла,
Зегь акоуп улҵшәадоуп.
Уҭынхадоуп, угәрҩадоуп…
Ԥсҳәы, саьшахә урыгхом,
Ақыҭа урылоуп
Уҳагьаруа.
Абажәҵәҟьа   ҳапихәаш алҵуеит,
Уара иулҵыз ҳәа
Акагьы збаӡом.
Шьҭыбжьык уашҭаҿы
Исаҳаӡом.
Гарак укәасқьаҿ ицысӡом…
Иуасҳәарызеи
уҟадла уажәшьҭа,
Башаӡа суқәгәыӷуан,
Џьым уара.

Ажәлар рҿаԥхьа зыграқәа хитуаз, зышьцылара бааԥсқәа аҿаԥиҽуаз гәцәа ихаркуамызт, ҳәарада, дызларҭаххаризыз абарҭ реиԥш иҟаз, иуа-иҭынха иреиуаз:

Дычны дықәтәоуп
Зорбақь Ачба,
Сасра иагымхо
Маан Кадырбеи.
Нымха-хымҵәа
Магь Бата,
Тәым-ца ишҭаԥшуаз
Зыблақәа кьаҳәхаз,
Титу-иԥа Кацман,
Зыжә заҵәы
Атыша изцәагаз
Мазырбақь-иԥа Биӡыӷә, -
Аҳаира, ҳааира,
Ҳаҳаира Шьараҭын!..

Миха Лакрба «Жәлар рҿаԥыц ҳәамҭақәа, ашәақәа, аланарԥшырақәа иҩыз асататиаҿы далацәажәоит, Жана иашәақәа ҭауади-аамысҭеи шарбыжкуаз, аначальник иҿы ашшыԥхьыӡқәа шынарышьҭуаз, уи, Гәыблиа Шабаҭ ҳәа хыхь зыӡбахә ҳҳәаз диԥхьазаарын, абасгьы еиҳәеит: «Князя и дворяне жалуются, что Жана их осмеивает перед народом и настраивает народ против них».
Ганкахьала Шабаҭ аначальник еилиркааит, урҭ рзыҳәа Жана цәгьара игәы ишҭам,  хаҭазаҵәны ҩныда-гәарада иаанхаз, иҵегьгьы изҿлымҳазар шрыхәҭоу, аха ачеиџьыкала, ҵарҭышала ихырххьаз аначальник Жана игыз-ибзаз дазхәыцуа дыҟазма?… «Убри ашьҭахь, дук хара имгакәа Жана Аԥсны далцан, хәышықәса наҟьак Аԥсныҟа ахынҳәра азин имаӡамызт». Еиҳаракгьы Агыртәыла акәын дахьыҟаз, аха иԥхьарца «иаҳәац аҳәон», уи аӡәгьы изынкылаӡомызт. Даныхынҳә ҩаԥхьа ишьақәгылт иуа-иҭынха рҿы инеира-иааира. Бзыԥ Инал-иԥацәа рҿынтә даауан Мгәыӡырхәа Маанаа рҿы, имаҳә Наҳарбеи диҭаауан, уантәи дцон Аҭараҟа, ианшьцәа рахь.
Дырҭаауан иара убас Самырзаҟан инхоз ижәлантәқәа. Мухәыр ақыҭаҿы аишьцәа Омахьи Ҭарашьи Ачбақәа рҿы мчыбжьыла даагылон. Аԥсшәа ахьырмаҳауаз игыршәагьы наԥишьуан. Хабалакгьы пату иқәын, ацәгьа-абзиаҿы иашәа иазыӡырҩуан: Зхы рнызбалоз иҟәышыз ирзеилымкаазшәа ҟарҵон, изылжжуазгьы дубарын, аха рхы иларгаломызт, инеиԥырҵны ицон…
Жана иԥсҭазаара далҵит 1918 шықәсазы, Аԥсны аменшевикцәа рнапаҿы ианааргоз аамҭазы. Джуп иара Мидарадәы аӷ дуқәа рыҵаҟа, изларгәалашәо ала, Жана даныржуаз иԥхьарцагьы ицыржызаап.
Жана Ачба иашәақәа ауаа рҿы иназгоз, ирылазырҵәоз, зегь раԥхьаӡагьы, хыхь ишаҳҳәаз еиԥш, урҭ рмелодиа шьахәқәа ракәын.
Иашәақәа ртектсқәа атонтә жәеинраала еиҿартәышьа иашьашәалоуп, жәлар рҳәамҭақәа рҿы жәытә аахыс еицырдыруаз ажанртә формақәа ҵак ҿыцла ирцәажәон. Лассы-лассы уи иашәақәа рҟны иуԥылоит аԥсуа ашәақәа рҿы «Уараида, уараидара», «Сиуараида» ҳәа иаларҵәоу ацырӷзрақәа. Ажәытәӡатәи акәашаратә мелодиа  «Шьараҭын» инарҭбааны ахархәара амоуп, убри ауп еиҳаракгьы урҭ реилффаҷара, реилххара зыбзоуроу. Миха Лакрба излазгәеиҭо ала, жәлар рашәа «Шьараҭын» акәашара мацара иазкымызт. Ажәлар рҿы иахьа-уаха ицәырҵуаз ахҭысқәа рықәҿнаҭуан, рыгха-ԥхақәа раарԥшра иазкын. Жана Ачба иашәақәа рҿы уи инарҭбааны ахархәара аман… Иахьрыхьҵәҟьоз инацәа ақәкны идирбон, Жана ԥшьаала дналагон иашәа, атон лаҟәын, нас хәҷы-хәҷы ишьҭыҵуан, алагамҭа еиԥш иаман анҵәамҭагьы. Уи еиҳа-еиҳа иҳаракхон, инеиуан ахара… Иҟан ашәа аҳәашьала алагамҭеи анҵәамҭеи анеиқәшәозгьы. Издыруаз, иахааныз изларҳәауа ала, Жана иԥхьарца злыхыз ҵла-ԥшаахын; Ашьха аӡы ахықәаҿы изызҳауаз алшкәакәа мамзаргьы ашәч ашьапы шәпара… Уи ашьхантә иааганы ирҩаны напҟазала изыҟазҵоз абыргцәа ыҟан усҟантәи аамҭазы Аҷандара ақыҭан. Убри атәы рҳәауа саҳахьан Аҩӡы (Ҵыӷь-иԥа) Маҳмеди Саӷариа Еснаҭи, рҩыџьагьы Аҷандаратәқәан. Жана иԥхьарца абжьы аҳаракразы агаз-ҭанақьы иҭарыгланы иныҟәигозаарын. Ианаирҳәауаз ҵабыргны, харантәгьы иуаҳауан…
Абраҟа иахәҭаны исыԥхьаӡоит, акы-ҩба ажәа рыла акәзаргьы, Жана Ачба иашәақәа рсахьаркыратә ҷыдарақәак рзааҭгылара. Ажәлар рпоезиатә рҿиамҭақәа реиҿартәышьа аклассикатә жәеинраала еиҿартәышьа иадкыланы ҳахәаԥшуазар, зны-зынла арифма ԥшаахқәа шуԥылогьы («Ух гәышьа, гәышьаӡа, Сахҭан еимаа ушьаҵа», «Акьа, акьа, иҭаркьакьа», «Сагьаса», «акьаса»). Жәлар рҿаԥыц поезиа арифма иашьашәалаӡам, иналаршә-ааларшәны ауп урҭ шуԥылауа.
Артур Аншба иусумҭак аҿы иазгәеиҭон: «… Рифма (в абхазской народной поэзии – Г.Г.) встречается случайно, спорадически и не является обязательным структурным признаком стиха».
Жана Ачба иашәақәа зынӡа ирифмадақәам узҳәом, аха ашәҟәтәы поезиаҿы ажәеинраала шкәакәа ҳәа изышьҭоу еиҳа иашьашәалоуп. Уи уанаԥхьо, мамзаргьы иануаҳауа иузгәаҭаӡом, уи хазырҭәаауа акакәны иҟоуп ашәаҿы артимика, асахьаркыра, абызшәа. Жана ахаангьы имаҳацызт ажәақәа аритмика, ашьҭыбжьҿыԥшра, арефрен ҳәа изышьҭақәоу… Уи иашәақәа аԥсы рхазҵо, еилыхха улымҳа аҿынӡа иназго арефренқәеи ашьҭыбжьтә емҭаҳәарақәеи роуп, иаҳҳәап, аллитерациақәа, ассонансқәа, адиссонансқәа.
Жана иаразнак џьара-џьара ажәақәа ырла ахы икуамызт, арӷзрақәа рыла далагон, нас акәын ажәақәа рахь даниасуаз. «Шьараҭын» ҳәа иҭынхаз ашәа алагамҭа абас иҟоуп:

Аҳаира ҳаироуп,
Аҳаира, ҳаира.
Аҳаира жәытә ашәоуп,
Аҳаира шьараҭынуп.

Абри ацырӷзра азыӡрҩы дазыҟанаҵоит, игәы иҽаннаҵоит, хҭыск ма ажәабжьк иаҳарц дшыҟоу инардыруеит, абар, уи иашьҭанеиуа ацәаҳәақәагьы:

Нырцә-уаа дырҭыԥҳауп,
Аарцә-уаа дырҭацоуп.
Дыргыланы дырҩычоит,
Дырианы дрыжьжьоит.

Абраҟа ацырӷзрақәа рҿгьы, ацәаҳәақәа рҿгьы ақәыӷәӷәарақәа хыԥхьаӡарала еиҟароуп, аха ақәырӷәӷәарақәа змоуи измами еиҟараны еибаԥсахуа иҟаӡам. Ашәагақәа реиҟарара идырганы, зҽызымԥсахуа ракәны иҟоу ақәыӷәӷәарақәа рхыԥхьаӡара ауп. Абраҟа цәаҳәацыԥхьаӡа ҩба-ҩба қәыӷәӷәара ыҟоуп, иуԥылоит инеиҳангьы ақәыӷәӷәарақәа ахьыҟоу ацәаҳәақәа. Иаҳҳәап: 3, 4, 5 рҿынӡагьы иаагап ҿырԥштәқәак:

Жана рыцҳа нышә имаӡам,
Изқәа ҭыԥ абалихри!…
(«Зхылԥа зқьашаноу»)

Быччаԥшь халоит акыр-кырҳәа.
Сыла бабом аиҭамҳәа…
(«Сара разҟыда»)

Жана Ачба ашәақәа жәпакы аритмика ӷәӷәаны ирныԥшуеит, урҭ цәажәаратә логикала акәымкәа ритмикатә паузала еилоуп, уи ахатәы ритмика амоуп, ашьҭыбжь-ҿыԥшра иашьашәалоуп. Убри аганахьала еилыхха иҟоу ҿырԥштәуп абри ашәа:

Аџь Гыд, Гәыӷџьиа Дыгә,
Гәаџьаа Бата, Магь Ҷыҷ.
Ӡыӷә Камшьышь, Тәан Камбашь,
Рҵыхәкаҩ Кәан Ҳабашь.

Ацыбжьыҟақәа «с», «ҵ», «ш» ирхәмаруазеи абас иҟоу ацәаҳәақәа рҿы:

«Абахә аҵа Зосҳан,
Ашҭа аҵыхәан Шьаҳан…»
(«Абахә аҵа…»)

Ишоит, ишоит,
Ажәҩан аҽашоит.
Аԥсабара лашоит,
Ԥҳәызбак илызшоит.

Шаҟа шьҭыбжьы хаалеи, метафора шьахәлеи еиҿкааузеи ԥшь-цәаҳәакны иҟоу абри ашәагьы:

Абла фырџьан,
Қьышә паҭырқал,
Ахцәы зардагь,
Ӡара еихытар.

Асонанс, ашәаҿы еишьашәалоу ацыбжьыҟақәа реиҭаҳәара акыр иашәақәа рҿы иуԥылоит, еиҳаракгьы алагамҭеи анҵәамҭеи анеиқәшәоз:

«Ҽыхәа иаҵәа, ҽырԥа-ҽырԥа…»
«Лакыр Ламҵ, Лакәар ҭӡамц…» уҳәа иҵ.

Шамахамзар, ацәаҳәақәа рҿы ацырақәа 7,8 иреиҳам, лассы-лассы иуԥылоит 5-6 цыра ахьыҟоу ацәаҳәақәагьы. Дара ацырӷзрақәа ракәзаргьы ишәа-иза, ажәақәа рзагақәа ирҭашәо иҟоуп, иаҳҳәап: «Аҳаира, ҳаироуп, аҳаира, ҳаира», «Уаридари, уарида, гәышьаӡа» уҳәа убас иҵегьы.
Жана иашәа ацәыргашьа, аҳәашьа ҩашьаӡом, ихьӡ амырбакәа ирҳәаргьы иашәа-цәаҳәа иаразнакы иудыруеит иоригиналтәу иаԥҵамҭақәа, иуԥылоит, ҳәарада, жәытә аахыс ажәлар рпоезиаҿы иалаҵәаны иҟоу аформақәа, асахьақәа… Ирацәоуп ицәырҵуа азҵаарақәа иажәақәа рпоетика иадҳәаланы, зегьыҵәҟьа ари астатиа иузалагӡом. Агәыӷра ҳамоуп, Жана иашәақәа гәыгәҭажьхарым ҳәа. Изыхәҭоу ажәа ахырҳәаап ҳәа аҭҵааҩцәа, ажәа-сахьарк аилыргаҩцәа.
































САМСОН ҶАНБА
(1886-1938 шш.)

С.И. Ҷанба дгылан аԥсуа литература ахыҵхырҭаҿы, ашьҭахь уи дагьыҟалеит иалукааша аԥсуа шәҟәыҩҩны. Аԥсны Асовет мчы анышьақәгыла еиуеиԥшымыз аҭакԥхықәра змаз амаҵурақәа дырагылан, аха дахьыҟазаалак, усс дызхагылазаалак рҿы икалам деижьаны дҟамлацызт. Иҩымҭақәа: ажәабжьқәа аочеркқәа лассы-лассы апериодикатә кьыԥхь аҿы ицәырҵуан, иҭыҵуан хаз шәҟәнқәаны.
С.Ҷанба диит Кәыдры аԥшаҳәа, Аҭара ақыҭан, 1886 шықәсазы ҳаҭыр зқәыз аԥсуа нхаҩы Кәаташь-иԥа Кәагә иҭаацәараҿы. Уи еицырдыруа шәҟәыҩҩны дҵеимшны дшыҟалоз, абардыруаз аҭаацәа, аха уеизгьы еигәырӷьаны иаԥылеит аҷкәын иираа. Самсон дабиԥазаҵәын, убри аҟны ахәыҷы аду-зегьы иара ицын, ирҭахын агәазҩыдара иманы изҳаларц, ианиаамҭоугьы иоурц аҵара. Кәагә иԥырхагақәаз рацәаны ишыҟазгьы илшоит иҷкәын Самсон Ҵҟыбынтәи (Драндатәи) ауахәама школа иаанархәара. Уи даналга ашьҭахь Аҟәатәи ашьхарыуаа рышкол дҭалоит. Самсон инаалашьа бзиан, дҟәыбҷан, игәы ацԥыҳәаны аҵара иҵон. «Убла дхызар дузхыхуамызт рҳәон иааигәаны дыздыруаз иҩызцәеи ирҵаҩцәеи.
Аҟәатәи ашьхаруаа рышкол ашьҭахь аҵара иациҵоит Қәҭешьтәи ақыҭанхамҩатә школаҿы. 1907 шықәса рзы далгоит дагьаауеит аҩныҟа, шықәсык инеиҳаны маҵурада дыҟан, аҩны иаб дицхраауан анхараҿы.
1909 шықәсазы рҵаҩыс дҟарҵоит Кәтолтәи ашкол аҟны, аха хара имгакәа ихы дақәиҭыртәуеит арҵаҩратә занааҭ шәҟәы ахьимамыз иахырҟьаны. Наӡаӡа ус даанымхарц азы дҭалоит Қәҭешьтәи (Хонтәи) арҵаҩратә семинариа, дагьалгоит 1914 шықәса рзы, убри нахыс уи иҽамаидоит бзиа иибоз изанааҭ – арҵаҩра. Аус иуеит ҩаԥхьа Кәтолтәи ашколаҿы, иаарласны Аӡҩыбжьатәи ашколахь. Аҵыхәтәаны уи дыҟоуп Аҟәатәи арҵаҩратә семинариаҿы, аусгьы иуеит абраҟа рҵаҩыс 1921 шықәса азынӡа.
С.Ҷанба иаамҭа иаҵанакуаз ала аҵара-дырра змаз гәык-ԥсыкала ҟиаз ауаҩы лаша ҳәа ззырҳәоз аӡә иакәын. Изанааҭ хада анаҩсгьы амузыка ихы азцон, ҟаимаҭла аскрипка аирҳәауан. Уи иаамысҭашәара, иҟәышра, иҟәыбҷара, ихымҩаԥгашьа аӡәырҩы рзыҳәа иҿырԥшыганы иахьа уажәраанӡагьы иаанхоит.
С. Ҷанба даныҷкәынаӡаз инаркны дрызҿлымҳан асоциалисттә идеалқәа, активла иҽалаирхәуан ауаажәларратә-политикатә ԥсҭазаара. Иавтобиографиак аҿы ҳара ҳаԥхьоит: «1905 шықәсазы, Қәҭешь аҵара санҭаз аҳәынҭқар иазҳәаразы адемоснтрациақәа сыҽрыласырхәуан…» Ҳәарада, убарҭ раеволиуциатә шықәсқәа аԥышәа ду ирҭеит, дазыҟарҵеит ажәлар рус азы ақәԥара дазхианы.
Аԥсны аменшевикцәа рхаан, (1918-1920 шш.) С. Ҷанба «Жәлар р-Совет» далан «Ихьԥшым асоциалистцәа» дырхыԥхьаӡаланы, даҽакала иуҳәозар, абольшевикцәа рахь ихы кыдкыланы. «Жәлар р-Совет» аменшеивкцәа еиҿыркааз усбарҭан, аха уи иалахәыз С. Ҷанба иҩызцәеи иареи урҭ рполитика хәымга иаҿагыланы, арвеолиуциатә идеиақәа ажәлар рыларҵәаразы хеиӷьашьа ҟамҵаӡакәа аус руан.
Ишдыру еиԥш, 1919 шықәса февраль 27 аҽны, раԥхаьӡа акәны аҭыҵра иалагеит агазеҭ «Аԥсны». Раԥхьаӡатәи аԥсуа газеҭ, раԥхаьӡатәи аредактор Дырмит Гәлиа днеивагыланы С.Ҷанбагьы агазеҭ аполитикатә хаҿы ашьақәыргылара, уи аинтеллигенциа радыԥхьалара, ауаа рыларҵәара рҿы уҳәа ӷәӷәала амаҵ азиуан. Аԥсышәала агазеҭ а)\ҭыҵра аԥсуа милаҭтә культура аизырҳараҿы шаҟа аҵак дуӡӡа аманы дахәаԥшуаз атәы аҳәоит уи раԥхьаӡатәи аномераҿы иикьыԥхьыз астатиагьы: «Ажәлар рыхшыҩ еидкыланы, шьҭрак ииашаны иқәызҵаша агазеҭ ауп. Агазеҭ аҿы ажәлар ирыгу-ирыбзоу зегьы анылоит, асаркьа аҿы еиԥш, жәлары рҽанырбало иҟалоит. УИ анаҩс жәлары ԥхьагылас ироуп, раԥхьаҟа изықәныҟәаша днарбап. Газеҭда. аҵабырг ҳҳәап, алашьцара ицәыҵахаз иеиԥш ҳанкыдҳала-аакыдҳалауа акәымзар, акы ииашаны ҳазкылсшам. Уажәоуп еиҳагьы агазеҭ анаҳҭахыу. Убри аҟнытә иҭҳажьуеит, аҵыхәтәан, аԥсуаа ҵара зманы, ҩра здыруа иҟоу шәахь схы рханы ишәасҳәоит: шәыуаажәлар хәҷы рзы згәы былуа… жәлар ирыгу, ирыбзоу, ирзеиӷьхап ҳәа шәгәы иаанагауа – шәхы иҭышҳәаауа ҳгазеҭ «Аԥсны» азы аҿаашәырхаларц».
С.Ҷанба исахьаркыратә ҩымҭақәа рнаҩсгьы иҩуан амцаԥшь згәылҟьо иҟаз апублицистикатә статиақәагьы,  ажәлар иаалырҟьаны иреиҳәон аменшевикцәа урҭ рзы ихәарҭоу, иаԥсоу акагьы шырызымыӡбо, ирӡбарцгьы ишыҟамыз. 
Аԥсны Асовет мчра анышьақәгыла ашьҭахь ауп С, Ҷанба абаҩхатәреи илшарақәеи зегьы цәыригартә еиԥш, аҭагылазаашьа аныҟала.
1921 шықәса инаркны 1925 шықәсанӡа дахагылан аҵара аус азы Жәлра ркомиссариат. Ашколқәа реиҿкаараҿы, ашколқәа рзы ахыбрақәа рыргылараҿы, арҵаҩцәа бзиақәа реидкылараҿы арҵага ашәҟәқәа рҭыжьраҿы уҳәа илиршаз рацәоуп. 1925-1930 шықәсқәа рзы С. Ҷанба Аԥснытәи Ацентр Нагӡаратә Комитет (ЦИК) хантәаҩы дыҟан.
1930 шықәса рзы деиҭаиргоит жәлар рҵара акомиссориатахь. 1933 шықәса инаркны аус иуан Аԥсынтәи АССР ашәҟәыҩҩцәа Реидгыла ахантәаҩыс.
С.Ҷанба дахьгылазаалак иуаажәлар намысла, паутла рымаҵ иуан.
Аԥсны аԥшӡара, абеиара аиқәрыхара дазықәгылан. Уи иҳәауан аԥсабара хьчалатәуп ажәытәтәи абаҟақәа реиԥш. Аԥсны аԥсабара аԥшӡара абеиара милаҭтә гәазырҳаганы дахәаԥшуан. С. Ҷанба ибзоурала еиҿкааны «Ажәытәӡатәи абаҟақәеи аԥсабареи рыхьчара иазкны Аԥснытәи акомиссиа».
С. Ҷанба Аԥсны ажәытәӡатәи абаҟақәа ҵҩа шрымамыз, урҭ рхылаԥшра реиқәырхара милаҭтә зҵаараны иԥхьаӡан. С. Ҷанба илиршаз рацәоуп Аԥснытәи аџьажәлар интернационалла рааӡара аҿы. Ирабжьигон ауаа милаҭ еилых ҟамҵакәа рнапы еикәыршаны инхаларц. Уи ажәлари апартиеи агәрагара дуӡӡа ирҭон.
С.Ҷанба далхын Аԥснытәи, қырҭтәылатәи, Аахыҵ-Кавказтәи СССР рыҿтәи Ацентр нагӡара Комитетқәа рахь членс. Абасала С. Ҷанба еицеиԥшны еидибалон ҩ-уск: ауаажәларратә-ҳәынҭқарратә маҵзуреи, ашәҟәыҩҩреи. Аха аԥхьан иаҳҳәан еиԥш, дахьыҟазаалак ашәҟәыҩҩрахь акәын иаҳа ихы ахькыдыз, иавтобиографиаҿы иара иҩуеит: «Сара зегьы иреиӷьасшьоит алитературатә усура. Арҵаҩраҿи алитератураҿи аус зуазар – убри иаҳа сара аус иазеиӷьны исыԥхьаӡоит».
С. Цанба аԥсуа литераутраҿы дызлардыруа ипрозатә
и идраматәи рҿиамҭақәа рылоуп, уи иҩуан иара убас апоезиатә рҿиамҭақәагьы, еиҳаракгьы ирҿиаратә усура раԥхьаӡатәи апериод аан.
Убарҭ рахьынтә раԥхьаӡа ҳалацәажәап апоема «Ашьха ҭыԥҳа». Иҩит 1919 шықәсазы, икьыԥхьын агазеҭ «Аԥсны» аномерқәа руакаҿы. «Цәгьашәа дыссирын лара» ҳәа хьӡыс иаҭаны. 1925 шықәса рзы уи хазы шәҟәылагьы иҭыҵит В. Стражев аурысшәахь иеиҭагамҭагьы убра инацҵаны. Аԥсуа поезиа арҿиараҿы акры зҵазкуа ари саимволикатә поема ацәырҵрала акыр иҭбаахеит аромантикатә цәа зхлу аграждантә лирика.
С. Ҷанба ари апоемаҿы ашәа азиҳәоит Октиабртәи ареволиуциа дуӡӡа, ҟаимаҭла асахьа ҭихуеит Аԥсынтәыла. Амитафора шьахә «Ашьха ҭыԥҳа» - уи азын икамшәаӡо хьыӡ ҷыданы иаанхеит. Апоема ҩуп агәышьҭыхра аҵаҵаны.  Автор иҩымҭаҿы заманала илшеит аҭоурыхи аромантикеи реиларҵәара. Жәа-лыԥшаахладахцәажәоит уи Аԥсны аԥсабара абеиара, абар, «Ашьха ҭыԥҳа символс дызмоу Аԥсны ԥшӡа асахьа шцәыриго:

Аԥсынтәыла ишьхаԥшӡаха,
Амшын еиқәа аҽакәыршоуп,
Уи зтәылоу Аԥсны ԥшӡа,
Кавказ ԥшӡа аԥҳа лоуп.
Узыршанхаша хәы-ԥшӡак аҿы,
Дықәгылоуп лара лхаҭа,
Дбырлашха, дымсырқьаадышха,
Дыссирха, дынхышәашәо!

«Аколнхара ашәа» иҩит 1927 шықәсазы. Ашьҭахьтәи аҭыжьрақәа раан уи акыр иԥсахқәеит. Аҵыхәтәантәи аредакциа аҿы акомпозициатә еиқәыршәашьа аҽаԥсахит, аидеиатәи ҵакы иаҳа иаҵулахеит. Ажәеинраала «Аколнхара ашәа» аҿы иаарԥшуп аколнхара иалалаз уаҟа зхы еидызкылаз ауаа ргәаҳәаратә усура, асоциалисттә еицлабра алҵшәа иамоу, аплан инықәныҟәаны анхашәа-чашәа аиҿкаара ақәҿиара иамоу уҳәа убас иҵегьы. Ԥыхьатәи аҿы еиԥш, абраҟагьы ажәеинраала аиҿартәашьа аформа жәлар рҿаԥыц поезиа иашьашәалоуп, зхы иақәиҭу асилабо-тонитә жәеинраала аиҿартәашьала иҩуп, ишдыру еиԥш, уи аритмика еиҳа иашьашәалоуп, арифма аасҭа.
С. Ҷанба ишазгәаҳҭахьоу еиԥш, еиуеиԥшымыз ажанрқәа инапы рылакын, аха еиҳаракгьы уи имч ахьԥишәоз апрозеи, адраматургиеи рҿоуп. Уи иоуп аԥсуа драматургиа ашьаҭа зкыз.
С.Ҷанба  иҩымҭаны аԥсуа литераутра иаланагалт адраматә рҿиамҭақәа «Амҳаџьыр», «Аԥсны Ҳаным», «Анцәа Соваоф», «Кьараз» уҳәа убас иҵегьы. Ҷыдала ҳазааҭгыланы ҳахцәажәап «Амҳаџьыр» - раԥхьаӡатәи адраматә ҩымҭа аԥсуа литератураҿы. Иҩит уи 1919 шықсәа рзы, икьыԥхьын агазеҭ «Аԥсны» адаҟьақәа рҟны. Ашьҭахь хаз шәҟәны иҭыҵит, аилыргарахь ҳаисаанӡа ҩаҽәак рыла акәзаргьы, ҳалацәажәап иара зызку аҭоурыхтә-ҭагылазаашьа – Амҳаџьырра. Аԥсуа жәлар рыԥсҭазаараҿы ирацәоуп ахлымӡаахқәа изыниахьоу, аҭоурых адаҟьақәа рыцҳарала иҭәуп, аха амҳаџьырра еиҳау даҽа рыцҳарак, џьаргьы иуԥылом. XIX ашәышықәса аҽаҩшамҭа инаркны 1880 шықәса рҿынӡа аԥсуаа рахгара иаҿын, иҭацәит Дал, Ҵабал, уҳәа ақыҭақәа. Егьырҭ ашьхырԥаа реиԥш, аԥсуаа рахгарагьы еиуеиԥшым амзызқәа амоуп. Урҭ амзызқәа рахьтә зегьы раԥхьаӡагьы иазгәаҭатәуп Аурыс Ҳәынҭқар Кавказ ампыҵахаларатә политика имҩаԥигоз. Уи аҵыхәкаҩцәа рнапаҿы иааганы ихыхны ирыман аҭыԥантәи афеодалцәагьы. Адгьылқәа ҭацәыр инахаԥаны Аҭырқәцәа  ракәзар, Аԥсны агентцәа рылаҵаны ирыман, аԥсуаа рахгара еиҵырхон, акыр зылшоз, зшьапы инанагоз архы иадырхәарц азы, егьырҭ Кавказ иқәынхоз аәлар рхаҭарнакцәа реиԥш, аԥсуаа рҿаргьы инаганы аибашьра иаҿарыжьуан.
А. Фадеев иҩуеит …»Ведь султанскому правительству выгодно было принимать массу абхазов с целью их использования как «пушечного мясо» в войне с Россией».
Абасала зықьҩыла аԥсуаа рнышәнап ргәыдыҳәҳәала аӡы инхылеит, амҩан иԥсуаз ԥсит, инхазгьы уи Ҭырқәтәыла иахьнеизгьы рхы ахьыҵаркыҵәҟьо рмоуа иаанхеит. Убри атрагедиа иҟалаз иахҟьаны иҭацәит ақыҭақәа, аҳаблақәа, алақәа уыууа аҭыӡҭыԥқәа иаарықәхоит, арахә ашәахә бнакит, амыӷ нарықәҵәиашеит абаҳчақәа, аҳәира нархаԥеит иахьылаҵоз рымхқәа. Убри анаҩсан амҳаџьырра еиҭаҟалеит Аԥсны аекономикеи акультуреи реизҳара, инхаз кьаушәауқәакгьы наҟ-ааҟ иашеит. иҟалеит ампыҵахалаҩцәа ирҭахызгьы. Абри аҭагылазаашьа ауп С. Ҷанба идрама «Амҳаџьыр» шьаҭас иамоу. «Амҳаџьыр» ахҭысқәа ҟалеит 1877-1878 шықәсқәа рзы аурысқәеи аҭырқәцәеи анеибашьуаз аамҭазы.
С. Ҷанба данхәыҷыз амҳаџьырра иазкны ажәабжьқәа рацәаны иаҳаит, уи иара ихаҭа иаб иашьа иҭаацәеи иареи егьырҭ ахҵәацәа ирылаҵаны Ҭырқәтәылаҟа иргеит. Ажәлар хзырҵәоз амҳаџьырра иазкны аҩымҭа аҩра напы анаиркуаз, акы-ҩба архивтә агазеҭтә  аматериалқәа  уҳәа еилкааны имақәазгьы ыҟан. Адрамаҿы усҟантәи аамҭа аҭоурыхтә ҭагылазаашьа иахьынӡауаз ииашаны ареалра аланы аарԥшра хықәкыс иман, уи заманала иагьилшеит автор.
Жанрла «Амҳаџьыр» аҭоурыхтә драмахь иаҵанакуеит, аха џьара-џьара ҭыԥқәак рҿы улаԥш иааҵашәоит иара убас ахроникатә ҟазшьа иамоугьы.
Амҳаџьырра аан жәлар зҭагылаз атрагедиа, усҟан урҭ ирхыргаз арыцҳара, агәаҟра, Рашьыҭ ҳәа нхаҩык иҭаацәарала иааирԥшуеит.
Адрама асиужет ашьшьыҳәашәа ауп аҽшышьҭнауха. Алагамҭа лаҟәуп, иҭынчуп, ҟыҟда-ҿыҟда инхо ҭаацәароуп уҳәап рашьыҭ иҭаацәара, аха нас еилукаауеит иудыруеит зынӡа ус шакәым. Уи  ҭынчра «мышцәгьаԥхьатәи» ҭынчразаап.
Адрама афырхаҵа хада аизарахь дцарц иҽырхиара дшаҿыз, аҩны иаакылсит Астражи апапи. Арҭ рааира оумашәагьы ирымбеит, аха иагьрызԥшымызт. «Шәабаҟаз? ус шәымоума, мамзар арсҟак шьыжьы  шәзыргаәҟуазеи?» ҳәа Рашьыҭ данразҵаа, апап ус иҳәеит: «Шәара зегьы… шәқьырсианцәан, аха аҭырқәцәа анықәнагала шәдырԥсылманит акәымзар, убри аҟнытә шәҽышәнаҭроуп, шәхәыҷқәагьы шәаргьы, «Аԥса аҵкыс хык» ҳәа ианырмыуӡа, иақәыркит рыҷкәын еиҳабы Кьамыл дырнаҭырц, аха убраҟагьы ирықәмҿиеит.
Рашьыҭ аурысқәеи аҭырқәцәеи рыбжьара аибашьра ҟалар ҟалап ҳәа ажәабжь иаҳаз игәы иҭыхоит, аизара ҟалоит ҳәа ажәабжь ирылҩыз адрама зегьы азы  хеиқәҳәаларҭаны иҟоуп. Уаанӡатәи ахҭысқәа, аинрал апарад идкылара, гьедлаӷ ицәажәара уҳәа експозициоуп.
Ҷыдала хшыҩзышьҭра ауҭаратәы  иҟоуп жәлар реизара, аҩбатәи ақәгылараҿы имҩаԥысуа. Адырра злароуз ала, ажәлар еизоит ирзеиԥшу, уажәраанӡагьы русқәа-рҳәысқәа иахьырлацәажәо ҭыԥкаҿы. Ус ишыԥшыз дааиуеит анаальник акануеицәа ицны, ара дыҟоуп иара убас аԥсуа ҭауад, Соулаҳгьы. Аначальник дԥшашо раԥхьа дгылан, уи иреиҳәон дарбанзаалак ҭырқәак иеиуоу маӡала дҵәахны, цхыраарак изаауеит ҳәа зҽазызкыз ԥеиԥшы-цәгьа шизыԥшу шәаџь-мцалагты ишрыжәло, ишырмеигӡо…
Ажәлар излаидырҵоз ала, дцәажәоит анхаҩы Рашьыҭ. Иааиз «асас» еиҳәоит ҭырқәа ҳәа макьана уаҩы ихабар шырымбац, аибашьра ҳәа зыӡбахә иҳәазгьы ргәы ишасыз, рылахь шеиқәнаҵаз. Уи давсуам иара убас аурыс ҳәынҭқар идминистрациа аҟнытә изықәшәақәо азалымдарақәагьы, аха аначальник уи ииҳәаз ихахьгьы иааигом: «Ҿумҭын! Аҳәынҭқарра имҩаԥырго алацәажәара шәара шәақәиҭым! Шәышшыԥхьыӡ смаҳароуп! Изусҭқәада шәызашшуа, апапцәа? Анцәа имаҵуцәа! Урҭ рҳәахьа нашәыгӡароуп, абунтра шәалагар! – абас иҿы ҭыӡәӡәаа драцәажәоит, иҭаҷкәым рықәирххоит, икыдиҟьоит ишьапы. Уаҳа аӡәгьы дирцәажәом. Анхацәа Баҭал дназлоу уҳәа анааилаҩҩы, «Ҳаи, ҳаи ус ҟашәымҵан ҳәа Соулаҳ аначальник иҽиԥыражьны даагылоит, азныказ иҵҟьаз ахандеицәагьы рҽааныркылоит ишәаны.
Анхацәагьы рыхқәа рыкәаҽны, гәыӷрак ҳәа рымаӡамкәа рыгәқәа ҭаҷаҷаны инеилыҵны ицоит. Абри аизараҿы ажәлар ргәыӷрақәа зынӡа иаармыпҵыабеит, дырҩегьых агәра ргеит аурыс ҳәынҭқар ичынуаа рҟнытә цәгьарамзар, бзиарак иақәшәараны ишыҟамыз. Иара абри аизара асцена ауп апиеса кульминациасгьы иамоу. Анаҩсан ауаа массала рахгара, урҭ зықәшәаз ахамышҭахә бааԥсы трагедиатә ԥытларҭаны иҟалеит.
Убри анаҩсан, автор ҳара ҳаигоит Рашьыҭ иҭаацәара ашҟа. Аханҭа-ҩынҭара иҭагылоуп дара.
Ргәы иаланы ирҳәоит, Омар-ԥашьа ар иманы дышӡхыҵыз, аурысқәа Егры  шыҟоу рхы рханы ишцаз уҳәа убас иҵегьы.
Убри аамҭазы, ашҭа дааҭалоит ҭырқәак, дымҩаԥызгозгьы ҷкәынакгьы дицуп. Уи ирабжьигоит аурысқәа аиааира рганы ианыҟала, Ҭырқтәыла дара рзын агәашә шаарту, «аџьанаҭ» ҳәа изышьҭаҵәҟьоу убраҟа иақәшәараны ишыҟоу. Ауаа рхыхразы, ржьаразы иаарымҳәо иҟоузеи. Мшыннырцәынтә иааны ирылоу агентцәа хыәмгақәа: «Уа, ҳа ҳҿы, зегьы хәмарра-ччарада гәхьаа уаҩы имамкәа, акы рыгӡамкәа ауп ауаа шынхо, аҽадақәаҵәҟьагьы шьақарла ичоит, (ус ирҿашәааит) ҳҟабаққәа ракәзар, урҭ рԥыҽхақәа аӡы иаарҭатәо акамбашьқәа ӡаатәаланы рыҽдырхьшәашәоит ашоура цәгьақәа раан. Убас ҳадгьылқәа ирааӡоит ашәыр, ауҭраҭых уҳәа, абеиара зынӡа икажьӡоуп».
Аҭырқәа ицыз иареи ашҭа иҭыҵны ианцаҵәҟьа иаарылаҩит: «У-уыу-уыу! Омар-ԥашьа шьҭахьла дхынҳәит! Ажәлар шәеиха Аҟәаҟа, Аҟәаҟа! – у-уыу-уыу!» ҳәа. Рашьыҭгьы абарҭқәа рышьҭахь инышәнап игәыдыҳәҳәала, амҩаныфа аашьҭыхны, иҭаацәа иманы амҩа дықәлоит, даанхоит иԥҳа – Шьазина.
Ари ақәгылара нҵәоит угәы ҭызшьаауа Рашьыҭ иманалог ала: «Ҳтәыла, ҳаҭоумҵан, ҳара иаҳхарам уара уныжьра, уара гәҳәԥыхшла ҳзаазаз, ҳабацәа рыбаҩ згәы иҵаҵаны измоу! Мап, ҳабаҩажә ауп ҳара ара иқәааго, ҳаԥсы ара иаанхоит, ара ҳабацәа енагьгьы нхарҭас иахьрымаз, рыбаҩ ахьыҵоу… аԥсы узгом! Ҳтәыла! Уеиуа-зеиуоу: уҳаир, уцаҟьа ҟәырҷаха, уҿацә, уҵкарра уҳәа ҳаԥсы  злам егьыҟам! Зегьы-зегьы ирылоуп ҳаԥсы аҟәырҷаха!.. Издыруада ҳадгьыл, уабсҟан ҳара аҭаҳмадацәа ҳахаанамхаргьы, шәарҭ ҳаҷкәынцәа шәылала ижәбап. Бзиала бзиала, ҳашьха дгьыл-ԥшӡа, бзиала шәаабарушь уаҳа даҽазны…»
Апиеса анҵәамҭа (Авинал) ахьымҩаԥысуа аимҵәаҩ иӷбаҿы ауп, егьырҭ аԥсуа нхацәа реиԥш Рашьыҭ иҭаацәарагьы ара иҭоуп, изықәгыәӷуаз аџьанаҭрахь акәым, ԥсра-ӡра иаманы ицоит иара. Амлеи аӡышареи рзычҳауам, уи ахәҷы аду зегьы еилнархааит. Урҭ ҽеи раԥхьаҟа ишырзыԥшымыз рдырзар акәхап, аха иааг уашьҭа. Ашьажәцәа рыгәхьаагьы ркымызт, рҽыраапкны ирылан.
Ари ахҭыс адраматизмра иаҵоу зырӷәӷәо акакәны иҟоуп, аԥсуа ан иԥсыз даалгәыдкыланы зыԥсы ҭоу аӡә еиԥш, агарашәа ахьылҳәауа. Избанзар аԥсы аӷбаҿы днукылар ҟалаӡом. Ашьыжь аматросцәа лхәыҷы дшыԥсыз еилыркааны длымхны амшын даларыжьуеит, ан рыцҳагьы лымацара лҽылзымшьуа, даақәхоит. Абри агәыҭшьаагатә хҭыс шаҳаҭра ауеит амҳаџьырра иаҵаз ахарҵәаратә политика.
Адрама хзыркәшо епизодны иалагалоуп жәлар зҭагылоу арыцҳара аԥырҟәҟәааразы Баҭал  иҩызцәеи иареи рықәгылара, уи лҵшәа дук амамзаргьы, ауаа ргәырҽаннаҵон, раԥхьаҟатәи рԥеиԥшхә иазнархиауан.
Ишаабо еиԥш, зыӡбахә ҳамоу аҩымҭа изызку атема акырӡа зҵазкуа, аҭакԥхықәра змоу темоуп.
Автор усҟантәи аамҭазы акы-ҩба архивтә материал инапаҿы иҟаз азхомызт игәҭакы анагӡаразы, амҳаџьырра иазкны иаҳауаз ажәабжьқәеи дызхааныз ауаа ргәалашәарақәеи роуп уи еиҳарак адрама аԥҵараҿы ихы иаирхәаз. Ашәҟәыҩҩы иҿаԥхьа иқәгылан ҩ-зҵаарак: дзыхцәажәо аҭоурыхтә епоха ииашаны аарԥшра, насгьы уи еилхха иҟоу асахьаркыратә форма агәылагӡара. Ахҭысқәеи аситуациақәеи иргәылганы иаҳирбоит еиуеиԥшым ауаа рлахьынҵақәа рыла уаҟа иаабо аперсонажцәа дасу рҵасхәқәа, рҟазшьа ҷыдақәа рымоуп, краамҭагьы иухамшԥуа угәалашәараҿы иаанхоит.
Зегь раԥхьаӡагьы иазгәаҭатәуп, ӷәӷәала дшаҿагыло, дагьшақәӡбо аурыс ҳәынҭқар иполитика, иаҿаԥиҽуеит иара убас Ҭырқәтәылатәи иаашьҭу агентцәа, урҭ змадоу аҭыԥантәи афеодалцәа, зымҭа-шьҭа дамыӷа бааԥсны Аԥсны ианхалаз.
Алитератураҭҵааҩ В. дарсалиа ишиҳәауала, С. Ҷанба ишьҭихыз атема инҭкааны аарԥшразы «ареалтә сахьатә ҭыхра амҩа дықәныҟәеит, убри азы иалихит иара аҭоурыхтә драма ажанр хәҷык адамхаргьы ахроникахь  зҽадызкыло» ҩаформа.
Ари ажанр аперсонажцәа ԥсихологиала инараҵуланы раарԥшраҿы автор илшарақәа шеиҭанакуазгьы ишарҭшәозгьы, илшеит ишьҭихыз апроблема анагӡара.
Ҳарзааҭгылап акы-ҩба ахаҿсахьақәа. Ажәлар дырхаҭарнакны адрамаҿы дцәыргоуп анхаҩы Рашьыҭ. Аԥсҭазаараҿы ахынҭа-ҩынҭарақәа кыр зхызгахьоу аӡә иоуп. Ауаҩра илоуп, унеишь-уааишь ҳәа иарҳәоит, иага аҭагылазаашьа бааԥсы даниаргьы ҳаӡит, ҳаԥсит ҳәа заҵа имҳәарыз. Ихшыҩ цҳафыруа иҟан, еснагь иԥшаауан иахәҭаз ажәа. Аҟазаареи аҟамзаареи рсанӡӷә аҿы иаангылаз, згәы каҳаны ицәажәоз Омар абас еиԥш аҭак ииҭоит: «Ҳаит, угәы каумыжьын, Омар! Уара уоуми Ԥсҳәы исывагыланы исыцеибашьуаз! Иҵаҩыргуп, ҳамч ҳамырҟьеит, аха ҳжәытә гәы макьана ишаҳамац иҳамоуп. Уи ҳаманаҵы ҳақәԥалароуп иахьынӡаҳалшо, ҳаихалароуп ҳаԥхьаҟа ахақәиҭрахь. Ииашоуп, ҳамч цоуп, аха ҳгәы каҳмыжьроуп».
Ажәлар реизараҿы иара иоуп идырцәажәо, избан акәзар идыруеит иҳәатәу, ишҳәатәу. Дагьаҵамхеит инапы ианырҵаз, аначальникцәеи урҭ рҵыхәакҩцәеи иргәаԥха-иргәамԥха иҳәоит иуаажәлар рыгәҭыха, иҟалаз аҭагылазаашьа ахы иҭарԥшы дцәажәоит. Жәытә аахыс рыкәа иҭаҳәҳәа иаарго рқьабзқәа рҵасқәа рыхьчаразы дгылоит, убри азы еилыхха иҟоу ҿырԥштәқәоуп анаҭразы ауаа инрылаҳауа ирылаз апапи адикәани иреиҳәаз, аӷбаҿы аматросцәа рхамхаԥызаразы аҿагылара иҟаиҵаз уҳәа иҵегьгьы. Аҭырқәа агентцәа, Ҭырқәтәыла «џьанаҭ ҭыԥуп» егьиуп ҳәа ирҳәауаз хазҵауаз аӡәы-ҩыџьа ыҟазаргьы, иара уи шыԥсажәоу идыруеит, аха рыцҳарас иҟалаз: аҭагылазаашьа бааԥсы аҿы хыцәгашьас иамаз ҳәа уаҳа акагьы ибаӡомызт. Имацарагьы иакәхарымызт згәы бжьажьо ус иҟаз, знапы ианԥшылон рыҭауадцәа бзиахәқәа ртәы еилкаан, урҭ усгьы уахь аԥсра-аӡра рҽамардахьан, аха изыхҟьозиз жәлар дуӡӡак ахҵәара амҩа зқәашьхаз?
Рашьыҭ уи аамҭалатәи усуп ҳәа дахәаԥшуеит, мышкымзар-мышкы зны атәыла  ишԥазымшареи ҳәа агәыӷра имоуп, уи агәыӷра шимоу иагьаанижьуеит дахьааӡаз итәыла хәыҷы. Ари иара имацара итрагедиам, инеимышьҭарку зегьы иртрагедиоуп, атәым дгьылаҿы инкыдыххыланы еибга-еизҩыда ҩаԥхьа рыԥсадгьылахь ишзыхнымҳәуагьы рзымдыруа иҟамызт, аха иақәшәеит,  ишԥарурыз? Излашәаз аӡыблара уаҳа алҵшьа амамзар акәхарын.
Епизодтә хаҿсахьоуп, Рашьыҭ иарӷьажәҩа, иԥҳәыс Фатма лхаҿсахьа, ахау и краамҭа ухаҿы иаанхоит, лара илышьашәалоу аҳәса рҿы, дызларылукаауа рацәоуп, аҩны-адәны зҳәаз еиԥш, илҳәо-илуа лдыруеит, ҟыҟ-ҿыҟ лылам, лнаалашьа бзиоуп. Гәырҩа лымамкәагьы дыҟам, аха уи митәык илынлырԥшуам, лҟәыбҷаразы инлахьшьу зегь пату лықәырҵоит.
Аӷба иазԥшны ага иқәтәоу амҳаџьырцәа ирылоуп рашьыҭ иҭаацәагьы.
Шаҟа игәыҭшьаагоузеи ани ԥеи рреплика:
Қьаамил (Фатма лахь). Быԥши, быԥши! Амра ахьҭашәо, иҟашьшьӡа изаҟароу?
Фатма: Уахәаԥши, нан, уаҵәы иубап ҳәа уҟоу. Иухоумыршҭын нан, Қьаамил, ари иахьа заҵәык шакәу, даҽазны абара-амбара анцәа идырп.
Қьаамил. Нан, ицәеит, ицәеит амра!
Фатма. Ицәеит, нан ицәеит. Аҵх шәеиқәараха ҳ-Аԥсны иеиҭымхаз иахатәеит. Иҟам уаҳа лашарак иаразы.
Ари ахшыҩҵак шаҟа игәылнарҭәаауазеи,а ӷбаҿы Чаҳмаҭ ииҳәаз ажәагьы. «Иаҳхатәоу ажәҩан дамраны исхатәоушәа збоит…»
Иаҳҭахы-иаҳ-ахым, арҭ ажәақәа адрама аперсонажцәа рзы мацара иҳәам, усҟан ажәлар зықәшәаз икылнагарц ахьалшоз унардыруан. Ухы иазууа, уаӷа иузуиуам ҳәа жәлар ирҳәауа мцызаарым.
Ари адрама иаланакуа аперсонажцәа уанрыхцәажәауа рыӡбахә мҳәакәа узрывсуам Рослани Шьазинеи рхаҿсахьақәа.
Шьазина ицәырҟьа-цәырасуашәа даабозар, лашьа Рослан еиҳа активра иланы даарԥшуп, еиуеиԥшым аситуациақәа дрылахәуп, ажәлар раӷацәеи дареи анааиҿыххо иаргьы даацәырҟьоит, кәанызанра, хьаҳә-хьачара издыруам. Иаб еиԥш ижәлар рзы гәыкала дыҟоуп, ихаҭашьа аҷыдарақәа иреиуоуп, афырхаҵара, иеиҵамхара, иԥсадгьыли ижәлари рыбзиабара…
Убри дидкыланы уихәаԥушазар, егьи аперсонаж Баҭал, автор уи ихаҿсахьа аарԥшра дшагәыламлацәогьы, еилҟьа-еилӷәыцәк иоуп уҳәаратәы дыҟоуп. Аԥсҭазаараҿы зегьы ирыцкны иԥхьаӡоит тәрада, хьымӡыда ҭынч анхара-анҵыра. Ажәлар зҭагылоу хьаас имоуп, имч мхозаргьы ақәԥара дазхианы дгылоуп, уи ихы ахҭниҵаргьы илшоит. Баҭал деилыркаауеит аҿаргьы, убри азакәхап иара иахь изеихо, раԥхьа дгыларц ԥхьаҟа игарц азы изиҳәауагьы.
Адрама «Амҳаџьыр» аҿы, хыхь ишазгәаҳҭахьоу еиԥш, автор дрывсуам, ицәыригоит, ӷәӷәалагьы иаҿаԥиҽуеит аколониалтә политика аҭыԥаны амҩаԥгаҩцәа (аначальник, астражник, асҭаршын), акульт амҵазуҩцәа (Апап, ахәаџьа) уҳәа егьырҭгьы. Урҭ зегьы рҽхыршәааны ауаа ирҿагылоуп, ргәымбылџьабарара, рыхраԥызара, шаҟа иланарҟәуозеи Рашьыҭи Чаҳмаҭи, омари, Ҳабахәи реиԥш иҟоу анхацәа.
С. Ҷанба егьырҭ ирҿиамҭақәа рҿы еиԥш, абраҟагьы ҷыдала иалкааны уахцәажәартәы иҟоуп иҟазара. Шьахәла ихы иаирхәон, аԥсуа бызшәа инаҭоз ахархәагақәа, аконтраст, аиҿырԥшра, аепитет, аметафора, уҳәа уи ишәыгақәа лассаамҭа убла ихыҵуам, џьара-џьара удыршанхоит. Иаагап ҿырԥштәқәак: «Афырҳәа сҩаҵҟьан сҽы аакәадырны Аҟәа саалҵын уа џьара схы ааԥхьаскит» (Рашьыҭ), «Ажәҩан икыдыԥсалоу аеҵәақәа зны Ҳаԥсадгьыл аҿы ибылуаз аҩнқәа ркәиц ҳалазшәа, зны ана-ара ҳашьхақәа иркыдыԥсылаз ҳԥацхақәа рымца икылҷҷоз ракәушәа сылаԥш иныҵашәоит…» (Чаҳмаҭ), «Аха узну аамҭа цәгьа уаргәҵысҭа еиҭах ҳәа ижьаҳәаха илаахоит, ухшыбҩ игәрӡа иҩеилыԥҟҟоит амра» (Баҭал).
Адрама иалоу аӡәы-ҩыџьа афырхацәа рцәажәашьа  еиҿҳарԥшыргьы еилыхха иаабоит ашәҟәыҩҩы ибаҩхатәра, уи ибызшәа аҷыдара иамоу. Иаагозар аначальник иажәа, иаразнакала иубоит уи дзусҭоу дызмадоу, ҟазшьас имоу. Уи иажәа ӷьуп, имчуп, ҽырхықәымҵа, тәамбашақәа дцәажәоит.
Аизараҿы иқәгыланы ицәажәоз Рашьыҭ егьырҭ анхацәеи ражәа ҳәашьа ражәа ртәашьа излеиԥшым убри ауп, уи дыҳәҳәоит, дҟаауеит, ажәлар сыршәоит ҳәа даҿуп, иажәа ахы-аҵыхәа узеидкылом, логика ҳәа акгьы амам, ала иаӡәазшәа: «Асҭаршын ақыҭа унапы иану ишақәнаго ихьча, ауаа бааԥсқәа ирцәыхьча, мамзар иухьша дыр…» «Ишәасҳәо иарбанзаалакгьы акы шәахымԥакәа иныҟәыжәгароуп, сара шәначальник соуп, ижәдыруоу ари?»
Рашьыҭ еиԥш иҟоу анхаҩы иажәа адкылашьас иамоузеи аначальник ииҳәауа ажәа. Уи аҵакы, алогика зынӡа даҽакуп, иаразнакала еилукаауеит ишәа-иза ицәажәашьала, уи уаҩы разык, уаҩы ҳалалк шиакәу, иаагап ҿырԥштәқәак. «Анцәа уихьчааит, дад» «Ҳашьха дгьыл ԥшӡа», «Бара иахьа хәҷык деиӷьӡами Қьаамыл»? «Дад, аначальник» уҳәа убас иҵегьгьы.
Иазгәаҳҭап даҽакгьы. Хшыҩзышьҭра ауҭаратәы иҟоуп апапи аҭырқәа агенти ирҿоу абызшәа. Урҭ анцәажәо мцхәы иццакӡом, рҳәоуқәа хыркәшоуп, ишәоуп-изоуп, аха абас уҳәар ҟалозар, акаҭа алаҳауп. Апап аԥсуа жәлар рҭоурых, рқьабз, рҵас, рдин уҳәа ихы иархәаны дцәажәозар, егьи иажәа мцыла еиҿартәоуп: «Уа ҳа ҳҿы, зегьы-зегьы хәмарра-ччароуп гәхьаа уаҩы имамкәа, акы рыгӡамкәа ауп ауаа шынхо: аҽадақәаҵәҟьагьы шьақарла ичоит…»
Апап ицу акануеигьы (иныбжьаршәшәа ауп уи дышцәыргоу), иара итәала дыҟоуп, ихымҩаԥгашьа, ицәажәашьа, иаанарԥшуеит уи дзакәу. Ихыжәжәа-ԥыжәжәа дцәажәоит, ҩырқь-чырқь ҳәа дыҟоуп, дызцу деицәамзар, диеиӷьым, аха акызаҵәык дызлаеиԥшым, ҩбара илаӡам. Апап ииҳәарц ииҭаху ажәа хыркқәа иргәылиҳәозар, акануеи игәы иҭоу аартны иҳәоит. Рашьыҭ иҭаацәа ҳнаҭроуп ҳәа апапи иареи еицны рашҭа ианҭала, аусқәа ишырҭахыз еиԥш ианыманшәаламха, ианыуадаҩха, иара абас иажәақәа рҿынаирхеит: «Хаала иамуазар, мчыла иалҳаршап, иаадыруеит урҭ рцәаҭалашьа…»
Ажәакала иуҳәозар, адрамаҿы иуԥыло аперсонажцәа дасу ирықәнагоу абызшәа рҿоуп, рҿы ааихырхаанӡа иудыруеит урҭ социалтә категориас изҵазкуа, ҟазшьа ҷыдарақәас ирымоу уҳәа уб.иҵ.
Автор ибзианы ихы иаирхәоит амонологқәа, урҭ инарҵауланы иаадырԥшуеит афрахаҵа иҩнуҵҟатәи игәалаҟара, ицәанырра. Ара иуԥылоит амаонолог ахәыцра (раздумие ҳәа иашьҭоуп) аманолог – ажәа.
Адрама абызшәа ажәлар рбызшәа иазааигәазтәуа акакәны иҟоуа жәытәӡа аахыс ишьақәгылахьоу ажәаҳәахьақәа, ажәаҵарқәа, ажәаԥҟақәа, афырхацәа урҭ лассы-лассы рхы иахьадырхәо иабзоураны ирҳәо ахшыҩҵак еилыхха иуаҳауеит, игәнукылоит.
Адрамаҿы ицәыргоу аԥсуаа рқьабзқәа, рҵасқәа, руаҩышәатә-ретикатә еизыҟазаашьақәа, еиҳаракгьы рыламыс, рыпату рыхьӡ-рыхьымӡӷ, рыцәгьа, рыбзиа уҳәа уаҳа иазҭахӡамала иаанарԥшуеит усҟантәи аамҭазтәи аԥсуаа рыбзазашьа, рынхашьа-рынҵышьа, рҭагылазаашьа уҳәа.
Ҳзыхцәажәо ари арҿиамҭа раԥхьаӡатәи аԥсуа драматә рҿиамҭоуп. Ш. Инал-иԥа ишазгәеиҭо еиԥш, атема мацара акәымкәа, аҩышьагьы иабзоураны уи ианаамҭаз даараӡа ахьӡ аманы иҟан, анарха ду аман.
Ҳәарада, иахьагьы уи аԥсуа сахьаркыратә литератураҿы иаҵанакуа рацәоуп, изызку аԥсуа жәлар рыҩнуҵҟа аамҭала зны иҟалаз атрагедиатә хҭыс ҳгәаланаршәоит, еиҭа ҳазнархәыцуеит усҟан зыдгьыл хазынахә еиҭымха иааныжьны амшын ихахәхәала ицоз иахьа Ҭырқәтәыла инхо рабиԥара-ҿа наҟ-наҟ ирлахьынҵахо, ԥеиԥшс ироуоу, ирмоуоу – рабдуцәа инрыжьыз рыдгьыл гәакьа ахь ахынҳәра?!.
С. Ҷанба егьи ипиеса «Аԥсны Ҳаным» аԥхьа урысшәала икьыԥхьын 1923 шықәсазы, ашьҭахь уи анылеит «Иалкаау иҩымҭақәа» ҳәа 1934 шықәсазы иҭыҵыз аизга.
Апиеса аперсонаж хада Аԥсны Ҳаным лсахьа аҵакы акырӡа иҭбаауп, уи лыԥсадгьыл ԥшӡа Аԥсны дасимволуп. Иҟоуп араҟа егьырҭ аперсонажцәагьы Қарҭвелишвили, анхаҩы ҷкәын Асҭамыр уи иҩызцәа Нырбеи, Наҳар.
Ари аамҭа ҿыц иазықәгылоуп, ахақәиҭразы хыцәнамырха иқәԥоит. Урыстәыла ажәларқәа ахақәиҭра анроу, Аԥсны аамҭала аменшевикцәа рнапаҿы инаргоит. Ԥхьаҟа аԥеиԥшхә лашазы агәыӷра змоу ажәлар рҿаԥхьа даацәырҵуеит Меншевиӡе.
Амилаҭ ахақәиҭра нагӡа рызҭо ҳара ҳауп, абольшевикцәа рымшқәа ԥхьаӡоуп, ԥсынҵры рымам ҳәа абақь дасуеит, Қырҭтәыла демократизмла асоциализм ахь идәықәлоит ҳәа рылмҳа ҭишьаауеит изыӡырҩуа ауаа. Аԥснгьы убрахь иналархәны ҿыцла аразҟы иӡбарц дашьҭоуп.
Уи иҳәауа иҽамариашаны дцәажәоит, аменшевик хҵәаха, амҵақьақьаҩ Михакогьы: «Аԥсны агитара арахәыцқәа иреиӷьу иреиуоуп, ирхиатәуп урҭ ирықәыршәаны…»
Усҟантәи аамҭазы иҟаз даҽа категориак иаҵанакуа ауаа рхаҿсахьа ааирԥшуеит автор, араҟа зыӡбахә ҳамоу социалла еиуамыз, еибатәымыз ауаа реиныршәара иашьҭаз роуп, урҭ дырхаҭарнакны ҳара даабоит апиесаҿы Гыд ҳәа ҭауадк. Анхацәа ҭауади аамысҭеи ирҿагылар, ҽеи ахылҵуам ҳәа дахәаԥшуеит иара, Аԥсны аӷацәа ргәы акны рыԥсы акны иҟазароуп ҳәа ауаа дрылоуп, агитациа мҩаԥигоит. Аха уи ииҳәауа зегь ауақәшаҳаҭху, иҿаглыо игха аахтны иазҳәауа ыҟоуп. Абгеи ауасеи еидуртәалараҳа – урҭ узеидыртәалом, - иҳәоит Асҭамыр иапонент иажәа ҟәанчақәа изымчҳауа.
Аԥсны Ҳаным лоуп Аԥсны ацаԥха – ргәы инҭахәыцуеит аменшевик маҵуарқәа. Меншевиӡе иӡбоит бзиа дибошәа, дхыхны инапаҿы дааигарц Аԥсны ҳаным. лара ажәа илнырҵаз данақәшаҳаҭымха, дымҵадырсуеит.
Иагьа атәыла бгаргьы Аԥсны ҳнапаҿы иҟалароуп, Аԥсны-Ҳанымгьы сара дыстәхароуп» ҳәа аҿаҭахьа иҟаиҵаз деижьар ҟалозма?…
Ари ҟиалаз лашьцәа рлымҳа ианҭас, еибапҵысын, амҵарцәа дрымпыҵхны, лхы дақәиҭыртәит. Аԥсны Ҳаным деиқәдырхеит, убри алагьы Аԥсны наӡаӡа иаиуит ахақәиҭра!..
Асимволикатә ҵакы змоу ари апиеса аҟны автор абзазаратә сценақәа иҽырцәыхьчауа, имч-илшара зегь усҟантәи аамҭазы аполитикатә ситуациа иҟаз аарԥшра иҽазишәеит, иагьынеигӡеит ҳәа азуҳәар ҟалоит уи игәҭакы.
Ашәҟәыҩҩы иҩызцәеи иареи уааанӡа аменшеивкцәа ирҿагыланы ақәԥара имҩаԥыргоз, платформас ирымаз уҳәа апиеса идеиатә ҵаҵӷәыс иазышьҭалеит ҳәа иуԥхьаӡартә иҟоуп.
Ҳиқәшаҳаҭуп алитератураҭҵааҩ В. Дарслаиа хыхь зыӡбахә ҳҳәахьоу ишәҟәаҿы абри аҩыза агәаанагара зҳәауа: «Апиеса афырхацәа хадақәа, абольшевикцәа Қарҭвелишвилии Асҭамыри репликақәа рҿы игәнымҩырц залшом, еицакра зқәым иара автор ихаҭа ибжьы».
Ари апиеса аҿы С. Ҷанба иҽазишәоит, аԥсуа литератураҿы раԥхьаӡа акәны абольшевик ихаҿсахьа аарԥшра. Акритикаҿы ишазгәарҭахьоу еиԥш, уи адараматә хҭыс атемп еиҳа иҳаранакит, адашқәа еибырхха аҵарра аланы иҟанаҵеит.
Аҵыхәтәаны иазгәаҳҭар ҳҭахуп, 20-тәи ашықәсқәа раан, асоциализм аргылараҿы раԥхьатәи ашьаҿақәа аныҟарҵоз, абзиеи ацәгьеи реилыргараҿы,а уаа амҩа рықәҵараҿы иранаҳәауаз маҷмызт, ԥхьаҟа аиааирахь ирыԥхьон,  агәҩыра рнаҭон.
Амцхаҵара аҿаԥызҽуа агротесктә комедиа «Анцәа Саваоф» иҩит 20-тәи ашықәсқәа рынҵәамҭазы, раԥхьаӡа икьыԥхьын «Амҳаџьыр» ҳәа 1930 шықәсазы аизга иҭыҵыз.
Ҷыдала иазгәаҭазар ахәҭан апиеса «Кьараз», аха аамҭала алитературатә-сахьаркыратә журналаҿы икьыԥхьыз ахәҭа хәыҷык ада уаҳа ҳнапаҿы акгьы ыҟаӡам. «Аҩы иашьыз иԥсцәа иҵәуан» ҳәа иҩыз акомелдиа (1930) аҿы Лагәсҭан ҳәа зымгәа азага ззымдыруа арԥызбак ихаҿсахьа аарԥшуп. Иҟалаз уи ауп, ныҳәак аҽны ҽырбашақә дахьына-иааиуаз ицәа азна аҩы имхажәын, дхынҳәны данаауаз ккарак аҿы дылҽыжәҩрын дкаҳаит, ҵаҟа деизҟьа дахькажьыз ԥсык деиҵыхны дкажьызшәа алаԥшҵашәара иоун, аҳи, ҳи» ҳәа ихы даасуа аҵәуараа далагеит. Ибжьы зхы ҭнаҟьаз шьоукы аакылсын, иҵаланы дрыманы аҩныҟа ицеит.
Абас иҟоуп иааркьаҿны иуҳәозар, анегативтә цәырҵрақәа рҿаԥҽра иазку, зсиужет еилыххала иҟоу С. Ҷанба ипиеса «Аҩы иашьыз иԥсцәа иҵәуан».
Ахатәы бызшәа иамаз азакәанқәа иманшәаланы ахархәашьа здыруаз, аслок ҟаимаҭла зцәа-зжьы ианыруаз ашәҟәыҩҩ С. Ҷанба,уи иажәеинраалақәа рҿоума, ипрозатәи идраматәи рҿиамҭақәа рҿоума, захьынџьара еилыхха иубоит. Убри убас шакәу шаҳаҭра руеит прза формала иҩу иажәеинраалақәагьы. Убарҭ рахьтә иаҳа иалкааны урыхцәажәартә иҟоуп, имҩашьо иагьаадырԥшуеит, уи исахьаркыратә баҩхатәра илаз иреволиуциатә-романтикатәи иреалисттәи ҩымҭақәа: «Ашәҭ ҟаԥшь зҿоу аҵла», (1922), «Авишкақәа рықалақь» (.Город вышек» - ӡ)№ԥҬ, «Аԥхьарца» (1932) «Адәыӷба №6» (ё934) уҳәа убас иҵегьы.
Зыӡбахә ҳҳәаз арҭ аҩымҭақәа ишаҳҳәаз еиԥш, прозала иҩу дәеинраалақәоуп, иара С. Ҷанба иоуп уи ажанр раԥхьаӡагьы аԥсуа литература иалазгалаз. А.М. Горки заатәи иреволиуциатә-романтикатә ҩымҭақәа: «Аҭакәажә Изергиль», «Ашьауардын азы ашәа», «Абуревестник азы ашәа» уҳәа рҿы еиԥш, С. Ҷанба хыхь зыӡбахә ҳҳәаз иажәабжь «Ашәҭ ҟаԥшь зҿоу аҵла», «Аԥхьарца» рҟынгьы Октиабртәи ареволиуциа амч-алшара, ахақәиҭреи, ахьыԥшымреи ирсимволны иаарԥшуп.
Апрогрессивтә романтизм аҟазшьа азгәазҭауа А.М. Горки иҩуан: «Стремится усилить волю человека к жизни, возбудить в нем мятеж против дестивтельности, против всякого гнета её».
«Ашәҭ ҟаԥшь зҿоу аҵла», - ари аҩымҭа ахьӡынҩылоуп Октиабртәи асоциалисттә револиуциа Дуӡӡа ахәышықәса ахыҵра. Раԥхьаӡа акәны, уи кьыԥхьын 1922 шықәсазы, агазеҭ «Голос трудовой Абхазии», ноиабртәи аномерқәа руакаҿы! Ареволиуциа аиааира агара, уи адунеи аџьажәларқәа рзы аҵак ду иамоу уҳәа поезиатә ажәа лыԥшаахла иааирԥшуеит автор.
Горки ашьаурадын Данкои рхаҿсахьақәа ирылаирҵәозҭгьы «ахшыҩдаратә фырхаҵара», «Абуревестник ашәа» аҿы ареволиуциа ааигәахара уаҩ ицәа ианыруа иҟазар, («Пусть сильнее рянет буря») ари зыӡбахә ҳамоу ажәабжь («Ашәҭ ҟаԥшь зҿоу аҵла») аҟны , автор октиабртәи ареволиуциа, Урыстәыла аиааира иагаз, анаҩсгьы уи адунеи аҿы захьынџьара анырра ду иҟанаҵаз атәгьы далацәажәоит, исахьаркны иааирԥшуеит ареволиуциа аҭоурыхтә перспектива иамоу. «Хәшықәса ҵуеит игылоужьҭеи ибыбышӡа, иссирха иҩычаны, ҳара илаҳалаҳауа, ашәҭ фҩыхаа рҩышьаганы.
Иара ашәҭ цеи-цеиуа, аԥраԥалыкь ҟаԥшь  рацәа иреиԥшха иԥырны ицоит еибархәмаруа рхы ахьынахаз. Урҭ аҳәаа нхыҵ инкашәо, амцабз еиԥш ихәыҵҟьоит дара…
Уамашәа иҟоуп заанаҭс иамоу ари аҵла: афҩы ԥсхашьыгоуп егьзымуа анапқәа рзы, иԥсхаҵагоуп аса змоу анапқәа рзы.
Ишаабо еиԥш, ашьҭыбжьтә аллитерациа, аинтонациа, аемоциатә шәыгақәа, ажәақәеи аҳәоуқәеи реишьҭагылашьа, ажәабжь аслог шьҭырхуеит, иҳаранакуеит апафос.
Ажәлар акапитализм ауӷә иаҵақьуа ианаҵаз, ирхыргаз агәаҟрақәа арыцҳарақәа, октиабртәи аиааира агара апроцесс, ажәлар ргәахәара, рҭахра, уҳәа ирацәоуп автор дыззааҭгыло, асимволика инаҭаз алшарақәа изы иархәауа: «Еиқәԥах ажәытәра иҿаҳәаны иамаз ауаа еилаҭыруан алашьцараҿы. Игон ашьамҭлаҳәқәа реиҟьабжьқәа, гәԥжәарала иҵәуаз рыбжьы, зыԥсы гәаҟуаз рыҵәаабжь, руазыр бжьы, цәгьашақә иҟыруан алаҳәа еиқәаҵәақә…
Мчы ду змоу ашьауардын еиԥш, жәлар рымҵәыжәҩақәа ааиҵырхын иааҭгылт, ршьапқәа  ықәырҟаца, рҽырџьбараны, уаҩ дырцәшәаратәы».
Аметафорақәа, аиҿырԥшрақәа, аепитетқәа реалтәқәоуп, (иҵаруп, ахҭа иҭадыршәуеит). Аԥхьаҩ иаразнакала иеиликаауеит, идыруеит игәыҭҟьагаха  ҵа змам амамиқәара еиԥшны уназалымԥшуа алашьцара адунеи иқәыз ҳәа дызҿу уи иаанагауа. Абри аҩыза амышмыхәлаан ауп зџьабаахә ԥхӡашала иҭәыз анхацәеи аусуцәеи рҽанеидырхала, рхақәиҭразы иаӡәыкны иангыла: «Ажәлар ршьеи – рылаӷырӡи иарҵәыӷьаз адгьыл иагәылҵын адацқәа ыҵарҟауа, лассы азҳауа инагылеит иӷәӷәаӡаз аҵла ҿа…»
Ареволиуциатә лагамҭа ажәлар рычҳара ахыжжра авулкан иадикылоит: «идуӡӡоу, иӷәӷәаӡоу, ажәлар ргәаԥсахеибакра, авулкан еиԥш еилашуаз аҵыхәтәаны иԥжәеит…»
Араҟа автор аконтраст ихы иаирхәеит. Акапитализм «гәымбыл џьбарала иххаччауа, ауаа ргәаҟрақәа ирхыччауа иҿҟьаса идәықәу ԥсымцқьаны» иааирԥшуазар, асоциалисттә ҳәынҭқарра абас асахьа ҭихуеит: «Иџьашьатәу аԥсҭаҵага-ӡы иҩеиуа иҩарылалеит иара адац ӷәӷәақәа, ибыбышӡа егьышәҭит иблахкыгоу шәҭыҟаԥшьыла».
Ажәлар раӷацәа автор ирҿаирԥшуеит «амаҭ еиқәаҵәақәа» «зсаса еихраҳау аумага», «аԥҭа еиқәаҵәақәа», «атымеитыш», «алашьцара» уҳәа убас иҵегьы.
Абарҭқәа конкретла, аромантикатә цәаҩа аҵаҵаны уаҩы ихамышҭуа иҟаиҵоит «Ашәҭ ҟаԥшь зҿоу аҵла» асахьа.
С. Ҷанба иҩымҭақәа иаарылукаартә иҟоуп агәкцәа хаа зхоу., аеллегиа аҩымҭа хәыҷы «Аԥхьарца». Ари аҩымҭа уанаԥхьалак уҿаԥхьа иаацәырҵуеит ҩ-аамҭакны: «Аԥсуаа хара ираҩсхьоу аамҭеи, ареволиуциа аламҭалазтәи рыԥсҭазаареи. Ацыхәтәантәи араҟа иаарԥшуп агәышьҭыхра ду зҵоу аромантикатә пафоз, аԥсуа милаҭтә музикатә инструмент Аԥхьарца абжьы хаа иахылҵуа иадкыланы.
Аԥхьарца арахәыцқәа ирҿиҩуеит жәлар ргәаҟрақәеи, раԥхьатәи ргәаҳәарақәа ртәы зҳәауа амелодиа гәҿкаагақәа: «Ахыц агәаҽанӡамкәа иаацәырҟьаны иаҿаԥырҽуеит арахәыц, иахылҟьоит илахҿыху ашьҭыбжь… Ианыҩуеит аки-аки ҳәа акгәырӷьабжь, еиқәҿырҭуеит ашьхақәа, иагьнышьҭабоит аџьабареи агәылеи рыхьанҭара».
Еилыхха иҟоу асахьақәа уԥылоит аҩымҭаҿы: «аԥсуа ԥацха ашьха ашьапаҿы алашьцара-шәиқәара иалакнаҳауп»; убраҟа «аҿыцәаара иаҿу ахәшҭаараҿы иҭааӡа аԥхьарца абжьы гоит», уи «иацнарӷзуеит ахьхьаҳәа илеиуа ашьха ӡыхь…» уҳәа убас иҵегьы.
Аԥсуаа ржәытә ԥсҭазаара автор иадикылоит «иҿаҳау», агәырҩа змоу, ацхлашьцара иагәылаку».
Алирикатә-цәа аҟәнуп апеизаж (аԥсабара асахьа) уи ашәҟәыҩҩ игәҭакы гәылнарҭәаауеит.
«Аҳарқәа рықалақь» («Авишкақәа рықалақь») аҟны автор иҳәоит апролетартә қалақь Бақәа асоветтә аамҭазы, ожәраанӡа, уи абеиара иалаҭхаџьуаз ауаа рҵыхәа шыԥҵәаз, аизҳара амҩа ишанылаз уҳәа убас иҵегьы.
Нефтла еиҵаҭәы Апшерон акаршәра иқәланы ицо адәыӷбатә авагонқәа абас ала ибла ихгылоит: «По жирной спине Апшерона, точно гигантские жуки ползут вагоны».
Ашҟәыҩҩы инеиҵыху сахьаркыратә еиҿарԥшрала дахцәажәоит Азеирбаџьантәи ССР аҳҭнықалақь: «Огни Баку – яркие ожерелье на темной шее смуглянки».).
С. Ҷанба аԥсуа проза амҩа ылихит, ҿыцла ирцәажәеит, ишьақәирӷәӷәеит асоциалисттә реализм. Тҟам, шамахамзар, уи анапы  зхьымсыз атема, ажәытәи аҿатәи еиҿыбааны уи ирҿиамҭақәа рҿы дазышәаҳәон иуаажәлар рԥеиԥшхә лаша. Аха аҭоурыхгьы гәыгәҭажьны имамызт. Ҷыдала ашәҟәыҩҩы дазҿлымҳан амҳаџьырра атема. Иара иоуп, уи, раԥхьаӡа аԥсуа литература иалазгалазгьы.
Иҭоурыхтә драма «Амҳаџьыр» анаҩсгьы иҩит имаҷымкәа ажәабжьқәа уи атрагедиатә хҭыс ду иазкны. Убарҭ рахьтә еиҳа иалукаартә иҟоуп ажәабжь кьаҿ «Агәаҟ ашәа».
Раԥхьаӡа акәны уи ажәабжь кьыԥхьын агазеҭ «Советская Абхазия» адаҟьақәа рҿы!
Алитератураҭҵааҩы  Нина Лакоба излалҳәауала, Самосн Ҷанба, уи аҩымҭа  иаԥиҵеит аамҭала, Нестор Лакоба амҳаџьырра иахҳәааны иеиҳәаз ажәабжьк иалхны. Убри ашьҭахь иагыз иабзаз рҽеины икьыԥхьын 1932 шықәсазы «Аԥхьарца» ҳәа аизга иҭыҵыз аҿы. Уи анылеит иара убас С, Ҷанба раԥхьаӡа иҭижьыз иалкаау иҩымҭақәа реизга ашәҟәы (1931).
Зыӡбахә ҳамоу ажәабжь аҿы автор иааирԥшуеит амҳаџьырра ашықәсқәа раан ажәлар зҭагылаз аԥсҭазаара бааԥсы. Аҵла иалаҩрыз амаҭаԥшь ицҳаит ҳәа, аԥсуа хҵәацәа иахьнеиз хыҵакырҭа рымамкәа адәы сакарра иаақәхеит. Убас ахҵәара  зразҟы арыцәгьаз аҭаацәара иреиуоуп Чаҳмаҭ иҭаацәара. Уи иадҳәалоу ахҭысқәа игәыҭшьаагоу сахьала иаарԥшуп, уажәы-уажәы рҽеиҭнырԥсахлоит, ак аҵкьыс ак гәыҭшьааганы, ак аҵкьыс ак еицәаны.
«Агәаҟ ашәа» асиужет ахы ыҵнахуеит, ажәабжь зыла еиҭаҳәоу, урҭ арыцҳарақәа ирхаану, зхаҭа ирылахәны избоз, Ҳаџьмаҭ ила.
Ашәҟәыҩҩы дзыхцәажәо ахҭысқәа иара ихаҭа даара изааигәоуп, иабацәа, иабдуцәа згәылсыз акоуп. рытрагедиатә хҭысқәа роуп. Уи иабду Кәаташь иҭаацәа еиҟәнашеит амҳаџьырра, иԥҳәыси иԥҳацәеи наҟ ашхәа инҭартәаны мшын нырцәҟа ирыманы ицеит, иҷкәыни иареи зынӡа машәырла изымцакәа иаанхоит. Аҵх лашә ларабжьаҳаит, абас иҟәбаҟәшәо Зыԥсадгьылаҿ инхоз аҭаацәара.
Иажәабжьны ауаа рҟынтә иаҳауаз рнаҩсгьы рҭаацәаратә трагедиагьы акырӡа ицхрааит, амҳаџбырратә тема аус адулараҿы, ҳәарада, уажә зыӡбахә ҳамоу ажәабжь «Агәаҟ ашәа» аҟынгьы.
Ажәабжь алагамҭаҿы шәыга хкыла, шәыга лыԥшаахла иааирԥшуеит ахҭыс ахьҿиауа аҭыԥ, акәша-мыкәша иҟоу аҭагылазаашьа, уи аԥшӡара, ауаҩы агәеизҳара, агәалаҟара изҭо ҷыдала дазааҭгылоит. «Ииаҵәаха, дәыԥшӡак ахра иргәҭылак иҟан. Агәҭа, амахә ртаӷа ажәҩан иалаҵа, ажәытә ажәабжь агәаҵаҵәахы, игылан ҭәа-ҵла дук. Аҵаҟа еиәкша итәан аџьажәлар, ирылацәажәон аусқәа. Ҿымҭ еиқәыӡырҩуа ирхагылан архақәа».
Абри аҭагылазаашьа аԥхьаҩ дазыҟанаҵоит, ицәажәоз абырг Ҳаџьмаҭ жәабжь дук иҳәарц дшыҟаз, ауаа ргәы аҿынтә рыԥсы аҿынтәи иаауа ажәабжь.
Ҳаџьмаҭ иабацәа рымҩа ахьҿахҵәаз, ргәхәтәы иахахьымӡаз гәала удс имоуп, еиҳаракгьы уи дазхьаауа дҟазҵаз аҿыц ԥсҭазаараоуп, игәы иалоуп иахьырымбаз, рылымкаа ихы иахибауеит. Аџьџьаҳәа итәан ауаа аҭәаҵла аҵаҟа, ирҳәон ажәабжьқәа, ирҳәон ажәытә ҭоурыхқәа. Ус иаацәырыргеит «Агәаҟ ашәа». Аӷзаа ҳәа инацдырыӷзит итәақәаз зегьы. Ҳаџьмаҭ уи даара дархәыцит, ихгьы наикәаҽит. Ԥыҭрак ашьҭахь убри игәаланаршәаз ажәабжьк аацәыригеит. Хара ираҩсхьаз ашықәс хьанҭақәа рахь днаскьан илахь еиқәҵа, илабашьа иԥышьҵыргәа ҭынч-ҭынч аҳәара даҿын иара: Шаҟа игәҭшаагоузеи ҲАџьмаҭ иаб, игәыла-изла, уҳәа зегь иашьцәа ықәҵны ианца ашьҭахьтәи аамҭазы ихы изықәымкуа, дгәакы-ҵәакуа дананыхазтәи асахьа: «Еиҳарак аҵхлашә каууа, бжьык мго иқыҭа ҭацә инышәынҭраха ианаахатәалак изаҵәра иацнаҵон, игәы ԥнажәон…»
Абас дзаҵәха, дшәиха адәы данықәха абырг иҽааидкыланы иҭаацәа иманы ддәықәлеит Ҭырқәтәылаҟа, иашьцәа амҳаџьырра иахьагаз.
Ажәабжь еиҭаҳәаҩ уи Ҳаџьмаҭ иоуп, аамҭала ахҵәара иақәшәаз Чаҳмаҭ иҷкәын дзыхцәажәо ахҭысқәа рцәыргашьа, урҭ реишьҭагылашьа, шаҟа даманшәалоузеи. Шаҟа имарианы, имырхьаакәа аҳәашьа дақәшәоузеи, шаҟагьы исахьаркузеи! Аԥсны аԥшаҳәа ааныжьны ицо, зышьҭахьҟагьы, заԥхьаҟагьы лашьцоу, згәыӷрақәа кацәоз, еиҭаҳәашьагьы змам шракәу абарҭ ацәаҳәақәа рылагьы иудыруеит:
«Дықәгылан дкәаҩӡа, акаеџьа аԥынҵаҿы Чаҳмаҭ дыгәхьаауа. Зны-зынла ихы дҩаханы илаԥш наиршәуан Аԥсныҟа, аҵх лашә ирацәашәшәыраха иԥырагылан. Ххыь ажәҩан иаҵан икәицха аиаҵәақәа. Илаԥш рыдхалон. Иқыҭақәа збылуаз амца иацыԥхьаны ибон». Ҭырқәтәыла агаҿа ршьапы нықәдыргылеит имеида-гәидаха дара, хкыдкыларҭа рымамкәа атәым жәҩан иааҵахеит. Амҩа ианықәлоз џьара гәыӷра хәыҷык рымазаргьы, урҭ зегь уажәы иаарымпыҵшшеит, зтәыла еиқәблы зышьҭахьҟа инзыжьыз, раԥхьаҟагьы имцурашан. Уаҩ игәы ҭнашьаартә иаарԥшуп урҭ анӡхыҵ ашьҭахь, изықәшәаз арыцҳарақәа, амаҟәмабарақәа. Рыԥсадгьыл анҭацәы рыуаажәлар ахыганы ианырга азаҵәра зқәашьхаз Чаҳмаҭ, дахьааизгьы еицәаз дынҭагылеит. «Ԥсык зхоу убомызт, ицәыҩҩаӡа, ибылӡа ишьҭан улаԥш ахьынӡанаӡоз. Амра амца анаркуан атәыла. Ичуаныршха ирхагылан ажәҩан, ибылуа маҳаџьыррацәа…»
Ацәҳәыра иқәланы ицон дара, иӡышон, иԥслымткуан, реирыӡ ҭацәгьы уаха рӡышара иахәомызт. Ус ишнеиуаз ажәҩан ахьтә «кьыу» ҳәа уарбажәк абжьы раҳаит. Аиҭамҳәақәа ирбеит рханы ауарбажә ишхагьежьуаз. Ашәымҭаказы хланҵы иҭалеит… Ӡык ааигәа иҟазар ҳәа иԥхьаӡаны, Чаҳмаҭ иԥа Ҭемыр уи дашьҭарҵеит… аха акыр ауибахуаз, уаҳагьы дызхнымҳәит, ирызхымгеит ари агәаҟра Чаҳмаҭи иԥҳаи иареи. Нышәк аабӷьаҭны атәым дгьыл инамардеит.
Иаанхаз аҭакәажәи аҷкәыни асакара агәы иаақәхеит, инасыԥеиқәаҵәаха, рҽыршьыр рҽырзымшьуа. Ан аԥсра далагеит, убри аамҭазы рлымҳа иааҭасит ауарбажә абжьы, икәалауа  аԥхьан еиԥш илҭалт. Аҳәыгәра дахыхаԥалаз ҵаҟа илаԥш нақәшәеит ахьхьаҳәа аӡы шаауаз. Ауарбажә шәан, ҵәаҩнҵәыҟа иҩхалт, иара иуапцәа хылԥа ала аӡы иманы дааин иан лқьышә инықәикит…
Абас ала, ауарбажә рыԥсы еиқәнархеит еизынхаз ани аԥеи. Ажәабжь аҵыхәтәаны ҳаԥхьоит:
«Ани аԥеи иааит Аԥсныҟа, дук мырҵыкәа лара дыԥсит.
–Лыҷкәын?  Уи шәаԥхьа дтәоуп. Уи сара ҲАџьмаҭ соуп…»
Ажәабжь аҿы абас еиԥш акомпозициа ашьақәгылашьа автор илнаршеит иҳаҩсыз ашәышықәса аҩбатәи азбжазы аԥсуа жәлар зҭагылаз арыцҳара агәаҟра уаҩы игәаҵанӡа инеиуа аарԥшра, ихҵәаны алаӷәра иқәлаз ҳәа зыԥсадгьылаҿы иззамуз атәым дгьылаҿы иибараны иҟоузиз?..
Убарҭқәа ирхаанны избаз амаҟәмабарақәа рацәаны изыхзгоз ҲАџьмаҭ иажәа, шәоуп, изоуп, мцхәрак рыдубалом. Уи иҟәышу аԥышәа змоу, згәы еицамкуа аӡә иоуп. игәы кыдзыршәашаз агәаҟрақәа дрықәшәеит иара, ибла ишабоз ицәыӡит иаб, иаҳәшьеи иашьа еиҳаби. Аха ихы аҵамырхаӡакәа иахьанӡа дааит. Иажәа цаҳә-цаҳә ианыԥшуеит инамыс ипату, ипатриотизмра.
Ҳаџьмаҭ ихаҿсахьа анализ аназыууа хшыҩҵакык уазкылсуеит: иага ханҭаҩынҭара дрықәшәазаргьы имырӡит иуаҩра, инамыс, ипату.
Ажәытә аҿатә реимадара урҭ реихылҿиаара, ҩныҵҟала реишьашәалара ажәабжь аҿы ҷыдала иалукаартә иҟоуп. Аҿар рашәа рҳәон, икәашон… Аҵыхәтәан аҳәара иҟарҵаз ала, ашлақәа иаацәырганы ирҳәеит «Агәаҟ ашәа». Убри ауп ишаҳҳәахьоу еиԥш анкьа зны амҳаџьырра аан ихҭысқәаз игәалазыршәазгьы. Аҵыхәтәаны акомҿарраа рашәа ирҳәазгьы асимволтә ҵакы амоуп. «Агәаҟ ашәа», иашьҭангеиуеит аҿара ашәа, уи ажәытә хьаақәа наҵырӡуа идзырҳәогьы изну аамҭа ҿыц ауп.
Ашәҟәыҩҩы аиҿырԥшра ссирқа ихы иаирхәоит, урҭ улаԥш иҵшәараны иҟам: иаагап ҿырԥштәқәак: «Атәым дгьылаҿ ан аԥсӡара даналага аҷкәын иаацәыригеит Агәаҟ ашәа, убриала деиқәирхарц иҭахызшәа. Аа, уи аҭагылазаашьа автор асахьа шҭихуа: «Убас, ацәҳәыра былраҿы, рнапы еикәырша «Агәаҟ ашәа» иаҿын ани аԥеи…» Убри инақәырццакны «…иааҭдырҟьеит аҿара ашәа имцаха. Ахәқәа иашәаха инеиныҩ-ааиныҩит».
Алитератураҭҵааҩы Нина Лакоба ишазгәалҭо еиԥш, ауаа ргәы дзырхьыз ашәа ашьҭахь, аҿар зырлахҿыхша ашәа ахьырҳәо логикала иара асиужет аҿиашьа иахылҿиаауа акоуп, иацәаны, иажьны иаанахәеит.
«Агәаҟ ашәа» амҳаџьырра ашықәсқәа раантәи жәлар ртрагедиатә хҭысқәа аныԥшзар, егьи ажәабжь «Аџьажә ду» иагәылоу ахҭысқәа еиҳа арахь иааскьагоуп, иаабоит аԥсуа қыҭаҿы асоциалтә еиҟарамра иҟаз, анхаҩыжәлар аҳра-атәра изҭагылаз уҳәа убас иҵегь.
Убри контраст ҳасабла иаҿаргыланы ицәыргоуп Асовет мчра ашықәсқәа раан, ажәлар рхи дареи  еибаиуны рыҟалара, ԥхьаҟа рышьҭыҵра, резҳара.
Ажәабжь «Аџьажә ду» аҿы Самсое Ҷанба иааирԥшуеит аԥсуа нхаҩы ибзазашьа. Асовет мчра шьақәгылаанӡа уи ауадаҩрақәа дызҭагылаз ԥсеивгара шимамыз, изинқәа шҿахҵәаз, амамзаареи адгьылдареи дышдыргәамҵуаз, аӷарра дышҭанаргылоз. Иҭагылазаашьа шьаҭанкыла аҽаԥсахит Асовет мчра ашықәсқәа раан. Ԥыхьа дызхырбаауаз адгьыл иахьа иара дҳәыԥы-ӡыԥуа дҭоуп, иџьа алҵшәа далхәдам, итәарԥсаны аизҳара иаҿуп инхамҩа, ирахә-ишәахә ракәзаргьы, иҭәы-иԥха иҟоуп, иҿиуеит. Нури аҵла дықәланы ианкеиҿоз, иаб аамҭала ииҳәахьаз ахьигәалашәо, аҩымҭазы  хеиқәҳәаларҭаны иҟоуп. Нури иаби иареи рҿыц ԥсҭазаара иахылҿиааз ашәа иагәулубаауеит жәытә сахьақәак. Аҩымҭа аидеиатә ҵаки, уи акомпозициатә шьақәгылашьеи иманшәаланы еиҿзарцәажәоз, иаизарбыз.
Нури Ноурызи ржәытәи рҿатәи зныԥшуа ажәабжь ауп, уи ацәыргашьеи аарԥышшьеи зырманшәало, аҵаулара азҭауа. Шаҟа илахҿыхузеи ақыҭа ашьыжьтәи аԥсабара асахьа, уи афырхаҵа хада игәалаҟара иақәшәоит: «Нури игәы ашәа аҳәоит. Иара дкәымҿаруп, дколнхаҩуп, ихы-иҿы аиқәара ахҟьоит. Иԥынҵа – хьышьԥынҵоуп. Илақәа-мцабзуп. Иџьымшь-ҟаитан еиқәаҵәоуп. Ашьабысҭа еиԥш адыхҳәа дладыххылт ал…»
Нури аҵла дахьықәыз игәалашәоит даныхәыҷыз, камбашьхьчара дандәықәырҵоз иабо ноурыз иабжьеигаз: «Аџьажә ду уахымсын, аҭауад Заурбақь иџьаҳиа цәгьа ибар икеицоит; Заурбақь дқәыџьмоуп, ҳара ҳзы еснагь иц хуп, дҟәараӷны даҳхатәоуп»,
Аха рыцҳарас иҟалаз убри ауп, уахык зны ркамбашь ахьықәҿаҳәаз ашаха ааԥнаҵәан, Аџьажә ду ахьгылаз иахысны иахьылҭалаз, Заурбақь иқьаҳиацәа иааныркылан, ашаха нахаршәны ирыманы ицеит.
Ноурыз иҟалаз аниаҳа, инықәыршәны уахь дцан, ахә ахшәааны ирымхны иааигеит, аха аҭауад ажәа ахьимаикыз азы, астражқәа дыкны дыргеит. Мчыбжьык акыр нацны уахь дыҟан. Ишитәымызгьы изныҟәеит. Аха дук мырҵыкәа Ноурыз абахҭа дҭыҵит. Аԥсны Асовет мчразы ақәԥаҩцәа дрылан, «ишьанҵа шәақь…» кны жәлар рхақәиҭразы, рхьыԥшымразы деибашьуан иара.
Аџьажәлар ззықәԥоз аиааира агеит, ишьақәгылт Асовет мчра, аԥсҭазаараҿы иҟалеит асоциалтә еиҭакрақәа, зехьынџьара аҿыц нхара нап адыркит.
Ноурыз ибӷа еиҵихит, ишырҳәо еиԥш, арыӷьарахь дхынҳәит. Ԥыхьа иҷкәын ҭауади аамысҭеи иртәышьҭраҳ адгьылқәа рырахә рҭарҳәра акәым, иара ус ишьапы ықәиргыларгьы шшәарҭоу, иркызгьы ԥеиԥшы цәгьа шизыԥшу егьиу ҳәа дылабжьоузҭгьы, уажәы уи аганахьала игәы ҭынчуп. Уи ус шакәу иажәақәа рылагьы иаабоит: «Нури! Уажәшьҭа ани аџьажә цәшәарҭам, икаца уахь акамбашьқәа, хьчара рҭахӡам. Иҟам уаҳа Заурбақьи астражникцәеи рымчра. ҳара ҳамчроуп иҟоу».
Аоптимизмра злоу арҭ ажәақәа, ажәытә уаҩ Ноурыз игәы иҭыҵыз, еилыкка иаҳдырбоит, аԥсҭазаара аҽеиҭанакыцыԥхьаӡа, ауаа рыхдыррагьы шеизҳауа, ишышьақәыӷәӷәахо аԥхьагыларатәи ауаҩытәыҩсатә идеалқәа. Нурии Ноурызи реиԥш иҟаз анхацәа аԥсҭазаара ҿыц агәаҳәара ду ирнаҭаз, иабзоураны рымчқәа ҩбатәны ихԥатәны аус руеит, алҵшәа бзиагьы рымоуп.
Самсон Ҷанба ибызшәа егьырҭ иҩымҭақәа рҿы еиԥш, абраҟагьы абырцкал икылхуп, ишәа-иза иҟоуп. Имроуцәакәан иаахыҵәҵәа-хыҵәҵәа ацәажәара, амаҷ аҿы аду аҳәара, иаҿырԥшра ссирқәа рхархәара уҳәа ашәҟәыҩҩы ибызшәа аҷыдарақәа ируакуп. Иаагап ҿырԥштәқәак: Аԥсуа нхацәа рыдгьылқәа ааныжьны иқәҵны ианца аҭагылазаашьа уаҩ деигәырӷьартә иҟамызт. Шаҟа игәҭшьаагоузеи уаҩԥсы димамкәа инхаз адгьыл асахьа: «Ахәқәа, аԥсҭақәа, архақәа ирҭагылан ашәы ршәушәа еиқәаҵәаӡа, ицәыббылӡа аҩнқәа рышьаҟақәа рбаҟәқәа». Араҟа аҵых лашьца иаабац ҵхы лашьцам. Уи дамраны ирықәыӷәӷәоит ауаа. Ажәҩан акәзар, «Ичуанршха ирхагылан».
«Аџьажә ду» аҿы ажәҩан даҽа блак ала дахәаԥшуеит, уи иаанахәоит даҽа ԥшшәахәык: «Нури дцоит икамбашь азқҵәа дықәиа, ихы аҩада ирха… Ҿымҭа ажәҩан, ичуан дуӡӡаны, ашәыга иаҵәа аҵшь ихарԥоушәа, даҵаԥшуа далагеит…» Жәҩан ашҵахь ана-ара илеиҩеиуа аԥсҭҳәа ԥжәахақәа «сыс шкәақәаны» илаԥш иҵашәоит. Ауаҩы ифантазиа араҟа ҳәаа амаӡам: «Сызуарбами, аԥсҭҳәақәа аки-аки снарықәԥраауа сдәықәымзаарыз» - дхәыцуеит Нури. «Ашәа ааихсыӷьит. Аҿар гәҿыӷьра аарауит… «Аӷыуҳәа иаадырӷзит» уҳәа убас егьырҭ аҳәоуқәа, ажәеицааирақәа иаҳдырбоит, ашәҟәыҩҩы иажәа ацәыргашьа, иажәаҳәашьа, жәлар рцәажәашьа, ражәаҳәашьа, ишақәшәо, ишазааигәоу.
С. Ҷанба ибаҩхатәра зныԥшуа адәабжьқәоуп «Ыы, аллаҳ, аллаҳ», (1932), «Сабду ихәшҭаара ахаҳә» (1936). Аҵыхәтәантәи ажәабжь аҿы автор ирҿаасҭаны ицәыригоит адгьыл ззеимакырахаз ҩыџьа аигәылацәа рхаҿсахьақәа. Урҭ ирзеимакырахаз адгьыл ҽыҭ излаабо ала, анкьа руаӡәы (Мыса) иабду Ҭлабӷан итәышьҭразаарын, аха ҟыҟда-ҿыҟда инхон-инҵуан, ҭыӡшәа рымаӡамызт. Хабжькәыт иақәикызаап жәытә иааԥҭраз, ицәыҵаханы иҟаз, адгьыл дықәаарыхырц… Араҟа даацәырҵуеит, ари адгьыл ҽыҿ иаҩаӡо итәаз Каҷбеи. Мыса ацәгьа еиҳәоит, иагьеиҿаижьуеит аигәылацәа, иара убриалагьы иус ҟаиҵарц. Ахатәратә ԥсихологиа, аигоизмра уҳәа идырҵысуа ахылҿиаа бааԥсы аԥырҟәҟәаара иазкуп ажәабжь, аԥхьаҩ дазнархәыцуан даҽакгьы, аԥсуа жәаԥҟа ухылԥа ыршәны ауаа ирылоуҵар дегьызмаха асуеит» ҳәа шырҳәауа еиԥш, ианаамҭоу аҽынкылара, ахдырра «хәшәызаап». Мамзар ауаҩы «ӡаҩас» иҟоу зегь иҽырҭаижьуа далагар, усҟан дабананагои? Алкаа: ахдырра зегьы ирыцкуп иарбан усзаалак аҿы. Убри ахьмаҷу азакәхап. Каҷбеи еиԥш, иҟоу ауаа рхы зцәырырго, митәыке имырхьааӡакәагьы русқәа зыҟарҵо.
Шаҟа инҭкааны идыруазеи автор аԥсҭазаара иацу акәамаҵамақәа, иабиект ззырхоу ауаа ржәытә-рҿатә, рқьабз, рҵас, рҟазшьа, рцәажәашьа…
Акомпозициа ашьақәгылашьа – ажәабжь иҭәы-иԥха, малыр амамкәа иҟанаҵоит.
Еилыхха иҟоуп адиалог. Афырхацәа рҩнуҵҟатәи рдунеи адәныҟатәи рсахьеи епитет шьахәла иааирԥшуеит, аԥсабара акәзар, - убрыгьы баша «иҭацәҟаҟараӡа» иубаӡом, ахатәы еидара амоуп.
Ажәабжь ахьналагаҵәҟьо (аекспозициаҿы) аԥсабара асахьа шаҟа иақәшәозеи асиужет, аҩнуҵҟатәи адинамика, уи аҿиара: «Абгахәыҷқәа, ҽынла зыҽӡаны иҟаз алашьцара анроу, акыу-сыуҳәа иеибарҳәҳәо, аккара ааҵдырцәажәеит, алақәа ахыуҳәа иааилалт. Акәтқәа ахьықәтәаз рцәа иааҭаӡыӡеит, кәтык иазымчҳазт иааҟырҟырт. «Ҟыит», аҳәеит арбаӷьгьы, акәты инақәцәҟьазшәа. Зегьы еиқәыӡырҩуа иаатәеит, ршьаԥхыц изықәтәаз иаларԥс, ҳкаҳар абгахәыҷқәа ҳашьҭырԥаауеит ҳәа ишәаны».
Аҵыхәтәантәи ажәақәа асоциативла иуздырҵысуа рацәоуп: Аԥсуаа ирҳәоит, «аҵла каҳар еиха-ԥсыхә зку зегь ахалоит» «…Имшпара ибар, деигәырӷьоит», «Аанда ахьылаҟәу ихыҵуеит» уҳәа убас жәпакы.
Арҭ аҿырԥштәқәа заазгаз,а уаҩы дахьымнеиша ихы аннеига, алажәқәа реиԥш ицрыхо жәпаҩхоит. Усҟан хыхь зыӡбахә ҳҳәаз Каҷбеи еиԥш иҟоу ауаа аацәырҵуазар акәхап иҿаԥхьа…
Хабжькәыт, Мыса… - абарҭ рыхьӡқәа, ирымбар» иԥсуан уҳәарын. Инарыдҷаблеит дара.
Акада ҩба ззымдыруа шырҳәаҵәҟьо дыҟазаап Мыса. Убри акәӡами иҳанаҳәауа иҭеиҭԥш мацара: «Мыса уаҩаӡа дук иакәын. Ижакьа еиқәаҵәаӡа, еилачы, ахьаԥарч еиԥш ихәда иҵажьын. Хабжькәыт уи диҿырԥшны уихцәажәозар зынӡа даҽаӡәуп: «Уаҩасак, хәмаа-жьымаак, иԥаҵа кьацәӡа, кәахьча хылԥа хәыҷык ихаршәын» есқьынгьы.
Шаҟа иҟазшьа ианаалоузеи егьи аперсонаж Каҷбеи ихьӡгьы: Автор ҩажәак рыла игәыларшәаны иҭихуеит исахьа: «Каҷбеи уаҩкык, ԥсымҭәык». Егьи иажәабжь «Ыы, аллаҳ, аллаҳ!» аҟны иаарԥшуп амцхаҵара злаҽны иҟоу Гедлачи Ҳанифеи ҳәа хаҵеи ԥҳәыси рхаҿсахьақәа. Ажәытәи аҿатәи рыгәҭаншәа инхеит аамҭа ҿыц макьана ирныруам, рыблақәа зшәаҳауа рацәоуп, ирабц ала иааиуеит, аныҳәагатәқәеи ахнырҳәтәқәеи ирықәгыәӷуеит, ԥсҿыхгас ирыԥхьаӡоит.
Абӷа хьаа лызҵысит Ҳанифа, аԥша дакызар акәхап, илыԥхьаны дааргоит Ҟаимаҭхан, убри изларабжьалгоз ала, алыгажәцәа еибарҳәыго Еилырныха иамҵаныҳәарц ицоит. Ауахәамаҿ иахьнеиз изықәшәаз ихынҳәны ианаауаз амҩантәи рыхҭысқәа, аҩны ианааи «аҽыхәшәтәра» алҵшәақха шааԥшыз егьырҭ амыҟәмабарақәагьы усҟантәи аԥсуа ԥсҭазаара иақәшәо, мцхәрак аламкәа еилыхха аԥхьаҩ иҿаԥхьа иаацәырҵуеит. Дҵәуар дзымҵәуа, дыччар дзымччауа дҳәалаха даанхоит уи абыргцәа рлахьынҵа даназхәыцуа.
Ажәабжь иахԥтларҭаны иҟоуп, аҵыхәтәаны аныҳәарақәеи амцхаҵарақәеи хәарҭара шрылам ахьааԥшуа аҭыԥ, уи хырччаганы агротескра аҿынӡа инаӡома уҳәауа иҟоуп.
Гедлачи Ҳанифеи, иага рыла хыстып уҳәаргьы, иамуазар акәхарын, избан акәзар, убысҟак ажәытәра ажьакцара рықәнаҵахьан, ишьылаҳаха иафахьан! Иаҳгәалаҳаршәапи, Елыр ашҭа иананҭалазтәи асахьа автор  ишҭихуа: «ианаахьаҳә абаа гәара ашәшь ақәшьшьы ауахәама иакәыршаны илахьԥшит. Ажәытә баа-гәара ашәшь аҽаларԥсны иакын. Угәы иаанагарын, ажәытә аамҭа анацәкьарақәа ҩаҩаӡа анхацәа рцәа-ржьы иалаԥсны иҟазшәа».

С. Ҷанба ипрозатә рҿиамҭақәа иаарылкааратәы иҟоуп иповест «Сеидыҟ» (1934). Автор темас ишьҭихуеит усҟантәи аамҭазы аԥсуа қыҭаҿы аԥсахрақәа иҟаз. Ауаа ирышьклаҳәуаз ԥхьаҟа измышьҭуаз аҿаԥҽуа ишьақәирӷәӷәеит асоциалисттә ргылара аидеиақәа, есааира мҽхакы ҭбаала аԥсҭазаара алаҵәара иаҿыз. Иахьа, аҽеиҭакра апроцесс анымҩаԥысуа, урҭ азҵаарақәа, хыла иаагозар, аколнхарақәа рышьақәгылара хатәгәаԥхаратә ҟазшьала акәымкәа, акомандатә-административтә методла, иаархәаԥшны иҟалаз акоуп ҳәа иԥхьаӡоит. «Кооперативы» «Тозы» ҳәа Ленин иазԥхьагәеиҭоз, ахаҭара культ аан, ждаҽакала ишьақәгылт…
Изыхҟьазаалакгьы асоциализм ахаҭа, жәашықәсала зыргылара иаҿыз, адеформациа зыхьыз акакәны иахәаԥшуеит, еицрыдыруа аамҭақәа раан азакәандарақәеи ахамхаԥызарақәеи иҟаз ирыхҟьаны жәлар рынхамҩа ааха ду аиуит.
Ишдыру еиԥш, асоциализм аргылара иазкны асовет литератураҿы ицәырҵит асахьаркыратә рҿиамҭақәа жәпакы, зегьы раԥхьаӡагьы, зыӡбахә ҳәатәу акоуп М. Шолохов ироман «Ишьҭыху адәаӡа». Егьырҭ амилаҭтә литературақәа рҿы еиԥш, аԥсуа литератураҿгьы уи таема ала иҩын аполвестқәа ароманқәа, апоемақәа. Урҭ алитература аҭоурых аҿы иаанхоит, иалхны иузкажьуам. Аха критикатә блала ирыхәаԥштәхоит, даҽа хәшьарақәакгьы роузар акәхап. Аха уи наҟ-наҟтәи усуп, иахьатәи азнеишьақәагьы иахьынӡахәҭоу иҭышәынтәаланы, хьаҳәа-ԥаҳәа рымамкәаны иауҟаху, аамҭа цароуп, изароуп. Усҟан акәхашт ауаҩы еиҳа иааиларҟьаны ахцәажәареи алкаалга аҟаҵареи анилшо. Убри аҟнытә макьаназы иҟаз шыҟаз иахцәажәатәхоит, аха дырҩегьых еиҭаҳҳәахуеит критикатә блала.
Ас ҳҳәа, анс ҳҳәа уи атема иазкны иҩыз аҩымҭақәа рҿы иара аповест «Сеидыҟ» акәзаргьы иқәгылоу апроблема высшьа амаӡам, уи анаҩсгьы араҟа иззааҭгылатәу азҵаарақәа цәырҵуеит, азнеишьа, аарԥшышьа, ахаҿсахьақәа, асахьаркыра аҷыдара уҳәа иҵегьы.
С. Ҷанба иповест «Сеидыҟ» аҿы ицәыргоуп усҟантәи аамҭазы аԥсҭазаараҿы ҟиаз асоциалтә категориақәа ирыҵаркуа ауаа рхаҿсахьақәа, урҭ рахьтә иҟоуп уззааҭгылаша, ахарактеристика зуҭаша.
Аповест аҿы, излаабо ала, аколнхара ашьақәыргылара иадгылозгьы иадымгылозгьы еилкааны ирымаӡамызт, уи иаахәыҵҟьаны ацәырҵра ҵаҵӷәыс, шьаҭас иамаз… Иара автор иакәзаргьы, мчыла  усны иҟалаз аколлективизациа «жәлар рвожд ду» иавантиурақәа иуракны дахәаԥшуазар ҟалон, аха даҽа знеишьак имамызт. Ишәҟәаҿы мҩашьарада иаабоит, уи апроцесс дшадгыло, исимпатиа ахьыҟоу, дызҿагылоу уҳәа убас иҵегьгьы. Знымзар-зны ауаа убри аҿы икылымсыр ауӡом убри аҟнытә шаҟа заа ишьақәгыло аҟара убысҟак еиҳа еиӷьуп ҳәа дахәаԥушазар ауан.
30-тәи ашықәсқәа раан ақыҭаҿы напы зыркыз асоциалисттә еиҭакрақәа иҵегь ауаа азыҟаҵазар, аццакра ҟамлар, усҟан аҭыԥ змаз аҽеҩшарақәа, аиҿагыларақәеи рҿынӡа инеиуамызт. Ргәрҽанӡамкәа, ианаарылаҳа,а уаа наа-наа инагылеит, ацҭәы рыбжьалеит, ирҳәо-ируа иақәымшәо, иааилахеит.
Еилыркаа-еилырымкаа ақыҭаҿы имаҷмызт аколлективизациа иацхраауаз, иацныҟәоз, уи ашьақәырӷәӷәара зҽазҵәылхны иашьҭаз. Ус еиԥш иҟаз, ҳәарада, иалкаау аҭыԥ рзалхуп зыӡбахә ҳамоу аповест «Сеидыҟ» аҿы. Араҟа ицәыргоуп, акыр улаԥш иааҵашәаратәы рсахьақәагьы ҭыхуп, иаҳҳәап: апартиачеикеи акомҿарреи русзуҩцәа Кәыбрыци Кәҷыри. Ақыҭсовет ахантәаҩы (уи ихьӡ ҳәам), лакҩакрада аҿатәра зҽадкыла иааиуа Ҭемыри Қәаблыхәи,а уадаҩрақәа жәпакы ириааиааины ԥхьаҟа еихаз аҿарацәа Ҳабашьи Хьыкәыҷи уҳәа егьырҭгьы.
Убарҭ инарҿаргыланы автор дасу ишишьашәалоу ала, ицәыригоит, жәлар рус аиҵаҟьара иашьҭоуп, иԥырхагоуп ҳәа иԥхьаӡаз ауаа рхаҿсахьақәагьы, урҭ рахь иаҵанакуеит: акулак Сеидыҟ, аҭауад Ҟазылбақь. Урҭ рнырра зауз анхацәа Сабаҟеи Кьаламаҭи, акульт амаҵзуцәа, илак-ҩакуаз Кәначи Ҳабахәи…
Ишаабо еиԥш автор абраҟа ицәыригоит ҟазшьала, нхашьа-нҵышьала, класстә категориала уҳәа еиуеиԥшым ауаа рхаҿсахьақәа, рҟазшьақәа, урҭ ҳара иаабоит рдац-ԥашә инаркны изҭагылоу измадоу аусқәа-аҳәысқәа рҿынӡа.
Хшыҩзышьҭра аумҭарц залшом ауаа рынхашьа-рынҵышьа, рхәыцшьа, изықәныҟәо руаҩышәатә-моралтә зинқәа, ражәабжь, рсамарҟәыл, рсахьаркыратә ажәа.
С, Ҷанба шаҟа инҭкааны ибзианы идыруазеи дзыхцәажәо иуаажәлар рыбзазашьа, урҭ ржәытә рҿатә қьабызқәа, рҵасқәа…
Анхашәа-чашәа анаҩсгьы, ажәлар рҿаԥхьа иқәгылоу азҵаарақәа ируакуп, зыда уаҩ дхәарҭам, амҩақәа ацҳақәа рыҟаҵара, ақыҭаҿы акультура ашьҭхра, ахәҳахәҭра аиҿкаар, анхаҩы иџьабаа бзабааны иԥыло аҟаҵара. Иаҳнарбозеи аилахәнхара аиҿкаара раԥхьатәи ашьаҿа?
Амаругатә хархәагақәа ралагалара, анхамҩа аԥашәркра, уи наҟ-ааҟгьы аиҵыхра иамҩаны ирԥхьаӡоит аԥсҭазаара ҿыц аргылаҩцәа. Ацәмаҭәа иаԥсахуеит ақәаҭана. Убрыгьы зыԥсахуа ҟалап ҳәа агәыӷра рымоуп анхацәа. Иҵабыргны аҵыхәтәаны аблақәа шапшапуа ақыҭа иаалагылоит атрктор, иара убри анхара ҿыц аиааирагара иасимволны аповест иалагалоуп. Уи иаҳәауа, иаҵанакуа рацәоуп аҩымҭа аидеиатә ҵакы агәыларшәараҿы.
Ибыргәу акакәны иԥхьаӡатәуп аҩымҭаҿы иара убас аԥсра абзара ирыдҳәалоу аҵсхәрақәа аҿыц форма рыҭара, уи алагьы ауаа амцхаҵарақәа ирԥырҟәҟәааны аиаша мҩахь ркылгара аҿы аԥшьгамҭақәа иҟарҵо. Ажәакала, автор жәлар рыԥсҭазаара ахкқәа еиҿыбааны иқәиргылоит аҿар здызԥхьалаша, еиҿызкааша азҵаарақәа.
Абарҭқәа езгыь аповест иацәаны иажьны иалоуп, уи аҿиара иадҳәалоуп. Аҩымҭа ахәҭақәа реихылҿиаашьа, еибатәны реибыҭара акомпозициа еилыхха иҟанаҵоит, иҭаҳауа, ма улаԥш иҵамшәо ҭыԥк ма ҟәырҷахак џьаргьы иуԥылаӡом.
Аповест зынӡа 12 хы амоуп, еиҳарак урҭ рыхьӡқәа аԥсуа жәаԥҟақәа рыла ишьақәгылоуп: «Џьарак ишьҭоу ахаҳә хәнатәуеит», «Акәты ашьыга ашьапхыц иҵнахуеит», «Иуиааиуа агәара уалаишшуеит», «Аӷба иҭаз сцом ҳәа амазгәыҭ дахьынҳалон…»
Арҭ ахқәа зегьы, цәала-жьыла еимадоуп, еиқәырҭуеит, ихеибарҭәаауеит, аки-аки еихылҿиаауеит.
Аколнхара ашьақәыргылара хыхьынтә ишрыдҳәалоу еилкаауп, аха автор ифонтазиа иназо азин ихы иархәо уи аинициатива аԥхьагылара змоу ауаа ириҭоит, урҭ рыла ауп ишцәырҵуа. Анхашьа-анҵышьаҿы аколлектив џьа аԥыжәара шамоу еилкааны уи амаҵ азызурц иашьҭоу дреиуоуп Қәаблыхә, анхацәа ирабжьигоит аиҭакра иҟалаз иадгыларц, аҭыԥантәи аиҳабыра изларылшо ала ацхыраара рырҭарц.
Сеидыҟ ихәыцра иҭаз, аџьамыӷәа зхызгахьаз анххаҩ ӷар Ҭемыргьы Қәаблыхә илоуп анхамҩа ҿыц иаԥшьаргаз аӡбахә шиаҳаз, на-наҟгьы уи адгылаҩцәа дыруаӡәкны даабоит. Қәаблыхәи Ҭемыри аԥхьагылара змоу нхацәоуп, дара роуп раԥхьаӡа акәны аинициатива аарԥшны ауаа аинтеллект ҿыц рылагалара еиҿызкаауа, ацхыраара ҟазҵо. Урҭ рҿырԥштәы ицхыраагӡа дуны иҟалеит раԥхьатәи ашьаҿа аҟаҵараҿы, уи аус аицхараҿы. Ауаа массала аколнхарахь риасра, рҽеидкылара ԥныгылак, амамкәа, имариа-ҿаианы иҟамызт, ауадаҩрақәа ацын.
Агәеизадареи аԥышәадареи ирыхҟьаны аиҵахарақәа аҭыԥ ахьроуз ҟалеит, шьуокы-шьуокы иранажьтәымыз анранарыжь аҟаҿаҳәа ицҳауа иалагеит, раамҭа ирцәыӡуаз ахьчара акәын еиҳаракгьы маӡа-аргама зымаҵ руаз. Убас еиԥш иҟоу ацәгьоуцәа дреиуоуп Сеидыҟ, аха ихы ауаа қьиақәа ирылакны, асовет алаларагьы иҵкьыҵькаимшьо, агәаҽанҵара рцәырӡны ҵаҟа-ҵаҟала аусура даҿуп.
Сеидыҟ ихаҿсахьаҿы еизакуп усҟантәи аамҭазы иара ишьашәалаз, кыр зымчу ҳәа иԥхьаӡаз ауаа рхаҿсахьақәа, аԥсҭазаара иахылҿиааз акоуп, типра ауеит. Ҵангьы-мцынгьы ауаа рыбла дынхаҳалауа дубом ицәа дҭалоит, иҽирҩашьоит. Имазара ԥхьеикуеит акулак ҳәа изырҳәар ҳәа дшәаны. Иԥсаса ԥыҵәҵәа-ԥыҵәҵәа ауаа ирымидоит, дараргамоит ауаџьаҟ агәылҳәҳәо аҩны изгылоу, даазқәылаз ақәаҵарахь ицәыҵагылазаргьы цәгьа ибаӡом. ԤСыцәгьак, еихырҳәык, иоуп, ахьгьы имазаап иҵәанхы. Зны-зынла иԥҳәыс иаалгәалаиршәалоит уи атәы. Иамуӡар схы злаҿысхша  сымоуп иҳәарашәа. Сеидыҟ адәахьы деихала-еиҵыҵуа даԥсышәа мацараха даабозар, аҩны иӷрара еиҳа иааԥшуеит. Ажәакала аҭагылазаашьа иҽақәыршәаны дааиуеит, ауаа иҿырҿаижьцәом, иабеиҭаху.
Хыхь ишаҳҳәахьоу еиԥш ихаҭа ақыҭсовет дырцәалалеит, ихшарагьы акомҿарра иалоуп. Уи иахәаԥшшьа, иазнеишьа иажәақәа иккаӡа ирныԥшуеит: «Иахьатәи аамҭа иҟоу аҿы зегьы урнаалароуп… Арахьгьы ухы дырны уҟаз…»
Уи дгаӡоуп уҳәо исахьа аабом, аха Асовет мчра иахьа иааны, уаҵәы ицо акы еиԥш дахәаԥушан: «Иҟлахуеит ажәытә аамҭа, ажәытә!»
Аха арахь урҭ игәыӷрақәа шымцурашаз, «иаџьалахә» ааины ишидгылаз узырбо аҭагылазаашьақәа маҷҷӡам, зегь раԥхьаӡа иазгәаҭатәуп, анкьа маҵуаҩыс имаз Ҭемыр хазынхара ҳәа ицара, аколлектив иалахәхара. Ҳабашь агәаӷьра иааирԥшыз… Иҩбахаз, иҭаацәа рҿы аҽеиҩшара иҟалаз… «Сышьҭра мырӡга» ҳәа дзышьҭаз иԥеи иареи ирыҵҟьаны хланҵы идәықәлаз ажәытә аамҭа иахьынҳалоуп, егьырҭ: иԥҳәыси, иԥҳаи, ичныри зымҩакуп, аҿатәра рҽазырклоит есааира.
Сеидыҟ амца инаркуеит ичныр Ҳабашьи иԥҳаи гәаԥхеибашьаны, рхы-ргәы еидкыла иахьыҟоу. Азныказы «арҵәаа» дыҳәҳәоит дижәларц иақәикуеит убри аҩыза згәаӷьыз Ҳабашь. Аха ашьҭахь даахәыцын Сеидыҟ  цәагькы, уи, иус хәашьқәа рҿы ихы даирхәарц иӡбуеит. Идиҵоит Ҭемыр игәаҭараҿы инанагаз акәаҭана ицәиӡарц мап аник – акакеиҳәа диҵаҟьаны ашҭа дҭицарц далагеит, иагьеиҳәоит инапы ианиҵаз аныҟаимҵа Хьыкәыҷи иареи наӡаӡа еицәирӡырц шилшо… Уи иҳәатәы дазааигоит, аха иажәа деижьаны иԥҳа Кәасҭа ҳәа хәҳахәҭҩык дисҭоит ҳәа далагоит…
Убри деицәамзар деиӷьым зхы цәырымгаӡакәа, агаӡа инапала амаҭ ркуеит ҳәа шырҳәо еиԥш, ауаа реиҵахарақәа, рԥышәадара уҳәа ихы иархәаны антисоветтә ҿагыларақәа еиҿызкаауа, аҭауад Ҟазылбақь. Еиҳаракгьы ӷацәас ишьҭыхны имоуп ақыҭаҿтәи апартиачеика амаҵзуҩцәа Кәыбрыц егьи уҳәа рықәгара дашьҭоуп, ишырҳәо еиԥш, цәгьа баны бзиа ҟазымҵо дреиуоуп. Убарҭ аҟарлышқәа ирыҵадырӡырц иаҿу аӡәы иоуп Ҳабашь, Ҭемыр аԥхьан ишаҳҳәаз еиԥш, Сеидыҟ ихәура дҭыҵны дцазар, ари макьана изыгәаӷьуам. Деиҭымны изҳаит, иан дизыдруам, иаб диздыруам. Сеидыҟ иӷьра-иаԥсра акәымзар хаабызшәак иаҳахьоума мамзаргьы. Ҳабашь игәы кыдԥҵәалеит Сеидыҟ «иаҳҭынра». Сыҿҳәара анбааиуеи ҳәа дыԥшуп, издыруам арахь иԥшәма бзиахә ихәҭаа арахә иқәникыларц игәы ишҭоугьы. Ҳабашь имам-ихӡым, ишәым-ихам, дыхьчоит, иԥсҭазаара азбжак бналамацара ихигоит, аха иуаҩра ирӡуам, «Имаҭәажә ахьы еиԥш дыргәылҷҷо, гәкык, иқьышә иԥаҵа аақәшәшәо» дыҟоуп. Аха Ҳабашь атәра дазыхәаҽуам, иҿара, иуаҩра, змеидо ақәла бзиа, аҩыза бзиа диԥылоит иԥсҭазаараҿы. Уи аԥшәма иԥҳа Хьыкәыҷ лоуп. лаб иҿы лажәк аҟарагьы пату зқәым, лара дыгәцаракны длымоуп, имаҭәа-ҩыҭәа, ифа-ижә игхар, хьаас иҟалҵоит, аҿыц иамадара, идырра азырҳара дазҿлымҳауп. Ажәабжь ҿыцқәа иалҳәоит, аԥхьашьа аҩышьа исырҵоит ҳәа даҿуп. Еигәныҩит, игәаԥхеибашьеит аха Ҳабашь иԥшәма данизхәыцлак, иҭагылазаашьа даназхәыцлак уи иҟамло усуп ҳәа дахәаԥшуеит, агәрахаҵара ицәыуадаҩуп. «Шаҟа дгәкыузеи, насыԥ иман ԥҳәысс дзыццо» - дхәыуеит иара. Аха  зегь акоуп ихы иҭашәаз, ԥсазшьа амамкәа, имацаха игәы иҭагьежьуа иаанхеит.
Сеидыҟ уи ақыҭаҿы иааиз атрактор абрабалқәа ԥиҽырц аҳәсага наганы инапы ианынаирк ауп иҩнуҵҟа зегь анааҳә, иԥшәма ихәамгарақәа уаанӡагьы изымдыруа дыҟамызт, аха уажәоуп агәра игартә ахы данҭаԥшы, иагьиӡбеит диԥырҵырц. Ԥҳәысс игаз Хьыкәыҷ даашьҭыхны дықәҵоит, аамҭала урҭ аанҿасуеит Ҭемыр иҿы. Ҭемыр иакәзар, уи ԥыхьа иабгьы иаргьы Сеидыҟ ихьԥшын, ихәура иҭан. Хазынхара напы наиркы иоун, акы даԥсаны ихы иԥхьаӡо даналага аколлектив даналала ауп еиҳаракгьы ибӷа анеиҵихыҳ. Дызхысыз, дызҵысыз даназхәыцлак игәалаҟара аҽаԥсахуан, дмышьцакуан.
Еиҳаракгьы Сеидыҟ икәасқьеи иара дзыҩназ иқәацәи анеидибалоз игәыӷрақәа неимпыҵаԥшшон ҩаԥхьа, аха зегь акоуп игәы каижьуамызт. «Меҳ умоуп, иубап уи» ҳәа Сеидыҟ икәасқьа дазымақаруазшәагьы илаԥш иныҵашәеит. Ӷәтәы ҩны хәыҷык авагыландаз ҳәагьы дназхәыцит. УИ имоуп дзызгәдуу аҭаацәара, аҩыза, агәыла… иара убри ауп зегь раԥхьаӡагьы аԥсҭазаара игәы аҳәо дҟазҵо, ауаажәларраҿы иҭыԥ ылзхо, ԥхьаҟа дызго. хыхь инҳамҩатәшәа ишаҳҳәаз еиԥш, Ҭемыр изааигәоу, абзиа ацәгьа ицеиҩызшо, изгәблу аӡәы иоуп Қәаблыхә, иара иҳәоит еиԥш, иабацәа рқьамҭажә дықәтәоуп, адыжә ҳәа анышә ишаасуаз инаигәгәа ицеит, иаргьы уи дахаанханы дыҟоуп, аха уажәы аамҭа ҿыц иҟалаз иԥсы инаргап, дыннархап ҳәа дахәаԥшуеит. Уи амҩа дызну иашоуп ҳәа иԥхьаӡоит, иҳаблаҿы артель иҟалаз активистцәа дреиуоуп, аимак-аиҿакқәа рҿы, иаҳасаб бзиуоп, ииҳәауа-ииуа идыруеит, еилкаауп ипозициа. Ишаҳҳәахьоу еиԥш, уи икәша-мыкәша игылоу ауаа абзиарахь рхы дырхоит, аиаша мҩа ианылоит. УИ ҳара иаабоит еиҳаракгьы Ҭемыри иареи реизыҟазаашьаҿы.
Зыӡбахә ҳамоу С. Ҷанба иповест «Сеидыҟ» аҿы иаарԥшуп егьырҭ ауаа рхаҿсахьақәагьы. Убарҭ рахьтә иналкааны рыӡбахә уҳәар ауеит Кәыбрыц, Кәҷыр, зыхьӡ ҳәам асҭаршын уҳәа егьырҭгьы. Аԥынгылақәа шырацәоугьы. Хьаҵра рзымдыруа, азеиԥш ус анаҩсгьы,а уаа рыг-рыбӷа иазҿлымҳаны иаарԥшуп, акритикаҿы ишазгәарҭахьоу ала ирыгу изхьымӡо ыҟазаргьы урҭ усҟантәи аԥсҭазаара иагәылиааит, уи аҟазшьа рнубаалоит.
Ажәлар нап зларкыз иага иуадаҩзаргьы, иага аџьабаа ацзаргьы, знымзар-зны алҵшәа шаиуа мҩашьарада ирдыруеит. Асимволтә ҵакы аанахәоит Озамаҭ иԥа дақәтәаны ақыҭа иалалаз атрктор «Икамбашь» еиқәаҵәа абӷа дықәгыланы ҿааиҭуеит уи аныҟәцаҩы: «…Аколнхара аҭахуп иара, аколнхара амоуп ихынҳәны ицоит!..
«Иҟоуп, иҟоуп» ҳәа аҭак ҟарҵоит уи иԥыларц инеиз Қәаблыхә, Ҭемыр уҳәа назлоу аколнхацәа. Убри аамҭазы аԥхьаҩ илаԥш наиқәшәоит алахы зыркәашоз Сеидыҟгьы: «…Деиқәаҵәаӡа дышәны иҿынеихеит акакала, ихы иқәыжь…»
Асахьаркыра аҷыдара уаналацәажәо зегь раԥхьаӡа ирыгалын уахцәажәар ауеит автор аконтраст ахархәашьа. Ақәаҭанеи зхы кьаҳәӡа аҭӡыфара иадыршәалоу ацәмаҭәеи, Ҭемыр иқәацәи, зықә ылҳәаны игылоу Сеидыҟ икәасқьеи, ааԥыни аӡыни, уҳәа реиҿырԥшрала автор илшоит дызхцәажәо, алкаара, уаҩ илаԥш иҵашәо аҟаҵара. Ахьыӡқәаҵәҟьа ирҳәо рацәоуп, иаҳҳәап: «Хьыкәыҷ» лыхьӡ – «ахьы», «ахәҷы», «аҟәршәах» уҳәа угәаланаршәозар, «Мшәылды» ихьӡ инҭаҳа-ааҭаҳауа иҟоу ауаҩаӡа унизнархәыцуеит.
Ауаҩы иҩнуҵҟатәи ицәаҩа ианрааланы ипатреҭ аҭыхра, С. Ҷанба ибызшәа иашьашәалоуп, уи аҟазшьа ҷыдақәа ируакуп. Уи џьара-џьара ажәлар рҳәамҭақәа инарықәыршәаны еибиҭоит ахаҿсахьақәа, асатиреи аиумори аарылжжуа иҟоуп ихы иаирхәо иеиҿырԥшрақәа жәпакы. Ҟазылбақь изы џьара иҳәоит «Амаганеиԥш дхәаны, ихылԥарч ду илахь иҭажь, иԥынҵа ду ырхәа, илақәа шаҟь-шаҟьр. Аа Сеидыҟ дшааирԥшуа: «… Ажә  қша зтәыҩа хыржәаз еиԥш дыҟан…» «…Иԥынҵа ҭыҷкәымӡа апап» уҳәа уабс имаҷӡам егьырҭ аҿырԥштәқәагьы.
Хшыҩзышьҭра ауҭаратәы иҟоуп адиалог, уи автортә ремарка аасҭа имроуцәакәа, иааркьаҿны, еилацаланы ажәакала, изҳәо ишиҟазшьоу еиԥш, еиқәыршәоуп аҳәоуқәа. Ажәаԥҟақәеи ажәаҳәахьақәеи иӷәӷәаны ахрархәара рымоуп, иааидкыланы иуҳәозар, ибызшәа жәлар рҿаԥыц ҳәамҭа аӷра иҭшеит, иара убри ауп аԥхьаҩ ихы-иԥсы иалаҵәаны краамҭа ихамышҭуагьы ҟиазҵо.
Аԥсуа литература аклассикцәа уи алитература ашьаҭакҩцәа ируаӡәкыз, ауаажәларратә маҵзуҩ ду С, Ҷанба ирҿиамҭа аԥсуа литератураҿы иалкаау аҭыԥ ааннакылоит, уи еилыхха ианыԥшит ижәлар знысыз аҭоурыхтә мҩа, рԥеиԥшхә лашазы рықәԥара. Ашәҟәыҩҩы исахаькрыатә хәыцшьа иҟазара, ибаҩхатәра краамҭа иҿырԥшыганы иаанхоит аӡәырҩы ашәҟәыҩҩцәа рабиԥарақәа рзы.




























ӠАӠА ДАРСАЛИА
(1898-1977)

Д.И. Гәлиа Аҟәатәи арҵаҩратә семенариа аҿы иеидикылаз алитературатә гәыԥ еиднакылоз алитераторцәа ҿарацәа дыруаӡәкын Ӡаӡ Дарсалиа. Урҭ рнапылаҩыратә журнал «Шарԥы-еҵәа» ианизаԥхьа «…Избеит амрагыларахьтә ицәырҵыз ашарԥы-еҵәа, аша-еҵәа, шьҭа иаарласны ишар ҟалап» ҳәа ззиҳәаз аҿарацәа дреиуан иара. Уи акыр шықәса инеиԥынкыланы намысла, паутла аԥсуа литература амаҵ азиуан. Иагьилшеит убри аамҭала зеиӷьаҭам аҩымҭа шьахәқәа раԥҵара, ирҿиамҭақәа аԥсуа литературатҿы изыхәҭоу аҭыԥ ааныркылоит. Иажәабжьқәа ипиесақәа, бызшәала акәзааит ҩышьа формала акәзааит даҽа ҩымҭак иалаҩашьом, урҭ ирыҵаркуа ирҳәауа рацәоуп аԥсуа литература зегь азын.
Диит Ӡаӡ Дарсалиа 1898 шықәсазы, Гәыԥ ақыҭан (Кәыдры ауезд) аԥсуа нхаҩы иҭаацәараҿы.
Аԥсны Асовет мчра анышьақәгыла ашьҭахьоуп Ӡаӡ Дарсалиа шәҟәыҩҩык иаҳасабала даншәыз, ианизҳаз. Аха уи наӡаӡа ихамышҭуа игәы иҭымҵәо изынхеит ихәыҷра шықәсқәа раан дызлаԥшыз азалымдарақәа икәша-мыкәша игылаз ауаа зҭагылаз ауадаҩрақәа, аџьамыӷәа ихигаз, дзынҟьаз, дзынԥаз уҳәа рышьаҭа ӷәӷәаны игәаҿы инрыжьит, убри азакәхап Ӡаӡ Дарсалиа ирҿиаратә усураҿы иара дызхааныз, иҷкәынра аан иибаз, иаҳаз исахьаркыратә ҩымҭақәа рҿы дзырзааҭгылаз, хшыҩзышьҭра зриҭоз.
Ӡаӡ Дарсалиа раԥхьаӡа иқыҭа гәакьаҿы ашкол дҭалоит жәашықәса анихыҵуаз, ашкол анеиҿыркаазҵәҟьа акәын, аҵара митәык ишьақәгыланы ҟиамызт, убри атәы далацәажәо иара иҩуеит: «Аԥхьаӡатәи амш азы сара исҵеит аԥсышәала: «Аби, аԥеи, аԥсыцқьеи рыхьӡала, амин». Урыс бызшәала: Карандаш, ручка перо, бумага». Уинахыстәи уаҳа акгьы сгәалашәом». Ус иага иҟазаргьы иҵеит аҩра, аԥхьара, аҵара ашьаҭа кын, уи аагылашьа имамызт наҟ иацҵатәын. 1914 шықәсазы уи дҭалоит Очамчыратәи аҵара алагарҭа еиҳау аучилишьче, аекзаменқәа маншәаланы иҭиит, ахәшьара бзиақәа иоуит, еиҳаракгьы аурыс бызшәеи анцәа изакәан шәҟәи рзы. Иара излеиҳәо ала убраҟа аекзаменқәа здызкылоз ируаҟәкыз абаӷла чын Маан Дырмит дықәгылт актәи акласс аҿы акәымкәа, аҩбатәи акласс аҿы дрыдыркыларц. Уи иҳәатәы  иахымԥакәа ус иагьыҟарҵеит. Аха ырцҳарас иҟалаз. Иаалырҟьаны амчымхарақәа дзықәшәаз ирыхҟьаны аҵара нимыжьыр ада ԥсыхәа имамкәа дҟалеит. 1916 шықәсазы даауеит Аҟәаҟа, арҵаҩратә курсқәа данырхыслак, диасуеит арҵаҩратә семинариа ашҟа, иара абраҟоуп алитературагьы агәбылра ахьикуа, иахьыҟаиҵо раԥхьатәи ашьаҿақәа.
Асеминариаҿы еиҿкааз акружок активистцәа дрыуаӡәкын, анапылаҩыратә журнал «Шырԥы-еҵәа» агазеҭ «Аԥсны» уҳәа рдаҟьақәа рҿы икьыԥхьуан иажәеинраалақәа, жәлар рҿаԥыцтә рҿиамҭақәа рҿынтә иаԥҵамҭақәа.
Даара имчымхаран усҟантәи аамҭазы аҵара, «аҵаҩцәа жәаф-жәаф ԥуд аԥши ԥудк аҟәыди ааргаран ашықәсан» («Аԥс. аҟнытә» - 1963, ад. 64) ҷыдала иазгәоуҭартә иҟоуп асеминариаҿы Д. Гәлиа инапхгарала еиҿкааз адрамкружок иалахәра, гәыкалатәи иусура. 1919 шықәсазы Д. Гәлиа еиҭеигаз ҩ-пиесак «Ҩыџьа амлашьцәа» - Аҵкурели, «Идыршәаз Антимос» - Г. Бухникашвили иқәыргылан аџьажәлар идырбан. Аԥсышәала аспектакльқәа рықәыргылара иалахәын А. Шьакаиа, М. Аҳашба, М. Амҷба, Ар. Ҳашба, Ӡ. Дарсалиа уҳәа убас егьырҭгьы… Усҟантәи аамҭазы аҵаҩцәа, (арҵаҩратә семинариа иҭаз) ареволиуциатә ҵысра рҽаладырхәон, еиҿыркаауан ақәгыларақәа, абираҟ ҟаԥшь рхашәыр-шәыруа маи аказтәи адемонстрациагьы рҽаладырхәуан.
Асовет мчра анышьақәгыла ашьҭахь, уи асеминариа рҵаҩартә техникумны иҟалахьаз қәҿиарала далгоит 1923 шықәсазы. Кәтол Очамчыра уҳәа рҿтәи ашколқәа рҿы акраамҭа рҵаҩыс аус иуан, идырреи иҟазшьеи рыла иаразнакы ауаа рыԥсы дналаҵәон, пату иқәырҵон зехьынџьара, ҳауп зҳәауаз ауаа хатәрақәагьы ацәгьа абзиа рҿы иара иазҵаауан, дасу ирҭахыз аусқәа рҿы амҩа иқәиҵон, иабжьага-ажәа амелҳам хәшәы еиԥш ирыхәон.
1925 шықәсазы иҵара иациҵарц дцоит Қарҭҟа, дагьҭалоит аполитехникатә институт. Шықәсқәак рышьҭахь диасуеит Краснодартәи арҵаҩратә институт ашҟа, уаҟа ҩышықәса ирзынаԥшуа аҵара иҵон, аха игәамбзиара иахҟьаны уи Аԥсныҟа дхынҳәуеит, убри нахысгьы уаҳа иҵара неигӡартә еиԥш аҭагылазаашьа имоуӡеит. Иалагоит уи иџьатәи ирҿиаратәи усура, иаамԥсахӡакәа амаҵ иуан агазеҭ «аԥсны ҟаԥшь» аредақциа аҿы, зны дыҟан аҭакзыԥхықәу маӡаныҟәгаҩыс, аҵыхәтәаны еиҭагаҩыс. Уи иусушьа, иуаҩышьа иҩызцәа ирдыруеит, лымкаалагьы пату ақәырҵон дара.
Ӡаӡ Дарсалиа агазеҭ аҿы аоепративра залаз, зкалам ҵарыз, зажәа ахҭа иҭанаршәуаз журналистын. Уахгьы ҽынгьы аус иуан, еиҳаракгьы аџьынџьтәылатәи еибашьра аан, Асовинформбиуро адырраҭара иҟанаҵоз арадио днадтәаланы атры-тырҳәа ианиҵон, нас еиҭаганы акьыԥхь ахь ириҭон, иааиуа изаамҭанутәи аномер иахьигӡон. Дрыцхраауан агазеҭ аредақциаҿы инеиуаз ашәҟәыҩҩцәа, еиҳаракгьы аҿарацәа.
Санстудентыз, 1951 шықәсазы сажәеинраалақәа сыманы снеит сара Ӡаӡ Дарсалиа иҿы, усҟан «Аԥсны ҟаԥшь» аредақциа ахьҩназ уажәы Аԥснытәи АССР акурорт усбарҭа ахьыҟоу ахыбраҿы акәын, Фрунзе иулица.
Иара газеҭк иҩрҿаны икны амашинистка дылзаԥхьон, лара аҷҷа ҳәа акьыԥәхьра даҿын. «Сара сакәызма иуҭахыз? – дсазҵааит иара.
–Ааи, - аҭак ҟасҵеит сара.
–Уаасзыԥшы сааҭбжак аҟара, скьыԥхьтә саалгап, - иҳәеит иара иблақәа ааԥсара рхаҳәҳәыла.
Даналга ашьҭахь, улеи иҳәан сныҩналт, акьыԥхьга амашьынашьҭыбжь зыҩныҩуаз ауаҭах аҿы уажәы ҭынчран. папкак иагәылаҵаны искыз сажәеинраалақәа аацәырзган сизаԥхьеит, жәабаҟа ыҟан ашибка смыхьуазар, иалихит ф-жәеинраалак, «Абарҭ укьыԥхьыртә иҟоуп, амала Ҷыҷыкәа Џьонуа исырбоит, уи уажәы дыҟам, ақыҭахь дцеит, иажәа неигӡон иара – сара споетым, аха сгәаныла иуҳәо бзиоуп аҳәашьагьы уақәшәоит. Нас ԥыҭрак даахәыцын инаициҵеит: – Алитература ганкахьалашәа иҿион ҳара ҳҿы, уажәы аҿар гылоит зехьынџьарантә… Алитература шаҟа амҽхак аҽарҭбаауа аҟара уи аизҳара иацхраауеит, абызшәа арбеиуеит…
Убри ашьҭахь дук хара имгакәа сажәеинраалақәа агазеҭ ианылеит.
«Дуаҩызарц ауаҩы» ҳәа Ӡаӡ Дарсалиа иҩымҭа «Аӡыблара» иазкны алитератураҭҵааҩы С. зыхәба иҩыз астатиаҿы ҳаԥхьоит: «Ауаа бзиақәа зегьы зышәҟәыҩҩцәахом, аха ашәҟәыҩҩцәа зегьы уаа бзиақәазароуп. Сара исызхаҵом хаҭала иҽеим, ауаҩра згу, згәы хәаԥсоу ауаҩы агуманизмра зҵоу арҿиамҭа, асахьаркыратә рҿиамҭа ду аԥҵара илшоит ҳәа аӡәы исеиҳәар. Абри ахшыҩҵак аксиомак исзеиԥшуп асахьаркыртә литература аԥызҵо ауаа санрызхәыцуа. Абри ахшыҩҵак сԥырҵуам сара еицырдыруа аԥсуа шәҟәыҩҩы Ӡаӡ Дарсалиа иҩымҭақәа санрыԥхьо, иара иԥсҭазаареи ирҿиаратә мҩеи санрызхәыцуа» («Арҿиара амҩала», Аҟәа, 1975, ад. 44). Ари даараӡа уаҩ дзырхәыцуа акоуп… Ақьиара лымшароуп, рҳәоит, ақьиареи аҭаҷкәыми еицызароуп, рҳәоит, мцхәы ақьиацәарагьы аҭахым, рҳәоит, иҵегь атерминқәа уаҩы иԥшаар илшоит, аха уи акәым аус злоу. Ақьиара ҷыдала иахьлымшароу, аҭаҷкәым ахьаҭаху, иахьԥырхагоу аҳәара сцәыуадаҩуп, аха иаалырҟьаны исҳәарц сылшоит, ақьиареи, аиашареи апринципреи, ауаа реилымхреи еицны ауаҩы иԥыхьашәар бзиоуп ҳәа.
Ашәҟәыҩҩы ихымҩаԥгашьа, инамыс, ипату, аԥсҭазаараҿы ихаҭа дзықәныҟәо ишәҟәқәагьы ирныԥшуазароуп. Ашәҟәыҩҩра мацараҿы акәӡам, ауаҩы иарбан усс дыззыркуазаалакгьы, дызхдырҟьозаалакгьы ихы цқьазароуп, игәы цқьазароуп, инапқәагьы цқьазароуп. Иадгыло иадымгыло ҳәа акәымкәа, аиаша аҳәара, амҩаԥгара илшозароуп, лахьы иаԥшны акәац ашара акәымкәа.
Ҳабацәа (аныхахәқәа змаз) рҿы ӡәӡәа, рнапы ӡәӡәа дасу рныхақәа ирхагыланы иныҳәон, ҳара ныхахәыс иҳамоу алитературоуп. Ҽаџьара еиҳагьы, араҟа ацқьара ыҟазароуп.
Иҟалоит убас еиԥш аԥсҭазаараҿы шьоукы-шьоукы рус ҟьашьқәа рҿы ауаацқьақәа рхы ианадырхәо, ҽакала иуҳәозар, рнапала аԥарӷы анхәыҵыршьшьаауа. Ари ҟарҵоит аус иаҭахушәа, аизҳара аҿиара иахәо акоуп ҳәа хьӡыс иаҭаны. Аха ауаҩы ихы зихагылоу дхәыцыру азоуп, дхәыцыр, дымццакыр,у сҟан, ҳәарада, зегь ибоит, зегь еилкаахоит. Ари зхаҳҳәаауа, аҽаҩарашарақәеи аҽеиҟәыҭхарақәеи ирыламыз, урҭ ирықәшаҳаҭмыз,а уаа еилызымхоз, моралла ицқьаз дреиуаны дахьыҟаз ауп Ӡаӡ Дарсалиа. Убри азоуп иажәа агәра зыргоз. Иажәа агәра ргон избанзар, уи иладырҟәоз, иахәҭамкәа зыхьӡ ԥырҽырц иашьҭаз, зиаша иақәӡыз ауаа дрыдгылон, ихьчон… Ӡаӡ Дарсалиа иҩымҭақәа анеилҳарго ари иҵегь ҳахцәажәараны ҳаҟоуп, убри аҟнытә ара зназы иааныскылоит.
Аредақциаҿы аусуреи арҿиаратә усуреи реилагӡара даара иуадаҩуп, аха убас иага иҟазаргьы, Ӡаӡ Дарсалиа ашҟәыҩҩра зынӡа игәыгәҭажьны иаанимыжьит, илиршаз зынӡагьы иҟәнушьартә иҟаӡам, алитератураҿы, иахьа зыӡбахә рҳәауа уи иажәабжьқәа «Ауаҩы шас», «Абзагә», «Аидара иаҵоу аҭаҳмада», уҳәа анҩыз «Аԥсны ҟаԥшь» аредақциаҿы дантәаз ауп. Ҳәарада, уи ирҿиаратә усура ҿыц еиҭашьақәгылеит тәанчара данца ашьҭахь. Аамҭа кьаҿк иалагӡаны иҩыз иажәабжьқәа, иповестқәа, игәалашәарақәа уҳәа еицырдыруеит, акриткиаҿгьы изыхәҭоу ахәшьарагьы роухьеит, урҭ аҩымҭақәа.
Аԥхьан ишаҳҳәаз еиԥш, алитература агьама икит, арҿиаратә усурагьы ихшыҩ азцо далагеит Аҟәатәи арҵабартә семинариа аҿы аҵара аниҵоз ашықәсқәа раан, иҳәатәуп ари аҵараиурҭа иагыз-иабзаз шырацәазгьы, усҟантәи аамҭазы аинтеллигенциа реиҵааӡараҿы аус ду шымҩаԥнагаз,а культура ашьаҭаркраҿы иалшаз зынӡаскгьы ишмаҷым. Ирккаҩцәаны, аҿар зегьы рзы имҩақәҵаҩцәаны иҟан,у сҟантәи аамҭазы рҵаҩцәас убраҟа аус зуаз, дырмит Гәлиеи, Самсон Ҷанбеи. Урҭ аҿар рнапы аҵаҟа иҟаз ашәҟәыҩра иазхьадырԥшуан, акультура ду иаларааӡон, ирырҭон рԥышәа.
Ӡаӡа Дарсалиа инҩасангьы, алитератураҿы зымчқәа ԥызшәоз аҿарацәа ыҟан. урҭ рахьтә иналкааны, раԥхьаӡагьы рыӡбахә уҳәартә иҟоуп, аҵыхәтәан Аԥсны еицырдыруа шәҟәыҩҩцәаны иҟалаз, иаҳҳәап: Иуа Коӷониа, Михаил лакрба, Иван папасқьыр, Мушьни Аҳашба уҳәа убас егьырҭгьы.
Иажәеинраалақәа рылоуп Ӡаӡ Дарсалиа раԥхьаӡа алитератураҿы дышцәырҵыз. Асеминариа данҭаз иҩыз ажәеинраалақәа иреиуоуп: «Акәҷышь», «Аӷьыч», «Ҩ-ҵлакы» уҳәа убас егьырҭгьы. Арҭ ажәеинраалақәа зыӡбахә ҳҳәаз, шамахамзар, икьыԥхьын агазеҭ «Аԥсны» адаҟьақәа рҿы. иара убарҭ ашықәсқәа раан Ӡаӡ Дарсалиа апиесақәа рыҩраҿы имчқәа ԥишәоит, 1920 шықәсазы А.П. Чехов иажәабжь «Хаирургиа» иаҿырԥшны иҩуеит «Ахаԥыц ҳақьым» ҳәа хыс измоу апиеса хәыҷы.
Уи инапҩымҭаны иҟоуп даҽа ҩ-пиеса хәыҷқәак: «Абзиабара аԥсҭазаара иаҳуп», «Адына». Сахьаркырала арҭ аыҩмҭақәа шыԥсыҽугьы, ашәҟәыҩҩы ирҿиаратә биографиаҿы ихәыдаӡангьы иҟам, ирныԥшуеит автор исахьаркыратә баҩхатәра, иҟазара.
«Аныхеи агәҭыхеи» (1925) Ари акомедиаҿы автор иаҳирбоит ажәлар ирылаҿны иҟоу амцхаҵарақәа рнырра бааԥсқәа, аԥшцәа аҟәыдырԥаҩцәа «анцәа иҟынтә ирымоу рдырра ҵаулақәа».
Еиҳа иқәманшәалахеит «Аныха иарҳәацәаз» анхаҩы Ламшьаҵәи аҟәыдырԥаҩ Ҟаимаҭхани рхаҿсахьақәа, иара убасгьы араҟа иналкааны иӡбахә ҳәатәуп амцхаҵарақәа, митәык имч рықәымхозаргьы, ирҿагылоу акомҿар ҷкәын ҬАмел, уаҩ агәра игоит идгыло аҩызцәа ҟалар илҵшәадахараымызт ҳәа имҩаԥиго атеисттә пропоганда.
Ԥсихологиала ирҵабыргуп, имзыркыуп зыҵҩа цқьамыз (уи сыск иӡахьан) ачымазаҩ Ламшьаҵә ихымҩаҵгашьа. Уи агәаҵәыхь ихьны, ашоура бааԥсы данҭанартәа. Ари уеизгьы-уеизгьы з-сыс аӡаз Қдыжә иныха сакит ҳәа иӡбан, ихы злаҿихшала амҩа иқәиҵоит иуацәа иҭынхацәа. Аха наунагӡа иауизыҵәаххуаз, аҵыхәтәаны иккаӡа иааԥшуеит Ламшьаҵә дзыргәаҟуа, дзырҳәацәо аныхаҵәҟьа шакәым, уи зыхҟьо мзызс иамоу ачымазара ихьзи ишәаргәындареи шракәу.
Ашьҭахь излеилаҳкаауа ала Қдыжә ныхаҳәа акгьы аӡбахә имҳәазаап, уи ус аӷьычра ҟазҵоз дасраргамоит, дсрышәоит ҳәа ажәабжьны ауаа ирылеиҵазаап: Ҳазыӡырҩып Қдыжә иажәабжьаршә: «Ҳа, ҳа исҳәо шәаҳауама, аиашазы Ламшьаҵәи сареи ҳаигәылацәан, суаса-чах сҿаҵахәы ӡаны имфаргьы ҟалон, аха уи изаауазеи. Уасак азы Ламшьаҵә сара деимысҵәарым. Амала ижәдыруаз, иахьарнахыс ҟәдырԥаҩ лҳәатәы хасҵом, Ламшьаҵәгьы данычмазаҩха ауаса ииӡаз аныха ашьҭасҵеит ҳәа иаҳахьан азы, дшәан дпатеит, сара аизараҟны уи зрыласҳәаз, аӷьыч дшәаны дцәырҵып ҳәа ауп акәымзар, иҵабыргны аныха ишьаҭсымҵаӡеит».
Аҩымҭаҿы ахԥыс имҩаԥысуа иахԥтларҭаны иҟоуп абарҭ ажәақәа, иҟаҵәҟьа аиаша ахьааԥшуа абароуп.
Ҵабыргны, Ӡаӡ Дарсалиа араҟа зыӡбахә ҳҳәаз ипиеса аниҩуаз аамҭазы ауаа аҵас бааԥсқәа рылаҽны ишыҟаз еиԥш иҟам иахьа, аха зынӡак урҭ шьаҭанкыла иқәгоуп ҳәагьы ҳазҳәом, џьара-џьара рхы цәырыргоит, аԥырхага ахьыҟарҵогьы убап. Имаҷзаргьы иҟоуп, иубоит аҟәыдырԥацәеи, аԥшцәеи ахәаџьацәеи зҽынканҵа ирышьҭоу, урҭ ирылашәоит хар змам ҳәа зхы зыԥхьаӡо ауаагьы. Иахьа ажәытә цәынха-мынхақәа ирҿагыланы рықәԥараҿы уи иаҵанакуа Ӡаӡ Дарсалиа ипиеса «Аныхеи агәҭыхеи» ашәҟәыҩҩы ирҿиаратә биографиаҿы иаҳәо анаҩсгьы, иаҵанакуа рацәоуп, иҟоуп изҿагыло, насгьы иазықәԥаша. Аха зегь раԥхьаӡагьы, уи уаналацәажәо аԥхьа идыргыло иара асахьаркыратә-естетикатә хаҭабзиара ауп.
«Ажәытәра иагаз» иҩит 1924 шықәса, ашьҭахь Краснодар аҵара аниҵоз (1926) иагыз иабзаз дахәаԥшны ирҽеит. Иҭыҵит, раԥхьаӡа акәны, 1929 шықәсазы.
«Апиеса аҩра сгәаланаршәеит зны ҭауадк ҟамчыла нхаҩык дшипҟаз ҳәа ҭаҳмадак иҳәоны исаҳахьаз» - иҩуеит автор «Аԥсҭазаара аҟнытә» ҳәа 1963 шықәсазы ашәҟәы иҭижьыз аҟны. Апиеса атеатра аҟны иқәыргылан К.Ф. Ӡиӡариа ибзоураны, уи Ӡаӡ Дарсалиа излаигәалашәоз ала, К.Ф. Ӡиӡариа хадас днаҭаны акомиссиа алархит апиеса аԥхьаразы, иаԥхьеит ирыдыркылт, уи инашьҭарххны ақәыргылара аҽазыҟаҵарагьы иалагеит, Ӡиӡариа ихаҭа Зосҳан ироль дыхәмаруан, Мизан ироль – Карал-оӷли.
1929 шықәса февраль мзазы иқәыргыланы Аҟәа аџьажәлар иддырбеит. Иара убри ашықәс аԥхынразы «Ажәытәра иагаз» Баҭым ақалақь аҿы аџьажәлар иддырбеит.
Усҟан уи иахәаԥшыз даара иргәаԥхеит, ибзианы ирыдыркылт. Аспекаталь қәҿиарала ишымҩаԥысыз, ахәаԥшыҩцәа ишрыдыркылаз уҳәа агзеҭқәа ирҳәон. УИ иахәаԥшыз гәыԥҩык Баҭытәи аԥсуа ҿарацәа К, Кәыџба, Ҳ. Ацанба, Е. Абдиба агазеҭ «Сабҷоҭа аҷара» адаҟьақәа рҿы иҩуан: «Ашәҟәыҩҩ Ӡаӡ Дарсалиа (Дараселиа ҳәа ауп иара ишану) ипиеса иалхны аԥсуа театр иқәнаргылаз аспектакль гәахәарала ҳахәаԥшит.
Афеодалтә еиҿыхара, аибаҭира, агәреибамгара, атәеибамбара, ахибарҵәара ҳажәлар атрагедиатә ситуациа иҭазыргылаз, иҵегьы ихырҵәагахон, ирыцҳара духон, Асовет мчра ахьымӡар Аԥсны…
Ҳабыргцәа, уи аспектакль иахәаԥшуаз гәырҩак рыблақәа ирхаабалон, ржәытә аамҭа ирзыннажьыз ашьаҭақәа ракәхап, аха убри аамҭазы иубон гәырӷьара-шәахәакгьы – амилаҭ культура, амилаҭ бызшәа аизҳара, аҿиара ирнаҭаз…» 
театр – ари милаҭтә культура еихаҳагоуп, аҿиара аизҳара иазҳәоуп, изцәыӡыз ихгьы ицәыӡит. Ақәҿиара бзиаӡақәа рзеиӷьаҳшьоит ҿыц ишьақәгылаз аԥсуа театр. Иаҳҭахуп лассы-лассы иаҳзаалар».
Акыр шықәса еиҳаракгьы, аџьынџьтәылатәи еибашьра аламҭалазы иара убри ашьҭахьгьы ақыҭа клубқәа рҿы иқәдыргылон «Ажәытәра иагаз». 1941-42 аҵаратә шықәсқәа раан Лыхнытәи абжьаратәи ашкол аҿы аҵара сҵон, аиҳабыра классқәа рҿы итәаз аҵаҩцәа Ӡаӡ Дарсалиа ипиеса «Ажәытәра иагаз» рҽазыҟаҵаны иқәдыргылеит. Иахьеиԥш исгәалашәоит ахадаратә рольқәа рҟны ихәмаруаз аҵаҩцәа Ал. Сулава, Мих. Аҩӡба, Ҷ. Нодиа уҳәа убас егьырҭгьы.
Мизан ироль ихәмаруаз Ал. Сулава ихәмаршьа, асценаҿы итәашьа, игылашьа сылаԥш иҵшәом иахьагьы. Уи, сгәаныла, абаҩхатәра змаз аӡә иакәын… Мизан данырхәлак ашьҭахьтәи асцена Ал. Сулава даара уаҩы игәы аҵанӡа инеиртә имҩаԥигон. Иахьагьы исаҳауа-џьысшьоит уи ииҳәоз «ахәра ашәа».
Уи 1942 шықәсазы, аҵара ашықәс анҵәамҭазы аррахь дыргеит. Афронт аҿынтә иҩызцәа Т. Гериеи М. Габниеи рыхьӡала ииҩыз асалам шәҟәаҿы ҳаԥхьоит: «Сара сызлахәу архәҭа иахьа ҩынтә ажәыларахь ицахьеит. Ахырӷәӷәарҭа бааԥсы ҳаҿахеит, цәаҳәак адгьыл аӷа импыҵаҳхыз – ҳаблак, қыҭак ахы  иақәиҭаҳтәызшәа иаҳаԥхьаӡоит.
Уажәы сара ахәыцра сҽасҭоит. лыхны ашҭа, аҭәа аҵаҟа ахьхьа-џьџьаҳәа ҳаҵоушәа сгәы иснаҭоит. Иацы акәымзи мшәан, уаҟа ианаҳхаԥаԥхоз аҭынчратә жәҩан икыдыԥхалоз амра ашәахәақәа.
Исгәалашәоит ҳаклуб асценаҿы «Ажәытәра иагаз» ҳаныхәмаруаз. Исгәалашәоит Зосҳан сара исызкыз иреплика: «Уара Миша узҿу ала, ари ақыҭа уацәсырӡып…  уи зроль сыхәмаруаз аҭауад игәырԥса сықәшәазшәа иҟалеит. Мишеи сареи Краснодар ҳаиҟәыргеит. Дабаҟоушь уи уажәы? Ихабарҳәа кыр  жәдыруама?
Мизан гәеицамкын, аӷацәа рҿаԥхьа зхы лазмырҟәуаз, дәлар рсамарҭал азы зыԥсы ҭыхны изкыз ихаҿсахьа, хаҿсахьа дууп, ауаа ирыларҵәалатәуп, аҿар рааӡараҿы шьарда аҵанакуеит. Ари аибашьра амҩа салҵны сзыхынҳәыр ахаԥшьгаратә кружок аиҿкаара сҽазысшәоит…
Иқәдыргылон «Ажәытәра иагаз» ашколхәыҷқәа, ақыҭатә ҿар, 1944 шықәсазы иҭыҵуаз Гәдоуҭатәи араионтә газеҭ «Бзыԥ ҟаԥшь» адаҟьақәа руакаҿы икьыԥхьыз статиак аҟны ҳаԥхьоит: «Иҳаҩсыз асабша ауха ахәылԥаз ду мҩаԥысит Гәдоуҭатәи араионтә культуратә Ҩнаҿы Ҟәланырхәа, Абӷархықә, Оҭҳара уҳәа ақыҭақәа рҿтәи аҿар алархәны иқәгылеит ахор кружокқәа, ахәаԥшыҩцәа рзыӡырҩит Асовет Еидгыла Афырхаҵа В. ҳаразиа изкыз ашәа, «Азар», «Ахәра ашәа». Ибзианы ирыдыркылеит иара убас аишьцәа рыкәашара».
Аҵыхәтәаны Ҟәланырхәатәи аколнхара «Ахеидкылара» иалахәыз акомҿараа иддырбеит «Ажәытәра иагаз». Аԥара ироуз афрон ацхыраара афонд иаларҵеит.
Аҭоурыхтә-бзазаратә драма «Ажәытәра иагаз» Аҳра-тәра аамҭазтәи аԥсуа қыҭа аҭагылазаашьа, асоциалтә еиҿыхарақәа иҟаз ртәы уҳәа ирацәоуп уи иаанарԥшуа.
Ари С. Ҷанба иҭоурыхтә дарама «Амҳаџьыр» аҿы иаарԥшу атрагедиатә хҭысқәа рақькысгьы еицәоуп, - ҭауади аамысҭеи ишабалак анхацәа ианрызныҟәоз, ирҭахыз анрыларгӡоз, инарыгәҭасны ианырҭиуаз, аамҭа ауп Ӡаӡ Дарсалиа ипиесаҿы дызлацәажәо. Аанхаҩыжәларгьы рычҳара хыҵуан, ргәаӷ есааира еилашуан. Игыло иалагеит ррыцҳарақәа зҿынтә ицәырҵуа ирҿагыло ауаа.
Абас апиеса иаанахәеит асоциалтә ҵакы, иара убри ауп аконфликтгьы шьаҭас иамоу, ҬАуади аамысҭеи анхацәеи реиҿагылара ахырхарҭа цқьа еилкааны ирымамзаргьы анхацәа еилкааны ирыман ирдыруан еинышәашьа шрымамыз, рымчра ыҟанаҵ нхаҩыжәлар хаир иақәшәараны ишыҟамыз. Ари ҳәарада, зегьы ирзеилкаауамызт, зыхдырра шьақәымгылацызгьы ауаа ыҟан. Убри асоциалтә ҭагылазаашьа автор иааирԥшуеит ҩҭаацәарак рыла; ганкахьала: Аҭауад Зосҳан иҭаацәа, ҽаганкахьала анхаҩы Ҳабахә иҭаацәа. Аԥхьатәи ихаҿала автор иааирԥшит ажәытә аамҭа зыҵгәоз, мчреи хаԥызареи ҳәаа амаӡамкәа изнаҭоз ауаа, апиесаҿы ицәыргоуп, егьырҭ анхацәагьы дгьыли нхареи-нҵыреи ракәым, зхы-зыԥсыҵәҟта иақәиҭымгьы. Ӡаӡ Дарсалиа идрама злихыз аамҭа хҵәа-ԥҵәаха абас ала дахцәажәоит. «ҬАуади-аамысҭеи инеиԥынкыланы ауаа реимҵәареи рырҳәреи ракәӡан изҿыз, ари анхацәа хнарҵәон, аԥсра ахықәаҿы инаганы ихықәнаргылон.
Зосҳан анхаҩы Ҳабахә иҷкәын Мизан дмыршәа-дмырҳа дахьиҿагылаз, ихәура мап ахьацәикыз, ихы ихнахит, дараапкит, иара убас Хьрыԥсгьы. «Изыхьӡузеи, рҳәеит, избахьада, рҳәеит! Анхаҩы ччиа иԥа иакәызма ҳара иҳаикануаз, ҳҳәатәы иахыԥоз, иаҳҿагылоз» рҳәеит. «Иусырбап сара, Зосҳан сакәзар» - дмақаруан аҭауад Зосҳан.  «Ицсырбап сара, Зосҳан иԥа сакәзар!» - ицирӷызуан уи Хьрыԥс. Абас рхы ирзықәымкит анхаҩы ҷкәын мамоу ахьиҳәаз, идырҵаз иҽахизақәмыршәаз азы. Раԥхьатәи асахьақәа рҿы ҳара иаҳирбоит Зосҳан иаҳҭынра, даацәырҵуеит иаргьы. Харатә иуаҳауеит ауааҳәцәа рашәаҳәабжь, аарла рцәаара убоит. Есааира урҭ улаԥш иныҵшәоит, рыбжьгьы наскьоит. УИ ала урҭ шаҟа еицәыхароу, еицәтыәму иҳәарц иҭахызар ҟаларын ҳәа угәы иаанагоит. Ахҭысқәа реиҿартәашьа унахәаԥшым иумбарц залшом, шаҟа дацклаԥшны аки аки еишьҭарыгла, агәра угартә иааирԥшуа аҭауад Зосҳан ихаҿсахьа. Зосҳан аҭауад ԥагьа, ҽырхықәымҵа иныҟәо,  сҳәатә ада ҳәатә ҟамлароуп ҳәа адәы иқәу аӡә иоуп. Ауаа рырҳәра, рыцәӷьычра акәын уи занааҭс имаӡаз, уажәшьҭа дажәит имчқәа каԥсахьеит, ԥыхьа илшақәоз илшаӡом, аха ауаа рнапала ацәгьарақәа ҟаиҵоит. Ихьԥшу рацәоуп, ирацәоуп иҳәатәы ицаныҟәо, иҷкәын Хьрыԥс, Саид уҳәа убас егьырҭгьы. Уи уажәгьы имагә ашьхәа иҭацаланы имуоп анхацәа, ихәы дируеит. Уеиҳа зымчу аанда уахеишшуеит ҳәа, ииҭаху рылаҳакӡоит, уаҩыс ишьаӡом, иԥышә иқәҵаны драцәажәоит. Дышԥеизыҟаз, дышԥеизыҟоу даадырижьҭеи ихәура иҭоу Гәаџа? Дышԥалзыҟаз х-ҩык ахымхәацәа зааӡоз игәыла ԥҳәыс Ҳауида? Урҭ иашҭаҿы идлоу иуаҩԥсу ҳәагьы дааҳәны дрыхәаԥшуам. Иаҳгәалаҳаршәапи Зосҳани, арыцҳара иақәшәаз Ҳауидеи реицәажәара (ад. 237) адгьыл изырцәаӷәаз, изыларҵар усҟан лыцә-уӷә Хьрыԥси иареи рыԥсы иарҭахьоу лзиԥшаарц ииҳәауа шыԥсажәоу ихаҭагьы имдыркәа, аха адәыԥсшәа иҳәоит, ицәагозеи уи? ахә иҭиума, аԥса иҭиуам.
Абас еиԥш цәаҩала ҽархықыәмҵа, тәамбашақәа ицәажәара злаӡо, ирҭахы-ирҭахым издызкыло ыҟазар, иҟоуп даҽа шьоукы уи иажәа зхаҿы иаазгар зҭахым, уажәшьҭа ирзымчҳауа изламӡо. Гәаџеи Ҳауидеи ҳарҟәаҵып, иара нахҩы Ҳабахәгьы Зосҳан игәы нымхандаз ҳәа дыҟоуп, имаршәа икуеит. Зосҳан Мизан изы игәы нханы данцәажәо, дышгәыгәҭаижьыз, рыцхыраара шигхаз уҳәа ртәы аниҳәауа Ҳабахә ихаҵкы камыршәуа днацәажәазар (Зосҳан, ухацкы сцеит, ҳара иҳалшо аказы уара уҟны ҳхы ҳашԥеигӡо. Мизан уи аҭауад ииҳәо зынӡа ихахьы иааигарц игәы иҭаӡам.
Раԥхьа иара иҿы данаа, утәа ҳәа анидиҵа, «Сгылаз, скаҳауама… Закәызеи, ари Гәаџа, Зосҳан шәҭахуп ҳәа, ҿыҭуа атәыла ирбгонеи? ҳәа ииҳәаз хаха иаб иажәақәа ирҿагылоит. Зосҳан адҵа иҟаиҵаз Мизан иаахҵәаны мап ацәикуеит, иаагап ҿырԥштәык урҭ рдиалог аҟнытә:
«Зосҳан. Мизанг, уара уагьгәааит ҳәа сыҟоуп сыжәқәа рыхьчара уаҭәумшьаӡои?
Мизан. Ужәқәа рыхьчара уара иуаҭәоушьом, сара изсаҭәасшьарызеи!
Зосҳан. Уара арԥыс бзиа, сара соума ажәқәа зурхьчо?!
Мизан. Уара иузымхьчозар, саргьы исзыхьчом!»
Ари аҩыза ажәа Зосҳан имаҳаӡацызт, «Ҳаҳ, ухацкы ҳәа ишидгылаз» хаҳәырҵәи инаиҿагылеит, аӡәы ҩыџьа ракәзаргьы иргхаӷьит. Иара аброуп аҩымҭа ахы ахьакуа, иахьыҟоу ахеиқәҳәаларҭагьы.
Зосҳан иҳәатәы иацымныҟәаз, акала ивалаз изы уи дыԥсцәаҳауп дқәыџьмоуп, рыцҳашьара, гәшаҭара уеизгьы илаӡам. Аха адәахьала ас зҽырбабаны, суоп ҳәа иҟаз аҭауад хымаԥагьы, ашәарҭа данҭагыла ауп ихаҿра иашаҵәҟьа анааԥшыз. Уи дшәыргәындоуп, иԥсажә дацәшәаны иҩны ашәхымс ишьапы изахыгом, ааигәа-сигәа џьара чықьк ааҵысыр агәыҭҟьа дагоит.
Мизан данрыцәца ашьҭахь Гәаџеи Қынҭыжәи анеиқәшәа, «Зосҳан аҩны дыҟоу№ Ииҳәозеи уи уажәы ҳәа Қынҭыжә даниазҵаа, егьи абас иҳәоит: «Ааи, қынҭыжә, Зосҳан иӡбахә соумҳәан, дшәаны дыԥсуеит, дшәаны! Иааилашәшәыр, ашәа ҟынӡа дызнеиуам. Мизан иара дишьҭоу џьишьоит. Абна нахьхьи џьара расык ааҵысыр – уцеи уара, Гәаџа, ана аҭырасра зырҵысуа закәызеи, аҳәарақәа ҭымҵзааит, - иҳәахуеит усҟан аҳәарақәа абаҟахыу Мизан убра дылатәоу џьишьоит, иара саргьы сымшәо анцәа суиҭанда» (263). Абас ала Зосҳан дԥашашо, дбаӷьырԥаԥо иҟамчы иҩырҿа ауаа дшырхагылоу, аҭагылазаашьа аҽанаԥсахлак, иаргьы иубац иакәымкәа даҽакала дааҟалоит. Даҩсит иаркы-ирцә ҳәа адәы данықәыз. Аха уи имоуп, иааӡеит аиара ишьашәалоу иус хазынақәа имаздаз, ацгәы аԥа аҳәынаԥ акуеит ҳәа ацәгьа усқәа рҿы заб иаԥызгаз Хьрыԥс уи иҩызцәа бзиахәқәа Саид, Мсырбеи уҳәа убас егьырҭгьы. Ҟазылбақь бзамыҟәҵәҟьа шә-ҩык анхацәа дреиҩхом, - дахьаамысҭа-хылҵшьҭроу азы мацара. иара иоуп Зосҳани Хьрыԥси зхы ркыз ақәылара аплан шьақәзыргылаз, еиҵызхаз. Еимырҵәо анхацәа изеимырҵәо иакәым акы ҟарҵаны, акәӡам – раԥхьаӡа иргыланы рхәура мап ахьацәыркуа, насгьы дара иахьреиуам, иахьрышьашәалам азоуп. Апиесаҿы иалагылоуп амалуаа имҩаԥырго азалымдарақәа еилкааны, урҭ хәҷы-хәҷыла ирыдҵуа аамысҭа ҷкәын мсырбеи. Аҽӷьычра иазҟазаз, уи уажәгьы мап ацәзымкуа, аха ауаа рыргәаӡра, реимҵәара ииашам иҽеим ҳәа изыԥхьаӡо Мсырбеи ихаҿсахьа ҷыдала уазааҭгылартә иҟоуп. Уи абас уҳәар ҟалозар, иблақәа аатуа иалагеит, аҭуади-аамысҭеи анхацәа иакәым ахьырзыруаз, урҭ рџьабаала рыԥхӡашала иахьчоз, уи рызмырхакәа, икҿацаланы иахьрымаз, уи мышкымзар мышкы зны ҽеи шалымҵоз,  ишхаирымхоз ишизыфеидамыз ибазар акәхап еиликаауа далагеит. Қәылара ианцоз аламҭалазы реилацәажәараҿы ҳара иаабоит Хьрыԥси Саиди иаԥшьаргаз аус дшазыразымыз, иаахҵәаны иуҳәозар, мап ацәикуан урҭ рҩызара, рыцныҟәара, иагьааиҿаххоит дара, избан акәзар, урҭ уи аухатәи рқәылара дақәӡбоит, акакала ахы иҭарԥшны иреиҳәоит иҟарҵо шҽеим, ишиашам.
Абас еиԥш Мсырбеи ихымҩаԥгашьа ҵаҵӷәыс иамоу ҳзырбо акакәны иҟоуп урҭ реицәажәара. Уи цқьа инҭкааны иаҳнарбоит, ҳарзыӡырҩыпи дара (248). Ишаабо ала Мсырбеи дазыразым ҭауади аамысҭеи имҩаԥырго, аха зынӡа даԥырҵоит уҳәаҵәҟьогьы дыҟам. «Мышкызны абарҭ агәнамгақәа ирзаауа еилдыргар, зегьы ҳдырӡәоит» ҳәа ашәарҭа имоуп. Иара убри ауп еиҳаракгьы аҿагылара иҟаиҵаз зхылҿиаауагьы, иҟаҵәҟьоу еиликаауа, икласстә хдырра азҳаны даабом макьана, алитератураҭҵааҩы Вл. Дарсалиа ишиҳәауа еиԥш, иҟалоит уи жәлар рықәԥара иҽалаирхәыр, аха аҽӷьычрақәеи арҳәрақәеи даарҟәамҵӡакәа иара ус  тгажәригаӡаргьы ауеит. Ажәа анеимарк иҩызцәа ааныжьны данца уаҩы игәы иаанагар ҟалон, зынӡа дрыцрыҵит нхаҩыжәлар рганахь диасит ҳәа, «Мышкызны иаҳхьырыгӡоит, иаҳдырӡәоит» ҳәа ихы гәҩарас имамзар. Ажәакала, жәлар рлахьынҵа аасҭа ихы ауп хьаас имоу, аԥсы ҵаауп аԥсуаа ирҳәоит еиԥш, убри ауп игәы еихша-еихша иҟазҵогьы.
Зосҳани уи имарҵеицәеи инарҿаргыланы апиесаҿы рхаҿсахьақәа аарԥшуп анхацәа, убарҭ рахьынтә еиҳа дналкааны иӡбахә уҳәартә дыҟоуп Мизан. Егьырҭ анхацәа, иара Зосҳан иуааҳәцәа ракәзаргьы, уи ицкы аҳәара иҿагылара рзымгәаӷьуазар, ирцәыуадаҩзар, иара игәаанагара аахҵәаны иҳәоит имӡаӡакәа.
Зосҳан иажәақәа рыла ҳара еилаҳкаауеит Мизан ус уаазқәыххуа аӡә шиакәым, ус аламала аӡә имаҵ зуп ҳәагьы игәы ишҭам.
Зосҳан уи диԥхьаны ажәақәа рыхьчара инапы иананиҵа иаахҵәаны мап ацәикуеит, ишаҳҳәахьоу еиԥш уи дагьиҿагылоит. Убри ауп Зосҳангьы ихы изықәымкуа, ҟиалаз уи ауп аԥсеилахараха, ауаҩы ԥшьнапык сымандаз анигәахәуаз аамҭазы Мизан идиҵеит аамҭала акәзаргьы, ирахә изихьчарц, дицхраарц. Убарҭ рдаилог ианыԥшуеит Мизан иуаҩра, инамыс, ипату. «Утәа» ҳәа цәаҩала Зосҳан ииҳәаз, ишахәҭоу, ишақәнагоу аҭак ҟаиҵоит: «Сгылаз, скаҳауама… Закәызеи, ари Гәаџа Зосҳан шәиҭахуп ҳәа, ҿыҭуа атәыла ирбгонеи?
Абас иналагоит дара реицәажәара аха изымеицәажәеит, аҭауад идҵа дахамҵгылеит, идимкылеит. УИ идыруеит иара дзыԥсоу, иаргьы дуаҩуп, аӡәы ҳәа адәы дықәуп. Имаха-ишьаха еибганаҵы дызҭаларызеи аӡә ихәура. Зосҳан днавала-аавалашәа, иҳәатәы дазааигарц еиҳәаз лҵшәа аимуит. «…Уара узҿу ала, ари уқыҭа уацәсырӡып… Уара умала уакәым, шәышҭаацәоу зегьы» ҳәа аниеиҳәа иара деиҵамхаӡакәа аҭак абас иҟаиҵоит: «Сыԥсы ҭаны усгьы уара унапы сҽасҭарым, санԥслак, нас иуҭаху сзула…» убри ашьҭахь ари аҩны алаапк ааиааит ҳәа иаб диманы ддәылҟьаны дцоит. «Идсырбап сара, урҭ алақәа» - ирышьҭиҳәоит Зосҳан – идыру, еснагь иԥышә иқәкыу иажәақәа. Ианрықәла ауха инаркны (иара аҩымҭазы кульминациатә пунктны иҟалаз) акыр аҭагәҭасрақәа дрыниуеит. Абас арыцҳара ду дшақәшәазгьы (иани иаби ҭахоит, иажәшьа  баԥсас дырҭиуеит) инамыс имырӡит, ихы лаимырҟәит аӡәы иҿаԥхьа, дазмырхәеит уи аамҭа-цәгьа, еицамкит игәы. Иаӷацәа ииааизаргьы уи аамҭалан, аиааира згаз жәлар рразҟы азы ақәԥара зылшаз иоуп, аҿыц аамҭаҿы амаҵ аура иақәиҭхаз иоуп.
Иҵәаҩншьап дшазхәыцуа, уи гәыҵхас ишимоу, амаҵ иурц шиҭаху, иагижьырц шиҭахым ҳара иаабоит арвеолиуциа аныҟала ашьҭахь нхыҵ иаҳәшьеи иареи анеиқәшәазтәи аепизод аҿы.
Мизан ихаҿсахьа типра ауа, иара ишьашәалаз аҿар дырхаҭарнакны даарԥшуп аҩымҭаҿы. Уи даӡәын усҟан, иара аӡәк иоуп аҿаыглара згәаӷьызгьы. Убас аӡәа-ӡәала иугозар, агәаӷьра ирылаз ауп, ашьҭахь ауаа еихьзырԥшыз еидызкылаз ус еиԥш иҟаз иархәыцуан ҳәарада иранаҳәозгьы маҷӡамызт.
Апиесаҿы хадара злоу апресонажцәа инарываргыланы иаарԥшуп иара убас егьырҭ ахаҿсахьақәагьы, урҭ аки-аки хеибарҭәаауеит, аидеиа аарԥшра иацхраауеит. Убарҭ рахьтә еиҳа иалукааша хаҿсахьоуп, Гәаџа ихаҿсахьа. Аҳра-атәра иалиааз, уи азакәанқәа ирхымԥо маҵуаҩуп, иаҳ инацәахы дакәшоит, иахьиҳәо дыҟоуп, аҳҭынраҿы, иахьа-уахатәи аус-ҳәысқәа дышдыргәамҵуагьы, урҭ дшырхашшаауагьы, амаҵ аура нцәа-мусхәла иҟалаз, уалԥшьаны иду акы аҳасабала дахәаԥшуеит. Насыԥсгьы иԥхьаӡоит Зосҳан еиԥш иҟоу аҭауад иҿы амаҵура ахьиқәшәаз, уимоу дахыҽхәангьы данцәажәо убап… Гәаџа аамҭа иарлашәыз, иафаз, зуаҩытәыҩсатә хдырра зыцәдырӡыз иоуп. Адаӷь аӡы ианаанахәа усгьы агаҟа сцон ҳәа ажәаԥҟаҿы иаҳәоит еиԥш, аҳратәра дахәхаӡеит,с ызго сга ҳәа иҳәарашәа ауп уи ихаҿсахьа шаабо.
«…Ажә, аҳыәс, акамбашь, амҿы ԥҟара уҳәа сшырҿыз уаҳа насылымшо скарахеит», - дашшуеит иара, дашшуеит аҟароуп уаҳа акгьы, арҭқәа зегь зхылҿиаауа, ҵаҵаӷәыс ирымоу уҳәа ихы иазԥҟом рыцҳарас иҟалаз, излаабо ала, иԥнаҟарангьы иҟаӡам. Зосҳани Мизани анеизыҵҟьа, гәаџа Мизан иҟажара иҽазишәеит,у сгьы иеиҳәоит: «Иҟоуҵозеи, мшәан. Мизан, Зосҳан ушԥеизыҵҟьои уара» Зосҳан дгьыл-нәцоуп, уи ииҳәаз закәануп, ажәа имакрагьы ҟалом, иҿагыларагьы ҟалом ҳәа дахәаԥшуеит Гәаџа. Абас ауаҩы иуаҩытәыҩсаратә ҟазшьақәа зегьы неицәырӡны ԥстәык аҳасабала изныҟәоит, иаргьы сышуаҩԥсу ауаа идсырбап ҳәа хыхьчарак изыҟаҵаӡом. Уи иара избом, аха икәша-мыкәша игылоу ауаа ирбоит уи ибла иҭазҳәогьы ыҟоуп, аха иара изын зегьы акоуп. Иаагап ҿырԥштәыс Мизани Гәаџеи рдиалог, уи еилыкка иҳанаҳәоит дасу рахәаԥшышьақәа, рхаҭашьақәа зеиԥшроу.
«Мизан. Гәаџа Қамсажә, узышьҭоузеи арахь. Уара зыԥсы шҭаз Зосҳан иифаз. Ухәыҷаахыс Зосҳан иҩны уҩноуп, ахәура уаҿуп уара арныг. Алажә еиԥш дааусуа, есымша упҟара даҿуп. азҩагьы удәылнамгеит уара уа.
Гәаџа (изымбатәбараха). Мизан, уцәажәашьоузеи, мшәан, аа, уара уеиԥш саргьы Зосҳан сизыҵҟьап ҳәа уҟоума?
Убри ашьҭахь, диқәцәҟьаны ддәылицоит, ишьашәалаз анхацәа рҿы ихьыз дазхәыцны лкаа-лгак ҟаиҵартә дыҟагәышьам, уи Зосҳан инырра убас имоуп. уажәшьҭа дара аперсонажцәа руаӡәы иҳәоит еиԥш, азҩаҵәҟьагьы диҟәнагараны дыҟам. Иаҳ иажәақәа рыла дсыршәоит ҳәа даҿуп Мизан: «Иуирбап уи Зосҳан икәзар? Аамҭа, ажьакца зықәнаҵаз, иарлашәыз, иардагәаз Гәаџа, акритикаҿы ишазгәарҭахьоу еиԥш, акыр дырзааигәоуп егьырҭ амилаҭтә литературақәа рҿы зхаҿсахьа аԥҵоу азәуҩ-гәыразцәа ртип, еиҳаракгьы аурыстә класикатә литераутраҿы. Иаҳҳәап, Савелич  - А.С, пушкин иповест «Акапитан иԥҳа» аҟны, Фирс – А.П. Чехов икомедиа «Ацатә баҳча» аҟны уҳәа убас егьырҭгьы. Уи дрыцҳаушьоит, угәы далсуеит абас еиԥш деиҭамҳәаха адәы дахьықәыз азы, иҟоуп анхацәа рыҩнуҵҟа ҭауади-аамысҭеи рмаҟахы зҽадҳәаланы игәароу урҭ ргәы иахәаша, ҳазладырҽхәаша џьара «фырхаҵарак» ҳызҟаҵанда ҳәа иашьҭоу даҽа џьоукгьы. УРҭгьы ас еиԥш рхымҩаԥгашьа, иеиԥш зеиԥшу анхаҩы ихырҵәара, иқәгара зҽазҵәылхны иадгылаз анхаҩ арԥыс Ламшьаҵә.
Уи ҭауади-аамысҭеи даарыдыркылан, ирҭахыз илдыршон, урҭ рӷьычра рқәычра далахәын, уи ухы иқәкрын, дызлыҵыз анхацәа дрыцәтхымны, уимоу драӷа бааԥсны дҟалеит. Хьрыԥс еидикылаз қәылара ианцо, ирабжьиго рацәоуп, амҩа иқәиҵоит. Хьрыԥсгьы баша ибзарӡы иҳәозма: «Ааит, афырхаҵа, Ламшьаҵә! Ламшьаҵә нхаҩыс дуԥхьаӡаратәы дыҟам, уара! Даамысҭоуп ииашаны, сдинаныс!.
Арҭ занааҭс ирымоу, изҿу, зынӡа инапаҿы дааганы дышимоу уҳәа ибзиаӡаны иаадырԥшуеит Хьрыԥс анаҩстәи иажәақәа: «Жәаха уахык џьара дсыцын, агәақьҳәа длеи аҽыҭра ашә дласын, иԥҽны аҽы ҭоуӷан заманақәа нҭигеит, аха иузмҳәарызеи! Аиаша шәасҳәап, ламшьаҵә ижәла нхаҩуп, аха ихаҭа даамысҭоуп.
Аха урҭ зегь зиҳәо, изиҭаху еилкаауп, уи агәра ҳхадырҵоит аҵыхәтәаны иациҵаз: «Уаха қәылара ҳахьцо шәизыԥшал, иҟаиҵо жәбап уи!» Абас, рхы шьышьуа, ргәы шьышьуа рмаҟахы иавҵаҿаҳәаны идәықәуп анхацәа, рхы иадырхәоит ирҭаху рылдыршоит.
Абасала автор ицәыригеит ҭауади-аамысҭеи анхацәа рыҽрымаданы, дара рзын ихырҵәагаз аусқәа еиҿызкаауаз ауаа рхаҿсахьақәа. Уи алагьы иҭахын урҭ цқьа рхы иазхәыцырц, идирбарцгьы дашьҭан адара ирылҵыз адара иахьырҿагылоз ррыцҳарақәа ишыруакыз.
Ламшьаҵә дидкыоаны дихәаԥшыр егьи анхаҩы - Қынҭыжә, уи зынӡа даҽаӡәуп. УИ уахьынихәаԥшуа мцхәы иҭынчу, аха ианаҭаху акырзылшо згәы меицакуа аӡә иоуп. Уи ихаҿсахьа Гедлач («амҳаџьыр» - С. Ҷанба (Манча) «Амра агыламҭазы» - М. гаубниа) уҳәа егьырҭ аҭаҳмадацәа рхаҿсахьақәа угәаланаршәоит, урҭ ирзааигәоуп, ирышьашәалоуп. қынҭыжә ажәлар дырхаҭарнакуп, урҭ рҿахәы иҳәарц илшоит. Аиашазы, иԥсы ҭыхны икуп. Иара изын иҭаацәа рзын ишшәарҭоу идыруаны шаҟантәы диҵәаххьази Мизан.
Абас Ӡаӡ Дарсалиа иаԥиҵеит еилыхха иҟоу, лассы аамҭа иухамышҭуа ахаҿсахьақәа. Ур- аӡәи-аӡәи еиԥышм еилаҩашьом. Цәаҩала ишеиԥшым еиԥш, ҟазшьалагьы еиԥшым. Ртәашьа, ргылашьа дасу ирҿоу абызшәа уҳәа ирацәоуп урҭ излеилурго рхатә ҷыдарақәа злагәоуҭо. Апиеса ахыҭсқәа ҵаруп, иласуп, урҭ реидкылашьа дақәшәеит, убри акәхап ауаа ахәаԥшра аԥхьара рцәыуадаҩымкәа иҟазҵогьы. Абатальтә сценақәа иҵегь ыҟазар шакәугьы, имаҷуп. Адәахьтәи аефеект ҩнуҵҟала ахҭыс аарԥшрахь еиҳа ихьаԥшуеит, убри акәхап аԥсихологизмра амаентқәагьы азҭо. (Мизан дыхәны данышьҭоу ихәцрақәа, иаҳәшьеи иареи анеиқәшәалак реицәажәара уҳәа убас егьырҭ амоаентқәагьы).
Апиеса шьшьылаҳа акәымкәа, еилахха аҟазаара, еиҳаракгьы, иызбзоуроу адраматәи акомедиатәи елементқәа еиҿыбааны иахьалагылоу ауп. Аҩымҭа ҳәарада адрамахь еиҳа ихьаԥшуеит, уи алагмаҭаҿы иаҳҳәахьеит. Апиесаҿы иуԥылоит акомедиатә хаҿсахьақәа (Гәаџа Хамажә) аситуациақәеи. Араҟа  рыӡбахә ҳәоуп иара убас Кәаташь-иԥа Ҟазахәи Ҟазылбақьи ҳәа ҩыџьа аамысҭацәа рыӡбахә ччархәтә хҭықәсак ирыдҳәаланы, урҭгьы ихадырҭәаауеит апиеса аперсонажцәа рхаҿсахьақәа, аҩымҭа аҵакытә хырхарҭа.

Аҩымҭа абызшәа

Апиеса афырхацәа рбызшәа ҷыдала уазааҭгылартә иҟоуп, араҟа ирххоу, иԥсабаратәым ажәакгьы  уԥылаӡом, дасу ишиаҭәоу ала дцәажәоит, абри абарҭ ажәақәа иқәнагамызт ззуҳәауа аӡәгьы дуԥылаӡом апиесаҿы.
Дасу иажәа ианыԥшуеит иҵакы, ҟиазшьа, идунеихәаԥшышьа.
Зосҳан деиԥшым, зны иажәақәа гызмал цәгьаԥхамшьарала ихыркуп даҽазны иажәақәа иашагәыцәӡа цәҳара-шҳарала иҭәуп. Саид иакәзар, иажәақәа шабаӡа, иҩыгхьӡа хаара мацәак рыҵам. Уи иажәақәа рыла иудыруеит цәгьахәыцҩык, уаҩеихырзәҩык, гыәмбылџьбарак шиакәу иара, бзиа ибом анхацәа, иатәеибом, еиҳаракгьы ҭауади-аамысҭеи рҿагылара згәаӷьуа. «Мизан абас дихцәажәоит: «Мизан, Ҳабахәажә иԥа, ҟиама ҭкәыцәаа Зосҳан данизыҵҟьа, дахьумырхәыр, уаҵәашьҭахь еицәоу узиуеит, инаԥшуа уи збогьы ус зуеит ҳәа далагоит. Убас хәыҷы-хәыҷла уҭауадрагьы уаамысҭарагьы ааумхны аҳәынҵәы иныларыжьуеит».
Араҟа акоментариада еилкаауп Саид дзыргәаҟуа, зхәы иаҭәҳәаны крызфо анхацәа реимҵәара зеиҵихо, уи иҽканҵо ауаа иманы дзашьҭоу убас ауп дышҟоу иара Зосҳан иҷкәын Хьрыԥсгьы. Уи иажәақәа ирыҵубаауеит ихжәара, изажәра, иху дубеиа абара игьангьашра, иԥсыцәгьара уҳәа убас иҵегьы. Ҳара иҳақәԥымҽуа ҳамч зқыәмхо иҟоузеи ҳәа дшыӡоу адәы дықәуп, зынӡа даҽаӡәуп Мсырбеи. Уи ауаа реизыҟазаашьа аилкаара,  дашьҭоуп, ацәгьеи абзиеи еилиргар  иҭахуп.
Абарҭ зегьы ражәақәа ааидкыланы анализ ҟауҵар иумбарц залшом аԥхьан ишаҳҳәаз еиԥш урҭ шаҟа уаҩышьала, ҟазшьала еиԥшым.
Ӡаӡ Дарсалиа ибызшәа уаналацәажәо узавсуам, иҳәатәуп аконтраст шаҟа иманшәаланы ихы иаирхәо: ацәгьа, абзиа, аиаша, ахәахәа, ашкәакәа, аиқәаҵәа. иара убри ауп автор дзыхцәажәо аҩымҭа алагамҭа, акульминациа, анҵәамҭа (аԥытларҭа) уҳәа еилыхха иубо иҟазҵаз.
Асиужет аиҿкаашьала асоциалтә хаҿқәа раарԥшышьала, амилаҭ ҟазшьақәа рцәыргашьала абызшәа ахархәашьала уҳәа «Ажәытәра иагаз» аԥсуа литератураҿы иахьа уажәраанӡагьы, жәра зқәым еицамкуа аҩымҭа шьахәқәа иреиуоуп асԥуа лиетартураҿы. Уи иахьа асцена або иҟазар, ҿыцла ирцәажәозар иранаҳәоз рацәан ҳахәаԥшыҩцәа.
«Ажәытәра иагаз» аилыргара иацу

Ӡаӡ Дарсалиа ипиеса «Ажәытәра иагаз» раԥхьаӡатәи аҩымҭақәа иреиуоуп, иҩит 1926 шықәсазы. Аҟазара амҵзуҩы ду К.Ф. Ӡиӡариа ибзоурала атеатр аколлектив ахь инаган, иааилатәаны иаԥхьеит, иагьрыдыркылт. 1929 шықәса алагамҭазы иқәыргылан аџьажәлар иддырбеит, иаарласны  хазшәҟәынгьы иҭыжьын. Иара убри ашықәсан, аԥхын мзақәа ураказы Баҭымҟа инарԥхьан, атеатр аҿы аспектакль мҩаԥыргеит,  асԥуаа реиланхарҭақәа рҿгьы иддырбеит изларгәалашәо ала, Баҭым ақалақьа ҿы уи иахәаԥшуаз даара иргәаԥхеит, ибзианы ирыдыркылеит. Уи аспектакль қәҿиарала ишымҩаԥысз, ахәԥшыҩцәа ишрыдыркылаз уҳәа агазеҭқәа ирҳәон.ҩ УИ иахәаԥшуаз гәыԥҩык Баҭымтәи аԥсуа ҿарацәа Кәыҷы Қәыџба, Ҳасан Ацанба, Едем Абдиба, Мусҭа Џьих-оӷлы уҳәа агазеҭ «Сабҷоҭа Аҷара» адаҟьақәа руак аҿы ирҩуан:»Ашәҟәыҩҩы Ӡаӡ Дарсалиа (дараселиа ҳәа ауп иара ишану) ипиеса иалхны аԥсуа театр қәыԥш иқәнаргылаз аспектакль гәахәала ҳахәаԥшит. Афеодалтә еиҿыхара, аибаҭира, агәреибамгара, атәеибамбара, на-ааҟ ахибарҵәара уҳәа ҳажәлар атрагедиатә сиутациа иҭазыргылаз, иҵегь ихырҵәагахон, ирыцҳара духон Асовет мчра ахьымӡазҭгьы Аԥсны… Ҳбыргцәа уи аспектакль иахәаԥшуан гәырҩак рыблақәа ирхаабаалон, шәиԥхьыӡ зду ржәытә аамҭа ирзыннажьыз ашьаҭақәа ракәхап уи, аха убри аамҭазы, иубон гәырӷьара шәахәацқәакгьы, - амилаҭ культура, амилаҭ бызшәа аҿиара, аизҳара ирнаҭаз… Атеатр – ари милаҭтә культура еихаҳагоуп, ауаҩы иг-ибза изырбо даҟьа ҿыцуп. Изцәыӡыз ихгьы ицәыӡит. Ақәҿиара бзиаӡақәа рзеиӷьаҳшьоит ҿыц ишьақәгылаз аԥсуа театр. Аҵыхәтәаны ианаҳҵоит ҳауаажәлар ргәаҳәара: иаҳҭахуп хрыжь-хрыжь акәымкәа, лассы-лассы иаҳзаалар…»
Аиашазы, даара ауаа ирылаҵәаны иҟан, Ӡаӡ Дарсалиа ипиеса «Ажәытәра иагаз». Акыр шықәса еиҳаракгьы Аџьынџьтәылатәи еибашьра Ду аламҭалазы, иара убри ашьҭахьгьы, ақыҭа клубқәа рҿы иқәыргыланы иддырбон.
1942-1942 аҵарашқәсқәа раан Лыхнытәи абжьаратәи ашкол аҿы аҵара сҵон, ныҳәак азы аиҳабыра классқәа рҿы итәаз аҵаҩцәа «Ажәытәра иагаз» рҽазыҟаҵаны иқәдыргылеит. иахьеиԥш исгәалашәоит ахадаратә рольқәа рҿы ихәмаруаз аҵаҩцәа Алиоша Сулава, Миша Аҩӡба Ҭина Гериа-ԥҳа, Ҷыҷыкәа Нодиа уҳәа убас егьырҭгьы. Мизан ирль ихәмаруаз Ал. Сулава, ихәмаршьа асценаҿы итәашьа, игылашьа сылаԥш иҵшәом иахьагьы. Уи, сгханыла абаҩхатәра змаз аӡә иакәын. Мизан данырхәлак, ашьҭахьтәи ахҭыс угәы узырхьуа акоуп, ҟиаларызеишь ҳәа уԥшуп. Ал. Сулава уи даараӡа уаҩы игәаҵанӡа инеиратәы имҩаԥигон. Иахьагьы исаҳауа џьысшьауеит, аҵла шьапы (дикорациара ауан асцена аварахьшәа игылаз ажа-махә), ихы адҵаны ииҳәауаз «Ахәра ашәа»…
1942 шықәсазы Алиоша Сулава ашкол даналга егьырҭ иҩызцәа зегьы реиԥш аррахь дыргеит. Афронт аҿынтә бзиа иибоз аԥҳәызба Аҩӡ-ԥҳа Таниа лахь иҩыза асалам шәҟәаҿы ҳаԥхьоит: «Сара сызлоу архәҭа иахьа ҩынтә ажәыларахь ицахьеит. Ацрыӷәӷәарҭа бааԥсы ҳадхалт, «Ԥхьаҟа» анырҳәалак умцан ухаҵазар, акырцх еиԥш иааиуеит ахқәа… Аӷа импыҵаҳхыз цәаҳәак – ҳабла еиланхарҭак ахы иақәиҭаҳтәызшәа ҳаԥхьаӡоит. Уажәы сара ахәыцра сҽасҭоит. лыхны ашҭа , аҭәа-ду аҵаҟа ахьхьа-аџьџьаҳәа ҳтәоушәа сгәы иснаҭоит. Иацы акәымзи ҳхәыҷра ҳанҭагылаз, иаразнак уи аҽнамнадеит ҳарԥысра, иахьа – ҳсолдаҭцәоуп, аԥсадгьыл ҳахьчоит… Аҳаҷаҳәа иаасгәалашәеит аклу. асценаҿы «Ажәытәра иагаз» ҳаныхәмаруаз.
Исгәалашәоит Зосҳан сара исызкыз ареплика: «Уара узҿу ала, ари ақыҭа уацәсырӡып…» Миша зроль дыхәмаруаз аҭауад игәырԥса сықәшәазшәа иҟалеит. Мишеи сареи Краснодар ҳаиҟәыргеит. дабаҟоушь уи уажәы? Ихабар ҳәа кыр шәаҳахьазар, ирҳәозеишь иҭаацәа? Мизан гәециамкын, аӷацәа рҿаԥхьа зхы лазмырҟәуаз, жәлар рсамарҭал азы зыԥсы ҭыхны изкыз ихаҿсахьа, хаҿсахьа дууп, есымшааирагьы ауаа ирыларҵәалатәуп, аҿар рааӡараҿы шьарда аҵанакуеит, акыс иахьа ҳазҭагылоу аамҭазы. Ари аибашьра амца салҵны сызхынҳәыр, ахаԥшьгаратә кружок аиҿкаара сҽазысшәоит, исҳәарызеи уаҳа? Сананыскьабгоз былаӷырӡқәа аахаҟәҟәалеит, сгәы ҭырблаауеит сназхәыцыр. Ишыдыдуа қәа ауам рҳәоит. Разҟык ыҟазар, лассы ҳаиқәшәашт. Бзиала!»
Агазеҭ «Бзыԥ ҟаԥшь» адаҟьақәа руакаҿы ашколхәыҷқәа иаадырԥшыз абаҩхатәра иазкны аԥсуа бызшәеи алитераутреи рырҵаҩы П.С. Шьаҟрыл иҩуан: «Лыхнытәи ашкол хәыҷқәа 1942 шықәса март 4 аҽны ақыҭа клуб аҿы иаҳдырбаз Ӡаӡ Дарсалиа ипиеса «ажәытәра иагаз», акыр шықәса уажәаԥхьа Аҟәатәи атеатр аҿы С, Басариеи К. Ӡаиӡариеи рықәыргыламҭа аасгәаланаршәеит. Урҭ аҩ-хацәак аԥсуа тетар ашьақәыргылараҿы рџьабаа рацәан, еиҿыркааз адраматә коллектив ауп зыӡбахә ҳамоу апиеса «Ажәытәра иагаз» раԥхьаӡа акәны ахәаԥшыҩцәа рахь ицәыргаз, убраҟа саргьы салахәын… Аҿыц аамҭа иатәу ауп акәымзар, «ажәытәра иагахьоу абаҳҭаху, егьиу ҳәа ицәажәақәоит ҳәа саҳауеит, уи зынӡаскгьы ииашаӡам, ҳабацәа рыбзазашьа реилазаашьақәа  (рсоциалтә еилазаашьа ауп араҟа автор зыӡбахә имоу – Г.Г.) рыхмҩаԥгашьақәа, рқьабзқәа, рҵасхәқәа аадыруазар ахәҭаӡами, сеидруӡ Иҳаҩсны ицаз иахаану маҷхар, ашәҟәы ианымлар, зынӡа иӡӡаргьы ҟалоит, изызҳауа аҿар ирыцәҵәаххоит, ҳажәлар згәылсыз аҭоурых узымдыруазар, иахьатәигьы еилкаашьа амаӡам, аԥарда наԥыраҳауеит уаҵәтәи амшгьы.А урыс литератураҿгьы пату ақәҵаны иааргоит алитературатә ҭынха, аклассикатә ҳәа изҿу, ҳара иҳахьиӡ Иныҵәҳәа-аақәҳәаны ҳзахцәажәари ҳабла ҷыцҟ еиԥш иаҳахьчаша асахьаркыратә ҩымҭа шьахә.
Иҟарҵаз жәымбо, ҳашколхәыҷқәа,а класс аҿы иахысуан «Ажәытәра иагаз». иргәаԥхан, иқәдырыглеит. Саргьы сиылшоз агсмыжьит, шаҟа еигәырӷьаны ирыдыркылазеи ҳахәаԥшыҩцәагьы. Адекорациа ҳәа зыӡбахә уҳәаша митәык ыҟамызт.
Ашьҭахьтәи аҭӡамц, авансцена ҳәа изҿу, уарҳалк нкыдҳаршәылеит, жәытә ҟәардәқәак ҳаԥшааит, стол ециарсак ҳҭаххан, Нинуа Мыҷ ҳиҳәан иаҳзааигеит, иахьаҳҭаххо ҟалоит ҳҳәан ҵла махәыкгьы убрахь акәакьҭахь џьара инкҿаҳаргылт. маҭәа-ҩыҭәалагьы хар амамкәа еиқәҳаршәеит. Убри аҿы аҭыԥантәи анхацәа ҳацхрааит. шьаҟрыл Александр, Уанаҿа Ҭемыр, Ӡариа Кәаҵиа, Џьниа Синаҭ уҳәа Антон Ԥлиа иԥсы иахырзааны иҵәахны имаз аҳәачаԥа имсхит, Зосҳан ироль аҿы иқәгылаз изы иаҳҭаххан, егьа умҳәан дҭаудмызми Зосҳан ишахәҭаз деибыҭатәын.
Анаҩсан, ҷыдала иазгәасҭарц исҭаху, абаҩхатәра цәырнагеит иқәҳаргылаз апиеса Сулава Алиоша, Аҩӡба Миша. Гериа-ԥҳа Ҭина, Лакәаа-ԥҳа Марусиа, нодиа Ҷыҷыкәа уҳәа убас егьырҭгьы. Мизан ироль ҿаы даараӡа дазыманшәаланы ихы ааирԥшит 10-класск аҿы итәоу ашколҷкәын Ал. улава, Зосҳани иареи анеиқәшәо иҽынкыло дцәажәоит, ичҳара шхыжжогьы. Афы ицырҟьо даабоит Ҳабахәраа ианрықәло ауха, ҟама ԥынҵала иаӷацәа ԥырхны дрылҟьаны данцауа… Даҽаӡәуп зынӡа дыхәны иаӷацәа анишьҭоу атәы ахьаабо аепизод аҿы, дәныҟала еиҳа дҭынчуп, иҽиҟьо убаӡом, аха игәы амца шҭагьежьуа ҩашьаӡом. Угәы ҭырҳәцааны икуеит «Ахәра ашәа» аниҳаәуа. Сара избон, шамахамзар, азалаҿы итәаз хәыҷи-дуи еиҵақьы-еиҵақьы иҵыәуан… Миша Аҩӡба? Аҭауад лаша Зосҳан иԥсы ҭаны уаԥхьа даагылт уҳәарын уи ихәмарра уанахәаԥшуаз. Апеременақәа раан, аҵәҵәа аҟалаха рибамҭо идәылибаҳәа ицо ашколхәыҷқәа ирылҵәраа ашҭа иқәло Миха хрыӡыр дабаҟаху, деитәа-еиқәгыла, ихада хашәа имбо уаԥхьа даагылоит,а кырӡа зықәра зфахьоу, зылшарақәа маҷхаз, аха зҭахрақәа ирыцмылазар, еиҵымхаз иакәны. Аҟаҿаҳәа ацҳара зцәаҩоу, зжәытә аамҭа ҽзақәырԥсны изку исахьа дагәлԥшны иаҳирбеит. Ажәакала, аҭауад ишишьашәалаз аарԥшра илшеит ҳашкол аушьыҭмҭацәа иреиуоу Миша Аҩӡба, Ҟәланырхәатәи анхаҩы Аҩӡы Мақьҭаҭ-иԥа.
Иаб икәал дҭагылоуп Хьрыԥс уи иҟазшьа дақәшәаны ицәыригоит 9-класск рҿы итәоу аҵаҩы Ҷыҷыкәа Нодиа «иусырбап сара, Зосҳан сакәзар» - дмақаруеит аҭауад Зосҳан, «Иусырбап сара, Зосҳан сиаԥазар», - ицирӷызуеит уи Хьрыԥс, Хьрыԥс ироль аҿы ицәырҵуа Ҷыҷыкәа Нодиа абаҩхатәра бзиа шилаз ааирԥшит. иаб ҟинытә Мизан «Ицәыгькрақәа» ртәы аниаҳалак, дԥаԥашькны, дҿаҳәатәха даақәгылоит, ҟиамчы еиҩырҿа икны, игәы ҵкапуа ицәажәашьа, инеи-ааишьа уҳәа рыла еилыхха иубоит «Ифырхаҵа» иҟазшьақәа шеиликааз ихы игәы ишалаҵәаз… Ҳаԥхьаҟа атеатртә ҟазара иазкындаз аасгәахәт урҭ рыхәмарра санахәаԥушаз. Ахьӡара ҳауазар, ҳазҭагылоу аамҭа хьамҭа еицырдыруеит,а цхыраара раҳҭауан дара иргәаԥханы аҟазара рхы азыркуазар…»
1944 шықәсазы,с ара усҟан Гәдоуҭатәи аҭаҭынаарыхратә техникум аҿы аҵара сҵон, «Ажәытәра иагаз» ықәдыргылон ҳколнхара аҿтәи аҿар, саргьы «рольк» сырҭеит, уи асуфлиор ироль акәын. исгәалашәоит, ибзианы рҽазыҟаҵаны иқәгылеит, «апримиера» мҩаыԥсит аҭаҭын казармаҿы. Уи иахәаԥушаз аколнхацәа агәахәа ду рнаҭеит, ркбатеиах ԥҵәон Гәаџа ироль назыгӡоз Виктор Ԥимԥиа данаацәырҵлак.
Убри ашьҭахь ааигәа-сигәатәи ақыҭақәа рклубқәа рҿы иқәгылеит, рҽаладырхәт иара убас, араионтә культуратә ханаҿы аибашьра афонд иазкны имҩаԥысуаз аконцертгьы.
1944 шықәсазы, «Бзыԥ ҟаԥшь» сентиабртәи аномерқәа уракаҿы убри иакзны икьыԥхьыз астатиа аҟны аиҳәоит: «Иҳаҩсыз асабша ауха, Гәдоуҭатәи араионтә культуратә Ханаҿы имҩаыԥсит ахәылԥаз Ҟәланырхәа, Абӷархықә, Оҭҳара, Аҷандара уҳәа ақыҭақәа рҿтәи аҿар рхаԥшьгаратә куржокқәа алархәны. Арахь иааит иара убас архәҭақәа рҿынтә аибашьцәагьы. Урҭ ирзыӡырҩит «Азар», «Ахәра ашәа», Асовет еидгыла Афырхаҵа Вл. ҳаразиа изкыз ашәа, ибзианы ирыдыркылт Ҷандаратәи акәашаҩцәа Џь. Царгәыши Д. Ачбеи инарыгӡоз «Аишьцәа рыкәашара».
Аҵыхәтәаны Ҟәланархәатәи аколнхара «Хеидкылара» аҿтәи аҿар иддырбеит Ӡ!. дарсалиа ипиеса «Ажәытәра иагаз» ацыԥҵәаха. Аԥара ироуза фронт ацхыраара афондахь иаларгалеит.
Абарҭ афактқәа еилыхха ирҳәоит усҟантәи аамҭазы изызҳауаз аҿар рдоуҳатә ҭахрақәа шаҟа иҳаракыз, асахьаркыратә литература ишазҿылмҳаз абаҩхатәрақәа рӡыргара ишашьҭаз, аибабара-аибаҳара паут шақәыз. Уи аганахьала урҭ ирҿуҵааша рацоуп.
Ӡаӡ Дарсалиа ипиеса «Ажәытәра иагаз» акәзар,у ажәааигәа еиԥыларак аҿы ишазгәарҭаз еиԥш, иахьа уажәраанӡагьы профессионалтә коллективк аҿы иқәыргыланы иддмырбаӡацт. Аԥсуа театр анышьақәгыла (1929) шықәсазы иқәдыргылт, убри нахыс – иналаршә-ааларшәны ахаԥшьгаратә кружокқәа рҿы.
Аԥсуа драматургиа аҿы ицәырҵхьоу арҿиамҭақәа «Ажәытәра иагаз» еиԥш иҟоу алыԥшаахқәа, аклассика ахь ишьоу атеатр арепертуар иарбазар, ԥхьа аҭыгара иамыхәозар, еиҵанархомызт.

«Аӡыблара»

Ӡ.Дарсалиа ԥхыьатәи иыҩмҭақәа жәпакы рҿы еиԥш «Аӡыблара» ҳәа 1973 шықәсазы иҩыз аповет аҟынгьы Асовет мчра шьақәгылаанӡа аԥсуа жәлар рыԥсҭазаара аарԥшра  иҽазишәоит. Раԥхаьӡа акәны икьыԥхьын ажурнал «Алашара» адаҟьақәа рҿы, ашьҭахь хаз шәҟәынгьы иҭыжьын. Аповест аҿы иарбоу ахҭысқәа мҩаыԥсуеит иҳаҩсыз ашҳәышықәса актәи азбжазы, Аԥсны Урыстәыла иадырҵахьан, аха Ачачбақәа раҳра аҵыхәа ԥырымҵәацызт. Аҳра-тәрагьы аԥыхымызт макьаназы. Уаҩԥсыла аилахәҳахәҭра, зегь реиҳа ибӷаԥҵәагаз акакәын нхаҩыжәлар зегьы рзы, блааԥшыра днарбомызт ихәаҽны иаман. Уи аҭагылазаашьа бааԥсы ашәҟәыҩҩы абас иазҟазшьагәеиҭоит: «Аҳра-тәра рыхәцә ҵкааны иаман ауаа! Рыԥсы алаҩеира иацәшәон, аҳра змаз ауаа қьаф руан, егьырҭ ҵакын»… Аӷьычра –ақәычра, арыцҳара, агәаҟра ҵҩа рымамызт. Арахә-ашәахә рӷьычра аҟынӡа инаганы ирыман, ауаа рымҵарсра, тәцәаны иҟаҵаны рыҭира.
Абасала, Аԥсны иалганы иргон анхацәа, атәцәа, еиҳаракгьы аҿар, ирывсуамызт ахәыҷқәагьы, мшын нырцә иганы ирҭиуан. Ишдыру еиԥш, уааԥсырала ахәҳахәҭра жәытәӡагьы иҟан, аха ылмкаала аҿиара аиуит уи Аԥсны Ҭырқәтәыла ианахьԥшыз аамҭазы (XVI-XVII ашәышықәса). Ҵабыргуп Аԥсны Урыстәыла ианадла ашьҭахь, кырӡа еиҵаҟьан атәцәа рыла ахәҳахәҭра, аха уеизгьы уи аҭыԥ аманы иаанхоит 60-тәи ашықәсқәа рҟынӡа, уаанӡа еиԥш иаахтыҵәҟьаны акәымзаргьы, маӡа-аргама ауаа рӷьычра, рыҭира ишаҿыц иаҿын. Урҭ реиԥш иҟаз аус хыәмгақәа еиҿызкаауаз, иалаҭхаџьуаз ҭауади-аамысҭеи рхаҭарнакцәеи урҭ рхьынҳалацәеи ракәын, иара аҳ ихаҭагьы убрахь днарылакны, ирымадан аҭырқә ҭуџьарцәа, рус аицхараҿы ирыцхраауан, рхы иадырхәон.
Абри аҩыза арыцҳара, агәаҟра, асоциалтә залымдара иақәшәаз, хаҭала уи ԥызшәаз, зҟәаҟәа иқәхыз иреиуоуп зыӡбахә ҳамоу Ӡ. дарсалиа иповест «Аӡыблара» аҿы зыӡбахә ыҟоу афырхацәа аӡәырҩы. Иаҳҳәап, Гәдиса, Адамыр, Архип, назима уҳәа егьырҭгьы. Урҭ ирхыргаз, изынҟьаз-изынԥаз, изҭагылаз агәаҟра бааԥсы, дара ирхатә ԥсҭазаароуп ҳәа акәымкәа, изгәылҩааз аамҭазы итиптәу цәырҵроуп ҳәа ҳахәаԥшуеит.
Аповест аидеиатә-сахьаркыратә анализ аҟаҵара аан ицәырҵуеит абас еиԥш иҟоу азҵаарақәа: изеиԥшроузеи уи иааирԥшуа аԥсҭазааратә хҭыс, иҩбахаз, социалтә мчы хадақәас иаарԥшухеи аамҭаҿы? Иқәгылоузеи убраҟа проблема хадас, насгьы сахьаркырала ишԥаӡбоу убарҭқәа зегьы?
Хыхь ишазгәаҳҭахьоу еиԥш, аповест аҿы иаҳԥыло ахҭысқәа мҩаыԥсуеит Аԥсны асоциалтәи амилаҭтәи зҵаарақәа еилысны аԥсҭазааратә еиҿыхарақәа еибархханы ианыҟаз аамҭазы. Ашәҟәыҩҩы ишьҭихыз атема даараӡа ишыуадаҩызгьы, иҵауроу социалтә класстә позициала дазнеины, еилыхха иҟоу сахьала иааирԥшуеит усҟантәи аамҭа иамаз ахатәы ҷыдарақәа, аԥсҭазаара аҿиашьа ахырхарҭа хадақәа.
Ашәҟәыҩҩы иповест аҿы иааирԥшуа аамҭа хҵәа-ԥҵәа аҷыдарақәа данрылацәажәауа зегь раԥхьаӡагьы иазгәаҭатәуп, Аԥсны шәҟәыла-быӷьшәыла Урыстәыла ишадырҵахьазгьы, аҳәынҭқар ичынуаа, иадминистрациа, уи иахьынӡахәҭаз рнапаҿы инаганы ирымаӡамызт. ҬАуади-аамсҭеи иреиуаз, аҭырқә агентцәа рыдкыланы ҵаҟа-ҵаҟала аусура иаҿын, ажәлар рхы иҭаргалон, ҟиамз-ианымз. «Аурыс дааир шәдин шәымихуеит, шәҵас шәқьабз ҳәа акгьы нижьуам…»  - рылмҳа иҭажьбцәон дара. Ари еиԥш заҳауаз анхацәа ргәы бжьажьо, рхы ахькыдыркылара рзымдыруа иаанхон, ихазҵоз шыҟаз еиԥш, ихазымҵозгьы ыҟан, ҳәарада.
Абри аҩыза азҩа ауаа ирылазгалоз амалуаа, рхы зыхдырҟьоз еилкаауп, ирҭаху дыруп, урҭ рхы усгьы тыәмџьара идырхеит, аха ауаагьы рышьҭаргаларц иашьҭоуп, избанзар, убарҟагьы рымаҵ зуша, ирхаҵгылаша рҭахуп. Убри аус хыәмгаҿы ааӡара-ахьчара,а уара-ахәыԥҳара, утәы-стәы уҳәа ирацәоуп аԥсуа қьабзқәа рҿынтә рхы иадырхәо.
Убас еиԥш иҟоу аҭауадцәа дреиуоуп аповест аперсонаж хадацәа ируаӡәку Хабыгә.
Ақәылара, арҳәра, атәцәа рыҭира, раахәара – абри ауп заанаҭ хадас имоу иара.
Хоџьан ду (Д. Гәлиа еицрыдыруа иажәеинраала, Хоџьан ду аҿынтә) Зосҳан (иара Ӡ. Дарсалиа ипиеса «Ажәытәра иагаз» аҿынтә), егьи Зосҳан (И. Коӷониа ипоема «Зосҳан Чабеи Жанаа Беслан иԥацәеи» аҟнытә), дырԥынҵаны дгылоуп хабыгә, имҽхак еиҳа иҭбаауп.
Аригьы анҭ зыӡбахә ҳҳәаз реиԥш, икәша-мыкәша иҟоу анхацәа аҩ иҵацаланы имуоп, ихаҳәатәада даҽак ыҟаӡам, ажәа имӡакәа иааирбуам, ишьуеит, еимиҵәоит, ҿааҳәыра рмоуа иахигоит… Аха ауаа ррыцҳара дара рыцҳарак ацызҵо ацәгьара ныҟәигоит: лассы-лассы уи иҭаауеит  шхәала ӷбала иӡхыҵыз ҭырқәтыәлантәи аҭуџьарцәа, деикәаҳәа-еикәаԥса дырԥылоит аԥшәмагьы, урҭ атыәм сасцәа, шамахамзар иашҭаҿы итәоуп зехьынџьарантә еидикылоз атҟәацәа атәцәа. Ахаратәқәа реиԥш араҟа иубоит иара ихьыԥшугьы. Иҳәатәык инавшәаз ма уаҩ дызмаӡам, иҭынхадоу ҳәа иԥхьаӡоу. Изаҟаразаалак гәбылрак, рыцҳашьарак имаӡам, тәым џьабаала дынхоит-дынҵуеит, иара ишьҭахь адунеи зегь  еиқәыбгаргьы «моу» имаӡам. Ас еиԥш иҟоу ауаҩы ижәлар рлахьынҵа, раԥхьаҟатәи рԥеиԥшхә дахьазымхәыцуа уамашәа иубартәгьы  иҟаӡам. Аԥсны аҳ иҳәатәы иаыхмԥо, ишьашәалоу, урҭ еидызкыло кыр ышҟоугьы, џьара иҳәатәык днавшәар, ихы даназынхалак диқмәақаруеит: «Уда ихамшәалааита урыс ҳәынҭқар уара уааганы уаҳхазыргылаз…»
Убасшәақәа ихы ааирԥшуеит Наҟари иареи ажәа анеимырклакгьы. Ииҳәауа ашәхымс иузахыгом, иԥсымҭәра изқәнҵаны, арха ҽан еиԥш ихы аԥыр-ԥырҳәа иҟьауа ауаа дрылоуп, ҵымҳәҳәаррас иныҟәимго ҳәа иҟоузеи!?
Аҭагылазаашьақәа залҟаз ала, Аԥсны дықыәмҵыр анаму, ицәыбналаз ицәыбналт акәымзар, иаанхаз анхацәа, дара ишырцәымӷгәышьаз иманы аӡы дхылоит, Гьанараа реиха ахьҭаҳаз реигәышәгьы ҭаҳауан ҳәа, дахьцо зыбз ада зыхәлам ауаа ихьырԥшны игоит. Иаҳауеи, џьыри наҟ даҳԥырҵит, уаҳа исаӡ ҳалам ҳәа рҳәауа иҟандаз арахь инхаз анхацәа. Урҭ ирзихәыцуа аиҵаҟәаҟәарақәа ҵыхәаԥҵәара рымаӡам. Уахьынтәи ачарҳәцәа аашьҭны иус ԥаршеиқәа шиҭахызҵәҟьа рымҩаԥгараҿы иԥырхагақәаз ҩбара зламыз иҵаураз ауаа Наҟар. Алдамыр уҳәа рышьра еиҿикаауеит. Имал аихаҳара дашьҭоуп. уи азын иҟаимҵо ҳәа иҟоузеи, арахьынтәи иӡаны изнарго атәцәа рыҭира даҿуп, макьаназы имхалоит урҭқәа зегьы.
Забыгә ишьашәалоуп, изааигәоуп, урҭ Ҭырқәтәылаҟа иқәҵны имцазаргьы, ҳзыхцәажәо аповест аҿы ицәыргоу егьырҭ аҭауадцәагьы, иаҳҳәап, Кьаӷәса, бақьыр-иԥа Саҟарбеи, мзалеи уҳәа егьырҭгьы. Иага ҟарҵандаз урҭ еиқәдырҽаҽаз арыцҳарақәа хара изырцәымцеит ӷәӷәала иахьдырхәит. Зычҳара хыҵыз анхацәа Кьаӷәса иаҳҭынра амца ацраҵаны ирблит, иаргьы убра дыршьит, Саҟарбеи атҟәацәа еиқәԥах иаԥцаны ишааицоз, Гәдиса иҟама ниӷриҳәан, инарцәмҩа днықәлеит, Мзалеигьы иԥсра Наҟар инапаҿы иҟалеит.
Иҳәатәуп, абарҟа ҭауади-аамсҭеи зегь ҵәык нырхшьаланы ириқәаҵәаны ишаарԥшым, амали ақьафи рыда хәарҭа змамыз инарываргыланы рсахьақәа цәыргоуп апрогрессивра злоу, хара ихыәцуа, змилаҭ аиқәырхара иашьҭоу аҭауадцәагьы.
Убарҭ рахьтә зегьы раԥхьаӡа зыӡбахә ҳәатәу аперсонажцәа дреиуоуп ргәыла-ԥсыла жәлар ирзыҟоу Наҟар. Жьра-цәарала аҭауад Хабыгә изааигәоу, аха хәыцшьала, хымҩаԥгашьала зынӡаск уи иҿагыло уаҩуп. Анхацәа гәыкала дырзыҟоуп, инықәҳәа-аақәҳәаны драцәажәом, рынхашьа-рынҵышьа дазҿлымҳауп, инапаҵаҟа иҟаз зегьы азаҭ риҭеит (рхы иақәиҭитәит). Иԥҳәыс лакәзар, нхаҩ ҭыԥҳауп, махәҿала аусура хәынгешьом, имхырҭа дынҭагыланы драшәоит, длаҵоит, ҵабырггуп анхацәагьы аницхраауа ыҟоуп, аха уи ҭаҭырқәҵароуп изызҳәоу.
«Ижәла ада акгьы илам, аҭәырқьҳәа иҽауа ҭауадк дубашам абри иакәымзар…» - абас изиҳәоит Хабыгә әыгькы. Аха уи иара хьаас имаӡамызт, дзызхәыцуаз, иынҟәигоз зынӡа даҽакын, иахьагьы уахагьы хыәцырҭас имаз ижәлар гәакьа рлахьынҵа акәын, уи ибон урҭ рҭагылазаашьа есымшааира ишеицәахоз, ишыуадаҩхоз, араҟа еиҿаҳауан ҩ-ҳәынҭқарра дуқәак ринтересқәа. Иалшон убри аиыдслараҿы амилаҭ хәыҷы зынӡа ибжьыԥсаар.
Наҟар ацәгьарақәа мҩаԥызго ирабжьигоит изҿу иаҟәыҵны, мҩакы иқәларц, аха дара рхы акгьы ҭалом умҳәозар.
«Ара уажәы аус злоу ауаа раахәареи рыҭиреи ракәӡам, амал арҳара акәӡам. Уажәы араҟа иаҭахуп анапеикәыршара… Ҩ-ҳәынҭқаррак ҳрабжьахеит… Шьуокы анахь иахоит, шьуокы – арахь… Зхамацара иашьҭоу рацәаҩхеит».
Абри аҩыза аҭагылазаашьа ажәлар еибганы ралгара, урҭ раԥхаьҟазы имыӡыртә, ԥеиԥш бзиак роуртә еиԥш маҩы рықәҵара – абри ауп иара хықәкы хадас иамоу. Уи адцәымҩашьо ибон нхаҩыжәлар аидгылара роур, еиқәхарц шрылшоз. наҟар даӡәнымацарагьы дыҟамызт, иара иҿынӡа изымҩаӡозаргьы ишьҭра иқәланы инеиуеит егьырҭ аҭауадцәагьы, иаҳҳәап Мсоусҭ, Чаҳмаҭ. Мсоусҭ цәгьаԥсышьала дҭадырхоит, аха Чаҳмаҭ ақәԥара  зцәаҩауаз нхаҩыжәлар ацыраара риҭоит.
Наҟар ихымҩаԥгашьа ианарыжьуам ҭауади-аамсҭеи, убри аҟнытә ишьра еиҿыркаауеит. Аха рыцҳарас ирзыҟалаҳ, Наҟар иҭархарала ирзеиқәкуам анхацәа ргәаҿы ицәырҵыз ахақәиҭратә ҵысра. Уи иамҽханакыз маҷӡам, имаҷӡам Наҟар дыззықәԥоз анагӡара згәы иҭақәоу анхацәа. Урҭ рахьтә раԥхьаӡа инаргыланы рыӡбахә ҳәатәуп Алдамыри Гәдисеи. Урҭ рыгәҭыхақәа еиқәшәоит кыр еизааигәоуп хатәы лахьынҵалагьы, аҩыџьагьы ԥсҳәынтәи итҟәаны иааргаз арԥарцәоуп. Алдаымр Наҟар инапаҵаҟа дҟалан,у сҟантәи аамҭазы ԥсеивгарак иоуа дҟалеит, дҭаацәарахеит, дызлазгьы пату иқәырҵон, иаргьы дара рзын иԥсы ҭыхны икын, рхьаа ихьаан ргәырӷьара игәырӷьаран. Илшоз акаҿы саагылап ҳәа игәы иҭаӡамызт. Убри азоуп цәгьа баны бзиа ҟазымҵоз, нхаҩыжәлар раӷацәа уи рымҩа дзаԥырыргаз, аха игәаӷьаауа ирзынхеит, алаӷырӡи ашьеи рҿы иҵәыӷьаны, урҭ иргәылҵны ахҿарах аунашьҭырц иҟан, аха ушьҭан – аамҭа акыр аныбжьыслак.
Аповест асиужет аиҿкаараҿы, ахҭысқәа рырххараҿы, аидеиа хада агәаларшәараҿы иааннакыло аҭыԥ маҷӡам егьи аперсонаж Гәдиса ихаҿсахьа. Уи ахы инаркны аҵыхәанӡа иагәылгоуп. Раԥхьаӡа уи даабоит Хабыгә иашҭаҿы, ақды еиҩсақәа шьамҭалаҳәс ишьаҵаны Хабыгә иашҭаҿы нхыҵынтә имҵарсны иааргаз атҟәацәа дахьрылакыу. Гәдиса ҟазшьалоума ҭеиҭԥшла аума акала дыҟәнушьо дыҟам, иахәҭоу агәгьы изҭоуп. Гәдиса Хабыгә иашҭаҿы даннарга нахыс, лыԥсы илаҵәаны дизыԥшуеит аҳҭны ԥҳәызба Зынфа, лгәы дақәшәоит аҳкәажә лхаҭагьы. Уи лхахьы илзаагом ари аҩыза аҭеиҭԥш змоу арԥыс анхаҩы ишьа далҵит ҳәа. «Мап, мап днашԥазар акәхап, амыжда», - лҳәоит лара гәаныла, аԥенџьыр дкылԥшны атҟәа дахьихәаԥшуа. Аха ари арԥыс аҳкәажә лгәы даҭаххеит, лгәы изхьааит ауп акәымзар, изаҟаразаалак цхыраарак уи исҭап ҳәа лҽазылкуам, уи шлылымшогьы лдыруеит лара.
Гәдиса ацхыраара иҭара згәаӷьуа Зынфа лоуп, лакҩакрада, сақәыркыр исыхьша ҳәа дазымхәыцӡакәа ихы дақәиҭылтәуеит, нас еиманы ԥшрак ҳәа ҟамҵаӡакәа ибналоит, иагьцоит Гәдиса дзааӡаз иани иаби рҿы, иҟалаз уи ауп Гәдиса дшысабиӡаз иани иаби ихганы ақәылацәа иргеит, иара иаб иашьа Мҳадыри уи иԥҳәыс Мсариеи драаӡеит, урҭ роуп ани аби ҳәа иидыруагьы. Гәдиса ихынҳәра аҭаацәа аршанхеит, хьаада гәырҩада уи изиԥымлеит, ржәытә ахәрақәа  ԥытлеит дырҩегьых. Зыԥсы зылшәшәаны икаҳаз ан еиҭамҳәа лыблақәа анаахылт илбаз агәра лызгом. «Сыҭаҳмада лабҿабоума, уара мыжда, избо, мамзаргьы еиҭах џььоукы даалыммҟәыҵыкәкәкаа дыргар ҳәа дшәошәа, лнапы ааикәыршаны дахьылкыз доулыжьуам.
Гәдиса схы сақәиҭхеит сызлыҵыз суаажәлар ирыхьлак рыхьааит ҳәа дыҟам. Убри азоуп иара изныкымкәа ҩынтыәмкәа Ԥсҳәынтәи дааны Наҟари иҩыза гәакьа Алдамыри рҭаацәа ацхыраара зриҭауа, зхаҵа дызхыршьааз, зысабицәа  зыҵыҟәшәааны иӷьычны Ҭырқәтәылаҟа ирҭииз, Алдамыр иԥҳәыс Арихан лгәырҩа зынӡас изыртәоз мчы шԥазыҟалоз, аха иахьынӡауаз уи шаҟа хшыҩзышьҭра лиҭозеи, Гәдиса иҭаацәеи иареи Наҟар иԥҳәыс Езфа иааиԥмырҟьаӡакәа илыцхараауеит, шамахамзар, лхала дынрыжьуам. Машәыршәа акәым ишыҟаиҵо аповест автор аҵыхәтәантәи адаҟьақәа рҿы иаабо асахьақәагьы. Алдамыр иԥҳа Назима, иӷьычны мшын нырцә иганы ирҭииз, мыҟәмабарас иҟоу зегьы лыхганы ҩаԥхьа А)сны данаанага, очамчыра аҳ иаҳҭынраҟны дақәшәеит. Уи уа бзиара дук шылзыԥшымыз дырны дааны ииулак аԥҳәызба диманы дыбналоит. Кәыдры аӡы иҭаланы ирроуп, уаҳа даҽа мҩакы иманы ҳәа дыҟаӡам. Аӡы агәҭаны еиқәшәеит нырцәынтә иҭаланы иаауази аԥҳәыси дареи, уи гәаҟрала зыԥсҭазаара зыхзгаз Ҳарихан лакәзаап. Ани ԥҳаи рҭынха ду Гәдисеи рнапы еикәыршо аӡы ишалаз, аӡыхәашь хыҵны ирыжәлеит. Ари аӡыблара дицәашьуеит ан, аха Назыма лыԥсы ҭаны далигоит Гәдиса ихыҵны абналаҩцәа ирыҵало аӡыхәашь уи, ҳәарада релатә сахьоуп, аха убри аамҭазгьы асимволтә ҵакы амоуп. Уи нхаҩыжәлар рыбӷа ырхәаны изкыз, аҽеиҵыхырҭа рызымҭоз аамҭа еиқәаҵәа  асхьоуп.А нхацәагьы зегь ракәымзаргьы шьҭа еилыркаауа иалагеит, ирхажьу аԥсҭҳәа шыҟам: Убри азын шаҳаҭра зуа акакәны иҟоуп Гәдиса игәҭахәыцра «…Бӷаны мацара акраналшо ҟалоит, аха еиӷьуп ирацәаны абӷақәа рҽеидыркылар, Алдамыри Наҟари рыбӷақәа еибырҭан, зынфеи сареи ҳаиқәдырхеит. Уаанӡа Зынфа сара сеиқәлырхахьан. Ари аҟәы-ҩыџьа реиқәырхара ауп, ус акәым араҟа иаҭахуп аус ду – ажәлар реиқәырхара.
Ажәлар излагылоу алашьцара иаламырӡкәа алашарахь ркылгаразы ақәԥара – абри аидеиа леитмотивны иагәылгоуп аповест зегь аҟны. Уи аидеиа иақәнагоу сахьаркыратә ҟазара дулагьы иаарԥшуп.
Аповест «Аӡыблара» Ӡ. Дарсалиа ирҿиамҭаҿы мацара акәым, аԥсуа литература зегьаҿы аҵыхәтәантәи ашықәсқәа рыҩнуҵҟала иаланагалахьоу иреиӷьу аҩымҭақәа ируакуп.

«Аԥсҭазаара аҟнытә»

Аԥсуа литература амемуартә жанр аҟны ари аҩымҭа аԥсҭазаара инарҭбааны изныԥшуа раԥхьаӡатәи рҿиамҭоуп. Араҟа иаабоит ашәҟәыҩҩы дызнысхьоу аԥсҭазааратә мҩаду, еиҳараӡакгьы ихәыҷра, иҷкәынра шықәсқәа, аҵара аниҵозтәи аамҭа. Рыӡбахә иҳәоит жәлар рхәыҷқәа рҵара еиҵызхуа ҵәашьаҟаны, уи иаҵагылаз Фома Ешба, Кәаҵиа Маршьан, Петра «араиа уҳәа убас егьырҭгьы. «Ҳаԥхьаҟа аамҭа бзиа ҟаларц шәҭахызар, шәхәыҷқәа аҵара иашәҭа, аҵара змоу рацәаҩны иҟалар, нас урҭ аамҭа бзиа ҟарҵап, - иҳәон Петра Ҷараиа». Далацәажәоит аҵараҿы иҟаз ауадаҩрақәагьы. Ирымамызт ахыбра, ирызхомызт арҵага шәҟәқәа, арҵаҩцәа рзынгьы ианмаџьаназ ыҟан. Зны-зынла арҵаҩи дареи рбызшәа анеибамкуазгьы аҭыԥ аман, аха зегьа коуп иаԥхьон. Аӡәык-ҩыџьак роуп акәымзар аҵарагьы митәык рхы азцо иауҟахыз. «Иабыкәу акласс ахь дахьцо, акласс иҭало иҩны адцәыӡуеитеи», рҳәон шьоукы-шьоукы иҭынхацәа. Аха убас иага иҟазаргьы уи аҵара даанахәеит, ирылшо ала иагьицхарауеит аҭынхацәа.
Анхара-анҵыра иадҳәалоу азҵаарақәа цәыригоит, аашьареи абаҩданреи дақәӡбауа уи иҳәон, напеиқәҵара ҟамҵакәа аус зуа ауаҩы иара ихазы, ауаатәыҩса рзы арбзазагақәа ааирыхуеит, арбзазагақәа аазырхуа ауаҩы бзазара имоуп.
Араҟа иаарԥшуп иара убас ауаа змырбзазоз аҵас бааԥсқәа, иахьа-уаха иара дызлагылаз. иибауаз. Рмал зегьы нақәырӡны аиныхрақәа, аԥсхәрақәа, аимҭыхара дуқәа ҟазҵоз аҵыхәтәантәи аӷәцәҳәы инеины инықәтәон, убасшәа акәын ишыҟаз ачара дуқәа еиҿызкаауазгьы…
Анхаҩы имчқәа ҵызшәоз залымдаракгьы далацәажәоит, уи ҵҩа змамыз ашәахтәқәа ртәоуп.
Арра ацара ахьрықәмыз азы ҭӡы цыԥхьаӡа иршәар акәын х-абазки бжаки, иара митәык ыҟамзар ҟаларын, аха измамыз рацәан. Убри азы анхацәа хаԥсыра рхыргон аԥш аларгалон, ирымаз рҭиуан. Ашәахтә ззымшәаз шасыс иааимхны иргозаарын: ақәаб, ачуан, арахә, архнышьна змырхуазгьы убарын, ари даараӡа хьымӡӷыс ирыԥхьаӡон.
Ирылаҵәаны иҟаз амцхаҵарақәа ртәы акәзар, даараӡа ихьымӡӷушьаша акакәны ауаа рыхәда иахажьын. Зегь реиҳагьы дазааҭгыланы дзыхцәажәауа асоциалтә ҭагылазаашьа иҟаз ауп. иааирԥшуеит аиҳабыреи анчальникцәеи ганкахьала, даҽаганкахьала нхаҩыжәлари реизыҟазаашьа.
Дрыхцәажәоит ауаа ҟәышцәа, ацәгьа абзиа раан ауаа зыхьзырԥшуаз амҩа иқәызҵоз. Убас иҟоу иреиуаны рыӡбахә иҳәоит ажәабжьҳәаҩ Чаҵә Чагә, Бӷажәба Ҭемыр уҳәа егьырҭгьы.
Дрывсуам ауаа зыргәамҵуа егьырҭ ахкқәагьы, - аӷьычра-ақәычра жәлар змырбзазоз, егьырҭ аҵас бааԥсқәагьы.
Далацәажәоит иара убас аԥсуаа рҿы лаҵа-лыхс ирымаз атәы: ианду даханын аши абысҭеи аныларҵоз, аԥш ашьҭахь ауп ианцәырҵыз.
Иаадрыхуан ақәны, аныцә. Аныцә, ацәа ашаха алырхуан, иларҵон, абамба, уи еиҳаракгьы рхы иадырхәон акҿаҩра архиаразы.
Дрывымсит аҵасқәа имҩаԥыргоз, ажьира инаркны аҵаланыҳәара аҿынӡа иара ихаан ԥасхәны имҩаԥыргоз атәы далацәажәоит.
Иазгәаҭатәуп иара убасгьы, автор ивагыланы иҩызцәа, иқәлацәа, аҵара ицызҵоз, ихагылаз арҵаҩцәа рхаҿсахьақәа раарԥшра иҽшазишәауа.
Жәаҟәандала гәыразыла игәалаиршәоит Д. Гәлиеи С. Ҷанбеи, иара убасгьы аҵара ицызҵоз иҩызцәа: И. Коӷониа, И.Папасқьыр, ашьҭахь аԥсҭазаараҿы дзыниаз иидыруаз ашәҟәыҩҩцәа еиҵбацәа, иаҳҳәап Л. Кәыҵниа, Л. Лабахәуа, Қь. Агәмаа, А. Лашәриа уҳәа егьырҭгьы.



МИХА ЛАКРБА
(1901-1965)

Еицырдыруа аԥсуа новеллист, аизга «Аламыс» автор, адраматург аԥсуа театралтә ҟазара аҭҵааҩы, жәлар рҿаԥыц ҳәамҭақәа рдырҩ-ду, ауаҩ иаша, ауаҩ қьиа – абас ауп иааркьаҿны иуҳәозар аԥсуа литература аҿы уи ихьӡ шынхаз, иӡбахә шырҳәауа, инеиԥынкыланы акәымзаргьы, 30-35 шықәса ирзынаԥшуа амаҵ иуан Миха лакрба аԥсуа литература амхаҿы, илшазгьы маҷӡам. Убри аамҭала иҩит ажәеинраалақәа, апиесақәа, ановелла шьахәӡақәа, аҵыхәтәантәиқәа аԥсуа литература акырӡа иӡырыргеит, Аԥсны мацара акәымкәа, анҭыҵгьы еицырдыруа иҟалеит, Миха Лакрба аԥсуа литератураҿы иалкаау аҭыԥ ааникылоит, иҩашьарангьы ҟиам ахаан.
Миха Лакрба диит 1901 шықәса, ианар 19 азы, Аҟәа азааигәара Мархьаул ақыҭан, ишаанагара иҟаз аԥсуа аамсҭа Алеқсандр иҭаацәараҿы. Иангьы Мархьаултәын, Нина лыхьӡын, Ешы Белал иԥҳа лакәын. Миха Лакрба раԥхьаӡа Мархьаултәи ауахәаматә школ дҭарҵеит. Агәеилыххара змаз ахәыҷы аҵара ихы азцон. Аҵара уаҩы иԥырхагамзар излазеиӷьу ҳәа акгьы ыҟам зҳәауаз дреиуан, иабду Белал, Миха хыәҷы иаб иҿы даанхар дыԥхасҭартәуеит ҳәа дшәаны ишәҟәқәа наҟ инкаԥсаны, днеиҽхьныртәаланы аҩныҟа дигалон, аха убрыгьы акгьы иамыхәеит, ашәҟәы амч еиҳа еиҳахеит.
Мархьаултәи ауахәаматә школ даналга ашьҭахь, 1909 шықәсазы дҭалоит Аҟәатәи ашьхарыуаа рышкол. Убри аамҭазы, убри ашкол аҿы рҵаҩыс аус иуан Фома Ешба, ахәыҷқәа лымкаала бзиа дырҩон избанзар, рхатәы бызшәала аҵара дирҵон, ҷыдала дрызҿлымҳан, игон ныҟәара, атәылаҿацә аҭоурых рзеиҭеиҳәон, ирылаиааӡон апатпиртизмра.
Миха лакрба уи ашкол далгоит 1913 шықәсазы. Иара убри ашықәснаы дҭалоит Аҟәатәи ареалтә ҵараиурҭа. Араҟа ирацәаны даԥхьоит, иҵара-дырра азырҳараҿы ицхраауаз рацәан, ашколаҿы иҟан абиблиотека бзиа, уи ихы иаирхәартә аҭагылазаашьа иман, ихагылан аԥышәа ду змаз, здырра ҳаракыз арҵаҩцәа: А.М, Чочуа, В.И. Стражев, А.М. добровольски, И.И. Запарожски. Араҟа акружокқәа еиҿкааны ирыман. Урҭ ирылукаартә ҟиан (аԥсуа) драмкружок, Мордовцов иҩымҭа «Промитеи ихылҵшьҭра» иалхны иқәдыргылоит аспектакль. Ари аҵараиурҭа далгоит 1918 шықәсазы,а ҟазшьарба бзиа ицны. Аҵара дшалгаз зырҵабыргуа агәрагага шәҟәы излаҳәауала, иреиҳаз аҵара дҭалартә иабжьгоуп.
Миха Лакрба аԥсуа интеллигенциа даарылагылт зынӡа дқәыԥшӡаны… Иҩуеит ажәеинраалақәа, акриткиатәи, апублицистикатәи статиақәа, урҭ рӷьырак анылоит «Аԥсны» адаҟьақәа рҿы, активла ихы рылаирхәуеит аимак-аиҿак, еицырдыруеит ауаажәларратә маҵзуҩ ареволиуционер Д. Аланиеи иареи агазеҭ «Аԥсны» адаҟьақәа рҿы изҭагылаз аполитикатә ситуациазы рықәгыларақәа, реиҿыхарақәа.
Аԥсны Асовет мчра анышьақәгыла, 1921 шықәса, апрель мза 21 инаркны аҭыҵра иалагеит аԥсуа большевиктә газеҭ «Аԥсны ҟаԥшь», раԥхьаӡа редакторс иамаз, ахьӡгьы азызԥшааз Миха Лакрба иоуп.
Асовет мчра раԥхьаӡатәи ашьаҿа аҟны уи агазеҭ иалнаршаз рацәоуп, Ареспубликаҿы ицоз аиҭакра дуқәа ауаажәлар реилыркаара акәын уи еиҳараӡакгьы хықәкыс иамаз. Миха Лакрба убраҟа аус иуан 1925 шықәсазынӡа. Иара убри ашықәс азын дҭалоит Қарҭтәи аполитехникатә институт аиуристтә-економикатә факультет. Араҟа уи абас уҳәар ауазар, илитературатә дырра ирҭбаауеит, дрыԥхьоит ақырҭуа литературеи аурыс литературеи рыклассикцәа рыҩмҭақәа иаҳҳәап: А. Казбеги, В. Ԥшьавела, И. Ҷавҷаваӡе, Ак. Ҵереҭели, А. Грибоедов, А. Пушкин, Толстои уҳәа егьырҭгьы.
1930 шықәсазы, иҵара даналга ашьҭахь, дхынҳәны аҩныҟа даауеит,а усура далагоит Аҟәа, адукатцәа рколлегиаҿы. Абраҟагьы дук даанымхакәа дцоит Москваҟа, убра дышнеизҵәҟьа еиԥш акинодраматругцәа ахьазыҟарҵоз иреиҳаӡоу акурсқәа рҿы аҵара дҭалоит. Даналга ашьҭахь аурыс шәҟәыҩҩ ду А.М. Шолохов ицхыраарала, «Восток – Кино» захьӡыз акинофабрикаҿы амаҵура далалоит, илҵшәадамызт уи убраҟа иусура иҩит ԥшькинофильмк рсценариақәа: «Амра ашәҭ» (1933 ш.), «Тҟәарчал» (1934ш.), «Ҩ-цаԥхак», «Аиаҵәара иалоу аԥҳәыс» (1938 ш.).
1934 шықәсазы Миха Лакрба СССР ашәҟәыҩҩцәа актәи реизара ду далахәын, 1938 шықәсазы уи ашәҟәыҩҩцәа Реидгылахь дрыдыркылоит.
1938-1940 шықәсқәа рзы Аҟәатәи аҳәынҭқарратә драматә театр аҿы иқәдыргылеит уи ипиеса «Гечаа рҵыхәтәа», 1940-41 шықәсқәа рзы «Сабыда игәаҩара». Иара убасҵәҟьа Қарҭтәи амузыкатә театр аҿы иқәыргылан аџьажәлар идырбан Миха лакрба илебретто ала иаԥҵаз аоперетта «Мизиа» (Амузыка иҩит акомпозитор В. Куртиди), акраамҭагьы ицон уи уаҟа.
М. Лакрба Аџьынџьтәылатә еибашьра ду ианалага доброволец ҳасабла афронтахь дцеит. Севастополь ахьчаҩцәа дрылахәын, уи ақалақь 1942 шықәсазы аӷацәа рнапаҿы ианаарга, мышқәак рышьҭахь дытҟәаны дыргеит. Лакрба ихаҭа иҳәоны саҳахьан, алагьераҿы дахьыҟаз есышьыбжьышьҭахь асааҭ 4 рзы атҟәацәа, еиҳаракгьы милаҭла ауриқәа иреиуаз, алганы иршьуан ҳәа.
«Аҟәатәиқәа шәамахьцәақәакгьы сыцын, аусура ашьҭахь, ҳхырқәақәо ҳшеилатәаз, - иҩуан иара, - аофицерцәа асолдаҭцәа рыцны иаакылсын, аӡәы-ҩыџьа наҳалыргеит – «угыл», рҳәан саргьы лаԥшцәгьала иаасыхәаԥшит, суаҩаԥшьшәа сыҟамзи, сԥаҵагьы самызт, ихаха-чахашәа ианырба сауриаз џьыршьеит. «Са скавказтәуп, с-Аҟәатәуп… - Срашьапккуа салагеит сырманы иандәықла, - аа, абарҭгьы сырдыруеит, сҳәеит аҟәатәиқәа исыцыз ҳәа сызҿыз снапы нарықәкны. Ажәак анрыхәылшәашаз иԥсыр акәын, ахаан срымбаӡацызшәа «дҳаздыруам» аанарго рхы дырҵысит. Срыманы агәашә инадгылт, уа наҟ-ааҟ абџьарла еиқәхаԥса игылоуп анемец фицарцәа. «Сара скавказтәуп, саԥсыуоуп, схы иахьҭашәа сыздырам аҵыхәтәаны инацысҵеит: – сыԥсылмануп сҳәахт дырҩагьых сӷьаҵәы-ӷьаҵәуа. Абри аиаҳаит руаӡәк уа агәашә илагылаз, абӷьааҳәагьы инасыдиҵеит: иҳәеи, нас уԥсылманзар иудыруа ажәақәк. Сара аҳаҷаҳәа иаасгәалшәеит саныхәыҷӡаз саб даныԥсыз ахәаџьа иааргаз дзыԥхьоз ақьҭаԥ аҟынтә ииҳәауаз ажәақәа:

Абиу аубиль ллаҳи,
Мин шьеиҭани Реџьим,
Раҳмани Гаҳим…
Кәульҟәус ллаҳи Уаҳаид,
Уани ллаҳи самед…
Ллыка – аид Валкомиа – Лид,
Валиамцу иуллаҳи,
Киуфиузен аҳад…

Ииашоуп, ари дыԥсылманҵәҟьоуп, иҳәан ани исызҵаауаз саадырхынҳәит, убас ала усҟан убраҟа сеиқәхеит. Егьи иҟалаз уи ауп, ани хшыҩзышьҭра сызҭаз афицар Кримтәи ҭаҭарзаарын»… Иара излеиҳәауа ала усҟан лагьераҿы атиф чмазара ихьын, алазаретаҿы дышьҭан, ииулак аарла ихигеит ишьапы дықәгыло даныҟала маҷк даныӷәӷәаха, иҩызцәа х-ҩыки (Бражников, Василиев, ВеселовскиҬ иареи бналеит, дук мырҵыкәа Ар ҟаԥшьаа ротриад иалалеит, Днепропетровсктәи аобласт Каменка ҳәа изышьҭоу ақыҭаҿы. Ҩаԥхьа дрылахәын аиааиразы ицоз ақәԥарақәа, ыдҟан арратә фронттә газеҭ «За штурм врага» аредакторс. Убри ашьҭахь, дук хара имгакәа, арратә-ҳақьымтә комиссиа излашьақәдыргылаз ала ддәықәырҵоит атыл ахь, - зны дыҟан Харков ақалақь аҿы, уантәи Аԥснытәи АССР Арратә комиссариат анапаҵаҟахь даарышьҭит.
Аибашьра анеилга ашьҭахь, зыԥшра ҳәа ҟамҵакәа наџьнатә аахыс бзиа иибауаз алитературатә усура днахагылт. Еизигон, иҭиҵаауан жәлар рҿаԥыц ҳәамҭақәа, лассы-лассы дықәгылон агазеҭ адаҟьақәа рҿы, аԥсуа театр аҭоурых аҩра напы алаикхьан. Аха иаарласны иҟалеит дзызԥшымыз аус, - харада ахара наидҵаны дҭаркит, Варкутаҟа ахгара иқәырҵеит. 8-шықәса убрахь дыҟан,1955 шықәсазы ахақәиҭра иоун, дхынҳәны Аԥсныҟа даауеит. дахьааиз ҩаԥхьа иҩызцәа рыгәҭа днагыланы аусура далагоит. Иара убри ашықәсан ажурнал «Алашара» адаҟьақәа рҿы ицәырҵуеит аҭоурыхтә драма «Данаҟаи», ашьҭахь, «Аиларҭәа ссир» ҳәа ахьӡ ԥсахын. 1956 шықәсазы уи ықәыргылан Аҟәатәи аҳәынҭқарратә аԥсуа драмтеатр асценаҿы. 1959 шы6ъсазы Миха Лакрба исценариа ала, и0ы7уеит адокументалтъ фильм4 «А8сны – ишъ0ыкака3уа тъылоуп» щъа хыс измаз. 1957 шықәсазы аԥсышәала иҭыҵуеит акыр шықәса аџьабаа здибалаз ановеллақәа реизга ашәҟәы «Аламыс». Убри ашьҭахь, Қарҭ, Москва – қырҭбызшәала, урысшәала…
1961 шықәсазы Аԥснытәи аҳәынҭқарратә филармониаҿы ахәаԥшцәа ирбеит аопера «Анасыԥ» (алибретто Миха лакрба, амузыки иҩит, - СССР жәлар рартист А.М. Баланчаваӡе). Актк змоу апиесақәа, аскетчқәа, ашәақәа уҳәа ирацәоуп 50-тәи 60-тәи ашықәсқәа раан, уи инапы иҵыҵыз.
1961 шықәсазы Аԥсны инарҭбааны иазгәарҭеит уи и-60-шықәса ахыҵра. Москвантә Қарҭынтә, егьырҭ ақалақьқәа рҿынтә изааит адныҳәаларақә.
Имч илшарақәа ҩбатәны ихԥатәны аусура игәы иҭан, аха ачымазара бааԥсы ихьыз имч амырхеит, 1965 шықәса, октиабр мза 15 аҽны иԥсҭазаара далҵит, иԥсыбаҩ амадоуп Аҟәа ашьха ашьапаҿы.
Миха лакрба ажәеинраалақәа рҩрала ауп алитература напы шалеикыз. Агазеҭ «Аԥсны» адаҟьақәа аарзҳәуа унаргәыдыԥшылар, иумбарц залшом уи иажәеинраалақәа ицаҳә-цаҳәуа патриотизмла иҭәуп Аԥсадгьыл алахьынҵазы инарҵауланы удырхыәцуеит. Убарҭ рахьтә зегь раԥхьаӡагьы иналкааны аӡбахә уҳәартә иҟоуп Дырмит Гәлиа изкны иҩыз.

Ушнеиуа унеи,
уус гәрҩагаз,
Уаҟәымҵын, уашьҭаз, инагӡа!
Иуцәыхьанҭоугьы мчыла уаҵаз,
Узхьымӡо цасҳәа уҽахьыгӡа!

Уус хьанҭазааит, - иус дууп!
Имаҷым иақәыӡхьоу жәлара.
Уазнеи! Уҽақәырӡ ипатууп,
Уи еиԥш аус азын аԥсра!

Уԥшишь, иубома, амра гылоит,
Уажәнатә ицәыҵаҷҷоит иара,
Убас хәыҷы-хәыҷла  иҿыхоит,
Ҳара ҳазҽеихар, Аԥсынра!

«Ари ажәеинраала аԥсуа жәлар милаҭтә хдырра арҿыхон, – иҩуеит алитератураҭҵааҩы акритик Р. Қапба, - рҵеи ду (Д. Гәлиа) дызҿыз аус еиҳагьы иреилнаркаауан, бзиа иднарбон, иаднаԥхьалон, ахақәиҭрахь ирыԥхьон».
«Сыԥсадгьыл» ҳәа иҩыз ажәеинраалаҿы ажәлар рахь иҿы рханы иҳәон: «Имыӡааит ҳаԥсуара, ламысла еиҿкаау».
Ари атема – Аԥсадгьыл атема есааира ипоезиа иалаҵәоит, аҽарҭбаауеит. Ажәеинраала «Ажәҵыс» аҟны аллегориатә ҟазшьа а-аны ихатәы ԥсҭазаара иадкыланы иааирԥшуеит аԥсадгьыл ахьаақәа, агәҭыхақәа. Адиалог иашьашәаланы ахархәара амоуп, уиа уп аҵакгьы гәылзыршәо, еилыкка улымҳа аҿынӡа иназгауа:

– Ажәҵыс, ажәҵыс!
иуҷырҷыруазеи?
Уцәажәашьа саҳаит,
– Мархьаул шәыҩноуп
иахьысҭыԥу!
Уахьынтә сԥырны сааит.
– Ажәҵыс, ажәҵыс!
сашьцәа, саҳәшьцәа
Сҩызцәа зегь еибгоу?
– Урҭ еибгоуп,
уара заҵәык уоуп,
Гәҭыхас ргәы иҭаӡоу!
– Ажәҵыс, ажәҵыс!
Сан лнышәынҭра
Ахылаԥшра агны иубоу?
– Уан лнышәынҭра
ишәҭы мацароуп,
Зегь афҩы хаа змоу.
– Ажәҵыс, ажәҵыс,
сгәылацәа зегь,
нас сызлыҵыз сқыҭа.
Сыхьӡ ҳәаны иузҵаалакгьы
зегь салам сызрыҭа!

Ари ажәеинраала аԥхьарца ианиҵеит ашәҟәыҩҩы иашьа акомпозитор Иван Лакрба, аестрадақәа рҿы уи гәахәала инарыгӡоит иахьагьы. Зымч дмырхаз фырхаҵак исахьа аабоит ажәеинраала «Абах-аҿы» (ҳәа хыс измоу аҟны).
Аԥсабара анышәҭуа зегьы ааԥынра еигәырӷьаны ианаԥылауа, иара гәыӷрада абахҭа дҭаӡуеит, ихьаақәа  ԥсҭҳәеиқәараха ихатәоуп, лашара цәаарак идырбом:

Асаби акыка зыгхаз еиԥш,
Сымала сҵәыуа сҭатәоуп,
Изури, исҳәари ахәаша,
Сбаҳчаҿ еснагь илашьцоуп.

Аха имгәыӷкәа иԥсхьада ҳәа шырҳәауа еиԥш, игәы каижьуам, идыруеит мышкымзар-мышкы зны иара изынгьы ишыҟало мшык: «Сҽыхәа шәкәадыр, исзаажәга» иҳәоит иара. Иажәа акапан амоуп, ишәа-иза иҟоуп, Р. Қапба ишиҳәауа еиԥш, ҩышьа формала, хыхь зыӡбахә ҳҳәаз ажәеинраалақәа ирзааигәоуп аԥсуа жәлар рпоезиа, еихышәшәа бызшәа бзиала иҩуп. Аха убас иага иҟазаргьы, Миха Лакрба ибаҩхатәра илшара ахьааԥшыз идраматәи ипрозатәи рҿиамҭақәа рҿы ауп. Аԥхьан ишаҳҳәаз еиԥш, а-30-тәи ашықәсқәа рынҵәамҭазы иҩыз апиесақәа («Гьечаа рҵыхәтәа», Сабыда игәаҩара») Аҟәатәи адраматә театраҿы иқәдыргылеит, ахәаԥшыҩцәагьы ибзианы ирыдыркылеит.
Апиеса «Гьечаа рҵыхәтәа» - ари илахҿыху, аԥсҭазаара шьақәзырӷәӷәо хәмарра-ччарала, лашарала иҭәу иумортә ыҩмҭоуп. Иҵауроу афырхацәа рыла ауп еиҳаракгьы иара злашьақәырӷәӷәахо. УИ иаанагом арҭ зегьы идеалтә фырхацәоуп, малырк аӡәгьы имаӡам ҳәа. Урҭ ирыгу шыҟоугьы аамҭа ҿыц маашьарада амаҵ азызуаз, гәык-ԥсыкалагьы уи иазыҟоу шьоук ракәны иаабоит.
Апиеса асиужет иааркьаҿны иуҳәозар, абас иҟоуп. Аромантикатә хьӡы змоу асовнхара «Ансыԥ» аҟнытәи аколлектив, адиректор Адамыр раԥхьа днаргыланы рымч-рылшара зегьы азкыуп агәил-шәҭы \ыц ахыхра, (ааӡара). Раԥхьатәи аԥышәарақәа имҩаԥырго митәык лҵшәа рымаӡам. Адиректор Адамыри аграном Вралами ргәы иалоуп ари даара. Араҟа урҭ ргәырҽанӡамкәа даацәырҵуеит аусуҩ интузиаст аԥсуа шәҭааӡаҩ – аинтузиаст ҲАџьараҭ, кыраамҭа хаҭазаҵәны ақыҭа иналганы хара ашьха ашьапаҿы дынхон. Уи аԥышәа ду имаз ари аус дуаҿы акырӡа ихарҭәааны иҟалоит.
Апиеса нҵәоит асовнхара аколлектив акыр шықәса аџьабаа здырбалаз, ишьақәдырыглаз агәилшәҭы «Ауԥшәыл ԥшӡа» ҳәа хьӡыс изауа, ахьалыркааз, наҟ-наҟ уи ашәҭхкы арҿиара иамҩаны  иахьырԥхьаӡаз, насгьы Москва Ақыҭанхамҩатә цәыргақәҵахь анагара ишаԥсахаз уҳәа ирызкны адырра ироуа ала. Аҿыц аизҳара, уи аԥсҭазаараҿы ашьақәгылара, ауаажәлар рҿаԥхьа ауаа уалԥшьаны ирыду, рнапы иану аус ишазыҟоу уҳәа ирацәоуп Миха Лакрба зыӡбахә ҳамоу иҩымҭа ианыԥшуа. Ҳәарада, ауаа дара-дара реизыҟазаашьагьы акраҵанакуеит, асоциалтә уаажәларраҿы, убри аизыҟазаашьа ҵаҵӷәыс иамоу ҳазирхәыцуеит автор.
Апиесаҿы хадара злоу афырхацәа, урҭ шамахамзар, зегь ҿарацәоуп агәаҳәара, абзиабара, аизҿлымҳара, аидгылара уҳәа дара ирылоуп. Ихәмаруеит, иччоит, ирҳәоит алаф, аха зегь раԥхьаӡа иргыланы аус азнеишьа рдыруеит, ирылшо аҿы рхы еигӡом.
Еиҳа инҭырҭәааны рхаҿсахьақәа аарԥшуп ҳәа уҳәар ҟалоит ҩыџьа аперсонажцәа – Адамыри Варлами. Хара ихыәцуа, кыр злоу ицаҳә-цаҳәуа иҟоу аӡә иоуп Асовнхара ахантәаҩы Адамыр. Уи имч-илшара, идырра зегьы аус иазкуп, ихатәы аасҭа азеиԥш аус еиҳа дазыҳаҵҳаҵо амаҵ иуеит. УИ изанааҭ адырра имоу анаҩсгьы деиҿкааҩ бзиоуп уҳәартә даабоит. Адамыр ацәаҩа бзиақәа имоу ирыцкуп ауаа рызнеишьа, ахәҷы аду ргәы акышьа дақәшәоит. Даргьы ҳаҭыр иқәырҵоит, намысла патула изныҟәоит. Убас шакәугьы автор дацәшәаӡом, уи еиуеиԥшым аччархәтә ситуациақәа днаргәылганы иаарԥшра, уи зынӡа дланарҟәӡом, илбаанахӡом иҟазшьа бзиа, ихаҭара уҳәа иҵ.
Адамыр    - тип ҿыцуп аԥсуа драматургиаҿы, - иҩуеит алитератураҭҵааҩы В. Дарсалиа, (Абхазская Советская драматургия» ҳәа 1968 шықәсазы Қарҭ иҭыҵыз ишәҟәаҿы), - уи ашәҟәыҩҩы, - иациҵоит наҟ, - ибзиангьы иазгәеиҭеит усҟантәи аамҭа иаҵанакуаз ала, ҿыцла дазнеины ҟазала еибиҭеит ахаҿсахьа.
Итәашьа, игылашьа, ицәажәашьа уҳәа дызлаугәамԥхо ҳәа акы далаҟам. Ахәҷы иҿы дхәыҷуп, аду иҿы ддууп. Шаҟа имаршәа кны диацәажәозеи ҲАџьараҭ уҳазлеи, уҳалаԥш ҳашәҭқәа иҳааӡо урыхәаԥш иба! Ирыгугьы ҳаҳәа, уҳацхраа. Удыррақәа, уԥышәарақәа рацәоуп убарҭ роуп ҳара ҳзышьҭоу, иаҳҭаху иуҳәауеит ажәлар зегьы.
Ара иаабоит раԥхьаӡа иргыланы дызхагылоу аус агәцаракра имоу, акы зланы иибаз дышреиҷаҳауа, рыц хибажәауа акәымкәа аӡәи-аӡәи реидгылара, реицхыраара акыр иаԥсаны ишиԥхьаӡо… Иидыруазеи аҭаҳмадажә ҳәа ала кыдҟьо, аҳәа акыдҟьо дрылазар, - ишәыркрамхозеи, кыр рзырҽеираны иҟазма зынхашәа-чашәа зырҭбаарц иашьҭаз ауаа?
Адамыри Шьазинеи рыбзиабара акәзар, шаҟа патуқәҵарала иаарԥшузеи, Одессантә Гаграҟа иаауаз аӷбаҿы ианеиқәшәаз ианеибадырыз инаркны, мыцхәы еидмыжьцәалакәа, иагьмырхарацәакәа агәыблра аҵаны иаарԥшуп урҭ реизыҟазаашьа.
Епизодк аҿы, ишеицәажәоз, иҿымшәацыз, дзыхӡыӡаауа имаз ажәак иҳәеит, Адамыр Шьазина лахь, аха маҷкгьы иркәараҵаны: «Суԥшәыл ԥшӡагьы» баргьы бзиа шәеицызбоит»… «Суԥшәыл ԥшӡа» ҳәа иара дызҿыз асовнхараҿы ҿыц игәылырхыз ашәҭ акәын, лара ҽакала еилылкааит, ҩыџьа рыбзиабашьас иҟоузеи лҳәан дгәааит… Аха аҵыхәтәаны еилкаахоит уи ииҳәаз зызкыз.
Шьазина. Адамыр, арахь уааскьеишь, акы суазҵаауеит.
Адамыр. Изакәызеи, Шьазина?
Шьазина. Ани «соуԥшәыл-ԥшӡа» ҳәа ззуҳәоз – ашәҭ ҿыц акәзаап.
Адамыр. Нас? Бара бгәы иаанагазеи нас?..
Шьазина. Сара Наҭела лакәыз џьысшьон ус ззуҳәауаз.
Иахьарнахыс ҳашәҭ ҿыц иахьӡуп «Ҳаџьараҭ ишәҭ» ҳәа аҵыхәтәаны иара ииҳәауа аҵакы еиҭарс амоуп… Реизыразра, рлаф, рыхәмарра уҳәа ашьха ӡыхь еиԥш ицқьоуп, насыҭ мҩакгьы уа иагәылаҳәҳәа иубоит.
Ицаҳәцаҳәреи иус азнеишьеи рыла Адамыр дааиваҟәыло дыҟоуп аграном Варлам. Инапы злаку анхамҩа гәык-ԥсыкала дазыҟоуп. Ашәҭқәа рыԥшшәахәқәа рниуансқәа рыла адагьы, рыфҩы – аҷадарақәа рылагьы идыруеит аки-аки злеиԥшым, рхаҭабзиара зеиԥшроу уҳәа уб.иҵ. Еиликаауеит ижәла ԥсахны жәытәтәи иаӷа Ҳаџьараҭи иареи нхамҩак аҿы аус реицура, реицынхара, ишизымариам, ишицәыуадаҩу. Аха аус иахәарц азы напы злакыз аҿы аихьӡарақәа роурц азы. уи зынӡа илҵшәаданы иҟамларц азы ҲАџьараҭ диҳәоит асовнхарахь днеирц. Уи еиликаауеит абырг иԥышәа, идырра акырӡа ишхәарҭахоз ҿыц иаԥшьаргаз аус аҿы. Ҟазшьала хаҭашьала Адамыр иҿынӡа дахьымнаӡақәо ыҟоуп, дызлеиԥшқәам рацәамзаргьы, имаҷӡам.
Варлам игхақәа ирыцкуп мцхәы ишәара. Варлам Гьечаа дрыцкарушәа, убарҭ рҿынтә даауазшәа, ауаа ирылицоит, арахь иара Дбар Сиҭ диԥоуп, уи еиҳаракгьы изыҟамҵо ҲАџьараҭ дицәшәаны ауп. Уи шыҟалаз ус ауп, анкьаӡа зны Ҳаџьараҭ бзиа иибоз аԥҳәызба Варлам иаб дымҵарсны  дигахьазаап. Убри аҟнытә Ҳаџьараҭ  ашьа идны иԥхьаӡоит. Апиесаҿы хаҭала дара ракәым, рыжәлантәыкгьы иӡбахә иаҳар изычҳауам, Гьечаагьы даргьы еизыуаамызт, еибаҭахымызт ҳәа «ахыҭҳәаа» аниеиҳәа Варлам, уи урҭа набауааз ҳәа аԥырҳәа дыҵҟьон дмақаруан. Абарҭқәа идыруан азоуп Варлам иҟам-ианым ӡбауа иҽырҩашьашәа дзыҟоу.
Апиесаҿы акомедиатә сценақәа жәпакы Варлам ихаҿсахьа иадҳәалоуп. Убарҭ ирылукаартә иҟоуп Ҳаџьараҭи иареи реиқәшәара:
Ҳаџьараҭ. Иужәлоузеи умҳәои?
Варламг. Сыжә… Сара сыжә…
Ҳаџьараҭ. Ужә акәым сызҿу уара уоуп…
Варлам. Сыжәла аума иудырырц иуҭаху? Ажәла змам уаҩ дыҟам… Мшәан зегь акоуми ауаҩы ижәлоу? Иара дҽеизааит ҳәа…
Ҳаџьараҭа. Ужәла, ужәла дад? Исаҳәишь?
Наҭела. Мшәан ужәла зумҳәауазеи, Варлам? Ари ижәла анкьа иҭауад жәлан аҟынтә, маҷк дацәыԥхашьоит, дацәшәоит аҳәара. Гьечуп ижәлаҵәҟьа, Гьеч!
Ҳаџьараҭ. Гьеч бҳәоу (иџьшьаны). Ишԥа Гьеч? Дарбан Гьечу иара? (дҩаҵҟьоит, иҟама ахы кны).
Варлам. (дырҳаны). Ҳаи, ари Гьечаа нирҵәозаап…
Наҭела. (маҷкгьы даашәаны). Гьечу? Гьеч… аа, Гьеч… Иудыруама урҭ?..
Ҳаџьараҭ. Бзхиа избо роуми Гьечаа! (Дгәырӷьаҵәа). Ара Гьеч дшәылану? Гьечаа дуқәа ирыжәлоу дарбану?..»
Ишаабо ала, Варлам зны-зынла, амца иацәшәаны аӡыршы иҭаԥалаз ҳәа шырҳәауа еиԥш, аситуациа шанақәа дрықәшәоит, аха днаҵкәыр-ааҵкәыраауа дааиуеит.
Иаагап даҽа ҿырԥштәык, Москваҟа дԥырны дцарц даныҟаз аамҭазы амш цәгьахеит, ари анеиликаа даара ицәымыӷхеит:
Варлам. Сара ҳаирпланла аԥырра ианқәскаума ажәҩангьы тҟәацуа ианалага? Амшқәа бзиахымыз ариабжьарак?..
Аԥырҩԥҳәыс. Уи усым, ҳара излаҳԥархагоузеи. Имацәысуа аԥсҭҳәақәа ҳраҩымсуеи игәаҭаны.
Варлам. Ҳм… Иауазеи ҳазраҩсуа? Иаҳагьы еиӷьми аԥсҭҳәақәа ахьымацәысуа цәыкьа ҳрылаланы ҳцалар. Аха аиҳабыра азин ҳарҭарым ҳәа сыҟоуп аԥырра, ас амш анбааԥсу.
Амала зны-зныла абарҭ ахыччарақәа харҟьацәоума уҳәауа иҟоуп, еиҳаракгьы уи убоит Гьедлачи Варлами реицәажәара аан, уи иманалог ахьынҵәо, нас ашәҭ ҿыц ахаҭабзиара иахьалацәажәо уҳәа аҭыԥқәа рҿы. Ҷыдала иазгәоуҭартә иҟоуп уи иҿабызшәа, уи иҟазшьа иақәшәоит, ихаҿсахьа аарԥшраҿы хадара злоу акакәны иҟоуп. Зны иҟәымшәышәуп, иагәылубаауеит аҳәара, аҭамзаара (еиҳаракгьы уи убоит ҲАџьараҭи иареи анеицәажәо, зных икәараҵоит, ихтым (Шьазинеи иареи анеицәажәо), ҽазных ихаауп, иласуп (бзиа иибауа иареи рдаилог). Аԥсуа литератураҿы аԥсуа ԥҳәызба лхаҿсахьа аӡәырҩы ицәырыргахьеит, иалацәажәахьеит. Камаҷыҷ («Камаҷыҷ» - Д. Гәлиа), Саида (Аԥҳәыс лыпату» - Иван Папасқьыр), Ҟәараса (Ахра ашәа» - Б. Шьынқәба), Зина («Ҭемыр» - И. папасқьыр) уҳәа егьырҭгьы. Миха Лакрба акыр иҩымҭақәа рҿы еиԥш абраагьы дазҿлымҳауп аԥсуа ԥҳәызба лхаҿсахьа аарԥшра, ишахәҭоу ацәыргара. Апиесаҿы хадара злоу персонажцәоуп аҳәсахәыҷқәа, Шьазинеи Наҭелеи. Шьазина – дагроном ԥҳәызбоуп, ҿыц аинститут далганы дааит, аԥсҭазаара илыднаҵо аҭакԥхықәра еилылкаауеит. Лхатәы интересқәа ракәым, жәлары зегьы ринтересқәа роуп дзызҿлымҳау. Аҩны ааныжьны бабацои абҩра быҟаз, бара бзынгьы џьара уск рыԥшаап ҳәа лаб ҟьалаԥалашәа иҟоу ианлеиҳәалак, лара убас аҭак ҟалҵоит: «Сара схазын аҟәӡам аҵара сҵарц сзашьҭоу,а уаа акыр сызрыхәозар ҳәа ауп, урҭ рымаҵ аура сыԥхықәуп. Убри ауп сдыррагьы азсырҳарц сзашьҭоу. Егьырҭ лҩызцәа реиԥш ларгьы лаб иабжьалгоит ашьха ашьапахьы длыбаарц, иԥышәа дирхәарц ашәҭ ааӡара знапы алаку ауаа. Аколлектив  иҽалаирхәыр иҟазшьақәа  акыр  рҽеиҭаркып, ахдырраҿы ишьақәханы иҟоу аҵасқәа рҿынтә ихы дақәиҭаҳтәып ҳәа дахәаԥшуеит.
Аҵыхәтәаны данақәшаҳаҭха дгәырӷьаны илҳәоит: «Заҟа иуџьысшьозеи саб мап ахьырцәумкыз. Шьҭа скьа-еит сара! Ҳаицыҟазаап шьҭа есқьынгьы, иахьабалакгьы…»
Наҭела – лабаранткоуп, гәыла-ԥсыла иҟоу, ҩбара злам ԥҳәызбоуп. Наҭела бзиа дылбоит Варлам, ажәакала иуҳәозар, игәаԥхеибашьаны иҟоуп. Абзиабара адагьы, уи илылшоит лаԥхьаҟатәи лԥеиԥшхә лашазы ақәԥара, лынасыԥ азы ақәԥара. Наҭела лафла аума, дыхәмаруашәа аума, Варлам игхақәа иалҳәоит, убри алагьы дазлархәыцуеит ихы шымҩаԥигаша, ишышьақәиргылаша иԥсҭазаара.
С. Ҷанбеи В, Агрбеи еицырҩыз апиеса «Аиааира» аҿы аԥҳәызба Маниа длак-ҩакуазар лзинқәа рышьақәырӷәӷәараҿы дшәаԥырҳаԥуа лшьаҿақәа еихылгозар, Шьазинеи Наҭелеи иркуа – иршьҭуа иаҳа иақәшәоит, шьаҿа ӷәӷәала аԥсҭазаара иалагылоуп, еилкаауп рхықәкы. Ҳәарада арҭ ахаҿсахьақәа, еиҳаракгьы Шьазина лхаҿсахьа иҭәы-иԥха, акгьы агӡамкәа, ҭбаа-ҭыцә иаарԥшуп ҳәа ҳазҳәом, аха ус иага иҟазаргьы, ашәҟәыҩҩы илшаз маҷым, дацхрааит, иҭигеит.
Апиесаҿы хадара зуа хаҿсахьоуп Ҳаџьараҭ ихаҿсахьа. Аамҭала, уи игәы иалнахыз, бзиа иибоз аԥҳәызба даҽаџьара лхы ахьлырхаз азы иуа-иҭынха дрылҵны ашьхарԥахьы хазы дынхоит, иара уброуп ашәҭааӡарагьы напы ахьалаикыз. Агәынхара имоу изыхгом, иага умҳәан, аамҭа шцахьоугьы лассы-лассы иааилыжжуеит.
«Даараӡагьы иҳаракыроуп аиашазы. Излаабо ала, ауаа урылҵын, ахьшьқәа урыланхоит, ус еиҳа еиӷьушьазар акәхап» ҳәа аниарҳәа, иара аҭак абас иҟаиҵоит: «Ахьшьқәа анеиӷьу ҟалалоит зны-зынла ауаа раҵкьыс».
Ихьқәахьаз изымхозшәа чиновникк биурократкгьы зны игәы нирхахаьазаап, убри иахҟьаны акраамҭагьы дшьақәҟьаны дыҟан. УИ зыхҟьаз мзызс иамоу ҳара иаабоит иԥҳаи иареи реицәажәара аангьы:
Шьазина. Нас абас инхарыма уаҩы изымдыруа, уаҩы иимбо ашәҭ ҟаимаҭқәа, ушәҭ ҿыцқәа? Ҳауаажәлар рхы иадырхәар еиӷьми?
Ҳаџьараҭ. Аа, ибашоуп бызлоу. Ирҭахӡам урҭ ашәҭ ҿыцқәа… Ԥыхьаӡа зны, абыржәтәи Асовет мчы анаҳзааи, шьҭа ма иааит аамҭа, сҳәан сышәҭ жәла ҿыцқәа сыманы слеит сара агаҿаҿы. Гагра слеит, усҳәарҭашәа акы ахьрымаз. Идсырбеит сышәҭ ҿыцқәагьы. Урҭ рыжәлақәагьы…
Шьазина. Нас, нас саб? иуарҳәазеишь?
Ҳаџьараҭ. Ҳм… Хагас срыԥхьаӡеит, Ҳара иаҳфауа ача ҳамам, уара акакаҷқәа уманы удәықәуп. Уеилагама?» рҳәеит. Саарҟәаҵын арахь сҿаасхеит. Аӡәгьы мышгагас сышьҭихит, аусҳәарҭа санаадәылҵ «ҵәаҟьасҩык» алаф сылихын ччархәс сҟаиҵеит, схагоушәа дирбан… Уи нахыс уаҳа сымнеит уахь. Сагьлымбааит уаҳа агаҿахь. Дара сшырҭахым,еиԥш – саргьы исҭахым. («Апиесақәеи аскетчқәеи» ҭ ад. 104-105).
Зегь раԥхьаӡагьы иргыланы, хьаас гәырҩас иуоуеит, ауаҩы дызҿу игәы ахьацәкарыжьуа, иус напы иамкуа иахьыҟарҵо… Иҩбахаз, аԥсабара бласы иамоу ахаара-аԥшӡара наҟ иахьанахо иаҵанакуа ахьырзеилымкаауа угәы ԥнажәоит. Ихԥахаз, ашәҭ – абри аыҩмҭаҿы иаҵаабоит аҩнуҵҟатәи аиҿкаара, аԥшӡара, аинтеллект аҳаракыра. Ус акәзар, ҲАџьараҭ изыразым абиурократ иҩызцәеи иареи адгьыл ицәыҵаланы иаадрыхуа, игьаԥсымшьҭыгазааит, аха изҭахыда ауаҩы доуҳала данӷархалак… мамзаргьы урҭ иаадырхуа рԥылауа, иҭәы-иԥха иҟаларгьы, уи хшыҩзышьҭра арҭауа иазҿлымҳаны иҟалауама?…А уаа қьиақәа,а уаа бзиақәа ирыбзоураны аԥсҭазаара дазыхынҳәуеит, еиҳаракгьы иқыҭаҿы асовнхара анеиҿыркааз, аҿыц-мҩа иананыла ашьҭахь. Ашәҟәыҩҩы Ҳаџьараҭ ихаҿсахьала ицәыригеит аҿыц бзазашьа атәы зҳәауа акыр афактқәа.
Абзазара ҿыц ишалагаз ауаа рԥсихологиа аҽшеиҭанакыз уҳәа ирацәоуп. Уи афырхаҵа ила иааирԥшуа, ишьақәирӷәӷәо. Араҟа аинтерес рыҵоуп ахатәи азеиԥштәи реизыҟазаашьа. Аԥышәа аимадара – ахеибарҭәаара иамҩаны иҟоуп, Ҳаџьараҭ ашәҭқәа ахьырааӡо асовнхара ҭбааҭыцә-ду илаԥш нахганы иҳәоит: мап, иссируп сыла иашәырбаз ара? Иссируп, иссир!… Аԥхьан ишәасымҳәози. Ара сара сахьынӡахаану иӡмахын, иӡбааран,у аҩгьы дынхомызт, ак узылаҵо иҟамызт. Ишәырԥшшеит, ишәырбеит, ибаҳчашәтәит, ишәҭы мацароуп иахьабалак, ма закә фҩы хааузеи аҳауа иалоу! Узалҵуам уи ахаара! (ус иҟан аамҭала Пицунда, ахаа фҩы ықәшәшәа, игәазырҳагаха…
Аԥырҩԥҳәыс даниба уи ус ҿааиҭит: «Ассир, ассир! аԥҳәызба дԥыруеит, ажәҩанаҿ дхаланы аԥсҭҳәақәа дрылоуп, закә аамҭа ссирузеи ҳазҭагылаз…»
Апиеса раԥхьатәи ахәҭақәа рҿы Ҳаџьараҭ ажәытә цәынха-мынхақәа (агәаӷ, ашьоура, агәҩ-ҿыҩрақәа) иланы даабозар, аҵыхәтәаны дактивистны дыԥхьагылаҩны, кыр еилызкаауа аӡәы иакәны ҳаԥхьа даагылоит. Ҳаџьараҭ иажәа иҿоу егьырҭ аперсонажцәа рыбызшәа иалаҩашьом, иаҳа иҭышәынтәалоуп, иҵаруп, жәаԥҟала дцәажәоит.
Типра ауеит иара убас Шьаабан ихаҿсахьагьы. Хәмарҩык, лафҳәаҩык иоуп иара, ишырҳәауа еиԥш, дҭәыцны убла дхызар дузхыхуам, имаҷны даабоит, аха дугәалашәоит иҟазшьа бзиақәа рыла.
Миха Лакрба ипиеса «Гьечаа рҵыхәтәа» алиризмреи акомедиареи еицеиԥшны иалоуп. Хыхь ишаҳҳәаз еиԥш, апиеса ихааӡа, ицқьаӡа алирикатә цәаҳәа агәылсуеит. Џьара-џьара автор иажәа-ҵар, иажәа-лахҿых акомедиара анаҭоит. Асиужет авадавильтә ҟазшьа ахьамоу аҭыԥқәа уԥылоит, уи шьақәгылоуп машәырла аиқәшәарақәеи иузеиҿымбаауа ахҭысқәеи, еицәтәыму реиныршәарақәеи, иаалырҟьаны иҟалаз аиниарақәеи рыла. Ҳзыхцәажәо апиеса «Гьечаа рҵыхәтәа» аҿы иаларҵәоуп алафи, ашәеи акәашареи… Ажәакала иуҳәозар хәмарра-ччарала иҭәуп иара.
Егьи апиеса «Сабыда игәаҩара» темала акырӡа иазааигәоуп хыхь ҳзыхцәажәаз М. Лакрба ипиеса «Гьечаа рҵыхәтәа».
Жәытә-натә аахыс хырҳагада ишьҭаз адгьыл гҿахақәа анапаҿы раагара, ахархәара роуа аҟаҵара, анаҩсгьы иааирԥшырц дашьҭан ауаа реизыҟазаашьа ҿыц ишьақәгылаз уахи-ҽни рнапы злаку русқәа – рҳәысқәа, рыг-рыбза уҳәа иҵ. Ҳзыхцәажәо Миха Лакрба икомедиа аҿы иаҳԥыло афырхацәа рахьтә еиҳа иалукаартә иҟоуп, акутферма аиҳабы Ӡыкәи, аҽферма аиҳабы Қьаазыми. Ӡыкә бзиа иибоз Назира, еиҳ схы лгәасырԥхап ҳәа, иҩызеи иареи «Рпрофессиақәа» шеиҭнырԥсахлогьы (аамҭалоуп уи ҳәарада, аӡӷаб ҿа лирҳәаанӡа), ҟазшьала акәзааит, хымҩаԥгашьала акәзааит, ррепликақәа рылагьы акәзааит, еилаҩашьара рықәӡам, еилырфаҷа дасу рҭыԥқәа рҿы игылоуп. Ажәакала, ихыҭҳәаау персонажцәам, рыԥсы ҭоуп, инхоит-инҵуеит, ацәгьа абзиа рҿы иубоит, ирыгхаз ҳәа ак ыҟазарагьы, уи дара ракәым изывбатәу. Қьаазыми Назираи аус аҿы реидгылара, реизааигәара, насгьы «аӡҵәаҵәаҿы» иҟоу аабоит ҳәа уахь реиццара гәҩарас иҟаиҵоит, ганкахьала, уи бзиа дызбо Ӡыкә, ҽаганкахьала ари ллымҳаҿынӡа инаӡоит Қьаазым иԥҳәыс Хьымра, еилибакаақәаанӡа хынҭа-ҩынҭароуп  еилаҩ-еиласроуп урҭ рыбжьара иҟоу. Хьымра машәырла лхаҵеи Назираи шеицыз данрықәшәа реицәажәараҵәҟьа иунарбоит «абзиабаратә» интрига урҭ кылнагарц ахьалшоз:
Қьаазым. Уеиҳ! Хьымра арахь баазгазеи?
Хьымра (дҵәыуа). Сарамоу уара уаазгазеи? (Назира лахь дыԥшуеит). Уаазгада абрахь?..
Қьаазым. Иҟалазеи, бызҵәуазеи?
Хьымра. Иҟоуҵозеи, узышьҭоузеи арахь?
Қьаазым. Сароу? Ароу? Ара-а… Сара… Мшәан Ӡыкә иарбаӷь сашьҭоуми, ибаҳау иара шыӡыз?
Хьымра. Исаҳаит, издыруеит, аха уара узышьҭоу «арбаӷь» Назироуп иахьӡу, исаҳауан ара еибышәҳәоз зегьы. Скаужьыр уҭахыуп…
Ӡыкәи Назираи игәаԥхеибашьеит ашколаҿы аҵара анырҵоз нахыс, урҭ реизыҟазаашьа ашьха ӡыхьеиԥш ицқьоуп, ҳаамҭа иашьашәалоу, зинтеллект ҳараку ҿарацәоуп. Ашәҟәыԥхьара, атеатр ахь аныҟәара, ахаԥшьгаратә кружок ахалархәра уҳәа рцәаҩа хадақәа ирыкуп… Иҩыза Қьаазыми иареи ианеицәажәо имӡакәа иеиҳәоит, уи дшылзыҟоу, Москва даныҟаз дшибоз, атеатр ахь ишеиццоз, иҵәахуам уи дшигәаԥхогьы… Ҿыцс ирыдибалозеи дара? Хыла рнапы иану, уи усҟантәи аамҭазы ишактуалтәызгьы ҳҳәарым, анаҩс изызҿлымҳау рацәоупа аԥсҭазаараҿы. Урҭ рқыҭа акультура аларҵәара, ауаа ԥхьаҟа рышьҭыхра, рҵара-дырра ыҟаны рааӡара иазҿлымҳауп». Убри аганахьала иаҳәауа маҷӡам, ахаԥшьгаратә кружок аҿы апиеса ақәыргылара, аҽазыҟаҵара иахьаҿу… Убри ахадара азиуеит Ӡыкә ихаҭа, аҿар аус бзиа иаԥшьаргаз дацхраауеит, арӷьажәҩара рзиуеит. Азеиԥш уасҿ еиԥш, абраагьы рхы аадырԥшуеит аҿар – Назира, Камшьышь, Чагә уҳәа егьырҭгьы.
Ахаԥшьгаратә кружок анаҩсгьы абраҟа абаҩрҵәырагьы хшыҩзышьҭра амоуп, аицлабрақәа мҩаԥыргоит. Убарҭқәа рнаҩсан иашьҭоуп ақыҭа абеиара иамоу ацәыргарагьы, аӡҵәыҵәы ирԥшааз «хәшәуп» ауаа рзы, иҟазаап иара убасгьы аҽыхәшәтәыга ҳәынҵәагьы, макьаназ инагӡаны ауаа рҽалархәшәтәыртә иҟамзаргьы. Убри аус аиҵхара лҽазылшәоит аҳақьымҵара иалганы зқыҭахь ихынҳәыз Назира.
Ишахәҭоу иҟаҵаӡамкәа шәысхәышәтәуеит ҳәа уахь абыргцәа назыԥхьо, изжьо Миха еиԥш иҟақәоу аҩызцәа дырҿагылоит лара… Маҷк ихнаԥаацәозаргьы алахтра ирбаз иалацәажәоит, рабацәа уи аҩыза дзырбахьадаз. Ӡакә, акәытферма аиҳабыра дланарҟәуашәа шиԥхьаӡозгьы, ишазгәаҳҭахьоу еиԥш Қьаазыми иареи «Ррольқәа» шеиҭнырԥсахлахьоугьы ихы ныхҵәо акәтфермаоуп дзышьҭоу, гха-ԥхак ҟалар иашаҵәҟьаны игәы инархьуеит. «Сабыда игәаҩарҿгьы» аԥхьан ҳзыхцәажәаз апиесаҿы еиԥш ицәыргоуп аԥсуа ҭыԥҳацәа рхаҿсахьақәа Назира, Хьымра, аԥҳәыс-ҿа Саида. Аԥсҭазаара ҿыц иацзырӷызуа, иазықәԥо рыгәҭа игылоуп, активра рыланы иаарԥшуп.
Ӡыкәи Назираи рыбзиабара анаҩс даҽа ҩыџьа аҿарацәа рыбзиабара агәылгоуп апиеса, уи Камшьышьи Саидеи роуп. Камшьышь машьынарныҟәаҩуп, ақыҭаҿы аус иуеит. Лассы-лассы ҳара даабоит акәтферма азааигәара.
Аинтересра аҵоуп, амашьына ашьҭыбжь, абнзинфҩы акәҷарақәа ирԥырхагоуп ҳәа ацәшәара змоу Чагәи иареи реицәажәара:
Камшьышь. …Акы суазҵаашан Чагә, арҭ аҩымш-хымш Саида дызбаӡом, дабаҟоу?
Чагә. Саида агәаҟра дақәшәеит рыцҳа.
Камшьышь. Ыы, ҟиалазеи умҳәо.
Чагә. Лвиондот ԥсыр ҟалап.
Камышьышь.  Дыԥсыр ҟалап уҳәама? Ных џьушьҭ! Ак уасҳәашан – дызусҭада уи зыхьӡу, - лан лакәу лаҳәшьа лакәу?
Чагә. Виандоту? Абаак аԥсцәа урысҭт… - Уи кәтыми. Ижәла бзиоуп Саида илааӡаз иреиуоуп.
Камшьышь. Кәтуп ба? Ных иаргьы уаргьы! Сара ҩнарҭала гәаҟрак дақәшәаҵәҟьаз џьысшьеит. Ҳа, ҳа, ҳа… ҳаи упалҳаҭхааит Чагә! Амала дыԥҳәыс бзиами Саида! Дагьыԥшӡоуп даара. 
Ахаҿсахьақәеи аҵакы хазырҭәаауа адетальқәа маҷӡам апиесаҿы.
Ақыҭа клуб азалқәа руакаҿы апиеса ианыхәмаруаз, уи аӡбахә ҳҳәахьеит ҳара хыхь, уи аҿиашьа ала, Саида зроль дыхәмаруа дгәыдикылозаап персонажак уа иалоу.
Убри амолмент азы араҟа ахәаԥшыҩцәа ирылатәаз Камшьышь «Иҟашәҵозеи, уара» ҳәа ибжьы рықәиргоит. Ашьҭахь ианеиқәшәа иҟалаз лгәы иалсны ҽԥныҳәас ианилҭа, Камшьышь ус иҳәоит: «Ы-ы нас иҟалазеи ус сҳәазар?
Саида. «Иҟалазеи умбо», - шьҭа зегьы ирдыруеит уара узырҳәҳәаз.
Камшьышь. Ирдырааит нас! Сара имаӡастәуам бзиа бшызбауа.
Абарҭ реизыҟазаашьаҿы хшыҩзышьҭра зҭатәу акоуп, Саида хаҵа ицаны иаахьоу аӡә лоуп, деиқәымшәеит уи раԥхьа, аха анунагӡа ус даанхар акәызма?.. УИ зхаҳҳәаауа иаацәырганы ирымҳәозаргьы хаҵа ицаны иаахьоу Камшьышь дабеихәҭоу ҳәа агәаанагарақәа иҟоу роуп. Абраҟагьы ҿыц цәаҩак сара избоит, ҳзыхцәажәо апиесаҿы. Иҽеим, ихыҭҳәаау еиҳаны иуҳәозар, иашамкәа аҵас азнеира иахҟьо аԥынгылақәа риааира – ауаҩра дуӡӡа аҭахуп.
Игәаԥхеибашьоит, еицынхартә аҭаацәа бзиа аԥырҵартә шалшо рҳәоит, нас изеибамгарызеи, изеицнымхарызеи дара? Уи азын иҟоума уаҩ изхымхо мзыз дук, рыцҳара дук? Ҳәарада мап.
«Акомедиа иӷәӷәоу агәыцә амам, иаакәыршаны асиужет канава хада ацныҟәартә иҿиартә еиԥш», ҳәа дахцәажәон «Аԥсны ҟаԥшь» адаҟьақәа руак аҿы ашәҟәыҩҩы С. Қәчбериа, зыӡбахә ҳамоу апиеса иалхны иқәдыргылаз аспектакль еилыргауа иҟалоит арԥхьаӡаҵәҟьа иҩыз, ианықәдыргыло абраҟа зыӡбахә иҳәауа агхақәа амазҭгьы, аха ари аҩыза аҽԥныҳәа ҟауҵартә еиԥш иаабом, иахьа ҳара ҳнапы иаку аҩымҭа, 1956 шықәсазы иҭыжьыз («Апиесеи аскетчқәеи», Аҟәа – 1956 ш.).
Ақыҭаҿы еиҿкаау афермақәа ҩба – акәтрферма, аҽ-ферма, ҿыц ишьақәгылаз, аизҳара амҩа иану, рыг-рыбза уҳәа аҩымҭа ахы инаркны аҵыхәанӡа иагәылсуеит, иуаҭәаумшьо профессиа ыҟазаарым қәнагала амҩа иузықәҵар, - абри хадара змоу акакәны аҩымҭа иагәылубаауеит. Анаҩсан, абзиабаратә интрига – раԥхьаӡа, ишаҳҳәахьоу еиԥш, Ӡыкәи Назираи рыбзиабара, аҵыхәтәанынӡа инагӡоуп. рчараҵәҟьа  ҳанимыриуазаргьы, иагьабаҭахыз, раԥхьаҟа рыԥсҭазаара шьақәгылараны ишыҟоу еилаҳкаауеит, имӡбӡакәа абжара иааныжьуп ҳәа уҳәауа иҟам Камшьышьи Саидагьы реизыҟазаашьа.
Апиеса ҩуп бызшәа ҟаимаҭла, ибжьагалоуп ашәақәа, шьоукы-шьоукы аперсонажцәа еицәажәоит ажәаԥҟала, ажәаҵарыла: иаагап акы-ҩба ҿырԥштәы: «Иара дызусҭоу сҳәом, аха, «Ҭраԥшь Маҳҭы» ҳәа зҳәаз еиԥш», иҳәоит Қьаазым Еслам уи аҽқәа ихьӡ рыдкыланы даниацәажәоз. «Аҳәынҵәраԥшьҵәҟьа асас изы сыхәда ԥысҟап, аҳәазаап, «Аҩӡаа рыџьма ҭакны кәашара ианцоз еиԥш… « (Арҭ ажәаԥҟақәа зҳәауа Ӡыкә иоуп). Аӡҵәыҵәы аҿы Алыгажәцәа анеицәажәо Қьрым иҳәоны уаҳауеит «Аҭакәажә иҟәнылшьаз арбаӷь ауарбажә иагеит» ҳәа… «Абжьаҟәаа ирықәгәыӷны зԥаҵа зсаз» (Назыра).
Акритик алитератураҭҵааҩы Р. Қапба уиқәшаҳаҭхоит абарҭ ажәақәа аниҳәауа: «Акомедиа «Сабыда игәаҩара» агхақәа амазаргьы (С. Қәчбериа иазгәаҭақәа ракәхап уи зыӡбахә имоу), аԥсҭазаара ҿыц излазышәаҳәо ала, қәҿиарала иара аамҭазы атәы ҟанаҵеит, ахәаԥшыҩцәа ргәаҿы инеит.
Ҳара акзаҵәык ацаҳҵоит иара иахьагьы уи аинтересра иаҵоу маҷымзар ҟалап, иара апроблематика ала, аӡбашьа ала уахәаԥшуазар.
«Аиларҭәа ссир». Ари аҭоурыхтә драма иҩит 1955 шықәсазы, ԥшьқәгылараки жәа-сахьаки амоуп иара. Раԥхьаӡа акәны икьыԥхьын ажурнал «Алашара» адаҟьақәа руак аҿы 1955 шықәсазы. Амҳаџьырра атема иазкуп, иаҳнарбоит XIX ашәышықәса аҩбатәи азбжазы Аԥсны асоциалтә-политикатә ҭагылазаашьа иҟаз, - усҟантәи аамҭазы массала ауаа рахгара, жәлары зегьы арыцҳара ирызнарҵысыз аарԥшроуп еиҳараӡак  изызку.
Адрамаҿы аҭоурыхтә ҭагылазаашьа иагәылганы ауаа рлахьынҵақәа рыла автор иаҳирбоит, аԥсҭазаараҿы иҟаз аиҿыхарақәа, аиҿагыларақәа, Аҭыԥантәи афиодалцәа роума, аҭырқә Слуҭанцәа роума, аурыс ҳәынҭқар ичынуаа роума – изыхҟьозаалакгьы – ақәыӷәӷәарақәа азалымдарақәа иҟаз ауаа иаарызхымгартә аҟынӡа инеины иҟан, аҭагылазаашьа зынӡа ибааԥсын. Убри инаваргыланы аҩымҭаҿы иаабоит ауаа хархьқәа рхаҿсахьақәа, еиуеиԥшым амилаҭ рхаҭарнакцәа агәаҟра бааԥсы еиднакыларц шалшоз, жәлар рԥеиԥшхә лашазы ақәԥарахь  ишазнархиоз. Иҟоуп аҩымҭа ахы инакрны аҵыхәанӡа иагәылгоу афырхацәа рхаҿсахьақәа, иуԥылоит иара убас аепизодтә персонажцәагьы. Урҭ аӡәи-аӡәи хеибарҭәаауеит, ирымҽхаркуа рацәоуп.
Иҵоуроу афырхацәа рахьтә иналкааны иазгәоуҭартә ҟиоуп, аби аԥеи – Сеидыҟи Данаҟаии. Урҭ ирышьашәалоуп, ирзааигәоуп Бессонови Елизбари контраст ҳасабла абарҭ инарываргыланы адрамаҿы ицәыргоуп еиуеиԥшым асоциалтә категориақәа ирыҵаркуа жәлар раӷацәагьы. Урҭ иреиуоуп аҳәынҭқар ичынуаа ирымҵахырхәо аҭауад Алмахсиҭ аколонизатортә политика мҩаԥызго ампыҵахалаҩ аинрал Дундуков, апокловник Захаров, аҭырқәа миссионер Осман уҳәа убас егьырҭгьы. Ҳарзааҭгылап акы-ҩба хаҿсахьа ҳзыхцәажәо адрама аҟнытә. Ацәгьа аиҵаҟәаҟәареи уааԥсыла ахәҳахәҭреи роуп хыс ишьҭыхны ирымоу адрама аперсонажцәа хадақәа иреиоуп аԥсуа ҭауадцәа Алмахсиҭи Ҳалыбеии, насгьы урҭ ирзааигәоу ирышьашәалоу Баҭалбеии. Далтәи аҭауад Алмахсиҭ аурыс царизм иааӡа-ихьча иқәнаргылаз, зыҽкаршәны уи амаҵ зуа дреиуоуп. Крамаҭатәи Петербург иҟазаара анаҩсан, аинрал чын шьҭыхны дхынҳәны даауеит аҩныҟа. Идыруп, еилкаауп ипатриоттә цәаныррақәа змааноу, изхылҿиаауа. «Ара еснагь аҳауа иалоуп ашәҭқәа рыфҩы хаакәакәараӡа, аратәи ааԥынра гәырӷьахәуп аеҵәақәа ракәзар, - иблахкыгоуп мыцхәы. Урҭ зегьы сара лассы-лассы исгәалашәон. Ма иухашҭуа акомуа» ҳәа ауаа дрыалгыланы дыҽхарцәажәоит. Абри заҳаз Бессонов абас еиԥш аҭак риҭоит: «Уара уԥсадгьыл аҿы ашәҭқәеи аеҵәақәеи зеиԥшроу ухамышҭкәаны иугәалашәозаарын. Аха аԥсы зхоу ауаа ууаажәлар рыԥсҭазаашьа зныкыр иугәашәахьазу?»
«Иуҳәарц иуҭахыз цқьа схы азымцеит, акапитан… Исзеилымкааит цқьа» ҳәа ҽзымдыр ҟаҵо иҽырҩашьаны дцәажәоит. Иуаажәлар зҭагылаз агәаҟрақәа ирцәихьчару азы акәӡам уи Аԥсныҟа дызхынҳәыз. Алмахсит игәҭакқәа рацәоуп, ишырҳәауа еиԥш, аӡәеилаҩынтраҿ ахьтәы ԥсыӡ икырц дашьҭоуп. Аҭауад илымҭа иҭасит идгьылқәа днарыха-аарыханы ԥыҭк иҽырҭбааны дҟалартә хашәалак иоуртә еиԥш, аҭагылазаашьа изҭо Аԥсны аусқәа рыҿиара ишаҿу ала. Аҳәынҭқар ичынуаа ихы иархәаны, уи еиҵихуеит зыбз ада зыхәламыз аԥсуа нхацәа рахгара, игәы иҭоуп иахьынӡазалшо ала урҭ рырцҳара далачарц. Алмахсиҭ гьангьашрала дныҟәоит, анхацәа иара иҿы агәрагара ирымаз (дрыхәԥҳаны) ихы иархәаны дрыҵаланы маӡа аус иуеит. 
Усҟантәи аамҭазы иҟалаз аситуациаҿы нхаҩыжәлар аколонизаторцәа рхы зларцәырыхьчо иҟоу мҩазаҵәык ауп ҳәа иԥхьаӡоит, - иқәҵны Ҭырқәтәылаҟа ацара. Аҭырқәцәа агитаторцәа амҳаџьырра иаҵанакыз афиодалцәа ихы иархәаны. Убри аус аиҵхара дашьҭоуп, анхацәагьы алаигаларц даҿуп. Убри аганахьала аинтересра аҵоуп Сеидыҟи иареи реицәажәара:
Алмахсиҭ. Амала акы сызлауҳәауа, усыцхраа абҩри аусаҿы, изуәцызӡарызеи, абарҭ саб идгьылқәа ҭацәыр иаазхәақәо сымоуп… Имцар аныҟамла, ицалааит Ҭырқәтәылаҟа, уаргьы мап ахыумҳәаан… Уара уаанырхара сара сиылшоит. Арҭ (Захарови Дундукови роуп зыӡбахә имоу – Г.Г.) Ургәаԥхаратәы уҽыҟаҵа, саргьы суцхраап, ачыни амидалқәеи угхарым, уӷьаз-ӷьазуа уҳамазаап. Адгьылқәа иҭацәуа аркәзар, уареи сареи иабаҳацәцои… Иахыҵааит чагьамаа – уаԥырхагамхан убри…
Сеидыҟ. Мчылагьы акәымкәа, ҳхала ӡра-ԥсра ҳашԥацои ҳахҵәаны.
Алмахсиҭ. Амаҵ сзыуур амедалқәа уоуеит… Ачынқәа угхарым» уџьыбақәагьы ԥарала иҭәны иҟалап…
Сеидыҟ. Сыуаажәлар жьаны, амшын ихысҵар, иқәсхыр, инсрыҵәар нас уареи сареи ҳамацара ҳанаанхалакь аума, иансуҭауа аҳамаҭ бзиахәқәа…»
Ихы иавибоит. УИ имҽеира, иӷалатра, дсызымааӡеит, иҳәан икьарахә ааҭыган игәы илыҵакны дыхсуеит, иҽишьуеит.
Абас ибзыцәашьа анышәаӡа днахәлажьны иус ҟьашь напы аиркуеит, Дундукови Захарови ихы иархәаны астражцәа ларықәиҵан, иуаажәлар хаала мчыла иахыганы Ҭырқәтәылаҟа ишьҭуеит, урҭ ршьа рыԥхӡы зықәҭәоу рыдгьылқәа иара изынхоит… Ԥыҭрак ашьҭахь, атәым-уаа ықәхуа инықәлоит.
Ауаҩы иара ихы иазиуа ҽаӡә изиуазаарым. Алмахсиҭ адгьылқәа импыҵакыз изирхозар, ирҭныҵуа далаӡозар иара ишьашәалоу аҭауад Баҭалбеи уааԥсырала ахәҳахәҭра иҽазишәоит, ауаа ррыцҳареи ргәаҟреи далачон. Ажәлари аԥсадгьыли рлахьынҵа зынӡаск дазхәыцӡомызт. Иаӡәым, ҩыџьам – жәаҩыла, шәҩыла ирацәоуп уи ихирҵәаз, агәаҟра бааԥсы иҭаиргылаз. Иара ихарала шаҟаҩ асабицәа еиҭымны инхада, шаҟаҩ ҳәсагьы еибаны… Аигоизмреи агәыҳә-гәыҵәареи иблақәа ршәаҳаит, ддырдагәеит, игәы цәымсахеит, уаҩ диҭахым, ихықәкы анагӡараҿы ҭынхеи ҭынҵи аӡә деигӡом, амца-шыра иалаижьуеит.
Ԥсадгьылгьы ыҟам, жәларгьы ыҟам, иҟоу акызаҵәыкоуп иара изы аԥара, амал…
Ауаа рхырҵәара, рыҭира дызҿу аперсонажцәа руаӡәы – Анҭица ианиаҽԥнылҳәа, иара дналԥыҩлан иԥсахы еибакуа иҳәоит: «Бысҭыҳә ди, иеихакы бсаса, мамзар баргьы бысҭиуеит»…
Убарҭ дреицәамзар дреиӷьым Ҳалыбеи. Алхаси Баҭалбеи дрыдкыланы уихәаԥшуазар, урҭ раасҭа иара дхьысҳауп, далҟәуп. Аха убрыгьы ажәлар ацәгьара ирзиуз рацәоуп, Ҳалыбеи аурыс ҳәынҭқар ичынуаа ркалҭ дахьынҳалоит, урҭ ирҳәаз иара изы изакәануп, зхы ҩышьҭызхуа нхаҩык дивсуам, ашьаарҵәыра иларгыланы имоуп.
Абарҭ имҩаԥырго ахәымгарақәеи аҩсҭаарақәеи ирҿагыланы иқәԥоит Далтәи анхацәа, урҭ ираԥхьагылоуп Данаҟаии уи иҩыза Елызбари. Ашьҭахьшәа иҽрыдикылоит аурыс социалист демократ, афицар Бессонов. Данаҟаии Елызбари ирыбжьоу аҩызара харантәи иаауеит… Данаҟаи цәгьарак аҵыхәала дыбналаны дыҟан Егры нырцә «хҳаршьалаа» рҿы убраҟа анхацәа бџьаршьҭыхлатәи аҿагылара иҟарҵаз далахәын. Иара уброуп иааигәангьы дахьдырыз Елызбаргьы. Аҿагылара иҟарҵаз анырхәаҽ, ианыршьаҟьа, уи еиҳаракгьы аҭуади аамысҭеи роуп изыбзоуроу, Елызбар машәыршәа зыԥсы еиқәхаз, Данаҟаи дицны дыбналаны Аԥсныҟа даауеит. Араҟа иахьааиуа ауаа еидкыланы нхаҩыжәлар атәра иҭаргыланы измоу амал-уаа ирҿагыланы ақәԥарақәа рҽазыркуеит.
Раԥхаьӡа иршыланы иазгәауҭаша акоуп, Данаҟаи иҵара-дырра шазымхогьы ажәлар рҿы азалымдарақәа иҵысыз ауаа реилыркаара гәҭыхас иахьимоу… «Аӡқәа цхаӡҩаны илеиуеит, иҟоуп аҵла хкы («Суҭли аӷач») ахш аазышьҭуа, аҟабақәа ракәзар, уқәсны уԥаны узырхыԥом ҳәа ажәлар азҩа-ҿкы рылазҵо, изжьарц изҟаҭәарц иаҿу, рҿагылара иҽазишәоит, аха инагӡаны илшом умҳәозар?.. «Ԥсажәоуп, абри агәра шԥажәго ҳәа аҵықь ҳәа дхысны дыҳәҳәаны дзырҿагылом, азыҟаҵара игуп. Аамҭагьы уи азын «имшәыцызт». Ас уҳәа анс уҳәа иҩжамҽамуп аҿагылара иҟаиҵо, даҽакалагьы аарԥшышьа имамзар акәхарын авторгьы. Уи ҳара иаабоит Алмахсиҭи иареи анеиҿаххы, аҭак ииҭаз алагьы: «мамоу ухаҵкы, Алмахсиҭ, сҩызцәеи сареи ҳабџьар шьҭаҳҵаны ҟалом. Аҭаҳмадцәеи, аҳәсеи, ахәыҷқәеи, - ақәԥара злымшо ицалааит иахьақәыркыз, ҳара арԥарцәа ҳаԥсы ахьынӡаҭоу, ақәԥара ахьынӡаҳалшо ҳаԥсадгьыл кажьны џьаргьы ҳазцом. Уи сҳәеит ҳәа дарԥысзааит, дарԥысымзааит зыԥсадгьыл азы зхы иамеигӡо роуп инхаша, зхы еигӡаны «Сыԥсадгьыл аҵкьыс чак» ҳәа идәықәу дцалааит, ара даҳҭахым…»
Аԥхьан ишаҳҳәаз еиԥш хаҳәарҵәи дзаҿагылагәышьом анхацәа рықәцара иҟалаз. Изцо цааит, ҳара араҟа ҳақәԥалоит ҳәа ииҳәауа ҩ-ҵакык аанахәоит. Ауаа ықәҵны ианца иқәԥара лҵшәас иаиуазеи? Изҭахыда нас уи рықәԥара иааирак рганы иҟалаӡаргьы ауаа аныҟамлалак. Издыруада, арҭ амч еиқәаҵәақәа ҳрызиааир, знымзар зны, ихынҳәып ҳәа дгәыӷуазар, игәкы-ҵәакуа зыԥсадгьыл ааныжьны ицаз амҳаџьырцәа? Ажәакала – арыцҳара, аиҭарыцҳара.
Автор ари азҵаара инагӡаны азхәыцра игхазар ҟалап. Дара ртәала изҿу ақәԥара аӡәык-ҩыџьак иадгылақәогьы ҟалеит. Убарҭ рахьтә дналкааны иӡбахә ҳәатәуп аурыс солдаҭ Бессонов.
«Шьҭа ҳхы ҳақәиҭуп, ҳаԥсы ахьынӡаҭоу ҳҳәынҭқари ҳаҭауадцәеи ҳаԥсы рцәааган ҳрыцәцеит, ҳашәзааит, ҳашьцәа шәоуп ҳәа, шәықәԥараҿы ҳшәцыхраарц, излаҳалшо ала» ҳәа уи ииҳәаз ажәабжьаршә (ареплика) ашьҭахь Данаҟаигьы абас даацәажәеит: «Афырхацәа аурысқәа! Иахьа шәара иҟашәҵаз иаҵанакуа рацәаӡоуп, ахаҵара адагьы. Ииашоуп ԥсахра зықәӡам аиашоуп уара араҟа иуҳәаз: «Измилаҭзаалакгьы, иахьыҟазаалакгьы аџьа иаҵагылоу анхацәа зегь еишьцәоуп, урсгьы акоуп».
Елызбаргьы абарҭ ирышьашәалоу ажәақәа иҳәоит, «Ҭоуба аауп, аҩызцәа, аӡәк еиԥш ҳаидгыланы ҳаззықәԥауа аус шынаагӡара» ҳәа аҵыхәтәаны иҳәауа ажәа агәырқь ҳәа ауаа адгылоит. Аха уи аҭоурыхтә перспективак аҳасабала ауп акәымзар, усҟантәи аамҭазы иԥхылнадаз ҳәа зыӡбахә уҳәауа акагьы ыҟам.
Ажәлар шаҟа илашьцакыз дыррала шаҟа илаҟәыз узырбо афактқәа маҷӡам дарамҿаы. Иаҳҭахы-иаҳҭахым ала гаӡа ачашә иақәгәыӷуан ҳәа, нырцә аџьанаҭ ԥсҭазаара ишеигәыӷуаз ауп шьоукы-шьоукы ԥсра-ӡра амҩа ишанылаз. Иҟоуп шәақьымцала аҳәала мацара, рымч мырхакәа иахганы иргақәазгьы. Ажаәкала, анигьы ыҟан, аригьы ыҟан, автор аҭоурыхтә иаша дзавамгылеит, ҽакалагьы, ҩышьа имамзар акәхарын.
Ажәлар еинҟьа-еиныруа рхы зқәыркуа рзымдыруа иаарԥшызар, уи изыхҟьоз, мзызс иамоу еилкаауп. Ара ажәак-ҩажәак рыла аҭак ҟаҳҵоит: – Аилибамкаара, азымдырра, амчымхара… Аҭырқә Сулҭан 300 шықәса Аԥсны дахажьын, уи ашьҭа нмыжькәа ицозма нас?..
Аҭагылазаашьа иҟаз еиҳараӡак ҳара иаабоит Сеидыҟ Ҳабыџь уҳәа егьырҭ анхацәа рылагьы. «Ҳақәҵроуп, аурыс дааир ҳәсагьы-хацәагьы хызак ҳаҵеицалоит» - рлымҳа иҭарҳәон анхацәа… Ҳабыџь егьи уҳәа «шәаала ҳцап» ҳәа рымаҭәа-рҩыҭәа аашьҭыхны раԥхьа инагылоит.
Мшын нырцә иахьнеиуа «аџьанаҭ ԥсҭазаара» ацара ианабыллак, «ҳхынҳәыроуп аҩныҟа» - иҳәҳәоит анхацәа. «Шәаала» - раԥхьа днагылахуеит ҩаԥхьа Ҳабыџь. Абас ирыцҳахәха еихьыс-еиԥысуа амҩа иқәуп. Ирхагылоу аҭуади аамсҭеи рыԥсымҭәра, рыхрымаԥагьара, рымхыәцра иахҟьаны. Ажәлар еидызкыло, амҩа иқәызҵо мчык ҟамлаӡеит. Иара убри ауп ртаргедиагьы зхылҿиаауа… иаҳҳәар ҳалшоит, данаҟеира рықәгылара макьаназы урыс ажәаԥҟак аҿы иаҳәоит еиԥш, «буря в стакане» ауп иаанаго.
Аԥхьан зыӡбахә сҳәаз аперсонаж Ҳабыџь  ихаҿсахьа акыр иақәшәоит, С. Ҷанба идрама «Амҳаџьыр» аҟынтә аԥсуа нхаҩы Рашьыҭ ихаҿсахьа, ахгара аепизод, уантәи ихынҳәны раара уҳәа акыр еизааигәоуп рҟазшьақәа ехьеиқәҿырҭуагьы убап. Аԥсадгьыл азхьра, ахәыҷы аду арыцҳара изықәшәаз разыҟашьа, рышьҭамҭа азхәыцра уҳәа ирацәоуп урҭ еидызкыло.
Анхацәа АԤсны агаҿа ааныжьны ианцо Ҳабыџь иҳәоит: «Дал, Ҵабал, ҳ-Аԥсынра бзиахә, ҳ-Аԥсынра ԥшӡакәакәара! Шьҭа уанбазбари уаҳа, сыԥсадгьыл сызкәыхшоу!,. Унышә смоуа сзыҟалазеи сарамыжда? Сзақәшәазеи сажәымҭыҽха?.. (Аа, иԥсадгьыл дшаԥырҵуа Рашьыҭ, С. Ҷанба идрама «Амҳаџьыр» аҟнытә): «Ҳтәыла ҳаҭоумҵан! Ҳара иаҳхарам уара уныжьра, уара гәыҳәԥыхшла ҳзааӡаз, ҳабацәа рыбаҩ згәы иҵаҵаны измоу… мап ҳабаҩажә ауп ҳара ара иқәааго, ҳаԥсы ара инхоит, ара ҳабацәа еснагь нхарҭас иахьрымаз, рыбаҩ ахьыҵоу… Аԥсы узгом ҳтәыла уеиуа-зеиуоу: уҳаир, уцаҟьа ҟәарҷаха, уҿацә, уҵкарра уҳәа ҳаԥсы излаӡҭым, излам акгь ыҟам, зегьы-зегь ирылоуп ҳаԥсы аҟәарҷаха: Амахә ԥҵәаха хәыҷӡа, аҳаскьыныц, аббыц уҳәа зегь ирылоуп ҳаԥсы. Рашьыҭ ижәлар зынӡа абас илҭахәаша ицарым ҳәа агшәыӷра имоуп. Ҳабыџьгьы убасшәақәа дхәыцуеит. Рашьыҭ аҵыхәтәаны иҳәоит: «Издыруада мышкы зны лашарак азыҟалар ҳадгьыл убасҟан ҳара аҭаҳмадацәа ҳахаанымхаргьы шәарҭ аҷкәынцәа шәылала ижәбап».
Абри ахшыҩҵак иаҳәоит Ҳабыџьгьы аҿарацәа иреиуоу Мамсыр иахь ихы рханы: «Уа сыла иабап, ҳәа уҟоума ҳаԥсадгьыл?.. Уара уҿоуп макьана. Анцәа иҳәахыр уаап мышкы зны, сара? Абарҭ ажәақәа ҳәаны, иҽылкажьны аҵәыуара далагоит, аха зегь акоуп рымҩа рымҩоуп, инызкыло ҳәа акгьы ыҟам…
Жәлар рлахьынҵазы иқәԥо Данаҟаи ихаҿсахьа акыр иазааигәоуп Баҭа ихаҿсахьа. Угьы арԥарацәа – (ашәҭқәа, аҟарачқәа, ашәанцәа уҳәа рхаҭарнакцәа) еидкыланы жәлар рхақәиҭраз ақәԥара игәы иҭоуп.
Аишьа ҳәа «Аиларҭәа ссир» аҿы иаҳԥыло афырԥҳәызба дугәалалыршәоит Шьазина.
С. Ҷанба ипиесаҿы аҭауад Омар аурыс инрали апокловники иҽрымаданы иус хыәмгақәа дырҿызар Алмахсиҭгьы аурыс ҳәынҭқар ичынуаа дрыдкыланы дрымоуп, аира убри илоуп ахырҵәаратә политика иаԥшьыргазгьы зыла аԥсҭазаараҿы имҩаԥыргауа…
Абри инадкыланы даҽа зҵааракгьы ҳалацәажәарц ҳҭахуп. Миха Лакрба иновеллақәак рҵакқәа ҳзыхцәажәо адрамаҿы иаҳԥылоит. Иаҳҳәап ановелла «Анацәкьыс» аҵакы иашагәыцәӡа адрама иалагалоуп. Аишьа дыззааргаз Елызбар, уи иҩыза Данаҟаии лареи  шгәаԥхеибашаьуа анеиликаа, ажәлар ирылаиҳәоит зчара руа иара шиакәым, Данаҟаи иоуп ҳәа… Иреиҳәоит иара убас урҭ бзиа ишеибабо, еинасыԥхаргьы шахәҭоу… Асԥуа Ҭемыри нхыҵтәи арԥыс Бамаҭи роуп зыӡбахә ҳҳәаз ановеллаҿы абри аҩыза зыхьыз, ара даҽа шьуокы ирызкхеит Елызбар «Аиларҭәа ссир» афырхаҵа уи аҩыза ақьабахә ицәаҩахарамызт, итәышьҭрамызт. «Ҳаршьалаа» уи аҩыза рыдызгалоз?.. Аԥхьаҩ изы агәрагара уадаҩхеит ицәыма-жьыманы иаанхеит.
Иара убас ановелла «Аҭырас» асиужетгьы ишеибгоу адрама иагәылалеит. Сеидыҟ иҽшьра атәы акәзар, Акакь Ҵере)ли ипоема «Абаӡӡеи» аҵакы угәаланаршәоит.
Ҳара иаҳҳәар ҳҭахӡам, автор урҭ асиужетқәа рхархәара азин имаӡамызт ҳәа, мамоу. Аха знык ауаа рхаҿы ишьақәгылахьоу ҽа ситуациақәак рҿы иаабахьоу, ҽа фырхацәақәак рыла иаарԥшу, алакьысра аҭахымзар ҟаларын.
Араҟа автор иара ихатәызааит, ма иара ихатәымзааит ҳәа акәӡам ишыҟоу… Еиҭасҳәахуеит, анамыс, апату ӷәӷәаны иныҟәызгаз Ҭемыр ҳәа аӡә дшаадыруа, Елызбар ҳәа ҽаӡә данцәырҵлакь угәы иалсуеит, ахы ахьурхара узымдыруа уаанхоит, избан изаҭаххазеи ас аҟаҵара?..
ҲАџьы Иасыф («Абаӡӡеи» - А. Ҵереҭели) ихҭысгьы Сеидыҟ илахьынҵа иадҳәалахоит. «Адрама дырԥсыҽуеит акәымзар, акала ирызҭыго ҳәа иҟаӡам зыӡбахә ҳамоу аепизодқәа ашәҟәыҩҩы адрама иахьалеигалаз…» - иҳәоит ари дарама еилырго акритик Р. Қапба.
Зыӡбахә ҳамоу Миха лакрба иҭоурыхтә драма Аԥснытәи аҳәынҭқарратә драматә театр аҿы иқәдыргылеит, акраамҭагьы аџьажәлар гәахәарала иахәаԥушан. 
Аҭоурых ахь ҳхьазырԥуша, ахақәиҭраз ақәԥараҿы аидгыларада ԥсыхәа шыҟам ҳзырбо ҩымҭаны иаанхоит аԥсуа литератураҿы М. Лакрба ипиеса «Аиларҭәа ссир».

Миха Лакрба иновеллақәа

Миха Лакрба иновеллақәа рыла ихьӡ еицырдыруа иҟалеит акыр бызшәақәа рыла идырцәажәахьеит ҳара ҳтәылаҿы еиԥш, аҳәаанхыҵгьы, - «анемс, афранцыз, англыз, араԥ, аеспан, аболгар, авенгр акореиа уҳәа, зынӡа 27 тәым бызшәақәа рахь еиҭагоуп.
Адунеиаҿы ацивилизациа ду ҿианы иахьыҟоу, инхо ажәларқәа ргәы иақәшәо иҟзҵазеи Миха Лакрба иновеллақәа? Зегь раԥхьаӡагьы, ҳәарада, ашәҟәыҩҩы иажәабжьқәа адунеи аԥхьаҩцәа рыларҵәара мзызс иамоу, уи аҟазара мацара акәӡам. Урҭ быцра зқәым амчхара рырҭоит наунагӡатәны иҟарҵоит ижәлар гәакьа зықьнашықәсала идырҿиаз рҿаԥыцтә рҿиамҭа хазынахә. Иашоуп иновеллақәа рыбжеиҳарак жәлар рҳәамҭақәа рҿынтә иааӡом, имаҷӡам иара ихаҭа ифантазиа иарҿиаз аисужетқәеи ахаҿсахьақәеи. Аха ишакәхалакгьы жәлар рҿаԥыц ҳәамҭақәа рҿынтә иааигоз асиужетқәеи, иара ихала иаԥиҵази ҵакылеи сахьаркыратә хәыцшьалеи еишьашәалоп, избанзар, урҭ зегь акны еиднакылоит ажәа «Аламыс».
Аԥсуаа рҿы, уи ажәа амч иамоу азы ашәҟәыҩҩы абас иҳәоит: «Исаҳақәахьеит аԥсуаа ирҳәоны: «Ҳарҭ аԥсуаа убысҟак ҳмаҷуп, ҳамч зегьы еизганы арбаӷьк аҵоукыр, иаашьҭԥааны иаманы ицоит. Аха ҳаԥсуа ламыс – ҩышә цәкамбашьк аурхаргьы, иахьышьҭоу ирзырҵысуам».
Ирацәоуп ари ажәа иаҵанакуа, аха ҳәаак амамкәа иауҟаху? Миха акрба еилиԥшаауеит жәлар рҳәамҭақәа, мап рцәикуеит иажәхьоу хырҳагара злам аҵасқәа, ақьабзқәа, амцхаҵарақәа, дырзааҭгылоит иахьатәи ауаҩы иааӡараҿы ихәарҭаны ииԥхьаӡо, зсахьаркыратә гдра ҳаракыу.
Иара автор ихаҭа ишиҳәауа еиԥш, урҭ ртематика абас иҟоуп: «Аԥсадгьыл агәбылра, аҩызара бзиа, апату, излымшауа ицхыраара, ирыцҳау ирыцҳашьара, иаҵахаз иаҭамҵара, игәаҟуа иҿыхра»… - абарҭ зегьы анамыс иаҵанакуеит.
Миха Лакрба иновеллақәа рсахьаркыратә еибыҭашьа даара иазааигәоума уҳәауа иҟоуп, «бокаччио, уи ишьҭанеиуа Италиатәи ановелистцәа ражәабжьқәа рпоетика. Бокаччио дуӡӡа иҵаҩцәа иреиӷьқәаз ируаӡәкыз Франко Санкетти иновеллақәа реизга иацу аԥхьажәаҿы иҩуан: «Сара араҟа еизызгеит, ажәытәан ма иахьатәи аамҭазы иҟалахьоу ахҭыс џьашьахәқәа ирызку ажәабжьқәа, насгьы акык-ҩбак сара схаҭа избахьаз, шаҳаҭс сызмоу, иара убас схаҭаҵәҟьа сызлахәыз…» Арҭ ажәақәа ишиашоу М. Лакрба изукыртә иҟоуп. Миха Лакрба иибаз, иаҳаз, дызлахәыз ранҵара мацараҿы даанымгылеит. Уи иновеллақәа реиҳарак ашәҟәыҩҩы арҿиаратә хыҭҳәаала еибаркуп, аха ихыҭҳәаагьы аиаша иазааигәоуп, афонтазиа, ҟиам-ианым, анашана уҳәа ара иуԥылаӡом. Атрадициатә новелла апоетика изалҳәо ала, ашәҟәыҩҩы раԥхьа иргыланы дзызҿлымҳау иџьоушьаша зны-зынлагьы уаазыршанхаша, узызԥшым ала еиҿартәу ахҭысқәа роуп. Убри ауп урҭ зызгәынкылоугьы, баша-маша иҟоу хшыҩҵакқәаӡам, ҩашьара зқәым,а уаҩытәыҩса иааӡараҿы хәарҭара ду рыланы иаабоит.
Афольклор шьаҭас измоу М.А. Лакрба иновеллақәа иахьагьы ажәлар ирылаҵәаны иҟоуп, аха дара анҿиауаз аамҭа акыр ихароуп, еиуеиԥшым аепохақәа иртәуп. Урҭ рахьтә еиҳа ижәытәӡоу ажәабжьқәа амиф аамҭақәа рҟынӡа инаӡоит, иаҳзааигәақәоу – иахьатәи аамҭа рныԥшуеит. Иаҳҳәап М. Лакрба иновелла «Аишьцәа», акритикаҿы ишазгәарҭахьоу еиԥш, адунеи ажәларқәа аӡәырҩы еицырдыруа ижәытәӡоу, еициз аишьцәа ирызку амиф иахылҿиаауеит уҳәаратәы иҟоуп. Иуадаҩуп ановеллақәа зегьы ҷыдала иарбан аамҭоу изыдҳәалоу аилкаара, аха инеидкыланы иугозар, ажәытә аамҭа иатәу ановеллақәеи уажә ааигәа иҿиаз ановеллақәа реиҩдыраара уамак иуадаҩӡам. Ажәаԥҟақәа реиԥш урҭ еиуеиԥышм атемақәа ирызкуп, еиуеиԥышм ахҭысқәа, ахаҿсахьақәа аадырԥшуеит. 1972 шықәсазы Москва иҭыҵыз М. Лакрба инвоеллақәа реизга ашәҟәы ианыз ашьҭахьажәаҿы (уи автор алитератураҭҵааҩы Л. Лебедева) абас ишоит аҩымҭақәа: «Ажәытәра иазку ажәабжьқәеи иахьатәи амш иазку ажәабжьқәеи ҳәа. Досу изызку рыла тематикала ашара акәымкәа, ас еиҳа иахәҭаны илыԥхьаӡеит.
Еиҳараӡак аԥсуа фольклор шьаҭас измоу ажәытәра иазку ановеллақәа рҿы, ашәҟәыҩҩы иаҵшьны иазгәеиҭоит ажәлар рыҩнуҵҟа иҿиаз, еиуеиԥышм аҭагылазаашьақәа раан ауаҩы иыхмҩаԥгашьа акодекс. Аԥсуа ихьӡи ихьымӡӷи ирыдҳәалоу уи акодекс аҿы раԥхьа игылоуп асасдкылара ақьабз. Аԥсуа еилкаарала Адунеи аҿы иҟам ҽыҵгак, асасдкылара аҵас еилазгаз дзыриашо.
Иаагап ҿырԥштәыс ановелла «Асас». Аҭаҳмада Ҳанашә иҩнаҿы диҵәахуеит ауаҩы дышьны ибналаз ашәуа, аха знымзар-зны игәгьы иҭамшәеит ашьоура, еилеимгеит жәытә-натә аахыс аԥсуаа рзы иԥшьоу асасдкылара аҵас. Игәы ашьа ҭыхәхәо дшыҟазгьы, уи хаха-хымш маӡала ихәы изнеигон аҭуан аҿы иҵәахны имаз, иҷкәын дызшьыз ашәуа. Аԥсыжра ашьҭахь, аҭаҳмада ашәуа ақыҭа далганы, днаскьаганы, дызлацашаз амҩа ирбаны доуишьҭуеит.
Ҳзыхцәажәо ажәабжь иаԥхьаз ихаҿы иааир ҟалоит азҵаара: асасдкыларагьы асасдкылара ауп, аха ашьоурагьы қәрала асасдкылара еиҵоу ҵасым, нас ииашоума аҭаҳмада ашьоура мап ацәызкыз аӡә иакәны иаарԥшра?
Ари азҵаара аҭак аҟаҵаразы иҳәатәуп аԥсуаа рҵасқәа зегь еиԥшны, еиҟараны ишахәаԥшуаз. Аԥсуа изы асасдкылара хырԥашьа амаӡам, ушьа ануулакгьы ҟалоит. Асасдкылара аилагара ианакәзаалакгьы ламысдароуп, аха ашьоура мап ацәкра анфырхаҵароугьы ыҟоуп, иҟоуп  фырхаҵароуп ҳәа иумшьаша ашьоурагьы. Иуҭоу асас, уҷкәын дишьхьазаргьы, уҩны дахьынӡаҟоу ашьоура ламысдароуп, аха уи иаанагаӡом аҽа аамҭанык, аҽа ҭыԥк аҿы ушьа уура ҟалом ҳәа.
М. Лакрба ихы иаирхәаз ановелла, даҽа варианткгьы уԥылоит афольклор аҿы. Уи иааркьаҿны иуҳәозар, абас иҟоуп. Аҭаҳмада иҷкәын дызшьыз аҩны дахьынӡаҟаз ажәа хәахәак еимҳәеит, асасдкылара аҵас еилеимгеит, аха аԥсыжра ашьҭахь исас данынаскьеигоз амҩан ус иеиҳәеит: «Угәуҽаныз ашьа сыдуп» ҳәа. Акраамҭагьы аҭаҳмада ишьа муӡакәа дааиуан, аха иаанагозма уи ихашҭит ҳәа? ҳәарада мап. «Ашьажә баауам, иԥсуам» ҳәа рымҳәауеи. Арахь ауаҩшьра ҟазҵаз дшәаԥырҳаԥуа адәы дықәуп. Ашьҭахь аҭаҳмада иҷкәын ишьа руит, иабхәындеи иԥеиҵби.
М. Лакрба иновеллаҿы иҟалаз ахҭыс инашьҭарххны ашьоура ахьҟамлазгьы ахатәы мзыз амоуп. Уи излаҳәо ала, ашәуа – аҭаҳмада иҷкәын ишьызаргьы акагьы амаӡам, избан акәзар, аҭаҳмада иҷкәын ашәуа иҽы ҟамчыла дасит.
ԤСыуа ҵасла, аҽы уас, аҽы зтәу уис – аҩбагьы акоуп. Аԥсуаа иахәҭоуп, иаԥуп ҳәа ршьа руамызт, еилыркаауан иҟалаз шыҟалаз, иршәон, ирзон. Ламысла иазнеиуан, иҟан ашьоура аҭахым ҳәа анырԥхьаӡозгьы.
Ановелла «Аб» аҿы Анхәа инхоз Ҭаркьыл Шьааб ҳәа нхаҩ шьахәк иԥазаҵә дыршьуеит, иҟалаз шыҟалаз аҭаҳмада ианиарҳәа, иҷкәын Ардашьын дызшьыз, ишьра ацынхәрас ԥас дҟаиҵеит, (иара убрыгьы Ардашьын ихьӡын) избан акәзар, иҷкәын дҭазырхаз ихымхаԥагьара, илеишәа ҷыда, ламысдараны ихымҩаԥгашьеи ракәын.
Ари ажәабжь иахҳәааны англиатәи ԥхьаҩык М. Лакрба изиҩуан: «Ашьоура! ицәгьамызт ас ашьоура! Иарбан ӡбарҭазаалак, уи иаҵашьыцыртә иҟоуп! Ақьабз аҟьашь анаднамкыло, ианамчҳауа ауп ианыӷәӷәахо, аламысгьы абас аҳаҭыр андухо!»
Ишдыру еиԥш, аԥсуаа ажәа азҳәара иаԥсоуп ҳәа ирԥхьаӡоз асоциалтә, акласстә ҟазшьа змоу ашьоура акәын. хыхь ҳазлацәажәаз ановелла иашьашәалоу аҽа вариантк аҿы аҭаҳмада иԥа дызшьыз дҭауадын. УИ игәы иамыхәеит анхаҩы иԥа аҽырхәмарраҿы дахьибаз, диҵашьыцу – ак ҟалеит, иҽгьы иҟамчы ахиҟьеит. Аҷкәын дгәаан, ҟамчыла дасны аҭауад аҳәынҵәа дылаижьит. Деизҟьа аҳәынҵәа дахьылажьыз, аҭауад ихьымӡӷишьан итапанча ааҭиган, анхаҩ ҷкәын дышьны аилаҩеилас ихы иархәаны, ажәлар дрылҵәрааны дцеит. Нас иҟалаз дыруп… Араҟа анхаҩ иԥа ишьа мукәа ажәлар иаанрыжьуамызт, избан акәзар, ацәгьа зуз аџьажәлар рсоциалтә ӷа иакәын.
Зынӡа аҽакуп уи аҟара зҵазымкуа афактқәа ирыхҟьаны анхацәа дара-дара анеиҿанагалоз. Ус еиԥш иҟоу аиӷара ажәлар ирыдыркылом, иахыччоит, игаӡароуп ҳәа ирыԥхьаӡоит. Иаҳгәалаҳаршәап ановеллақәа «Аиӷацәа», «Ианақәнагаӡамыз».
«Аиӷацәа» аҟны иаарԥшуп Шлар Қсыси Смыр Кәымфи ҳәа ҩыџьа рхаҿсахьақәа. Еиҩызцәан, аха ргәы ааибаган еицәҳаит, еиӷацәахеит. Еиндрааларц иалагеит, «аха ашьа каҭәароуп зны, нас ҳалацәажәап аинраалара иҳәеит Шлар Қсыс, егьи ауаа анинырҵа, сара стәы сара издыруеит иҳәеит, Кәымф зыхьӡыз иаӷа Қсыс иашҭа аҵыхәан дишьырц дтәан. Кәымф уи дибеит: Угыл, ҽазны уахьӡап сышьра, уажәы усысасыз… - иҳәан дыччо  дынидгылт иара. Иааигәыдибакылан аҩныҟа ицеит…
«Инақәнагаӡамыз» аҿы иаарԥшуп Адлеи Капыта ҳәа Чҳалҭа ақыҭа инхоз хаҵа шьахәк ихаҿсахьа. Иҟалаз уи ауп: Смыр Мачагәа Капыта иашьа данишь дыбналаны дыҟан. Капыта ишьа иурц аҩны днеит. Ааҵра аԥацха аихаккара ишәақь ахы кылак дышгылаз, аԥшәма илымҳа иааҭасит аԥшәмаԥҳәыс, уӷьаӷьаӡа ахәшҭаара ушԥаҽҳәатәоу, уаӷа ааигәа дыҟазар, уимшьуеи» ҳәа иалҳәаз, «сиарҭа саалҵны – харԥ заҵәы сыштәоу сызшьуа аӷа дсымам» - иналаҭеикит иара…
Ажәытә иҟамызт аӡбарҭақәа, административтә органқәа, абахҭақәа, ажәлар русқәа рхала ирыӡбон, ирԥырхагаз ауаҩы иқәнага дақәдыршәон, ианамуӡагьы дрыларцон. Уи ауаажәлар еинышәара амамкәа, дара ианаамҭаз изырӷәӷәоз аӡәгьы ихы мацара дашьҭаланы ажәлар зегьы ирзеиԥшыз аус изеиԥырҟьомызт. Ашьхаруаа рмораль еилазгозгьы ыҟан, аха урҭ ирҿадыргылон ҩ-мчык – аламыси аршәареи. «Ауаҩы ма дшәозароуп, ма дыԥхашьозароуп» - рҳәоит аԥсуаа, имшәоз ма иԥхамшьоз ауаҩы уи ауаажәларра рыҩнуҵҟа нхашьа имамызт, ламысла зхы ныҟәызгоз имацара заҵәык иакәын арҽхәара иаԥсоуп ҳәа иԥхьаӡаз. Ус еиԥш иҟаз ашьхаруаа ашәа рзырҳәоит аӡәырҩы ашәҟәыҩҩцәа, иаҳҳәап Д. Гәлиа, Иуа Коӷониа уҳәа егьырҭгьы.
Иагьа ус акәзаргьы, апатриархалтә уаажәларра мцхәы арҽхәацәарагьы иашам. Аҳәса ахацәа раасҭа акыр илаҟәны игылан, «Зегь рыла дыбзиоуп ҳәа ирыԥхьаӡоз аԥҳәыс, ахацәа иаԥырҵаз аԥҟара еилазымгоз лакәын. Ахаҵа имораль ала ауаҩы ихә ашьара аныԥшит М. Лакрба инавеллақәа жәпакы рҿы. Зых иақәиҭу ашьхауаҩ идкыланы ауп ацәгьеи абзиеи рыхә шыршьоз. Ахаҵа аҽи абџьари рыда ԥсыхәа шимамыз еиԥш, димазар акәын аԥҳәыс бзиа, избан акәзар, ахаҵа еснагь аҩны дыҟам, даныҟамгьы иԥҳәыс длықәгәыӷуазароуп ипату ԥылҽуам ҳәа. «Ҩ-шәык» захьӡу ажәабжь аҿы ишаҳәо еиԥш, аԥҳәыс асас идкылашьа лдыруазароуп, иаҳгәалаҳаршәап ажәабжь аҵакы. Шьаҳан – иҩыза Мшәагә иҿы дымҩахыҵуеит, «иара дыҟамызт, иԥҳәыс ишахәҭаз длыдлымкылеит асас.
Аҩн ҿыц идыргылаз лымаирҽхәеит, аха иагны иибазгьы лцәимҵәахит: «Агра бааԥсы амоуп абни асасааирҭаҿы иҿоу ашә! Зегь раԥхьаӡа иааиуа ауаҩ илаԥш иҵашәо уи ауп. Иҽеигәышьам ашә, ихәарҭам. Ас иҟоу аҩны даҽа ашәуп иақәнаго!..
Лхаҵа данааи, иалҳәеит Шьаҳан, дшыҟаз, дыхьшәашәаӡа, ҽмырҵысы дахьылшьҭызгьы игәы иалст. Амала данцоз ииҳәазгьы иалҳәеит: «Аҩны шьахәуп, аха иҿоу ашә ҽеим».
Аамҭа ииасит, шықсәык аҟара ҵит убри ашьҭахь, Шьаҳан ҩаԥхьа сасырҭаны дымҩахыҵит. Аха иԥылаз аԥшәма ԥҳәыс аҽаӡәын, длыдылкылеит ԥсыуа ԥҳәыск ишлаҭәаз ала, ихәы-иԥхь ҟалҵеит, акриҿалҵеит.
Данцозгьы абас иҳәеит: «Аҩны бзиа шәызгылоуп, аха зегь реиҳа сгәы иаахәеит иҿоу ашә!..»
Ҽнак зны хаҵеи ԥҳәыси еицәажәо аҩны иштәаз лыԥшәма иҿы иаацәырылгеит  Шьаҳан дшырҭаз, игәы иалсит  аҩнтә раангьы дахьиқәымшәаз, аха зегь реиҳа игәы иаахәаз «ашә» шакәу лыԥшәма ианиалҳәа дааччан днаигәыдиҳәҳәалеит. Ларгьы иаулымдырхуаз ари ажәа иаҵанакуаз.
Ажәабжь «Аламыс» аҿы акәзар, убраҟа дзыхцәажәо аԥҳәызба  зыпату ҳараку, моралла ицқьоу аӡә лоуп. УИ лцәа хтны, данԥслак ашьҭахьгьы аӡәы димбароуп… Зегьы ирыцкны иҟоуп аԥҳәыс лзы аԥхашьа-ԥхаҵара, алеишәа, аҳәатәхаҵара уҳәа егьырҭ аҟазшьақәагьы «Хьҿымра», «Феруза», «Қәеиза», «Аҭаҳмадеи аҭацеи» уҳәа ановеллақәа рҿы аизыҟазаашьақәа ртәы аабоит. Аԥҳәыс лцәанырра, лыбзиабара иабаргәузеи, аха уи аасҭа иҳаракызар ҟалап, ахацәа реиҩызара, реизааигәара… Ажәабжь «Анацәкьыс» аҿы Бамаҭ Арсҭаа бзиа иибауаз, бзиа дызбоз аԥҳәызба Нази мчыла иҩыза Ҭемыр Аӡынба дииҭоит. Уи дшигәаԥхаз анидыр. Ииашоуп ашьҭахь Ҭемыр еиликааит Нази иара бзиа дшылымбо, лхы-лыԥсы зегь Бамаҭ иахь ишыҟоу, нас дырхынҳәны бзиа илбо иахь ддәықәиҵарц. Ишаабауа ала, ахацәа еиҩбанатәуеит. Аԥҳәызба деигәыдҵо дрымоуп маҭәашьарак аҟара пату лықәым… Абзиа ҟаҳҵоит ҳәа иаҿуп, аха зегь акоуп иланарҟәоит реизыҟазаашьақәа рзы ни, «ацқьара» ҳәа изҿу еилыхха ишалукаауагьы…
Аԥҳәыс лтәамбара аныԥшуеит, автор уи иҭахы иҭахым, ановелла «Маршьан лашә» аҿгьы. Уи аҵакы иааркьаҿны абас иҟоуп: аԥсуа Маршьан лашәи ашәуа Баданыҟәа Маҳмаҭқьарии ацәгьараҿгьы абзиараҿгьы иԥибашәахьаз ҩызцәа бзиақәан. Маршьан Лашә дкьаҳәын, иԥшра цәгьан, аха дхаҵа ӷәӷәан. Маҳмаҭқьари ԥшра-сахьала иҩыза иаҵькыс акыр диеиӷьын. Амаршьан Қәеиза ҳәа ԥҳәыс ԥшӡак дизҳәаны дтәан, аха лара уи дахьхәын, иҩыза Маҳмаҭқьари диццеит. Зажәа еижьаз аԥҳәызба дылзымгәаӷьӡеит. «Сҩыза» иоуп ахьымӡӷ сзыргаз, иҳәан ӷӷәала ишьа иуит: ҽнак зны амҩан дааникылан илымҳа хиҵәеит.
Иҳазҳәома Маршьан лашә иҟиаҵаз аус ауаа рзы иҿырԥшыган ҳәа? Ҳәарада, мап, Амаршьан мчыла иҩыза иаҵкьыс дшыӷәӷәаз ааирԥшит ауп, уаҳа акагьы. Маҳмаҭқьари аиҩызара изныҟәымгеит ҳәа ашәҟәыҩҩ уи аԥхьаҩцәа дырцәымӷитәыр иҭахуп, аха сгәанала, абзиабараҿы иҟам аҩызара. Ахаҵара ахьаҭахыз Маҳмаҭқьари ихы ԥхьеикзар, акы иамусын, аха абзиабара дыхнахзар ихареи дигәамԥхозар дигарымызт усгьы. Ара аламысдара ҟазҵаз рыуа дарбану?.. Сгәаныла Маршьан Лашә иоуп, избанзар, уи даӷрагылеит ацәаныррақәа зегьы иреиҳау абзиабара. Ус ак ыҟамзар Қәеиза илгәаӷьрымызт ари аҩыза ашьаҿаҟаҵара.
Иашоуп, М. Лакрба иажәабжьқәак рҿы аҳәса аҽакала иахьаарԥшугьы ыҟоуп. Иаагап ажәабжь «Ҳауида». Лыԥшӡарала алашьцара зырлашоз, аԥсы дааихагылар дыбзазтәуаз анхаҩ ԥҳәызба Шьоууа-ԥҳа Ҳауида жәохә шықәса анылхыҵ нахыс абжьыуаа рҿы «ала ҭшаша, амра шаша» ҳәа ачамгәыр данҵаны ашәа лзырҳәон. ҬАуади-аамысҭеи уи лхы хҵәа илышьҭан, аха лара илуамызт. Хаала иамуазар, мчыла ахьымӡӷ лсыргап, нас дабацари ҳәа лцәа ԥызҽырц иалагаз аҭауад лыҽимҭакәа дылшьит. УИ бзиа дызбоз анхаҩы ҷкәын, аҭауад ишьра ихы нақәҵаны, лцымхәрас жәа-шықәса акарточа Сибра ихигеит. Жәа-шықәса Ҳауида хаҵа дымцаӡакәа, бзиа дзыбоз аҷкәын дизыԥшын, нас деибганы данаа, еибагеит.
Аамҭеи амыҟәмабарақәеи зеиԥырҟьара рылымшаз абзиабара ашәа азырҳәон ианакәзаалакгьы. Ас еиԥш иҟоу ацәанырра акы иазынкылом. Ажәабжь «Ҭинаҭи Синаҭи» аҿы аамсҭа Ҟамлаҭ иԥҳаи анхаҩы Шамы Кадыр иԥеи бзиа еибабеит. Ари заҳаз Маанаа дуқәа ируазма, егьа дыбзиазаргьы, рыӡӷаб анхаҩы иҭара иақәшаҳаҭымызт, «Маанаа ршьацқьа макьана нхаҩык ишьа иламаҟьашьыцызт» - рҳәеит, аха бзиа еибабоз ртәы иадыргеит, еиқәшаҳаҭны еицыбналеит, еиқәдырхеит абзиабара.
Аԥсуа ҳәсақәа рцәанырра аиқәырхаразы ахаҵара шаадырԥшуа еиԥш, агәымшәара аадырԥшуеит рыԥсадгьыли рыжәлари реиқәырхаразы атәымтәылатәи амҵарсыҩцәа ирҿагыланы аибашьраҿы. «Самырзаҟанаа рбираҟ» зыхьӡу ажәабжь аҿы жәаф шықәса зхыҵуаз Емхаа-ԥҳа Қьесариа аурыси аҭырқәеи реибашьраан Самырзаҟанаа рырхәҭа абираҟ ахьеиқәдырхаз азы аурыс рыр аиҳабы иҟнытә илоуит аҳамҭеи ахьтәы медали.
Ишаабо еиԥш, Миха Лакрба иновеллақәа рҿы аҳәса еиԥшымкәа иаарԥшуп: иҟоуп, имаҷзаргьы, хаҵарыла ахаҵа ицназгоз аҳәса, аха еиҳа ирацәоуп ахаҵа иҳәатәы иахымԥо, аҵас иҿаҳәаны иамоу аҳәсагьы.
Апатриархалтә елемент ановеллақәа рҿы ихадоу аҭыԥ ааннакылоит, избан акәзар, ажәытәтәи аԥсҭазаараҿы ихадаз – ахаҵа иус, ихшыҩ, ихымҩаԥгашьа ракәын. Аԥҳәыс иланарыжьуаз, ахаҵа ианарыжьуамызт. Ановелла «Аҩызцәа» аҿы махаз иҩыза убри аҟара игәра игоит аҩны иԥҳәыс лҿы дааныжьны иусахь дцоит. Уамашәа иубаша,  ари ажәабжь иит «Уԥҳәыси уабџьари» рыгәра умган» ҳәа ажәаԥҟа аԥызҵаз ажәлар рыҩнуҵҟа. Егьи ановелла «Аргәын Сеидыҟ» аҿы хыхь иҟоу аситуациа иазааигәоуп, аха ара даарԥшуп аиҩызара ламысла иззынамыгӡаз, иҩыза иԥҳәыс лцәа ԥызҽыз ауаҩы ихаҿсахьа. Еш Џьарназ ацәгьара изызуаз иҩыза бзиахә Кәҷыта Арымаа димшьит, дишьҭит рҩыџьагьы зааӡаз Аргәын Сеидыҟ иахь, иҟалаз шыҟалаз сызиаҳәа ҳәа. Ари заҳаз Сеидыҟ «Сара соуп зегьы зхароу, цқьа усзымааӡеит», - иҳәан, итапанча ааҭыганы, ихы иагәыдҵаны иҽишьит.
Ааӡара аҭакԥхықәра иамоу атәы шаҟа еилкааны имоузеи абри аҭаҳмада? Ари ахҭыс ауаҩы дыцәгьахаргьы, дыбзиахаргьы – ахыҵхырҭаҿы акәзаап иахьыҟоу алеишәа ашьаҭа. Ирымҳәауеи, аӡы ахыҵхырҭаҿы ианыцқьамха, агәҭахьгьы ицқьахом ҳәа.
Жәытә-натә аахыс ахаҵа ҳәа зхы зыԥхьаӡоз ашьхауаҩы абџьари аҽи рыда ԥсыхәа имаӡамызт, избан акәзар, иԥсҭазаара ианакәзаалакгьы ишәарҭан, шамахамзар, игәы рҭынчны драҳаҭны дзыцәомызт. Убри аҟынтә даара пату изақәын абџьари аҽи. Уажәы акәымжәы рԥшӡагас иамоу аҳазырҭрақәагьы ажәытәан аҽаҵакык аман. Миха Лакрба иажәабжь «Аҳазарыҭрақәа» аҿы аҳазырҭрақәа рыҟалара мзызс иаҵоу аарԥшуп шәи ҩынҩажәи хәба шықәса зхыҵуаз, мархьаул ақыҭан инхоз аҭаҳмада Барскьыл ПАҷ иажәақәа рыла. «Ажәытәӡа, сара ианысхааныз, дад, аԥсуа кәымжәы аҳазырҭрақәа амаӡамызт, - далагеит уи ажәабжь. – Ахи ахәшәи арҭмаҟ иҭан. Ахысҩы ишәақь еиҵеиҵаразы зны ахәшә арҭмаҟ иааҭыхны, инапсыргәыҵа инықәԥсаны изон ус, блала, нас уи ишәақь аԥынҵа инҭаԥсаны, хыхь ауапцәа нахеиџьгәон,қьаԥсықьла еиҵеиҟаауан, нас ашьацма цәыригон, изаны ишәақь инҭеиԥсон. Уи ахыхь ауапцәа нахеиҵон. Усҟан аивза рыздырӡомызт, ашәақь асамҭал иаҿыҵакын ашьанҵа. Уи иаҿагылан аџыр. Урҭ анеиҿаслак ирҿыҵуаз амца заа ашәақь алацәа иақәырԥсоз аҽԥыхәшә ианалашәалак,  – ашәақь ҭҟьон. Абарҭқәа зегьы агәаҟраҿы, аццакраан аамҭа мцхәы ргон, иуадаҩын. Убри азы ирхәыцит аҳазырҭрақәа. Апатронақәа мазеины изҭаз аҳазырҭрақәа аибашьраан ихы ишаирхәоз ала, ахаҵа ихә ршьон, шаҟа имаҷны иныхыз еиԥш, убри аҟара дхаҵа ӷәӷәоуп, дхаҵа еибагоуп ҳәа дрыԥхьаӡон.
Ишаабо еиԥш, ажәлар пату ақәырҵоит ауаҩы аибашьраҿы иааирԥшуа ахаҵара, аҽыбӷаҟазара, абџьар ахархәара, аиҿамсра, аха зегь раԥхьа идыргылон ауаҩытәыҩсатә ҟазшьақәа. Аҟәышра, ачҳара, хара ахәыцра, амццакра…
«Акыр зычҳаз, акры ибеит» ҳәа баша ирҳәомызт ажәлар. Абри аҟазшьа знубаало ановеллақәа маҷӡам. Иаҳгәалаҳаршәап Д. Гәлиа иажәеинраала «Ешсоу итапанча». Араҟа аццакра шбаргәым, хара ахәыцра шаҭаху уҳәа иарцәоуп иҳанаҳәауа.
Ауаҩытәыҩса ицәаныррақәа зегьы иреиуоуп иԥсадгьыл аҿы имоу абзиабара. УИ ацәанырра ауаҩы ишьа ида иалоуп. Ажәабжь «Аҭырас» аҿы иаарԥшуп аԥсуа мҳаџьырцәа абри ацәанырра хәыҷы-хәыҷы ацәыӡра ишаҿыз акәымкәа, машәырла ирԥыхьашәаз аҭырас ишарҿыхаз, еибга-еизҩыда урҭ Аԥсны ианыҟаз ԥырхагамзар хырҳагак алоуп ҳәа ирымԥхьаӡоз, ацәаӷәареи арашәареи раан ацәшьхәа иадыргоз аҭырас рыԥсадгьыл афҩы ахыркаауан, ргәы рыԥсы убас иҿнакааит, уаанӡа – Аԥсныҟа ацара «хыдароуп», - зҳәозгьы, атәытәылаҿ аҟазаара аԥсра ирзаҩызахеит, агәырқьҳәа еиханы идәықәлеит рыԥсадгьыл Аԥсныҟа.
Амҳаџьырра Ҭырқәтәыла иахьнанагоз изықәшәаз агәаҟрақәа атәы рҳәоит иара убас ановеллақәа «Агәырҩа», «Раԥхьатәи аԥсуа шәцәы».
Миха Лакрба жәытә-натә аахыс ажәлар рдоуҳа иахылҵыз аморальтә кодекс ашьақәырӷәӷәара анаҩс, бла ҵарыла иазгәеиҭоит, иахьатәи аамҭазы иажәхьоу, иаҳԥырхагоу анегативтә цәырҵрақәагьы. Убарҭ анегативтә цәырҵрақәа ирыхҟьаны еицакхеит аԥсуа жәлар наџьнатә аахыс имҩаԥыргоз аҵасқәеи ақьабзқәеи. Иҵас бзиоуп асасдкылара, аха шьоукы уи аҵас ҵшьа рхы иархәаны, чеиџьыкала ауаҩы дҿаҳәаны, ирҭаху ацәгьа-мыцәгьарақәа илаҳагӡоит ҳәа иалагоит. УРҭ рҿаԥҽра иазкуп ановелла «Ачеиџьыка». Убас «Асԥхәура» ҳәа иҩыз ановеллаҿы аԥсреи, уи иадҳәалоу аҵасхәрақәеи дырҿагылоит.
Аԥсуаа жәытә аахыс иныҟәыргоз анамыс, апату, хыхь ишаҳҳәахьоу еиԥш, М. Лакрба иновеллақәа жәлакы рҿы иаабоит «Акыр зычҳаз акыр ибеит», рҳәоит аԥсуаа. Убри акәӡами ирныԥшуа ановеллақәа «Еибамгеит», «Аби аԥеи» (Д. Гәлиа иажәеинраала «Ешсоу итапанча» аҵакы зныԥшуа) «Аҽа зшьыз». Убарҭ ирышьашәалоуп ановеллақәа иаҳҳәап, «Гарсон прене», «Ачеиџьыка» «Уччар узымччо» уҳәа.
Михаил Лакрба иновеллақәа рҿы иалкаау аҭыԥ ааныркылоит изаамҭанутәи атематика, абзазаратәиқәа рнаҩсгьы, иуԥылоит Аџьынџьтәылатәи аибашьра Ду атема (1941-1945) иазку ажәабжьқәагьы, иаҳҳәап: «Иреиӷьу ароль», «Оҭҳаратәи аԥҳәызба», «Бамаҭи Саиди». Абраҟа иаарԥшуп аӷа хыәмга иҿагыланы еибашьуаз ҳҵеицәа рфырхаҵарақәа, ргәеицамкра, рпатриотизмра. Акритик алитератураҭҵааҩы Руслан Қапба ишиҳәауа еиԥш Михаил Лакрба иновеллақәа рҿы – беллетристикатә планла еиҭаҳәоуп ҳажәлар рҭоурых, еилыхха иҟоу сахьаркыра ажәала ирныԥшуеит урҭ рдоуҳатә культура. Ааӡаратә ҵакы ирымоу актуалра есымшааирагьы игәылшәоит, ԥхьаҟа аизҳарахь иуԥхьоит.






















ИВАН ПАПАСҚЬЫР ИРҾИАМҬАҚӘА РЗЫ ЗГӘАҬАҚӘАК
(1902-1980)

Аԥсуа литература ашьақәгылараҿы, аҿиараҿы, еиҳаракгьы ароман ажанр, иҭышәынтәалан аҟалараҿы илиршаз рацәоуп ашәҟәыҩҩы Иван Гьаргь-иԥа Папасқьыр. Аԥсҭазааратә хҭысқәа еснагь ирызҿлымҳаз, урҭ блаҵарыла игәазҭоз, еснагь аԥхьагылара, аԥыжәара зцәаҩаз шәҟәыҩҩын иара. И. папасқьыр иажәабжьқәа, иповестқәа. ироманқәа иашала, мҽхакы ҭбаала, ԥсихологиала инарҵауланы Аԥсны ажәытә-аҿатә аазырԥшуа ҩымҭақәоуп. Урҭ уажәшьҭа Аԥсны анҭыҵгьы еицырдыруеит, иаԥхьо есааира рхыԥхьаӡара азҳауеит.
1963 шықәсазтәи агазеҭ «Аԥсны ҟаԥшь» аномерқәа руакы излаҳәоз ала, автор ԥшьнызқь салам шәҟәы инареиҳаны иоуит еиҳаракгьы ироман «Аԥҳәыс лыпату» азы. Арҭ асалам шәҟәқәа аарышьҭуан ҳтәыла акәакьқәа зегьы рҟынтәи аԥхьаҩцәа.
Абас ала, иҳаҩсыз ашәышықәса алагамҭазы зышьҭа зкыз аԥсуа литература ахаҭарнакцәа ируаӡәку Ив. Папасқьыр Аԥсны анҭыҵгьы деицырдыруа дыҟан. Ари аԥсуа литература зегьы азы ихьӡырҳәагоуп, игәыҭгагоуп. Ив. Папасқьыр диит 1902 шықәсазы, Кәтол ақыҭан (Очамчыра араион). Алагарҭатәи ашкол ашьҭахь дҭалоит Аҟәатәи арҵаҩратә семинариа, дагьалгоит 1925 шықәса рзы. Ԥыҭрак аус иуеит агазеҭ «Аԥсны ҟаԥшь» аредақциаҿы. 1928 шықәсазы дцоит Ленинградҟа, дагьҭалоит мрагыларахьтәи ажәларқәа рбызшәақәа рҵара иакзкыз аинститут, аха дук мырҵыкәа дхынҳәуеит аҩныҟа. Ҩаԥхьа амаҵ иуеит агазеҭ «Аԥсны ҟаԥшь» аредақциаҿы.
Акыр шықәса еиуеиԥшым амаҵурақәа ныҟәигон иара убас Аԥснытәи аҳәынҭқарратә шәҟәҭыжьырҭа аҿгьы. Аха уи дахьыҟазаалакгьы, амаҵ ахьиуазаалакгьы ашәҟәыҩҩра акәын гәыҵхас имаз, иаԥиҵоит ироман раԥхьатәи ахқәа. Ари раԥхьатәи ирҿиамҭақәа иреиуан.
1937 шықәсазы иҭыҵуеит ароман «Ҭемыр». Ари раԥхьатәи аԥсуа романқәа иреиуоупҨ ашәҟәҩҩраҿы аетап ҿыц аазыртыз асоциалисттә реализм аметод ала иҩу ҩымҭоуп.
Аԥсуа қыҭа социалисттәла аиҭакра – аколнхарақәа реиҿкаара, уи ауадаҩрақәа иацыз уҳәа ирацәоуп зыӡбахә ҳамоу ароманаҿы автор ишьҭихуа апроблемақәа.
И.Г. Папасқьыр ирҿиара х-етапк хаданы иушар ауеит. Раԥхьатәи аетап – аибашьра ҟалаанӡа аамҭа иаҵанакуеит. Урҭ иреиуоуп ароман «Ҭемыри», ажәабжь ҟаимаҭқәа «Акарула шәақь», «Ақабла», «Аимҭахара», «Кәнач». Арҭ аҩымҭақәа рҿы автор ҟаимаҭла иааирԥшуеит аҭыԥантәи амалуаа ргыгшәыграқәа, рхамакәачарақәа, иара убас ареволиуциа ҟалаанӡа анхацәа рыԥсҭазаашьа, рынхашьа-рынҵышьа.
Абарҭ ашықәсқәа рзы ашәҟәыҩҩ аус адиулеит ироман ду «Аԥҳәыс лыпату». Алитературатә журнал ианылоит абри ароман ацыԥҵәахақәа.
Аҩбатәи аетап ахь иԥхьаӡатәуп аибашьра аамҭа (1941-1945 шш.) иаҵанакуа И.Г. папасқьыр иҩымҭақәа. Абри аамҭазы уи иҩуеит ажәабжьқәа: «Афронт аҟнытә асалам шәҟәқәа», «ҩ-дырраҭарак», «Акнаҳарҭаҿы» уҳәа егьырҭгьы. Зыӡбхә ҳамоу абарҭ аҩымҭақәа рҿы автор иааирԥшуеит анемец-фашист мпыҵахалаҩцәа ирҿагыланы ақәԥараҿы асовет жәлар рфырхаҵара, атыл аҿы хамеигӡарала, махәҿеилҳәала аусура. Абарҭ ашқәықәса рхы ихиркәшоит «Хьмур лымҩа» («Аԥҳәыс лыпату») актәи ахы, аҩбатәи ахы аҩра напаиркуеит.
Ахԥатәи аетап иаҵанакуеит аибашьра ашьҭахьтәи аамҭа. Абри аамҭазы уи тема хаданы ишьҭихуеит ақыҭа нхамҩа аԥсҭазаара. Ақыҭа нхамҩа иаақәырҵәиааны ашьҭыхразы, аколнхарақәеи асовнхарақәеи рырӷәӷәаразы апартиеи аиҳабыреи иҟарҵаз арбарақәа. И.Г. Папасқьыр, асовет шәҟәыҩҩцәа зегь реиԥш, ибжьы рықәиргеит ажәабжь шьахәқәа «Абригадир», «Уарҭани Нарықьи», «Аимак» уҳәа егьырҭгьы рыла, иагьхиркәшоит ироман «Аԥҳәыс лыпату» аҵыхәтәантәи ахы.
Ареволиуциа ҟалаанӡа аԥсуа ԥҳәыс ллахьынҵа бааԥсы атәы ҳзеиҭанаҳәоит Д. Гәлиа ироман «Камаҷыҷ».
Иван Папасқьыр ироман «Аԥҳәыс лыпату» аҿы аԥсуа нхаҩ ԥҳәызба асовет аамҭа далагылоуп, уи далиааит. Уи асоциалисттә ргылара активла далахәуп, лымч-лылша зегьы адылҵоит. 1941 шықәсазы афашист хыәмга ҳаԥсадгьыл данақәла, Саида лахала даҳәаны афронт ахь дцоит, аибашьра амца еилашыра далагылоуп, нас, афронт ҟанытә лыԥшәмеи лареи аныхынҳә, лмахәҿа ԥхьарҵәа дхандеиуеит.
И.Г. Папасқьыр икалам иҵижьт ароман «Ерцахә амҵан», иагьҭыжьын 1953 шықәсазы. И. Папасқьыр ареволиуциа ҟалаанӡа, нас иара иахьеи-уахеи дызлагылоу, ибла иабоз аҵыҭа ԥсҭазаара аарԥшра акәызҭгьы темас ишьҭихуаз, ароман «Ерцахә амҵан» аҿы автор иҭаххеит аԥсуа усуҩы ихаҿсахьа ацәыргара. Ԥсыуа шьха қыҭак аҿы абарит аҵхра нападыркуеит. Ҭамел Мқанбеи уи иҩызцәа – иқыҭауааи ашахтаҿы аусура иалагоит. Ароман аҿы ҳара иаабоит аԥсуа усуҩцәа реиҿамсра, реилҟьа-еилӷәыцәра. Ашәҟәыҩҩ баҩхатәрала иааирԥшуеит аусуҩцәеи анхацәеи реиҩызара, реидгылара, реицхыраара.
Ишаабо еиԥш, И. Папасқьыр имоуп аҩымҭа дуқәа хԥы: «Ҭемыри», «Хьмур лымҩа», «Ерцахә амҵан». Абарҭ аҩымҭақәа рахьтә иаҳа иалукаартә иҟоу иреиуоуп ароман «Ҭемыр». Раԥхьаӡа акәны аԥсышәала,  ишаҳҳәахьоу аиԥш, ари ароман ҭыҵит 1937 ш. азы, урысшәала  ароман ҭнажьит Москватәи ашәҟәҭыжьырҭа «Советский писатель»  1948 ш. азы, қырҭшәала - Қарҭ, ашәҟәҭыжьырҭа «Сабҷоҭа мҵерели» 1953 ш. азы.
1954 шықәсазы Аԥснытәи аҳәынҭқарратә шәҟәҭыьырҭа ароман «Ҭемыр» урысшәала иҭнажьит еиҭа аус адуланы, иагьхарҭәааны.
И.Г. Папасқьыр ироман «Ҭемыр» иаанарԥшуеит аԥсуа қыҭа социалисттә мҩала аиҭакра раԥхьатәи ашықәсқәа, Аԥснытәи раԥхьатәи аколнхарақәа ериҿкаара, аԥсҭазаара ҿыц иаԥышьклаҳәуа, ԥхьаҟа измышьҭуаз ажәытәра ацәынха-мынхақәа.
Аԥсны аколлективизациа амҩаԥысра атема иазкны уаанӡагьы ирҩхьан аҩымҭақәа, иаҳҳәап: «Аколнхара Ԥхьаҟа аишьа» - В. Агрба, «Амаҭ зыбӷа ԥҵәоу» - Шь. Ҵәыџьба. Аха урҭ хыхь-хыхьлашәа ауп Аԥсны аколнхарақәа реиҿкаара иадҳәалаз ахҭысқәа шырныԥшыз. Иван Папасқьыр, уи еиуеиԥшым ауаа рлахьынҵақәа рыла иааирԥшуеит, урҭ еиҿыбааны, еизакны иалаигалоит асоциалтә еиҿагылара аӡыблара. Азнкыаз еилыргашьас ирымоузеи ҳәа угәы иаанагоит, аха аҵыхәтәаны еиларшьу ахҭысқәеи аперсонажцәа реидысларақәа ирыдҳәалоу асценақәеи аҳаи аҷышьи реиԥш рҽеилдыргоит. Ашьха ӡыхь уалԥшны аҵан иҟоу ахаҳәқәа шубо еиԥш ауп, аҩымҭа ацәеижь уалԥшны уи арҳәарах зегь шубауа.
Ҭемыр, Миха, Зина, Мыкыҷ уҳәа егьырҭ аперсонажқәа рылагьы ицәыригоит Асовет мчра раԥхьатәи ашықәсқәа раан аԥсуаа бзазашьас ирымаз, рынхашьа-рынҵышьа, рқьабз-рҵас, рыцәгьа-рыбзиа уҳәа убас иҵегьгьы.
Ашәҟәаҿы еилыхха ианыԥшит аҿатәи ажәытәи реиҿагылара, ҩ-класск – анхацәеи амалуааи реиқәԥара, аҵыхәтәантәиқәа ракәзар, зынӡаск ианыӡаауеит, аколнхарақәа реиҿкаара аиааира агоит, уахь рхы дырхеит мал-шьал змамыз анхацәа.
Аԥсабара адиалектика убас иҟоуп, ажәытәра еснагь ианыӡаауеит, уи аҭыԥ аҿы иааиуеит аҿыц. Асоциалисттә ргылараҿы анхацәа ирбеит дара шәышықәсала ихзызхәыцуаз, изызхьуаз, рыхгьы дырхеит аколнхарахь – ақыҭа нхамҩа аргыларахь.
И.Г. Папасқьыр ишәҟәқәа иаҳдырбоит ақыҭа нхамҩаҿы иҟалаз аиҭакра, аизҳа-зыӷьара. Иаҳзаадыртуеит Аԥсны аԥсабара аԥшӡара, ажәлар рҟазшьа, рыбзазашьа, рҵасқәа, рқьабзқәа, рмилаҭтә ҷыдарақәа. Ароман аҿы имҩаԥысуа ахҭысқәа ирыҵаркуеит 1925 ш. инаркны 1937 шықәсанӡа. Автор иқәҿиақәаз иреиуоуп уи аԥхьаӡа инаркны ицәыдырҵәахьаз алитературатә мҩа данымлакәа, ҳлитератураҿы, акыр аамҭа аҭыԥ змаз «аимакдара» (конфликтда) атеориа дахьаԥырҵыз, ахаҭареи ауаажәларреи реиҿагылара ҵарқәа ирылхны асиужет ахьышьақәиргылаз.
Дырмит Гәлиа хыхь зыӡбахә ҳҳәахьоу ироман «Камаҷыҷ» аҟны иаарԥшуп арвеолиуциа ҟалаанӡа аԥсуа қыҭа аԥсҭазаара, ақыҭа ҭыԥҳа ллахьынҵа: «Камаҷыҷ аԥсҭазаара аӷьараҳәа далагылазарц лҭахуп асоциалтә еиҟарамра иԥахны иамоу, амцхаҵарақәа аҵас бааԥсқәеи злаҽу ақыҭа дампыҵырӷәӷәа дакуп аҭыԥҳа ԥшӡа. Ароманист ҟаза иаҳирбоит аҭыԥҳа хәыҷы лхәыцрақәа, лгәазыҳәарақәа. Камаҷыҷ лыблақәа кыдырхала, жәҩан иаҵоу аԥсҭҳәақәа дрыхәаԥшуеит, урҭ рҽеиҭакрақәа, рҽыԥсахрақәа ирылылбаауеит адоуцәа рсахьақәа, лықәлацәа арԥарацәа реиԥш, аҽырыҩрақәа дрылахәуп. Ахацәа наӡа-ааӡақәа реиԥш, акамбашьқәа лҳәатәы иацныҟәоит. Аҵара лҵарц лҭахуп, лаб, анхаҩ ӷар, Алиас иеиԥш, Аҟәатәи ашьхаруа школ аҭаларазы лҽазышәарақәа лҵшәадахеит.
Лхы зқәылкра зегьы лымпыҵышшоит. Акаҭ иҭаку аҵыс даҩызахеит. Камаҷыҷ ауааи аллаҳи лылахь ианырҵаз ауадаҩрақәа дрылҵырц лҽазылшәоит. Аха ақыҭа шьаҳаиҭхазшәа ишьҭоуп… Аӷарцәа дара зырҳәуа ҭауади-аамҭсеи абрагьцәеи рҳәатәы иахыԥом. Уи еиларгар, икаҭәоит ашьа. Ауара-аҭахыра, ашьҭра рзакәанқәа, амцхаҵарақәа, «ӡызлан илырчмазаҩыз» аԥҳәыс дызхәышәтәуа ахәаџьа, зегьзымчу аҟәыдырԥаҩ Селма, аӡы иашьыз иԥсы аиқәырхара, абасеиԥш иҟоу аҵас бааԥсқәа – абарҭ зегьы роуп Камаҷыҷ лыԥсҭазаара еибаркны измоу, насгьы урҭ рҿаԥхьа дымчыдоуп, дхьамҵыр ауам. дырмит Гәлиа ҟазарыла иааирԥшуеит ижәлар усҟантәи аамҭазы рыбзазашьа. Аҵыхәтәан даацәырҵуеит Ҭаҭласҭан, Камаҷыҷ лгәыӷрақәа зегьы анышә еиҩыжааны иаиҭоит, аха Камаҷыҷ иара ихаҭагьы дылшьуеит, уаҳа даҽа мҩак лымамызт… Иван Папасқьыр ироман «Ҭемыр» аҿы даҽакуп иаабо, аамҭа ҿыц иалиааз ауаа ажәытәра аҵкьыс иааиуеит.
Уи ифрыхацәа ихыҭҳәаау литературатә фырхацәак раҳасабала акәымкәа, зы)сы ҭоу, аԥсҭазаара иатәу, шьоук раҳасабала урыхәаԥшуеит. Рыԥсыԥ алага-ҩага шьҭыбжьы уаҳауеит, уажыәмзар уажәы снапы нархьысындаз уҳәауа иааигәаны иубоит. Ахаан уаҩы ихашҭуама абарҭ адетальқәа, иаҳҳәап, Аҳмаҭ (Зина лаб) шьыжьымҭанк еиларҟәыҷы ихчаны иқәыз имаҭәақәа неишәҵаны ашҭа даннықәла икамбашььа дашьҭаланы амхы даналоу, Ҭемыр ихәыцрақәа иԥасны итапанча ҭыхны ашьоурахьы дандәықәлоу, Миха ишәаныуа хылԥа қәаҟьа ырнаа ихаҵаны, уи даниацәажәа уҳәа ирацәоуп убас аинтересра зҵоу хшыҩзышьҭра зыуҭаша. Шаҟа игәыҿкаагоузеи Зинеи Ҭемыри реиқәшәара, реибабара. Шаҟа ибзианы, иманшәаланы еиҿкааузеи аҩымҭа акомпозициа, даҽакала иуҳәауазар адетальқәа, ахәҭаақәа уҳәа реишьҭагылара.
Автор ибзианы ихы иаирхәоит алирикатәи хьаҵрақәа, игәалашәарақәа, анҵамҭақәа. Асиужет (аҩымҭа злеибарку абаҩ) аиҿартәышьа уанахцәажәо иаагәоуҭар ҟалоит даҽа ҷыдарак.
Автор хык аҿы иаҳирбоит хҭыск, абри зыхҟьазеи, ишԥаҟалеи ҳәа угәы аахыҭхыҭуеит. Аха уи зхылҿиааз, мзыс иамоу анаҩстәи ахқәа рҿоуп иахьаабо. Еилыхха иҟоу аиҿырԥшрақәа, аепитетқәа, аметафарақәа уҳаҳа назҭахӡам ала ибызшәа дырбеиуеит. Уи ибызшәа ажәлар рбызшәа иазааигәоуп, хәанчарак, цәама-жьымаак џьара иалан иубом. 
Иаагап ҿырԥштәык, Зина адәахьтәи лсахьа ахьҭихуа: …»Аԥшькы, лхы-лҿы аазыгьежьны, еинааланы, лыла ҭбаақәа ллакыҵа иныҵԥыр-ааҵԥыруа, рхала иҭыџьџьаауан».
Хыхь ишаҳҳәахьоу еиԥш, ароман аҿы иаабо ахҭысқәа ҩажәижәабатәи ашықәсқәа ақыҭа нхамҩа аколлективизациа ашықәсқәа ирыҵаркуеит. Аԥсны асовет мчра шьақәгылеижьҭеи аа-шықәса ҵхьеит. Абарҭ ашықәсқәа рыҩнуҵҟала, асоциализм иагаз аиааира иабзоураны, аԥсуа нхацәа рыбӷа еиҵырхит, ршьапы иқәгылт. И.Г. папасқьыр ироман, «Ҭемыр» аҿы иаарԥшу ақыҭа ԥсҭазаара иацызҵо, ихазырҭәаауа акакәны иҟоуп. «Ҭемыр» аҿы автор ихы иаирхәо аетнографиатә, абзазаратә материал акырӡа иҭбаауп, ибеиоуп, лабҿаба иаанарԥшуеит аԥсҭазаара асоциалисттә формақәа рҽышьақәдырӷәӷәацыԥхьаӡа, заҵааира ишхыбгало «ашьхақәа рзакәанқәа».
Ареалист, жәлар рыԥсҭазаара еиҿыршәшәаны издыруаз, абри аганахьала Д. Гәлиа имҩа ианылаз аԥсуа қыҭа иааӡаз Иван Папасқьыр ироман аҿы ихы иаирхәоит аетнографиатә афольклортә материал ду. Аԥсны, ҷыдала аԥсуа қыҭақәа бзиаӡаны иудыруазароуп ажәытә милаҭ қьабзқәа уаҟа еиқәханы ишыҟоу агәра угарц азы. Сара зыӡбахә сымоу аформа ауп, - избанзар, акырӡа ҵуеит урҭ ркласстә ҵакы рцәыӡижьҭеи. Иԥшьоу аӡә иеиԥш дыԥхьаӡаны асас пату иқәҵара аҭыԥан иаҳа аԥыжәара аго иалагеит уара уеилызкаауа, иудгыло асас, акоммунисттә уаажәларра ашьақәыргылара азеиԥш ус иуцлахәу аешьа ҳаҭыр иқәҵара, иахьугалакгьы аколнхаҩы иеишәа дахаиртәом итәыла иаӷоу…
Ажәлар рдоуҳа иазааигәоу, ԥсыс иахоу ажәытә қьабзқәа,а уаатәыҩса реизыҟазаашьа ҿыцқәа рыла ихарҭәаау, И. Папасқьыр хшыҩзышьҭра рзиуеит етнографк, асоциалтә-ԥсҭазаара агәылаԥшҩык иаҳасабала. Аха, ҳәарас иаҭахузеи, урҭ идеиала агәылаԥшҩык иаҳасабала. Аха, ҳәарас иаҭахузеи, урҭ идеиала аимак-аиҿак (Конфликт) азы маҭәахәра  рызуам. Аимак-аиҿак злашьақәгылоу ашьоурала ауп, иара убри ашьоура Мыкыҷ иеиԥш иҟоу рхы иадырхәоит, акры аладырҳауеит.
Ҭемыр нхаҩ ӷар қәыԥшуп – дзаҵәуп. Уи иаб Пахәала, ахәура дааҭымҵӡакәа дҭан, аҭауад хымаԥагьа Мырзаҟан дихьыԥшын.
Пахәала ахәлара иааимнахаанӡа аус иуан. Ҽнак, дааԥса-дкараха аҩны данааи, днышьҭаланы дыцәеит. «Пахәала аҵх ашара ишалаз дааԥшит, иагьигәалашәеит ауха дгылан ацәқәа шгәеимҭаз. Иҽааилаҳәан, арахәҭакырҭахь дцеит. Ацәқәа ыҟаӡамызт. Ишьамхқәа наиҵаҟәалт…» Ицәқәа рышьҭа дышхыз, Мырзаҟан иашҭа дынҭалеит… Аҭауад диҳәеит-дичеит ицқәа ирхынҳәырц, урҭ рыда ԥсыхәа шимам, иҭаацәа шизныҟәымго. Аха Мырзаҟан аԥсыцәгьа Пахәала аҵла дадҿеиҳәалеит амра иқәцеиуа, иаахәлаанӡа.
Зхы инакрны зшьапаҟынӡа еилабаахьоу, ауаҩытәыҩса ихаҿсахьа зцәыӡхьоу, царизм аполитика ашҳам иаҟьашьхьоу ари ауаҩ инубаалоит анхацәа дшырзыҟоу: «Шәара шәырахә ракәым – шәарҭ зегьы сара шәыстәуп, алаԥынҵа икылҟьаз…»
Адунеи аҿы сара саҟара инасыԥдоу уаҩы дыҟам ҳәа дышхәыцуаз, Пахәала инарцәымҩа днықәлеит.
Ҭемыр дзаҵәны даақәхеит, аха азаҵәреи аӷарреи ракәӡам Ҭемыр имчқәа ҵызшәаауа. Уи игәы ҵәымыӷҵас  иалоуп – ашҳьоура. Акыр шықәса раԥхьа иашьа Мыта аӡәы дишьит. Ҭемыр дызшьыз диздыруам. Ишьа изымуц…
Аамҭа иара атәы ҟанаҵоит. Октиабртәи ареволиуциа дуӡӡа ашәахәақәа каԥха-каҷҷо ашьхақәа ираавыҵаҷҷеит, даҽа мҩак, даҽа хырхарҭак, даҽа ԥеиԥшк аиуеит, анхаҩы иԥсҭазаара. Еиҿкаахеит ақыҭсовет, апартиатә иачеика. Урҭ уахи-ҽни, тәамҩахә ҟамҵа, апартиа арбарақәа аԥсҭазаараҿы рынагӡаразы ҽышәала аус руеит. Анхацәа рыхдырра шьҭыҵуеит, аԥсҭазаара ԥхаьҟа аҿынанахеит. Ибоит ауаа хара-хара ишиаҩсуа, дшатәарымбо, избанзар, ишьа изымуц. Абас Ҭемыр деимырхха ахыәцрақәа дшыркыз, иԥсҭазаараҿы дцәырҵуеит Зина, ақыҭа ԥҳәызба, Аҳмаҭ иԥҳа. Автор уи ублаҿ дааиртә лхаҿсахьа гәылыршәаны иааирԥшуеит, иара убри аамҭазы, уи агәаӷьра лылоуп, дҟәышуп, амцхаҵарақәа рыцәхьаҵра даҿуп. Аха ԥҳәысс дизгом иашьа ишьа иуаанӡа.
Аҭагылазаашьа зыруадаҩқәаз ируакуп иашьа дызшьыз Зина лаб, абырг  Аҳмаҭ ахьиакәу. Абри ихы иаирхәоит ацәгьаршаҩы Мыкыҷ, иара ихаҭагьы Зина длаԥшықәиҵахьеит Ҭемыр иқәгара игәы иҭеикуеит.
Мыкыҷ Ҭемыр илымҳа дҭахәыҭ-хәыҭуа иеиҳәоит Аҳмаҭ ииухьоу ацәгьара атәы, иагьиирбоит аамҭа иарҩеижьхьоу шәҟәы бӷьыцк – уаҟа иануп Ҭемыр иашьа дызлаишьыз ашәақь аномер. Ҭемыр ишьара дықәҟьоит, ибзиабара хыбгалоит, ицәа ҭынчым, ушәыргәындоуп ҳәа изырҳәар ҳәа дшәоит. Ауаа иҿырцәиҵәахуеит, аӡәгьы ихы иирбом, илахь еиқәышьшьы, аӡәгьы димацәажәо ддәықәуп. Ҭемыр уахи-ҽни  ихи иареи аиқәԥара иаҿуп.
Ҭемыр «аԥхыӡ ҿаасҭақәа» дрылоуп, алаԥшҵашәарақәа рыгәра хаиҵартә аҟынӡа днеихьеит. Аха насыԥны иҟалаз мцаҵас ицраз ашьоура ихшыҩ цқьа азмырхәашьыц. Ишаҳҳәахьоу еиԥш, Ҭемыр аамҭа ҿыц далиааит, ашәҟәқәа дрыԥхьахьеит, бзиа иибо аус даҿуп.
Ароман зегьаҿы аиԥш, Ҭемыр иԥсҭазаараҿы ҩ-хырхарҭак – аҿатәи ажәытәи деимырхха дыркуп. Аҿатә: Ҭемыр асоциализм амҩа дануп, ихдырра аҽеиҭанакуеит, абарҭқәа рҿы ицхраауа, иарӷьажәҩоу апартиа изыҟанаҵо анырра ауп (Миха, апартиачеика амаӡаныҟәгаҩ ихаҿала). Ажәытә: аексплуататортә шьақәгылашьа иахылҿиааз аҵас бааԥсқәа, урҭ зегьы цәама-жьыманы илаз, наҟ илиршәшәоит; дара зықәгылаз адгьыл анрыҵбага ицәгьоуцәахаз, иуаашьацәахаз, ицәгьаҳәаәцәахаз Мырзаҟанрааи мыкыҷрааи рымчра алыра еиԥш ихжәоит, изымҿио амарда инаҿахоит изықәтәаз «ауардын».
Ҵа змаӡам атыша иахәлабгоит ҭауади-аамысҭеи, асоциалисттә ргылара акәзар, заҵааира амҽхак арҭбаауеит ақыҭаҿ. Аиашазы, уи ауадаҩрақәа ацуп, анхацәа рыхәҭак аколнхаратә ргылара аиааира агап ҳәа агәра ганы ҟиам. Нхацәақәак кәаны-зануеит, рхы здыркылара рыздыруам. Мыкыҷ иеиԥш иҟоу акәлакцәа, ацәгьаршыҩцәа анхацәа мҩахырҟьоит, дара рган рҽадыркыларц азы. Ишдыру еиԥш, аколлективизациа ашықәсқәа раан акәлакцәа аҿагылара ҟарҵон, зегьрыла иаԥырхагахон, уимоу хара имхәыцуаз коммунистцәақәак анхацәа ирымоу – ирхыӡу ашәҟәы ианырҵон…
Ароман «Ҭемыр» аҿы усеиԥш иҟоу акоммунистцәа ҳԥылаӡом. Апартиачеика амаӡаныҟәгаҩ Миха аԥхьа днаргыланы, акоммунистцәа имыццакыкәа, гха-ԥха ҟамҵакәа, рқыҭаҿы аус руеит, апартиа арбарақәа нарыгӡоит. Анхацәа ихы нарықәкны, Ҭемыр иҳәоит: «Иаашәычҳа, ҳара азеиԥш нхамҩа ҳауеит, ҳаинҭәыла ҳҟалоит, иҳауеит ацәаӷәага ҿыцқәа, атракторгьы ҳаур ҟалап…»
Иашьа ишьа иурц абџьар зырхиаз, бзиа иибо аԥҳәызба мап лыцәкра иазхиоу арԥыс заҵә ԥхаьҟатәи аԥеиԥш лаша агәра игарц азы иабааигеи абасеиԥш иҟоу агәыӷрақәа?
Икласстә хдырра ҿыхеит, абжьы аргеит. Ҭемыр дзаҵәым, дзаҵәны дҟаларцгьы азлашом. Ҳаҭыр иқәырҵоит, иқыҭауаа бзиа дырбоит иԥсыцқьаразы, ииашаразы, аџьа бзиа иахьибо азы. Игәы иаанагоит Миха акгьы издырпам, акгьы ибом ҳәа, урҭ реиҩызара агәаҵантә иаауеит. Миха зегьы ибеит, зегьы иаҳауеит. Апартиа уи инарҵеит акласстә аӷацәа ирҿагыланы ақәԥара мацара акәымкәа, аџьанхаҩыжәлар рыхьчара. Ҭемыр имоуп аҩызцәа аиҳабацәа, ақыҭа коммунистцәа рнапхгаҩы Миха аԥхьа днаргыланы. Миха ишәаныуа хылԥа ихашьҭахьҟа днахауа, аҭаҭын апақ ҳәа дахауа, Ҭемыри иареи шеицәажәо иаадыршоит. Миха хәыҷ-хәыҷла Ҭемыр амҩа иашахь икылгара даҿуп. Миха ихаҿсахьа аарԥшуп агәра угартә. Ақыҭа ӷарцәа рԥыза, ауаа рус-ҳәысқәа гәҭыхас измоу, ԥсеиҭакрада ихандеиуа Миха даабоит ҿыц еиҿкаахаз аколнхара асоциалисттә мҩахь аиагара иашьҭоу, гәык-ԥсыкала изҭаху аӡә иакәны.
Миха инапхгарала, анхацәа ргәаҭахрала Ҭемыр раԥхьатәи ақыҭатә кооператив аҿы аусура даладыргоит. Аџьа бзиа избо, зқыҭауаа ҳаҭыр зқәырҵо Ҭемыр имч-илшара зегьы азикуеит ламысцқьала аусура, иҩызцәеи иуаажәлари ирҭаз агәрагара арҵабыргра. Асоциалисттә џьа ауаҩы ибӷа еиҵнахуеит, аԥсҭазаара ҿыц ашьақәыргыларазы амҵәыжәҩа инаҭоит. Абарҭ аҟазшьа  бзиақәа Ҭемыр иҿы еилыхха иааԥшит. Икооператив аҿы еснагь ицқьоуп, аҩналара угәаԥхоит. Адәқьан иҩналан идәылҵуа ахәҳахәҭцәа дара-дара еицәажәоит, иагьырҳәоит абас: «Мыкыҷ ари адәқьан анитәыз, аҩынтәхә ҳамихуан, уажәы зегьы рыхәқәа шаҟа имариахазеи!»
Абраҟа автор иаҳирбоит Мыкыҷ шаҟа уаҩы хәымгаз, бжьахәҳахәҭҩыз, абаз кыдҟьаны амааҭ шалихуаз.
Мыкыҷ дазхиоуп Ҭемыр иаԥыргара. Иҭахыуп зегьырла адунеи данихырц. Мыкыҷ ицәгьаҳәарақәа, еиҿикаауа аус еиҵаҟәаҟәақәа Ҭемыр ԥырхага ҳәа егьирҭом, избанзар, иара ишьаҿа ишәа-иза еихигоит, ихшыҩ цқьоуп, иҵаруп, ииашоуп. Адиалектика азакәанқәа реиԥш, Ҭемыр ибла ишабо зегьы рҽеиҭаркуеит, иҿиауеит. Иҽеиҭакуеит иара ихаҭагьы.
«Сара иеилыскааит, - иҩуеит уи аиачеикахь иалеиҵаз арзаҳл аҿы, - ҳара ҳзыҳәан акоммунситтә партиа шыбзиоу. Сара аџьажәлар ирылҵыз нхаҩуп, исҭахуп сымч-сылша самигӡакәа апартиа исыднаҵо амаҵ аура». Ҭемыр иҟаиҵаз аҳәара нагӡахоит – Акоммунисттә партиахь дрыдыркылоит.
Аԥсҭазаара еилашуеит. Аҿыц аамҭа ашьаҟьарқәа аизҳара иаҿуп. Акласстә аӷацәа – мырзаҟани уи иҵыхәакцәа – ԥасатәи акәлакцәа, анепманцәа, ахәҳаахәҭцәа – цәырырго иалагеит.
Ажәлар рҿы ирҳәоит: «аӡы иагауа аҭәыц дахьынҳалоит». Акулакцәа, аҭуади-аамсҭеи, абжьахәҳахәҭцәа, аӷьычцәа рхы-рыԥсы еигӡом рымчра еиқәдырхарц азы. Урҭ еиқәных бџьарла еибыҭоуп, рхы еидыркылоит, иқәԥоит аколнхарақәа рышьақәҟьаразы.
И.Г. Папасқьыр – асахьаркыратә ажәа азҟаза ду – илшеит асоциалисттә ргылара аӷацәа рус еиҵаҟәаҟәақәа зегьы рцәыргара. Урҭ уамашәа рхы иадырхәеит аԥсуа сасдкылара, ачеџьыка, аиҩызара, аицхыраара, аидгылара ирыдҳәалоу аҵас бзиақәа. Мырзаҟан дзықәгәыӷуа ракәны иаақәгылеит ауаҩ қьиа, ԥаса иӷарыз Аҳмаҭ, Зина лаб, идырҟьалаз егьырҭ ауаа. Ииашаны, агәра угартә иаарԥшуп Аҳмаҭ ихаҿсахьа: «Уи «тәым хшыҩла иԥсы ҭан, дагьжьтан». УИ инырит Ленин иҵара иамаз аԥсымчхара ду, аҵыхәтәаны дырԥырҵуеит имҩахҟьара иашьҭаз. Ароман аҿы ицәыргоуп еиуеиԥшым амцхаҵарақәа рышәшьыра иҵагылоу ауаа, урҭ рышьҭыбжь уаҳаӡом, әытә ҵасла инхоит – инҵуеит.
Селма – Зина лан, лхаҵа Аҳмҭ данычмазаҩха, дҿаҳәатәха лыԥҳа даалҿагылеит уи зыхҟьаз амшшьара ахьеилалгаз ауп ҳәа. Акомҿареидгыла иааӡаз Зина аҳақьым дааганы лаб дилырбарц анылҭахха, лан деихашәит, дагьлацәҳаит, иагьлыдылҵеит аҟәыдырԥаҩ лҟынӡа дцарц. Селмеи Аҳмаҭи  узеиларҩашьом, Чыхьеи Арсанеи реиԥш, - арҭ ауаа хдыррала еиҟарам, еиԥшым.
Ароман автор ифырхацәа рыԥсҭазаара далагылоуп, урҭи иареи еицхәыцуеит, еицәажәоит, иагьымҩақәиҵоит.
Ҭемыр, автор, аԥхьаҩцәа, шәареи ҳареи, - Москва ҳаҟоуп. Ҳхәыцрақәа ԥыруеит Москваҟа. Ҭемыр ҳицны Ашҭа ҟаԥшь аҿы ҳшьаҿақәа еихаагоит.
Ҭемыр Мрагылара аџьажәлар Ркоммунситтә университет дастудентхоит. Абрахь, аҳҭны-қалақь ахь, еизоит ҳаԥсадгьыл дуӡӡа амилаҭқәа зегьы рырԥарцәа. Ҭемыр азеиԥшнхарҭаҿы дрыцыҩноуп еиуеиԥшым ажәларқәа рхаҭарнакцәа. Уи изааигәаӡоу ҩызцәахеит – аузбек Гафур, аиакәыт Игнат аурысцәа аӡәырҩы дыгәцараркуеит, ашьоура даздырхәыцуам. Ҿымҭроума, ҭынчроума Ҭемыр игәаҵаҿ? Макьаназ мап! Ашьоура азгәышьра иԥырицеит, иццышәитәит, аха уи аццышә игәаҿы иаанхеит, Ҭемыр макьаназ Зинеи иареи рынасыԥ агәра иго дҟамлац. Аха уи аццышә иахьца-иахьаа уаҩы имбаӡо, ӡшәахҵас инкабоит Москва астудентцәа рыгәҭаны. даара ибзианы асахьа ҭыхуп Ҭемыри Надиеи реиқәшәара. Урҭ еиҩызцәахеит. Еицны ирҭаауеит атеатр Дуи акинотеатрқәеи. Лассы-лассы реиԥыларақәа урҭ еизааигәартәит, игәаԥхеибашьеит, аха минуҭк иадамхаргьы Ҭемыр Зина дихаиршҭуамызт еснагь ибла дыхгылан.
Мап Зина, сара быстәуп, аӡәгьы бсымихраны дыҟаӡам! Уи абас акәын дышхәыцуаз.
Ҩыџьа ауаа қәыԥшқәа рыбзиабара Ҭемыр дыкҿацаланы дызмаз ажәытәра ацәынха бааԥсқәа илеиҩыжааны анышә ианаҭар акәын.
Ҭемыр аԥшьбатәи акурс аҿы дтәоуп. Аԥсшьара мшқәа аниоу, Москва аидеиақәа рыла иҽеибыҭаны иқыҭа гәакьахь даауеит. Уи – Москва ашәахәац иоуп (А. Лашәриа иажәабжь аҿы Кама леиԥш). Раԥхьатәи ашықәсқәа рзы ашьоура ҭаха инамҭозҭгьы, уажәы уи ихыԥсааит. Дылԥылоит бзиа иибауа Зина. ларгьы арҭ ашықәсқәа ирылагӡаны акыр деизҳаит. Аколнхараҿы аус луеит. Аԥхьагылара змоу чаиҿыхҩык лаҳасабала агазеҭқәа дырнырҵоит. Зны-зынла Ҭемыр дихашҭшәа дыҟан, аха даниба абзиабара амцабз еиҭаз ихәажжаӡа еибакит.
Ҭемыр Зина ԥҳәысс дигоит.
И.Г. папасқьыр ибзианы иааирԥшуеит ачара асахьа. Автор абра, ачараҿы, еиқәиҳәалоит ахҭысқәа зегьы рхы. Заҵааира ишьҭыҵуаз аимакҿаиҿак зда царҭа амам аҟынӡа ихалеит. Урҭ абраҟа рҵыхәа ԥҵәахароуп. Ҳәарас иаҭахузеи, уаанӡатәи ахқәа рҿы урҭ рыхәҭак ӡбан, аха ихадароу, макьаназ ишыҟац ауп.
Миха, Ҭемыр иҩыза иаша, акоммунист цқьа, Ҭемыри Зинеи рчара ауаажәларратә ҵакы змоу хҭысны акылгара илшеит. Игәырӷьаҵәа, ичча-ихәмаруа ачара иахатәаз асасцәа ирзааиртит ҿыц еибагаз рымаӡа. Урҭ ԥаса «ашьоура» зыбжьаз ракәын.
Аԥхьа зегьы иџьаршьеит, иҳашҳатәарахеит, нас Ҳаҭхәа Ҭемыри Зинеи рныҳәаҿа ааникылеит: «Арԥыси аԥҳәызбеи аус ду ҟарҵеит. Шьҭарнахыс ҳабжьара аиҩызара ҟалааит. Наунагӡа иаԥыхзааит ашьоура. Уи абӷашшара ԥышәҵәеит, уаҳа ахаангьы ахы изҩахараны иҟаӡам!»
Ачара аилашымҭазы, аԥсуа ҵасла, Миха Мыҭа дызлашьыз ашәақь, аацәырганы, ҩынтә  инеиқәырццакны аҳауахь ахы рханы дхысуеит: «Иахьа инаркны хьымӡӷыс иҟамлааит ашьоура мап ацәкра».
Ишаабо еиԥш, ашьоура мацара акәӡам ишьу, иаԥыху, ишьуп мырзаҟанрааи мыкыҷрааи рымчрагьы.
И.Г. Папасқьыр ижәлар ретнографиеи, рфольклори, рқьабзқәеи ибзиаӡаны идыруеит. Автор ишьҭихуа иарбанзаалак азҵаара аԥсҭазаараҿы ишыҟаҵәҟьоу иаарԥшуп. Ажәаԥҟақәа, ацуфарақәа ароман абызшәа дырбеиоит. И.Г. Папасқьыр ибызшәа ласуп, ахырҭәага иаҩызоуп, ихьанҭам, аԥхьаҩ игәаҵаҿынӡа инеиуеит. Ахҭысқәа реиҭаҳәашьа, реиҿкаашьа арҿиаҩ ду ибаҩхатәра шьахәла ирныԥшуеит.
Раԥхьатәи адаҟьақәа инадыркны аԥхьаҩ дрылархалоит. Хык аҿы автор зҵаарак шьҭихуеит, аԥхьаҩ уинахыс иҟаларызеишь ҳәа игәы архыҭ-хыҭуа.
Ари ароман ҟаимаҭ ҳакритикцәа иахәҭоу ахәшьара арымҭацт. Ашәҟәы инеиҵыху, инарҭбаау арецензиа азызҩыз акритик Ш.Инал-иԥа иоуп. Ԥхьаҩык иаҳасабала арецензиа ахәҭак азы сгәаанагара сҳәарц сҭахуп: Шалуа Инал-иԥа иҳәоит ашәҟәаҿы иахьынӡахәҭоу иаарԥшым ҳәа Москва аидеиақәа, аамҭак азы абри аганахьала автор аҽԥныҳәақәа ииҭахьан акритик Дродовгьы.
Ароман аҿы сгәаанагарала, ишахәҭоу еиԥш иаарԥшуп Москва аидеиақәа. Ақыҭа нхамҩа аколлективизациа, аекономикатә ԥсҭазаара ашьҭыҵра инамаданы ауаа рыхдырра аизҳара, иатәыз, аамҭа ианымаало зегьы ирҿагыланы ақәԥара, Ҭемыр Москва аҵара ахьиҵо, еиуеиԥшым ажәларқәа рхаҭарнакцәеи иареи реимадара, аҵыхәтәаны, Ҭемыри Зинеи рчара, ашьоура аԥыхра – арҭ зегьы Москва аидеиақәа роуп!
Дроздови Канделаки «Советская Абхазия» адаҟьақәа рҿы иқәгылеит ашәҟәаҿы ажәларқәа реиҩызара аарԥышм ҳәа.
Акы, автор иҿаԥхьа уснагӡатә хаданы иқәимырглыеит ажәларқәа реиҩызара аарԥшра. Иҩбахаз, ароман зызку Аԥсны аколлективизациа ауп. Автор иааилацаланы ҟазарыла иаҳирбоит ажәларқәа реиҩызара. Игнат, Гафур, Надиа - Ҭемыр иҩызцәа роуп, ԥсҭазаарак ауп ирымоу, хықәкык ауп изызхәыцуа…
Ари аҩымҭа, макьаназы аԥсуа литератураҿы иацызго маҷуп, ҵакылеи сахьаркыралеи асовет литература иреиӷьу аԥҵамҭақәа ирхыԥхьаӡалоуп, ишдыру еиԥш, ҳара ҳлитературагьы уажәшьҭа аҵыхәахь иузыргылом. Уи аамҭа кьаҿла иаднакылахьоу, изыхьӡахьоу рацәоуп.
И. Папасқьыр абри раԥхьаӡатәи ироман аҿы, асоциалисттә реализм аметод дазиашаны, асахьаркыратә ҵабыргра иланы, зылаԥш ҳәаа ҭбаау, ишазгәаҳҭахьоу еиԥш, зыбла ҵару ҟазаны даабоит.
Мҽхакыла, аԥсҭазаара ҵабырг аарԥшышьа ала сахьаркырала ҳзыхцәажәо аҩымҭа еиҳамзар еиҵам И. папасқьыр егьи ироман «Аԥҳәыс лыпату».
Ари – сахьаркыратә рбароуп, хроникоуп. Иаанарԥшуеит ҳауаажәларра ҭоурых апериод дуӡӡак, асахьақәа реизыҟазаашьа, аиҿыхарақәа, азхьрақәа уҳәа ирацәоуп, уи зырҵауло, изырҭбаауа.
Асовет мчра шьақәгылаанӡатәи аԥсуа нхаҩ ҭыԥҳа лхаҿсахьа ҳзырбо ароман «Камаҷыҷ» аҟны Дырмит Гәлиа аҵыхәтәантәи акәаԥ ахьиргылаз аҭыԥ аҟнытә далагеит И. папасқьыр ироман «Аԥҳәыс лыпату». УИ иациҵеит иазирҳаит аԥсуа ԥҳәыс лхаҿсахьа.
И. папасқьыр иааирԥшуеит ауаажәларра рыҿиараҿы арадикалтә еиҭакрақәа иҟалаз иахьатәи аԥсуа ԥҳәыс ишылныԥшыз лыԥсҭазаара. Шьаҭанкыла ишаԥсахыз.
Асовет мчра раԥхьатәи ашьаҿақәа, инеиԥынкыланы асоциазим аргылара, аџьынџьтәылатәи аибашьра, аиҭашьақәыргыларатәи аамҭа – абас иҟоуп иааркьаҿны иуҳәозар Саида дызнысыз амҩа, лымҵарсра, лкашәарахра, лиаҭымра уҳәа имаҷӡам, уи илԥышьклаҳәауа, илԥырхагоу лыԥсҭазааратә мҩаҿы. Урҭ хәыҷык лгәы дырбарууеит, ддырԥсыҽуеит. Уи рхы иадырхәоит классла жәлар ираӷаз Дамеии патыхәи. Урҭ ашьҭан рцәыгькрақәа рҿы рхы дадырхәарц, акыргьы рнапаҿы дааргеит, аха аԥсҭазаараҿы асоциалисттә еизыҟазаашьақәа рышьақәырӷәӷәара иабзоураны, уи арыӷьарахь дхынҳәуеит, уи уажәы еилыкка илбоит, иахьыҟоу аиаша, иахьыҟоу ахәахәа.
Абри аепикатә ҩымҭаҿы автор ифырԥҳәызба хада иналываргыланы ицәыригоит егьырҭ аперсонажцәагьы. Урҭ рахьтә еиҳа далкааны уихцәажәартә дыҟоуп Леуарса – аколнхара ахантәаҩы, аиҿкааратә баҩхатәра илаз азыҳәа аҵыхәтәаны араиком амаӡаныҟәгаҩс иҟарҵаз. Уи зегьынџьара, иааирԥшуеит аиашара, аӷәӷәара, апринципра ҳаракы. Иҟоуп ақыҭаҿы иара ишьашәалоу аҩызцәагьы. Урҭ иреиоуп, дәныҟала иҭынчу, аха згәы амца ҭагьежьуа хара ихәыцуа Заур, ауаа ирзыҿлымҳау, иразу Мактина, еиқәҷаб ламысла, патула иҟоу Нуца, Саида афронт аҿтәи лҩыза Л. Адимаӡе уҳәа убас аӡәырҩы.
Ари аҩымҭаҿы И. папасқьыр – илшеит аплан рацәа змоу, иҵару асиужет аиҿкаара. Уи шәыга хкыла иҭихуеит аԥсҭазааратә сахьақәа, игәылҭәаауп ицәыриго афырхацәа рхаҿсахьақәа, рԥсихологиа лоунатә дагәылаланы иааирԥшуеит.
И. папасқьыр иаамҭалоу, ишьатәалоу ауаа рхаҿсахьақәа ҭихуа, ижәба шәабацәа ԥыхьа ирыбзазашьаз иҳәарц иҭахушәа ауп ишыҟоу, уи ажәытә ԥсҭазаара иазку жәабжь ссирқәа рҵакқәа.
Имаҷӡам И. Папасқьыр иҟазареи ибаҩхатәреи знубаало ирҿиамҭақәа. Урҭ аԥсуа ԥсҭазаара иазааигәоуп. Папасқьыр ифырхацәа ируа-ирҳәо иақәымшәо иҟаӡам. Доусы рҭыԥ рымоуп, рымаха-рышьаха ӷәӷәоуп. Дәныҟалагьы ҩнуҵҟалагьы уаҳа назҭахӡам ала иаарԥшуп, урҭ рыԥсыԥ алагаҩагашьҭыбжьгы уаҳауеит. Урҭ убасҟак иааигәаны уаԥхьа игылоуп, абар уажәымзар-уажәы снапы нархьсырсында уҳәап…
И. папасқьыр иҩымҭақәа рҿы иҟоуп ахҭыс ахьҿиауа аҭыԥ; Уи дықәгылоуп ҳара изагәакьоу, ҳара иаадыруа адгьыл. Темса ишьҭихша, дзыхцәажәаша  нҭкааны идыруеит.
Иҩымҭақәа иргәылаҵәаху аидиеа аарԥшра аҟны игәы ҭәуп шәыгахкырацәала еилоу асахьақәа рыла.
Исахьаркны ацәажәара – абри ауп дызусҭазаалакгьы автор игәҭакы аԥхьаҩ иҟынӡа иназго.
Иаҳҳәаз ашьақәырӷәӷәаразы иаагап ҿырԥштәык. Иван Папасқьыр еицырдыруа иажәабжь «Акаруал шәақь» шәагала имаҷуп, аха аҩымҭа аҭбаареи ауреи ракәым аус злоу, иара аҩнуҵҟатәи аҵакы ауп. Роман дуӡӡак иагәылаӡаша аԥсҭазаароа анубаалоит ари ажәабжь. Ахҭысқәа еихылҿиаауа шьаҭаркуп, исахьаркуп, аԥхьаҩ иаразнак ала датәнатәуеит.
Автор ифырхацәа шаҟа еилырганы ҳарбара илшоузеи!
Аԥҳәыс еиба Хьыкәыр, дыкәкә-цыкәкәуа, схәыҷқәа сыдымԥсыландаз ҳәа уахгьы-ҽынгьы аусура даҿуп. Дшыҵәы-шыҵәуа ашҭа данықәу акәзааит, ажәжәаҳәа ауҭра данҭоу акәзааит, лхәыҷқәа дрыдтәаланы, рыгәшәамшәа ҳаәуа, кранырҿалҵо акәзааит, - иахьабалакгьы дыбзиоуп, иаалџьумшьаша акы лыдубалом. Еснагь слыцындаз, еснагь дызбалонда ҳәа аԥхьаҩы игәы иаанамгарц залшом, хаԥсырак илбо ихьыу-хьыууа игәы ишыҵалоугьы. Уи дҭәыцны убла дхызаргьы дузхыхуам. Аха «лыхәԥҳа» маҳагьа Ҳабыџь лгәахәтәы дахьимыгӡеит.
Ҳабыџь иихәшьадақәоз рацәан. Инапы ахаирԥарц дашьҭан аиаҭымцәа рынхара, аза уи иаразнак ала инапы аиркуам. Иԥшаауеит икәараҵоу амҩа, иара убри дагьанылоит. Хьыкәыр лыхәԥҳа игәра лгагәышьон, избан акәзар, хыхьла иҽыргәыбзыӷны, гәк-ԥсык ала дылзыҟоушәа лирбон. Аҽыргәыбзыӷ ажәа зҳәо ахәарҭара усҟак иулиҵом ҳәа, арахь даҽакы дазхәыцуан, даҽа хықәкык иман. Хьыкәыр рыцҳа, акада ҩба ззымдыруаз, арҭқәа зынӡа дырцәыхаран.
Ҳахәаԥшып ацәгьахәыц Ҳабыџь иус хәашь инапы шаиркуа.
Зны Хьыкәыр лҿы даауеит. Дырҿынҵәаауа аԥсшәа реиҳәоит:
– «Шәышԥаҟақәоу, шәеибгақәоума бхәыҷқәеи бареи?».. – Нас ахәыҷқәа ишьамхы иаақәиртәоит, рхы ишьышьуеит, ргәы ишьышьуеит, аԥарагьы риҭоит. –«Шәара шәаб гшәышьа, даанӡа шәымнеиааит, еиӷьасшьоз уаҩы дсымаӡамызт… иаргьы убас дыҟагәышьан сара сзы!… – Ишьамхы иқәтәаз ахәыҷы диҿаԥшуа иԥсыԥ наихәлаигәаӡан луанытә даақәԥсычҳаит Ҳабыџь».
Шәихәаԥш ари шаҟа «игәы разу», шаҟа «дреиҷаҳаны» дрыхцәажәо, шаҟа «жрыхӡыӡаауа». Ииашаҵәҟьаны раԥхьаӡа аԥхьаҩ игәы иаанагоит, ари аиаҭымцәа ирыцхраауа аӡәы иакәгәышьоуп ҳәа, аха нас уи  дышԥаибои?.. Ауха Хьыкәыр лыхәԥҳа Ҳабыџь деигәырӷьаны ихәы ҟалҵеит, инатәаны акрырфеит-акрыржәит, нас инышьҭалеит… Аҵхгьы ықәҳа ацара иаҿын. Шаҟа ибзианы иҭихуазеи уи аухатәи аҵх асахьа! «Амза аҩны иҩнаҷҷомызт, аҩн ашш ааныжьны ажәҩан агәы ихалан иҩаскьахьан. Аҽы аҳәра иаҟәыҵны, алымҳацәқәа ақәԥсаны ихырсысуа абарҵаҿы иааины игылан. Заа зыцәа ԥырызхыз ала зымҩа иныҵыҵны ицеит, аласба ԥшқа заҵәык абжьы ацәарҭаӷәы иааҵыҩҩлон зны-зынла. Уаҳа шьҭыбжьы ыҟамызт ари аамҭазы».
Аҵх ҭынчын, дҭынчын, драҳаҭны дыцәан Хьыкәыргьы, аха… Аха зацаҳҵо жәымбои, абас аԥсабара каууа, иҭынчӡа ианыҟоу аамҭазы, ауаҩы игәы иаанагарын зегьы инеибынеиԥшны ибзиоуп ҳәа. Аха заҟа ус иҟамлара, иҷаԥшьӡа иҟоу акакан, ихәаԥсоуп ҳаә угәы иззаанамго, ахәац агәылаланы ианафо еиԥш, Ҳабыџь аҵх ԥшӡа дагәылаланы иҭифаауеит.
Хьыкәыр ираҳаҭны дшыцәаз, дцәырҳаны дааҿыхеит. «Иагьылбеит, - иҩуеит автор, - бзанҵгьы илызхамҵашаз аус, лыхәԥҳа «бзиахә» лаԥхьа дықәтәан нармеиқәа заҵәы, харԥ заҵәы.
– Срыцҳами абааԥсы, угәы иаанагазеи? – дгәыҭҟьа-ԥсыҭҟьаха дҵааит, ахызагьы цқьа иналықәлыршеит.
– Ԥшьаала, ахыәҷқәа бырҿыхоит, лҿы инапы наԥыракны, дҳәазаны лара лышҟа дааскьеит…»
Уи акәхеит. Хьыкәыр дшыӷьаҵәыӷьаҵәуаз, ақәыџьма асыс ԥшқа агәыҵакны ианахәыруа еиԥш, иҽыналықәыжьны ахьымӡӷ лиргеит, уажәраанӡа дылҿынҵәаауа ицәажәоз ауаҩгәымбыл џьбара, аҩсҭаацәа зхарԥоу лыхәԥҳа Шабыџь.
Зҽыргәыбзыӷны аҭаацәа ирзааиз, раԥхьа уахьинаиҿаԥшуа, «адунеи аҿы қьырсиан дыҟазар абри дқьырсиануп»  ззуҳәо, ашьҭахь дыкшԥаны, дмаҳагьаны даабоит.
Аброуп аҩымҭа ашьҭыҵра иахьалаго, аброуп Ҳабыџьгьы иусхәашь инап ахьаиркуа. Иара убас уи ауаҩы хыәмга ддәықәлоит ԥхьаҟа…
«Ҳабыџь даалаган, Хьыкәыр Ҳаудажә ҳәа аӡәы дииҭеит. Абас ииҭахыз лылыршаны, иаԥхьаҟа ургәа ргәараҭазы иихәшьадқәаз дрызхәыцны, ихы дакәхшаны «џьаҳанымҟа» ддәықәиҵеит. Хьыкәыр дахьнаргаз аухаҵәҟьа даачмазаҩхан, мызкгьы илзынамгӡакәа дыԥсит. Иаргьы ииҭахыз убри акәын. Рмал хәыҷы ирымаз иҭиуан, аԥара  иаҭнихуаз иара исақьуан, лысабицәа ракәзар, ршьапқәа хыҷҷаа адәы иқәын, имаҵ руан. Џьаҭ зны аус ахьиуаз аҵла далҟьаны дкаҳан, агра игеит, дуаҩы бжахеит. «Исымоу зегьы шәара шәзы исҭахуп, шәсыҷкәынцәоупа» ҳәа ирҿагәыбзыӷуа абадақь иасуаз Ҳабыџь уажәа хазы уцароуп ҳәа Џьаҭ дааисны дикит. Акыр зызуаз иашьа Џьанҳәаҭ ихы дҭаланы инапаҿы дааигеит. Абас ӷракы иҭшаз ҩыџьа аишьцәа еиҿаиргылеит, Џьанҳәаҭ ҳәа ҟиазгьы уаҩы гәнымҩашәа дыҟан, ҳабыџь еиԥш аҩсҭаа цырҟьа данизкашәа зынӡа даалгаӡеит. Џьаҭ уаҳа шамуаз аниба хазы нхараҳәа деихеит. Аха адгьыл изҭодаз! Уи иаирсит иҵәҩаншьап, хазы нхара далагеит анкьаӡа ианшьцәа ааԥҭрас иахьрымаз аҭыԥаҿы.
Арҭ аишьцәа аҩыџьагьы еиуеиԥшым аҟазшьақәа рымоуп, Аӡәы, Џьаҭ, деилыхха дыҟоуп, итәы-имаа идыруеит, анхара-анҵыра илоуп, ари еиԥш иҟоу ауаҩы дыззукзаалакгьы аус аҿы уирԥхашьом, ҽакала ишәҳәозар, дуаҩ еибагоуп, аӡәы ҳәа дуԥхьаӡаратәы дыҟоуп. Егьи цәаушьуп, мдыр-бзамыҟәуп, дынкыдҳала-аакыдҳало ддәықәуп. Абри бзамыҟәроуп, еилымгароуп. урҭ зынӡа ихзырҵәаӡаз! Абас ҩыџьа аӷра иҭшаз аишьцәа еиҿаргыланы ауп ауаа хәымгақәа аусқәа шыҟарҵо. Ари маҷк ирҭбаангьы уазхәыцыргьы ҟалоит. Урҭ еидгылар, рҳәатәы еиқәшәар, ран  гәаҟцәгьа дырцәыӡзаргьы, иалыхәдаахомызт рабдцәа ахьииз, иахьырааӡаз, аԥхӡы ахьықәырҭәоз, рыбаҩқәа агәыҵаҳәҳәа, иахьамоу адгьыл, ааи, ирцәыӡит адгьыл дара раԥхьаӡа иахьырҳәаз ажәа «ан»!..
Џьаҭ Ҳабыџьраа дырмаабит, дырҿыҵит, хазы анхара далагеит. Аӡәгьы диԥырхагам, иҵәҩаншьап иаирсыз дахызбаарыда ҳәа раԥхьаӡа аԥхьаҩы игәы иаанагоит. Аха уи баша игәы дажьозаап. Ари изҳар, дӷьацар, ишьапы дықәгылар идгьылгьы ус исанаижьрым, аамҭа еиҭасуеит, иҟало здыруада, усҟан сымч иқәымхар, убри аҟнытә абыржәыҵәҟьа дҭасырхароуп ҳәа иӡбоит Ҳабыџь. Араҟа уи ауаҩы гәымха ицәымӷхара ҳгәаҵа еиҭаҭагьежьуеит.
Даараӡа уаҩы ихшыҩ азишьҭратәы иҟоуп Ҳабыџь ихаҿсахьа аарԥшышьа. Ишаҳҳәахьоу еиԥш, уи хрыжь-хрыжь даԥсышәаха, дгәбылҩха, дҳалалха дыҟоуп, уаҩы хазынак иоуп уҳәап, иаҵоузеи аҽраԥшӡара? Абас уҳәар ҟалоит,  ҳнигәылаԥшпи Ҳабыџь, аџьымшьы еиԥш ицәақәа ихоу ааихҳәаны. Уа даҽа уаҩуп иаабо зынӡас. Дгәымбылџьбароуп, дхыәмгоуп, дмаҳагьоуп. Имал ацҵаразы иарбанзаалакь аӡәы деигӡом, Хьыкәыр гәыҳалал рыцҳа ишакәымыз длызныҟәаны лысабицәа дрыхкәкәааны џьаҳанымҟа лхы зырхаз, асабицәа еицәхзырҟьаз, рмал еимызҵәаз уаҩрас илоузеи? Агыгшәыг аҵкьыс деицәоуп.
Абас иҟоу ауаҩы иҽааиртуам, иҵәахуеит ихаҿыҵәҟьа, ауаа мчыла акәымкәа, хаала имҩахиҟьаларазы.
Ҳабыџь ахәԥҳара шаҟа ихы иаирхәазеи? Ари аҵас ас уахьынагәыдԥшыло ибзиоушәа убоит, угәы иаанагоит ицәгьоума нас уи? Ааӡара-ахьчара, акыкацҳара уҳәа ауаҩы далаурҳауеит, аха иаарҳәны уахәаԥшыр иумбарц залшом иара иаҵоу амишәанрақәа зегьы. Ишәгәаламшәои Д. Гәлиа иповест «Атәым жәҩан аҵаҟа» ҳәа хыс измоу аҟны иаабо афырхаҵа хада Елҟан ихәԥҳа Алдыз еиҵеиҟәаҟәаз аус длақәхәаша дышцаз. Абас еиԥш шаҟа рыцҳара ҟалахьоузеи ҳаԥсуа жәлар рыԥсҭазаараҿы. Аамсҭеи-ҭауади, анхацәа рҽырзааигәатәны, уасы иҟаҵаны, рымаҵ ддыруан, ирҭахыз рыларыгӡон. Аха угәы иалсша анхацәа ирылҵыз Ҳабыџь дахьзымҩаӡоз ишьапы ахькыдиргылаз ауп. Имашәыршақәым иара аповест ахьӡгьы. Абџьар аԥсуа ҷыдала бзиа ибон, ҳаҭыргьы ақәҵаны иныҟәигон, ибзианы ихысуаз, жәытә аахысгьы ҳаҭыр иқәын.
Иаҳгәалаҳаршәапр, ажәлар рҿаԥыцтә ҳәамҭақәа рҟны ашәарыцаҩ бзиа ишихцәажәо:

Аԥслаҳә мҩас абӷа ԥиҵәон,
Аҵыс-мҩас абла ҭихуан.
(«Смыр Гәдиса»).

Иааҳгап даҽа ҿырԥштәык «Наԥҳа Кьагәа иашәа» аҟны иаҳԥылоит абарҭ реиԥш иҟоу ацәаҳәақәа:

Ҽа-шьахәарла аҵәҩан зрыԥхуаз,
Ҽа-вакьыцла ихызшшаауаз.

Иара убас, жәлар рпоезиаҿы иубоит аԥсадгьыл ахьчараан еиҵамхакәа хаха инеиуаз. Знапсыргәыҵа  зыхәшәзагаз,  згәабжьымацәа зыхҭацалагаз ихыс-цыԥхьаӡа аӡәаӡәа лазышьҭуаз афархацәа рхаҿсахьақәа.
Аԥсуа ишәақь ала ихьчон иԥсадгьыл, иламыс, далашәарыцон, дхынҳәуан хьыӡла-ԥшала хьыӡрацарантә. Жәытә аахыс ҳаҭыр зқәыз аԥсуа шәақь Ҳабыџь инапаҿы ишԥаҟалеи? Ииашоуп, аамсҭеи-ҭауади иреиуоу ауаа Иауана, Ҟазылбақь, Кәаҵиа уҳәа ацәҟьара еихсуеит еисаны. Аха ара иҟалоит акаамеҭ, Ҳабыџь аҵыхәтәаны Омар идиҵоит нырцә ааҭын арашәара иаҿу Џьаҭ деихсразы. Уи азнаказы длак-ҩакит, аха насишәақь нигәыдырсланы аҵықьҳәа дхысуеит: «Џьаҭгьы иҽага нимпыҵшәан, дкәалаауа дынҭалт».
Абас еижьаганы иҟан ажәлар рыԥсҭазаара, аԥҳал ҟазҵо иахьиҭаху амаа аиҭон ҳәа аамсҭеи-ҭауади жәлар рқьабз, рҵас, рыцәгьа-рыбзиа ишырҭахыз рнапаҿы иааганы дара рхы иадырхәон, русхәашьқәа алмҩаԥыргон. И. Папасқьыр исахьаркыратә формақәа, ҳзыхцәажәо аҩымҭаҿы, ибзианы иалкааны иубоит еиҳаракгьы Ҳабыџь идҳәаланы иаарԥшу асахьақәа рыла. Абас ала И. Папасқьыр заманалаҵәҟьа илшеит мышгашақә адәы иқәыз, зымгәада хыәцырҭа змамыз,а уаҩы цәҟьарас дҟаҵаны еихсуаз ауаҩ ипату иаӷрагылоз, ҭауади-аамсҭеи урҭ иладырҟәуаз ауаа қьиақәа рхаҿсахьақәа раарԥшра.
И. Папасқьыр шамахамзар, ирҿиаратә усура зегьы, «Кәначи» «Ақаблеи» реиԥш иҟоу иажәабжь кьаҿ шьахәқәа инадыркны, иповест «Акаруал шәақь» аԥхьа инаргыланы ироманқәа «Ҭемыр», «Аԥҳәыс лыпату» рҟынӡа – ауаҩра аарԥшра, апату аиҷаҳара, уи ахчьареи аӡаргареи ирызҳәоуп, классикатә ҩымҭақәоуп.
Аԥсуа бызшәа ыҟанаҵ иҟазаауеит И. Папасқьыр исахаьркыратә ажәа, уи абиԥарақәа еихарҳауа есымшааирагьы ԥхьаҟа иргалашт.


