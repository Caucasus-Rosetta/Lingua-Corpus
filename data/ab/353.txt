 «Аџьынџь» ахьтә ҩ-цәаҳәак «Баграт – Хомеини» исгәаладыршәаз – …
(Санҭакызтәи сыхҭысқәа рыҟнытә)

Ҳаамҭазтәи  аԥсуа литература аклассик, аԥсуа ажәа алшара, амчра аӡыргаҩы, ҳаԥсуа поезиа, ҳажәа сахьарк аихаҳаҩы Баграт ду иҟамзаара акырӡа ҳлитературатә ԥсҭазаара, ҳмилаҭ культура рыҿиара ианыԥшит. Аха абаҩхатәреи аԥышәа дуи змоу ҳаԥсуа шәҟәыҩҩцәа ирыбзоураны, ари ацәыӡ ду ашьҭахьгьы ҳлитература шыҿиац аиԥш иҿиоит, аҩымҭа ҟаимаҭқәа аланагалоит. 
Абас аиԥш ала уи иазааԥсо дреиуоуп апоет Мушьни Лашәриа. Ҳпоезиа иаҩаӡароу, иашьауардыну ироман «Аџьынџь» акәзар, поезиатә бызшәала иҩу аԥсуа иҭоурых иамшынҵоуп ҳәа азуҳәаргьы ҟалоит. Уи, ҵабыргыҵәҟьаны, жәлары ирышәҟәуп, иргәыҭҳәаауп. Ари аҩымҭа ду, ҿыгҳара мацарала акәымкәа, ҵакылеи сахьаркыралеи еиҳагьы идуу, ҳмилаҭ зхыҽхәаша, ҳхыбаҩқәа, ҳаџьшьахәрақәа акы ҳәа ирхыԥхьаӡалоу хьыршәыгә бахәаԥшьны ишыҟоу ҩашьара ақәым, алитература саннаԥхьаз маҷк иадамхаргьы гәыбылрас измоу  зегьы рзы. Ари, сара иахьынӡеилыскаауа ала, шьақәрыӷәӷәара зҭахым аксиомак иаҩызоуп. Изӡом уи саланахалан џьара-џьара цәаҳәақәак, строфақәак сылабжыш шхадырддылозгьы, ҳажәлари ҳмилаҭи  рахь исымаз сгәадура агәадура ацнаҵеит. Избанзар, жәлар рышәҟәы, жәлар ршьацқьала иаԥҵоу ажәа ус ақәашьхоит. Ароман иазку «Аџьынџь уи аҵеик» захьӡу сыстатиак аҿы («Еҵәаџьаа», август, № 08 – 46) 0ишазгәасҭахьоу еиԥш, араҟа хадара хаҿны ицәыргоу Ажәлар роуп. Ажәлар хаҿсахьа гәыцәны иахьаарԥшу даҽа ҩымҭак макьана аԥсуа сахьаркыратә литература усҵәҟьагь, шамахамзар, иаздырӡом. Ааигәатәи ҳаамҭақәа рзы уи зылшаз Мушьни Лашәриа иоуп. 
Аурыс литератураҿ абри аҩыза аус ду здыркыло Н. Чернышевски «гениальнейший и благороднейший из всех русских поэтов» ҳәа ззиҳәаз Николаи Некрасов иоуп. Ас изырҳәаз аҩымҭа иахьӡын «Кому на Руси жить хорошо». Некрасов ирҿиамҭақәа рыҭҵааҩ ду Корнеи Чуковски иҩуеит: «Героем этой  поэмы он избрал не какого-нибудь одного человека, а опять-таки весь  русский народ… Поэмы с таким широким охватом всех социальных слоев России еще не бывало в литературе». 
Сара стәала арҭ ацәаҳәақәа ишиашоу иазурхар ауеит М. Лашәриа  иҩымҭа «Аџьынџь». Араҟа ҳажәлар знысыз ашьамҩа, ахлымӡаах иӷар-ԥшарны иааинырсланы акәымкәа, иаарԥшуп угәы-уԥсы ҿызкаауа исахьарку поезиатә бызшәала. Иаарԥшуп уасхыртәла, шьагәыҭлатәла
Ирҳәоит «зԥа дмыԥсыц уԥа диумырҵәуан» ҳәа. Афилософиатә ҵакы змоу ари ажәаԥҟа аҟәыӷара, аҵакы ҵаула зегьы ишырзеилымкаауа, нырра шырнамҭо еиԥш апоезиатә бызшәагьы зегьы иртәым, ирныруам. Аԥсҭазаараҿы ауаҩы «хәҷы» игәырҩа ду, Аџьынџь ахь имоу абзиабара ҳаракы, амҽхак ҭбаа реилкаара, ргәылаԥшра ҳаҭыр зқәу атәылауаа аха анрымамгьы убап!.. 
Хаҭала сара, зҿара ашықәсқәа раан, акыр иҭагәҭасхьаз, икыдҟьахьаз аӡәы ҳәа сахьырхыԥхьаӡалоу азы, лымкаала, ҷыдала еиҳа исзааигәаз ахҭысқәа, лабҿаба избозшәа сыбла иаахдыргылон игәыҭшьаагақәоу, цәаныррала, ҵакыла еиҿбаа – еиҿырцаа еибыҭоу апоет иажәа раӡақәа, иажәа ԥшьақәа, ашьеи  алабжыши ирылганы зыԥсы ҭеиҵо, ауаҩы кәада дызрыӷәӷәо, амҽыӷ игәы зырԥшқо ажәа. 
Ҩажәиак-хы рыла ишьақәгылоу, ари ароман-епопеиа аажәаҩатәи ахы «Баграт» захьӡу аҿы иаҳԥылоит абас еиԥш иҟоу ҩ-цәаҳәак:

Изкылыԥшуан ақырҭқәагь уахи-ҽни,
Изырҳәауан: «Аԥсуаа р-Хомеини!..»

Аԥхьаҩ ишеиликааз еиԥш, ароман ари ахы зызку апоет гәҭылса, апоет ду, Кавказтәиқәа ракәым, ԥыхьатәи Асовет Еидгыла аҳәынҭқарра дуӡӡа иаҵанакуаз, милаҭ рацәала еилаз ауаажәлар рҿы, Асоветтә сахьаркыратә литература зыхьӡны, милаҭ-милаҭ иҿиоз аҳәынҭқарра, аиаша ҳҳәар ауми, ажәа сахьарк азҟазацәа дуқәа цәырызгаз аамҭаҿы, хьӡи-ԥшеи зманы, пату ҳаракыла зыӡбахә рдыруаз Баграт Шьынқәба иоуп «Аԥсуаа р-Хомеини»… 
Аҳәынҭқарратәи адинхаҵаратәи усзуҩы ду Аиран (аџьам) жәлар рԥыза аиатолла Хомеини ижәлар рзы илшоз аҟара илшо ихәаԥшуан Баграт  ду. Џьамтәыла, аиатолла Хомеини дрыԥхьаӡон, иахьагьы ус дрыԥхьаӡоит, амсылман жәларқәа рдоуҳатә рҵаҩы, рԥыза ду Муҳаммед днаиваргыланы аҟара: милаҭ еиқәырхаҩны, зус-ҳәыс ԥшьоу дгьылтә ԥааимбарны. Ари, иашаҵәҟьаны, иҟаз ауп. Автор ихыҭҳәаа иалҵшәоу акакәны иҟаӡам. «Аԥсуаа р-Хомеини» – ари, ақырҭцәа, жәытәнатә  аахыс аԥсуа жәлар ираӷацәаз, иахьагьы  иҳаӷацәоу, роуп уи еиԥш хьыӡшьарасгьы изҭаз Баграт ду.
Баграт дпоет дуӡӡан мацарангьы дыҟаӡамызт, уи ишәҟәыҩҩреи инаукатә ҭҵаареи ирҷыданы зегьраԥхьаӡа даԥсыуа иаша цқьаны дыҟан, аԥсуара аменталитет даныхаԥааҩын уҳәар ауеит ари аамысҭашәа ду изкны. Иран (Џьамтәыла) аҿы иеицырдыруа аԥыза (аиатолла Хомеини) иааникылоз ароль ижәлар рзы иааникылон Баграт, аԥсуа жәлар рыхдырра, руаҩра, рыцқьара, раамысҭашәара дасимволны, дабаҟаны дазгылон. Ҳәарада иаамҭа иахьынӡаинаҭоз, «иахьынӡа изылыԥхоз» ала. М. Лашәриа Баграт дыздикылоз (еиҳа ииашахоит ақырҭцәа дыздыркылоз ҳҳәар) Хомеини, ихьӡ нагӡа – Хомеини Рхәылла Мусави ауп, аха адунеи аҿы «Хомеини» ҳәа ажәак ала акәын ишишьҭаз. 
Убас, ажәак ала акәын ишырҳәоз аԥсуаа ҳҿгьы Баграт изы «Баграт» ҳәа. Абарҭқәа мҩашьарада иаҳдырбоит ҳпоет ду ижәлар рҿаԥхьа имаз азхаҵареи абзиабара дуи. «Баграт» – ари аԥсуа сахьаркыратә ажәа абеиара, аԥшӡара, ахаара ирсимволын, аԥсуа-жәа анаунагӡара агәра узырго дырга-шьаноуп. 
Ажәакала, Баграт ихаҿсахьала автор ибоит, иҳаиҳәоит, ари адгьыл  иқәынхо егьа гәаҟ-ҵәаҟра рԥеиԥшызаргьы, ртәы-рымаа рымпыҵаӡра шзалымшо, ажәытәтәи римлианаа ражәаԥҟак аҿы ишырҳәоз еиԥш «Христос дызхылаԥшуа (иихьчо) аготцәа гашьа рымаӡам» иашьашәаланы. 
Баграт иеиԥшу, Владислав иеиԥшу рааӡара, рықәыргылара зылшаз адгьыл, ажәлар адунеи аныхшьа рымаӡам. Баграт иакәзар анхаҩы иҿы – дынхаҩын, аусуҩы иҿы – дусуҩын, арҿиаҩы иҿы – дырҿиаҩын, аполитикцәа рҿы – дполитикын. Зегь рыла еиқәшәаз, Анцәа ду игәарԥханы иишаз ҳәа ззырҳәоз аԥсуа аамысҭашәа ду, Нхыҵи-Аахыҵи зыӡбахә хьӡырҳәаганы инаҩхьаз Баграт!.. 
Абар уи атәы автор аԥхьаҩ ишизнаиго:

Дааҩналт – ихаҵгылон жәларак! –
Данцәажәауа игомызт џьара ажәак!..
Аԥсны мацара акәмызт, харагьы,
Шаҳаҭс уи саман, иҭнагон сыгәгьы…
Уи дчынуаҩын – ачынуаа рыгәҭаны,
Дқьачақь уаҩын – ақьачақьцәа рыгәҭаны
«Аԥсуа Пушкин!» – ззырҳәозгьы иара!..
Аԥааимбар ҳәа ззырҳәозгьы иара.

Даҽаџьара:

Аоет – агәҭылса, апоет – аристократ,
«Баграт Баграт иоуп!» – изырҳәахьан Баграт!..

Аӡәырҩы акьыԥхь аҿы ишазгәарҭахьоу еиԥш, ҩеижәиак хы рыла ишьақәгылоу ари аҩымҭа ду, хазы-хазы иугаргьы, зегьрыла инагӡаны рҿахәы рҳәоит. Абас иҟоуп «Баграт» захьӡу ахгьы. 
Араҟа, ишаҳбо ала, раԥхьаӡа акәны абас инарҭбааны иаҳԥылоит ҳмилаҭ литератураҿ инарылукааша арҿиаҩы, ауаҩԥсы, жәлар рпоет ихаҿра. Уи даарԥшуп Аԥсны аҭоурых, анысымҩа дадбаланы, ихаантәи Аԥсынра аҿаԥхьа иқәгылаз арҵарақәа дышрылахәыз, дышрыхәаԥшуаз ала, инысымҩа зеиԥшраз аиԥш ала. Баграт ду ихаҿсахьа араҟа иаԥҵоуп дыздыруаз, шықәсы рацәа изааигәаз ауаҩԥсы ила. Шәыга ҵаӷала акәымкәа, шәыга жәпала, гәыбылра цаҳә-цаҳәла. Абарҭқәа ирыбзоураны ауп, сара стәала, ароман ари ахы аҩымҭа гәаԥшьызтәуа ак акәны изыҟоугьы.
Ҳәарада, М. Лашәриа ироман Б. Шьынқәба абраҟа дшарбоу аиԥш далаимҵаӡаргьы, «Аџьынџь» жәлар ирроману, ргәы-рыԥсы еиҭазҳәаз, ршьаарҵәыратә қәԥара, аибашьра ду ахлымӡаах цәырызгаз ҩымҭаны иаанхон.
Аха жәлар ирылиааз, рхьаа зхьааз, рыгәҭыха зыгәҭыхаз апоет «Аџьынџь» иалаҵарала, М. Лашәриа ироман адац-ԥашә, жәлар рган иатәны иҟоу аҳәатәы-ацәыргатә еиҳагьы ирӷәӷәеит, ирҭбааит, ирҵаулт. Ари, сара стәала автор идырны, ишәаны-изаны иҟаиҵо шьаҿоуп. Убри алагьы Б. Шьынқәба аибашьратә хҭысқәа дрылаиргылоит, апоет иԥсҭазааратә мҩа иатәны, наҟ-ааҟ еиҟәыҭхашьа рымамкәа.
Абарҭқәа рыла М. Лашәриа иҩымҭаҿ, ишырҳәало аиԥш, ҩ-жьак ишьит: жәлар рхаҿсахьа, рыгәхьаа аарԥшра инаваргыланы, «Аџьынџь» аҿы жәлар рпоет  ихаҿсахьа ҵԥабырггьы аԥҵоуп. 
Баграт ақырҭцәа ихьӡырҵаз ари ахьӡ ҿыц «Хомеини», ҳәарада, иметафароуп, иеидкылароуп: Хомеини иеиԥшу, ажәлар бзиа ирбо, зыгәра рго аҩаԥсы. Абри аганахьала ҳпоет ду ас аиԥш иҟоу ахьӡ изызыԥшуааз ақырҭуа ҵәылхҩы гха дук ҟаиҵеит ҳәагь узҳәом, иҟаз шыҟаз аликааит, ҳмилаҭ поет ихаҭара, идац-ԥашә, иҵаулара еиҳагьы ҳасаб рзиуит, урҭ зегь рыҵжәара, адгьыл раҟәгара, риааира шымариамыз ибеит… 
Сара, лымкаала ароман абри ахы сзазааҭгылауагьы иамоуп ахатә ҭоурых, ахатә мзыз. Аҩада исҳәахьои алада сызлажәажәараны иҟоуи ари шьақәдырӷәӷәо џьысшьоит. Урҭ наҟ-ааҟ еимадоуп. Сиасуеит убри ашҟа.
Ҭагалан 1979 шықәса инаркны 1980 шықәса мшаԥымза анҵәамҭанӡа Қырҭтәылатәи КГБ абахҭаҿы сҭакын, Аԥснытәи амарионеттә еиҳабыра иҟарҵаз адҵала. Усҭҵааҩыс дсыман Қырҭтәылатәи КГБ аусҭҵаара аҟәша аусзуҩы Кудашов (Кудашев) Алексеи Николаи-иԥа ҳәа аӡәы. Зны, сҿахә сҿыхраз дансазҵаауаз, Баграт иӡбахә уаҟа иаацәырҵит. Убри адиалог ишыҟаҵәҟьаз, имыԥсахкәа, «имырԥшӡакәа» инагӡаны абраҟа арбара, ацәыргара ахәҭаны избоит, Баграт иахьидҳәалоу азы. Сыгәгьы иаанагоит аԥхьаҩ изы аинтерес зҵоу акоуп ҳәа. Аҭамзаарагьы шьҭасҵоит, аԥхьаҩ иҿаԥхьа, ҳаиҿцәажәара урысшәала иахьымҩаԥысуаз аҟнытә саргьы еиҭамгакәа аԥхьаҩ иахьидызгало азы. Азҵаарақәа сыҭо, дсазҵаауа сышҭиҵаауаз, абасгьы «налаижьит»:
– Мы, между прочим, все знаем, все что у вас там в Абхазии происходит, вплоть до того кто над вами осуществляет идеологическое руководство из верхнего эшелона власти вашей автономной республики!.. – иҳәан имақаруа ауаҩы иҿыԥшылара инырԥшуа, икылкааны даасҿаԥшит, ииҳәаз анырра иснаҭауа адырра дазҿлымҳаха.
– Вот как!.. – сҳәеит саргьы сҽаҵамырхо, аха сыҩнуҵҟа сгәы хыҭ-хыҭуа.
– Да!.. Да!.. – иҳәеит иара, шәы процентк рыла зхи зиашареи ирықәгәыӷуа, ахаан гха змыхьыц ауаҩԥсы иҿыныԥшылара ихы-иҿы иаанархәаны.
– А кто нами руководит? Никто… Народ наш восстал стихийно в ответ на произвол националистов – самодуров… – сааҿаԥеит саргьы сара стәала.
– Об этом знают и в ЦК КП Грузии… –  маҷк ибжьы ааҭархәаҽшәа иажәа наигӡон иара.
– Простите, не понял… а что именно знают в ЦК?.. – сааҽыргаӡа-ҽырҟәышшәа иахьынӡалшоз  сҽаасыртатан  снаиазҵаауеит, ииҳәарц ииҭахыз аилкаара сазгәышьуа. 
– Что вами руководит известнейший в республике человек, – аҭак ҟаиҵеит иара.
– Вы в этом уверены?.. – сҳәеит саргьы сеиқәыԥшьыхааха сахьтәаз.
– Абсолютно!.. – иааркьаҿны иҟаҵан аҭак.
–Так чего же тянете резину, коли у вас есть неопровержимые факты?.. Возьмите его!.. – сгәаанагара наидызгалоит сусҭҵааҩ-сҿахәҿыхҩы.
– Это не так просто, – иҳәан, дахьтәаз дааҳәцымыцит, нас инациҵеит, – есть на то веские причины ҳәа.
– А кто этот рыцарь – идеолог?.. Назовите, если не секрет… Я горю от любопытства, – саҟәыҵуамызт саргьы, исцәалаӡуазеи  ҳәа схәыцуа.
– Ну, что ж, могу… пока еще, так сказать, конфиденциально, но могу: Баграт Шинкуба!.. –  абас аҳәан, ашьшьыҳәа дызхатәаз астол амгәа иааҭигеит зцәа ееҵәаӡа иҟаз ароман «Ацынҵәарах», сымҩашьозар ажурнал «Дружба народов» иацҭнажьуаз «Абиблиотека» аҟнытә акәын ҳәа сгәы иаанагоит. Ихы иазымариашаны исырбо дааҩахан, инациҵоит «автор этой книги» ҳәа. Изӡом, сара зегьы срықәгәыӷуан, сагьазыхиан ари ашәи згымыз аусбарҭа аҟнытә, аха абри исаҳаз аҩызаҵәҟьа усҟаназ исаҳауеит ҳәа сақәгәыӷуамызт.
– Этого не может быть!.. – сышанхара саалҵын, акы аасҟәынд-ҟәындит исаҳаз аҭакс. Баша иауиҳәах аԥсуа поет ҟаимаҭ Шьалуа Ҵәыџьба ауаҩы душәирц уҭахызар, ашәирақәа зегьы иреицәоу шәироуп «уск уманы уаднагалааит Ежоваа русҳәарҭа» ҳәа зыҩуаз. Аԥхьаҩ ишудыруа еиԥш апоет Шь. Ҵәыџьба хаҭала убри аусбарҭа («Ежоваа» русбарҭа) иахҟьаны ӡра-ԥсра ӡыбнаҟа, 20-шықәса иқәҵаны дахган («Ежоваа русбарҭа», даҽакала иуҳәозар, «КГБ» ҳәа ауаа ирдыруа ауп).
– А почему не может быть? – сгәаанагара атак слымҳа иааҭаҩит.
– Потому, что этого не может быть никогда… – уаҳа исҳәашаз санақәымшәа абасшәа иҟасҵеит аҭак.
– Это неубедительно и банально… – иара итәы аргара дашьҭан.
– Что неубедительно?.. – саҟәыҵуамызт саргьы.
– Вот ответ… – иҳәан дааԥышәрыччеит, иԥышәрыччара хаарак аҵаӡамкәа.
– Возможно… но коли начистоту, скажите пожалуйста, откуда у вас такие сведения? –  исаҳаз  оумашәақәа ибо еиҭах азҵаара наизсырхеит сҿахәы сҿызхуаз аусҭҵааҩы.
– Ну, мне сказали, – иҳәеит иара, ижәҩахырқәа ырхәмаруа, – авторитетные люди.
– Конкретно кто? – иҳәаргьы имҳәаргьы исцәалаӡуазеи сҳәан, еиҭах азҵаара нықәсыргылт иҿаԥхьа.
– Дэви Стуруа (Усҟантәи Қырҭтәылатәи акомпартиа ацентр комитет аидеологиа аганахьалатәи амаӡаныҟәгаҩ. – З. Г.)  Он дословно так и сказал: там воду мутит этот Баграт Шинкуба…
– Странно… с какой стати он вам это сказал? Как к нему попали? – иџьашьо сиазҵааит.
– Я ходил к нему на работу для консультации, хотел узнать поглубже у сведущих людей корни грузино-абхазского конфликта, – иҳәеит иара.
– И что же?.. Узнали?.. анысҳәа, ибла ҭҟәазқәа рыла икылкааны дысҿаԥшуа, «узнал» иҳәан Баграт изкны  ихацыркыз ҳаицәажәара уаҟа иаҿахиҵәеит.
Абри ашьҭахь сара еиҭах сыхшыҩаҿ еиҳагьы ишьақәрыӷәӷәахеит сацәымҩашьо: дҵарауаҩума, дышәҟәыҩҩума, ус ҳәынҭқарратә, ма уаажәларратә  усзуыҩума акыр зылшо, акыр зыԥхылнадо аԥсуа жәлар иреиуоу зегьы маӡа-аргама КГБ «алаԥш» шырхыз, – Қырҭтәылатәи КГБ алаԥш.  Зегьраԥхьаӡа идыргылон Баграт ихаҭара, уи дырбон аԥсуа жәлар ассимилиациа рзура аус аҿы згара уадаҩу  шьанҵатә баагәара дуны. 
Ажәакала, «Аџьынџь» автор иажәақәа ҳхы иархәаны иаҳҳәозар, Баграт – Баграт иакәын. Баграт ижәлар рзы илиршаз иахьауажәраанӡагьы иахьынӡахәҭоу   еилкааны ицәыргамзар ҟалап, ари азҵаара ырмарианы ҳамыхәаԥшуазар. Баша иаурҳәахуаз ажәлар рҿы  «ҳара ҳ-Баграт» ҳәа, мамзаргьы «Баграт ду» ҳәа. Ажәлар уи ԥааимбарк иаҳасабала ихәаԥшуан. Ҳаӷацәа ракәзар, аԥсуаа ирыкәыршоу, изыхьчо баагәараны дырбон.
1978 шықәсазы, Аԥсны амилаҭтә-хақәиҭратә ҵысра (Қырҭтәылатәи ССР алҵразы) ақәԥара ианасакьаҳәымҭаз аамҭазы акәын. Абжьуатәи арегион аҿы абри азҵаара еизара дук аҿы ажәлар еизаны, еилымҵуа иалацәажәон.
Аиҳабыра рҿаԥхьа, имшәа-имырҳа, усҟаназ игәаӷьуацәаз адҵақәа ықәдыргылон. Аиҳабыра ааиуан, ицон, шәеимпы ҳәа ажәлар ирыдырҵон, шьоукы рыргәыбзыӷра рҽазыркуан, шьоукы ирықәмақаруан, аха заҵа имеимпрыз, еиҳа-еиҳа иацлон аизара… Ус, шьыбжьы нхышәҭхьан еиԥш, шьапыла, амҩаду даныланы иҿааихеит Баграт. Ари збаз жәлар, дхәыҷы-ддыу, неилымхда, аӡәы ирӡрыҩны адҵа риҭазшәа, адруҳәа, дыдраҵас, напеинҟьарала иԥылеит… «Баграт, уара ишуҳәо иҟаҳҵоит, иахьуҳәо ҳаҟоуп» ҳәа рыбжьқәа рго. Абри афакт мацарагьы иаҳнарбоит апоет ижәлар рҿы ҵакыс имаз, уи иахь ирымаз абзиабара, иахьагьы уи  хьысҳара ақәым. Избанзар, жәлар рыбзиабара заҭәаршьаз – наунагӡа иаҭәаршьеит. Ажәлар аламала ирыхьуам агха. Лассы-лассы иаҳгәалаҳаршәо иара  Баграт иажәақәа рыла иаҳҳәазар, «Жәлар рыбзиабара ҟьалан иааӡом…» 
Ааи, «насыԥ имоуп ажәлар лыԥха зырҭаз»… Насыԥ имоуп жәлар рпоет Мушьни Лашәриагьы, жәлары ирышәҟәны иҟалаз ароман «Аџьынџь» аԥҵара зылшаз, уи алагьы  иреиҳаӡоу ҳмилаҭ поетцәа  инарывагылаз.

			 				


Р. S.

Абри аҩымҭа ду, зымҽхак дуу, зҵакы ҭбаау, иҵаулоу, поезиатә бызшәа лыԥшаахала иаԥҵоу, амрашәахәа еиԥш аԥсымчхара ауаҩы илазҵо, Д. И. Гәлиа ихьыӡ зху Аҳәынҭқарратә премиа анашьараз иахьықәыргыламхаз даара игха дуны исыԥхьаӡоит. Абри абас изыҟалазеи ҳәа сахьынаҵаа-ааҵақәаз, исарҳәеит, апоет Мушьни Лашәриа знык ишианаршьахьоу Аҳәынҭқарратә премиа, убри аҟнытә ҩынтә анашьара азин ыҟам ҳәа. «Аԥҟара» ус аҳәоит рҳәеит. Сара исыздыруам «Аԥҟара» иаҳәо (самыԥхьацт), аха ус аҳәаҵәҟьозар, қәшаҳаҭхашьа амам. 
Апремиа занаршьо апоет (ашәҟәҩҩы) иакәӡам, аҩымҭа ауп. Нас ишԥеилкаатәу, апоет (ашәҟәҩҩы), аҩымҭа бзиақәа, иаԥсоу аҩымҭақәа акы инеиҳаны иҩыр, иаҳҳәап, ҩба, хԥа… уи знык иҩымҭа азгәаҳҭахьеит, уажәшьҭатәи, ма уажәшьҭатәиқәа егьа ибзиазаргьы азхьаԥшра, (азгәаҭара), ауам, «Аԥҟара» азин ҳнаҭом ҳәа ҳааҭгылар? Изалымдараны иҟаӡами? Насгьы, Мушьни Лашәриа Аҳәынҭқарратә премиа зианаршьаз «Аԥсуа поезиа антологиа» еиқәыршәаны иахьҭижьыз азы ауп, ихатә сахьаркыратә рҿиамҭа аԥҵаразы акәымкәа. Ус анакәха, иажәеинраалоу ароман «Аџьынџь» Аҳәынҭқарратә  премиа анашьаразы ақәыргылара ԥырхага амоур акәын. Агәра ганы сыҟоуп, ҳаԥхьаҟа ари агха шырҽеихо, ҳлитература азеиԥш ҭахрақәа ирықәыршәаны.

 
З. Г., 
20.V. 2011 ш.,
Ԥақәашь. 		



