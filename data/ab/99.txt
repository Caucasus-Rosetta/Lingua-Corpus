
Ашоура ахҽыра ианаманакуаз аамҭа иҭагылан. Аҽны Амра лхыҵхьан азы, аҳауа усҟатәи ишӡамызт. Зиза, лысаби длыманы, дызҭатәаз амашьына иаартыз ахышәқәа иркылҟьоз аԥшабжьас иаҳагьы аԥсгарҭа лнаҭон. Лгәы ҟазҵашаз ҭагылазаашьан, ишылҭахыз аҳауа лалгаҩалгартә. Урҭқәа зегьы Зиза илныруамызт. Уажәыҵәҟьа ҩныҵҟала дҭынчӡамызт, убри акәын хьаас илымаз. Лыԥсҭазаара хыла-гәыла еилан, лыбзазашьа аҽаԥсахуан, лхаҭа уи шымҩақәылҵаз зынӡак дзазхәыцӡомызт. Шьҭа иҟаларыз заҵәык лгәы иааҵхалон, уигьы лыхшыҩ лзазышьҭуамызт. Дҭыгга амашьына дҭатәан. Дызлатәаз ракәзар – ана-ара аныҟәцаҩ дааныркылон, илбаауан, иҭалон. Урҭ аӡәы лыбла дыхгыломызт. Амашьына Амраҭашәарантә Амрагыларахь амҩа ианын, Амра ашьҭахь арыӷьарахьтәи аган иақәшуан. Лара арымарахьтәи аган шыҟаз дҭатәан азы, уи лԥырхагамызт. Даҽа ԥсеивгарҭак абар иахьыҟаз. Уигьы лныруамызт, лыҩныҵҟа деилазыршуаз лдәахьтәи ныррақәа лхадыршҭуан. Лыбзазара аилаԥаҭара зынӡак дарҩашьан, ирыҩшьыгаха илыӷран. Лшьамхы иқәтәаз лԥа заҵәык дылгәыдырӷәӷәала даанылкылон, лԥсҭазаара шынеибакәыз иара ила мацара иҭәызшәа. Леиуан, иан дзеиԥшраз заҟа ӷәӷәала еиликаауази уҳәартә, ҿиҭуамызт, дыҳәцымцуамызт, иарбан аказы длызҵаауамызт, акы даҳәомызт. Зеиԥш ҟамлацыз алеишәа далаҟаз џьыршьарын хәыҷ дызмаӡамыз егьырҭ апасаџьыр. Абжьааԥны дзакәытә хәыҷы ҵарыз, еилҟьаз рбахьазма, ма зыбла ааихмырсыӷьӡакәа, заԥхьаҟа иԥшуаз ауаҩ маҷ.
– Абра шәаангыла! – амҩан агәарбжьарақәа руак дазааигәахонаҵ, лара бжьы ҭынчла аныҟәцаҩ наиқәҿылҭит.
Амшьына ааникылаанӡа, лара дзымгылеит, лхәыҷы дшылкыз дарзазар, иҭатәаз днаргәыдҳалон азы. Нас, ҭынч аныҟәцаҩ данизааигәаха, заа илырхиахьаз лԥарақәа наилҭан, лчамадан ашьҭахь иҭыганы илиҭарц, диҳәеит. Лара длалбаан днаидгылаанӡа, иара ахьышәҭҳәа длалбааԥан, маҭәала еивҵаԥахыз лчамадан рххо илалбааиган, зымҩа днахан инаиргылеит. Ахәыҷы имаҭәа зҭаз даҽа шәыра бзиак лхаҭа илыбаалгахьан. Лхәыҷы ишьапы дшықәгылазгьы, имахцә мкӡакәа, имала макьана амҩа дузанҵомызт. Лхаҭа маха-шьахала иӷәӷәаз, иҳаракыз аӡә лакәын, мцхәы дыҭҭәаахартә лҽеиулыжьуамызт акәымзар. Иахьцалак ахәыҷы, ашәыра уҳәа, излалырххарыз изымдыруа, аԥәыс ԥшӡа лаԥшыла дааимидан, лхы даԥшәыман игәахәын, днаваҵәины имашьына дынҭалан, аҩнынӡа дигарц дымҩахыҵырц диҳәар аҵкыс иҳәозшәа, дыҩҭакка дцеит.
Леидарақәеи лареи анааизынха, илурыз дақәымшәозшәа, азныказ дааҭгылеит. Лысаби имахцәы аанылкылан, ларҭмаҟ аашьҭылхит. Ладеи-ҩадеи амашьынақәа ықәхысаауан, имаҷымкәан аԥҳәыс амҩа ааҩҵәара дахьыргӡарц згәы иҭашәодаз. Илԥырхагахарц еицлабуаз зџьумшьарыз. Аибашьра ашьҭахь лара дхәыҷын, илгәалашәон – машьына шамахамзар амҩаду ианубаалозма. Шьапыла амҩа ианын. Ахара ицоз сааҭла амҩа иангылан, иудыруази машьынак шԥаакылымшәарыз ҳәа. Иаацәырҵлак ишьҭихуаз џьушьарын. Абарҭ ашықәсқәа ирылагӡаны абасҟатәи машьына злаархәаз лзеилкаауамызт. Абжеиҳараӡак усурҭа рымаӡамызт. Иарбан усзаалак, уалафахәы бзиак акәын ззуҳәашаз, амашьына злааухәашаз аԥара узалхуамызт. Ирлас амҩа еихылҵәарц, лхәыҷы лызнапыкала даашьҭылхит, егьи ала – ларҭмаҟ. Еимҟьарсҭак анлоу, днымҩахыҵын, амҩаду иазааигәамкәа, агәарбжьара шыҟаз ларҭмаҟ налыргылан, ахәыҷы днықәлыртәеит.
– Ара утәаз! Бзиоу? – иӡамҩа днагәӡит, иалҳәоз дацныҟәарц. – Сара ачамадан ирлас иаазгоит. Иуаҳау?
– Аа!.. – иақәшаҳаҭыз иԥшра иман.
– Сааиаанӡа џьара уцар ҟалаӡом, – даҽа знык игәы иҽанылҵеит. – Утәаз! Уаҳама?
Ари иаҟараз ахәыҷы ас иахьшәарҭаз амҩаду азааигәара имала дузааныжьуазма, уаҳа ԥсыхәак лымамызт акәымзар. Лара, ииаҟьоз амашьынақәа дрызԥшны дахьынӡагылаз, лԥа иахь даахьаҳәын, игәы ҟалҵарц лнапы ҩышьҭхшәа изылҟьеит. Ааимҟьарсҭак лхы иархәаны, амҩаду агәҭанӡа днеин, ацәаҳәа шкәакәа днангылеит, ларыӷьарахьла ишьҭхысаауаз даарызԥшырц. Лышьҭахьҟа деиҭанаԥшит. Лыҷкәын дтәан. Аԥсеивгаха анлоу, лчамадан днадгылан, лыҩнапык рыла илулак маҷк иҩышьҭылхын, инаргыла-ааргыло амҩа агәҭаны иналгеит. Лылаԥш лԥа иҟәылгомызт. Дҩалыцәгылар, баша ишьапы дықәгылозма, амашьынақәа дрылҟьарц иҿааихар ҳәа, лгәы ҭыԥон. Иарбан машьыназаалак акы
лзаанҿасуамызт. Реивасра еиԥҟьомызт. Арахь лхы аҵкыс лԥа дицәшәон. Иара цац иуазшәа дҩаҵҟьеит.
– Ма-а-а!.. – иан дышзеиҭамҵуаз аниба, иҿааихеит.
Лчамадан хьанҭа уа ишгылаз, дызҿыз азхәыцха лзамҭо, лхаҭа ԥхьаҟа днеихеит. Ларыӷьарахь машьынак атормоз акит, ичаразит, лчамадан хнаршәҭын, иаразнак иаангылеит. Урҭқәа лныруамызт, амҩа иангыларц агьызгымхаз лыҷкәын иахь лыхшыҩ ыҟамзи. Амашьына амҩа агәҭа ианаангыла, иашьҭанеиуаз авсуан, уаҩы уаҳа дааҭгыломызт.
– Иҟабҵо закәи?! – аныҟәцаҩ аԥҳәыс ҿа длызгәышьуа иҿааихеит. – Авариа сахьҭабыргыла бымбаӡои?
– Уаҳа аӡәы амҩа аасимҭеит, – лгәы иҭыԥсаахьаз лылаӷырӡ налаҵәо, лхәыҷы дылгәыдҳәҳәала дгылан.
Идыршыз аиха аӡы ианӡааршьлак, алҩа ахылзза, ишыхьшәашәахоз еиԥшҵәҟьа, ахаҵа ԥшьшьала дааиқәтәеит. Днахынҳәын, аԥҳәыс дызҭашәаз дҭамгыларц иҽгәаҭо, амҩаду агәҭанӡа днеин, ачамадан хьанҭа данҩаха, азныказ игәы иҽанӡамкәа иагьизышьҭымхызт, инаимпыҵыҩрит. Ари закәызеи аанарго, ихы ааирҵысын, иаашьҭихын, амҩа бжара ааихҵәаны, лара дахьгылаз инаиргылан, днахынҳәит. Лара «даараӡа иҭабуп!» ҳәа наиқәҿылҭ, «бызхаҭабуазеи» аанарго, инапы ҩышьҭихын, имашьына дазнеин, дынҭалеит. Иваццакуаз амашьына рыгәҭа дналагылан, Амраҭашәара мҩа дналаӡит.
– Леиуан, сышԥоушьуаз! – лхәыҷы иӡамҩа днагәӡын, ҳамҭакы дылгәыдырӷәӷәала дылкын, лыԥсеивгашьа аҭыԥаҿ анеира дахьӡаанӡа.
Ларҭмаҟ деиҭанықәлыртәан, еиҵасуаз лшьамхы рԥсы длыршьарц, ачамадан лхаҭа днықәтәеит. Аӡӷаб нырҳа дзықәтәаз еиҵалырҟәыҿырц ҳәагьы дшәаӡомызт, убасҟатәи еивҵаԥах маҭәа рацәала еиҵачаԥан. Ахаҭагьы ӷәӷәак акәын. Агәарбжьара дахьыҩкыдлоз акыр иҩадаран. Леидара ас дзаҵаломызт. Нас иашарҭан, уаагьы арҭ еицылзырххарымызт. Лабраа рынхарҭа усҟатәи ихарамызт, аха ицатәымзи. Лмобильник аацәырылган, илызхашаз ԥара ҭаӡамызт, наҟ иналҵәахит. Уаагьы деиқәымшәеит. Илдыруаз џьоукы машьынала иаабжьалозар ҳәа, дааԥшит. Даҽа мҩак лымаӡамызт. Ма лчамадан ара иааныжьны, лԥа дылгәыдкыла, маҷкгьы днышьҭаргыла дырныҟәо, лшәыра ларҭмаҟ зны илгарц иаақәылкит. Нас ма лаб лчамаданаз длыбаарын, аҩны дыҟазар. Уи амшын шыҟаз аргылараҿ аус иуан, макьана дымхынҳәыцзар алымшози. Ма лашьа еиҵбы даалгарын, еицҩаргарын. Зны дагьыҩеихеит, даназхәыцх – лчамадан џьоукы илцәыргар рылшон. Аӷьыч-қәычра маҷызма. Аҵыхәтәанқәа урҭқәа акыр ихҽын, аха ирмарианы ирбаз заанрыжьрызи. Ус ааигәа ахәыҷы ималаныҟәа нхәыҵаргыланы, даашьҭылхын, лҩызак длызнеит. Маҷк еицәажәеит, аҽакит. Данаахынҳә, амаланыҟәа ауҟахызу. Убри амшалагьы ланхәа длацәҳаит. Зымшала лхаҵа иҩны дыҩныҵыз анхәа. Дааԥшырц иақәылкит. Амҩа ианыз машьынак шԥамҩахымҵрыз. Ара дшыҟаз Амра мҭашәандаз аалгәахәхьан, илымбацыз «Мерседес» ҿыцҳҳараӡак аабжьалан, лаԥхьаҵәҟьа иааҭгылеит. Асаркьа хәашьымзи, иҭатәаз дшылымбоз, дааҭыҵит лаб иашьа Рашьыҭ. Даныҩеихаҵгыла, лылахь днагәӡит. Ахәыҷы даалымихын, дааигәыдикылеит.
– Аҩнра бдәылҵызшәа, ара бышԥагылоуи? – лыцәгьа иарҳәахьазшәа, иаалыҽԥникылеит. – Аҩныҟа бцома?
Уамак дшақәшәаз усгьы лыԥшра иунарбон, лыблагә цәаакын, лара дԥышәырччозшәа дшаҿызгьы. Заа амцхә дҭимҵаарц, ахәыҷы амашьына дынҭаиртәан, леидарақәа аидара ҭыԥ инҭеиҵеит. Иара дынҭалаанӡа, лара лҭыԥ ылылххьан деиҵалмырхарц. Лаб иашьа дшеиҵбызгьы, аҩндураа дырҿыҵны, анхара иҽазикхьан. Иаагарҭа иаҳа иҭбаан. Ақалақь аҿы аҩны иргылеит. Иҷкәын заҵә дизԥшын, уи бзиа изҳауан азы, изиурыз издыруамызт. Рашьыҭ мчыбжьык зны аҩндуаа дырҭаауан. Ирыгыз-ирыбзаз ыҟаӡамызт, аха ишыҟаз ааилимкаар изычҳауамызт. Иашьеиҳабы Шагә, Зиза лаб, ихаҭа аусурҭа бзиа инапы алакын, адгьыл замана аҩны иаҵакын, аха аиҵбы убас иуаҩышьан, дцо-даауа дызлыҵыз аҩнаҭа зеиԥшраз имбар-имаҳар дарчмазаҩхарызшәа. Знык аҩнду иаҿыҵырц игәаҟуаз, иахьдәылҵыз рхьаамкәа, зыԥсҭазаара мҩасуаз џьоукы дырҩызаӡамызт. Иашьа иԥҳа деиқәшәаӡамкәа амҩа дшаныз гәеиҭахьан, илыхьыз еиликаарц длызҵааӡомызт. Изеилымкаар ҳәа дшәозма, аҩны изнеир, усгьы аҳәсақәа лара дыхҭаркуан.
Агәашә азааигәара абаҳча иҭагылаз аҵлақәа рышәшьыр амҩахь иҟан. Аанда инадырххыланы, амашьына наиргылан, Зиза лхәыҷы даалымихын, дааҭигеит. Аҩныҟа длеирц налабжьеиган, ихаҭа леидарақәа дрыҵалан, иманы агәарԥ дынҭалеит. Зиза лан Ардеи уи лаҳшьаԥҳа Арӡынеи аадәылибаган, аԥсшәа лаҳәаны, лхәыҷы даалымырхит. Иналыҿцәажәарц ишеибаргәаҟуазгьы, ачамадани арҭмаҟи абарҵа иназыргылаз Рашьыҭ иаақәгьежьымҭаз инаихьӡан, аԥсшәа иарҳәеит. Арда мыцхәы ҳаҭыр зқәылҵоз лабхәында еиҵбы есымша дылзааиларгьы, даагәыдкылан аԥсшәа иалҳәон. Гәылак дааины
дырԥырхагахар зҭахымыз аԥшәма ԥҳәыси лаҳәшьаԥҳаи аҩныҟа инеихеит, Рашьыҭ аԥхьа днадыргылан. Урҭ дрышьҭан Зиза. Илеибартәақәеит Арда лыда. Арӡына ахәыҷы лшьамхы днықәлыртәеит. Аԥшәма ԥҳәыс лакәын зегь раҵкыс еилауаҭыруаз, лыԥҳа ҿыц дзыниаз лаҳарц дазгәаҟуан, аишәа дахьнадгылаз.
– Уажәы ишәзеиламгӡахи? – акыр згәы бзиамз ан лԥҳа лаашьа деиҵанаргыломызт.
– Иеимаҳкыц, – Зиза, маҷк дҭынчӡа даатәар шылҭахызгьы, лан дызлызҵааз аҭак ҟалымҵар, дабанӡаиашахоз.
– Аԥсгаха аалышәҭеи! – нарабжьеигеит Рашьыҭ, збжьи зылаӷырӡи еилаҵәарц агьызгымыз дахьлыхәаԥшуаз.
– Аеи, нан, быԥсы аашьа! – лҳәеит Арда, акы аақәлыргыларц, акҿаҩрахьы днахынҳәит.
– Арда! – Рашьыҭ уи налықәҿиҭит. – Иарбанзаалак ҿаҵак сзыфаӡом, акы бҽазыбымкын! Шәшыҟоу еилыскаарц, сааит, иаарласны сусураҿ сыҟазароуп. Зиза даагәаҭа! – уи ак лҭахызар илыҭа акәын уи ииҳәаҵәҟьаз.
– Каҳуак сара ишәсыржәып! – Зиза дҩагылеит. – Нан, баргьы баатәеи!
– Аи, сара мыжда, саатәо-егьиуа… – Арда, мчыла лылаӷырӡ нкыло, Арӡына лзааигәа даатәан, уи ахәыҷы даалымылхын, лшьамхы даақәыртәаны, длыгәӡит. – Ҳабла цқьа уабома! – уи зылҳәоз Леиуан иакәын. – Уаҳа иамуа, иҟалазеи, сукәахшеит.
– Ишыдыдуа қәа ауам, Ардахеит, – уи дирҭынчырц, Рашьыҭ ихаҭа дҭынчын. – Ак ҟалақәоит, аха аамҭа зегь ахәшәтәуеит.
– Усгьы ак ҳабла иабандаз, аха иабаҟоу… Напхыцла аҳаскьын ыҵхуа, хәыҷқәак ҳааӡеит, арахь хәыҷы дызмааӡаз ракәызшәа, џьоукы ирыднагалеит, Рашьыҭ, уанаџьалбеит.
– Абзиара ду икажьу дара рзын изыҟамлеи? – џьоук реимак-реиҿак Арӡына иџьалшьон, ԥхьаҟа лара дзықәшәарыз лзымдыруа.
– Зегь учҳарын, ланхәа лоуп акәымзар, – Арда инацылҵеит. – Анхәа ҳәа уамак длымоуп. Уажәраанӡа лара дызду дызлеичҳауа сыздыруам. Дҭынчцәоуп, бымбои. Ихәда дықәтәоуп. Иара лылаҿиҭӡом, уи ауп иџьасшьо.
Акаҳуа чанахқәа лыма, Зиза даарылалан, акака зегьы инадлыркит. Аҵыхәтәантәи лхала иаашьҭылхын, днатәаанӡа лԥа, иҿы ҭыԥшша дырмыхәаԥшларц, конфетак наилыркит. Акаҳуа шы днаҿыхәо дтәан лара. Егьырҭԥшын, џьара ак лхала қәымчрада ицәырылгозар ҳәа. Лара ҿылҭуамызт. Леиуан дҿырҳасуан. Аҽны, шьыбжьон ишьҭаҵаха лмаӡакәа, амҩа дықәлеит. Иара дкарахан, уаҳа назлоу дарбанушь ҳәа, ианду лшьамхы дшантәалаз, ихы нлыдиҵан, дынҭахәхәа дыцәеит. Уи ишьҭхра анду дацәшәон, лтәашьала илылымшаргьы здыруадаз. Зиза дҩагылан, лԥа лан даалымылхын, даныӡӷабыз дахьышьҭалоз дналган, дшеилаҳәаз днықәлыриеит. Данаахынҳә, Арӡына акҿаҩра дыкҿан, акаҳуа зларжәыз ӡәӡәо. Ус анылмоу, днатәеит.
– Зынӡак бааит ҳәа бгәы иҭабкыма? – Арӡына данаакҿыҵ днатәеит.
– Зынӡак ҳәа сгәы иҭоуп.
– Дамытра билҵит ҳәа бгәы иҭабкыма? – Арӡына лакәын дҭызҵаауаз.
– Уи сыздыруам, – Зиза дыбжьажьон. – Иареи сареи акгьы еибаҳамҳәеит. Сышдәылҵыз издырӡом.
– Иара дабаҟаз? – ан лакәын иҵаауаз.
– Сыздырӡом. Ашьыжь дындәылҵын, дымхынҳәӡацызт.
– Ус иуам, ҳәыс имам, – Арда лгәы наӡомызт. – Иахьиҭахыу дындәылҵуеит, иахьиҭахыу даадәылҵуеит. Ас ианбанӡа?
– Аҩны бдәылҵит, излабҳәаз ала, – Зиза илҭагылазаашьаз Арӡына цқьа илдыруазарц лҭахын. – Арахь бхаҵа билҵу билымҵу цқьа ибыздырӡом. Ишԥеилкаатәу?
– Сыздыруам ишеилкаатәу, – Зиза лыжәҩахырқәа аалырҵасит, ишылзеилымкааҵәҟьоз инаҵшьуа.
– Нас бара бхаҭа уи бышԥазыҟоу? – Арӡына ари дылҟәаҵуамызт.
– Иара дманшәаландаз, иҳабаргызи, – ан даақәыԥсычҳаит. – Ажәрада уск ыҟоуп ҳәа дыҟаӡамеи.
– Иамҳәакәа лареи сареи ҳаицәажәеит, – лҳәеит Зиза. – Убри ашьҭахь иара уа изԥшышьа сымамызт. Аиашаҵәҟьа уҳәозар, иара изԥшра аҭахызу ҳәа сзазхәыцуамызт.
– Макьана хазы бганы бабаиртәо, ихатә нхарҭа имамзар, – иахьцалак Арӡына лан лаҳәшьаԥҳа лхы аҭыԥаҿ илзаагарц дгәыӷуан.
– Зегьакоуми, мышкы зны хазы ҳцар ауми?
– Уи мышкы зны, аха иахьа…
– Сара санхәа лҿы сзаангылаӡом. Уи, дзеиԥшроу жәбар, ҽнак шәызлыцынхозар зымбарызи. Арахь иашьцәа даҽа ҩыџьа ыҟоуп. Иҭаацәараӡам. Рԥсахы еибакуеит. Ааигәа хазы ицо ракәӡам. Х-уаҭахк рымоуп. Ҳакуам.
– Убри азын банхәа быкҿацаланы блымазар?
– Сара иҟасҵараны иҟаи?
– Хазы бцар лҭахызар?
– Уи аӡбахә лымҳәаӡацт. Аха хазы сымацара слышьҭуама? Лыҷкәын иоуми хазы илыртәаша. Уахь акгьы иалаҟамеи. Ҳшыҟазаалак ҳаицынхаларын, аха лара лҟазшьа уадаҩуп, сԥсы зегь сҿалҵахьеит.
– Иахьа еимашәки?
– Аҩны аӡәгьы аус иуӡом. Сабхәа аамҭала усқәак иԥшаауеит. Убри ала ҳхы ҳазныҟәгома. Аҷкәынцәа русура – ҩыжәроуп. Ма ари дсызрылгандаз! Санхәа аусурҭа дашьҭоуп, аха изеиԥшразаалак дазыразума, мацқьа-шьацқьа маҵуразароуп. Илҭахыҵәҟьоу лызҭода! Сара аӡәзаҵәык аԥсшьарҭаҿ аусурҭа сымоуп. Сусура сгәаԥхоит, садминистраторуп. Суалафахәы цәгьаӡам. Сызлоу ауаа интеллигентцәоуп. Шьҭа мчыбжьык ҵуеит уахь сымҭыҵижьҭеи. Сдиректор сусушьа игәаԥхоит, сицәыӡыр иҭахӡам. Сымҭыҵыр ишԥаҟаиҵои? Ма усура сҭыҵроуп, ма балҵырц арзаҳал бҩыроуп ҳәа сзааицҳаит. Ахәыҷы ианду дылбарц лҭахӡам.
– Дызбаша дыбзымԥшааӡои?
– Ус уаҩы ааигәа дсымаӡам. Дсоургьы суалафахәы аӷьырак лгашт. Даҽакала иуқәшаҳаҭхода, атауар ирыхәхаз жәбоит.
– Абаҳча?
– Абаҳча қәра даҵанамкӡацт. Абаҳча қәранӡатәи ҭыԥк макьана еиҿкааӡам.
– Бабраа бырзааит, шьҭа бусура иаԥсыхәуи?
– Ахәыҷы сара дызбагәышьалап, – лҳәеит Арда.
– Бгәабзиара зеиԥшроу, ибылшару?
– Исылсыршароуп.
– Араантә Пицунда бцаны есымша аус бызуама? – Арӡына илаҳауаз џьалшьон.
– Ахәыҷы ибароуп проблемас исымоу. Нан длызбозар, усура ацара-аара закәыхи, – амҩа ашәых иалазымҵоз Зиза лхаҿы иагьаалхаччеит.
– Базхәыц! – Арӡына уи иналабжьалгеит. – Автобусқәа еиҭакны, уахь бцалароуп.
– Ишиашоу ицо-иаауа амашьынақәа бжьами. Зынгьы еиҭасклап, ишԥаҟасҵои.
– Амца иацәшәаны, аӡыршы иҭаԥалаз биҩызамхааит. Аӡыршы аԥҳәыс иаҳа дабылуеит ахаҵа иаасҭа.
– Иҟало аабап, – Зиза лгәы калыжьуамызт.
– Иҟалаз ҟалеит, – Рашьыҭ дҩагылеит. – Уи ацҭәы алхра аҭахны избом. Аамҭа хәыҷык цар, банхәа дбышьҭаланы даар алшоит, ма џьоук бзаалышьҭуеит. Убасҟан бышныҟәаша базхәыцроуп.
– Ус еиԥш иныҟәо лакәӡам, – Зиза лнапы лҟьеит, уи ақәгәыӷра иаԥсамызт азы. – Аӡә иҿаԥхьа лхы лалырҟәуану?!. Схаҭагьы исҭахӡам. Уахь сзыхынҳәуам. Илнысчҳалахьоу жәдыруазар!
– Ҳзықәшәазеи, џьушьт! – Арда дқәыԥсычҳауан.
– Иаабап, – Рашьыҭ излацәажәоз аахиркәшан, дындәылҵит. Аҳәсақәа ницдәылҵит. Иара имашьынахь дынҭыҵын, ҳаҭыр ақәҵо иаақәирҵәиин, амҩаду шыҟаз длыбжьагылеит.
Аҳәсақәа анаахынҳәҿымҭӡакәа иҩнан. Арда акҿаҩра дныкҿалт, уаххьа ҟаҵара лҽыназыҟалҵарц. Аусурамш нҵәахьан, лхаҵа дынхазаргьы, ирлас даарын. Ахәыҷы изы қашьк ҟаҵатәын. Зчамадан маҭәақәак ҭыганы еиқәҷаб еиқәызҵоз лԥҳа насыԥда лахь днаԥшлон. Уи уажәи-уажәи луаҭах дныҩналалон, лԥа дмырҿыхакәа, лымаҭәа рҭыԥ иқәылҵарц. Аилалара, аилыҵра ахьымариахаз ан лгәы ҭнашьаауан. Аӡӷаб лабраа дырзыхынҳәырц анақәылклак, аԥыхьа лара лтәқәа, иара итәқәа аднагалон. Иауазар еизынрыжьуан. Иамуазшәа рбар, еилыргон. Аӡӷаб дызтәыз, лымаҭәа-лҩыҭәа деидкыла, даашьҭх дыргон. Уажәы, ргәқәа ааивҵахар, хаҵеи ԥҳәыси рус рхала ирыӡбон. Ус акәындаз, Зиза лхалаҵәҟьа даадәылҵит, дышдәылҵыз лхаҵаҵәҟьа макьана имаҳаӡацызт. Ҵаск иқәымныҟәӡакәа, рхы ахьымҩаԥыргоз ан илцәымӷын. Убри азакәын аҭаацәара ҿа реиласара зыӷәӷәамыз.
Зиза усгьы лгәы алаҟаӡамызт. Лабраа дырзааижьҭеи, аиҳараӡак иааилатәаны иааицәажәазижьҭеи, маҷк лыҩныҵҟа дахьан. Леибарххара лхыԥсаахьазар здыруадаз. Ус акәзаргьы, лаб иҿцәажәара лҿаԥхьа ишьҭан. Нас рыуа-рҭынха рцара-раара лзыԥшын. Знык хәланы ишьҭаландаз! Шаны лусураз амҩа дықәландаз! Илыдыз аҭак зегь рҿаԥхьа анагӡара
лзычҳауамызт. Уажәи-уажәи лԥсы лыхәцә иҩыҵагылон, лылаӷырӡ лӡамҩаҿ илеилаҵәарц агьаалыгхомызт. Знык ианаалзымчҳаҵәҟьа, луаҭах дныҩналан, иаарлас дыздәылымҵит, леиҵас-қьызқьызшьа лҵәахырц. Усҟан лани лан лаҳәшьаԥҳаи неиҿаԥшы-ааиҿаԥшит. Иҟалаз еилыркааит, илԥырхагамхарц блала еибадырит. Лара данаадәылҵуаз, Арӡына аҽеидкылара лҽазылкхьан. Арҭ рҭагылазаашьа злаҟаз ала, ауха даанхар цәгьаӡамызт, аха лара ӡӷаб ҟәыӷан, аҭаацәа рхала еизныжьзар, рызхара еибабарын, рызхара еибырҳәарын ҳәа дазхәыцуан.
– Уаха баангылар сҭахын, – Арда лаҳәшьаԥҳа даалызхьаԥшит.
– Саргьы цәгьа избомызт, – даақәгылеит Арӡына лҽырхианы. – Ашьыжь сусура сахьӡароуп.
– Шаанӡа бымцарызи, – Зиза даацәырҵит, лан лаҳәшьаԥҳа даангылар лҭахны, лаб иҿцәажәараз цхырааҩс дылмоурызи.
– Ашьыжь ибзиан, аха Аҟәа сҩеиаанӡа, амҩа сарааԥсоит, аусура сцәыцәгьахоит. Еиӷьуп уаха уа сыҟазар. Ашьыжь ҭынч ахәыҷқәа срызнеиуеит, – агәра длыргон илҳәаз шиашаз.
– Ишыбҭахыу бзиоуп, – Арда лаҳәшьа адунеи лыԥсахижьҭеи, лаҳәшьаԥҳа лгәы иаҭахыз заҟа давамларыз.
Арӡына лашьа зыԥсаҭа бзиахашаз раб Гагра иргылаз аҩны дыҩнан. Реиҳабы, Урыстәыла дшыҟаз, Украина днанаган, дырзымааижьҭеи иԥшра рхашҭуан, дара изларҳәоз ала. Лара Аҟәа ауаҭах лыман, амузыкатәҵараиурҭаҿ аус луан, лҳәашьала, лхы ныҟәылгон, уаҩы дихьынҳаламызт.
– Макьана зегьы еилашуеит, – лҳәеит лара данынаскьаргоз. – Зегь рҭыԥқәа ирықәлоит. Зиза, бмыццакын! – иҟалашаз дахьалацәажәоз иарҭрысыз лан лаҳәшьаԥҳа дналылабжьеит.
– Уи шьҭа иауам, – Арда лԥҳа дзеиԥшрахаз лымбози, даалыҵгәарц иақәылкит.
– Шәыҟаз! – Арӡына агәарбжьара ианыршәланы длеиуан.
– Амҩа алԥха боуааит! – Арда уи иналышьҭалҳәан, лԥҳа длыман, даахынҳәит.
Амаҵурҭаҿынтә Зиза адәахьы дыԥшуан. Илурыз-илҳәарыз дақәымшәозшәа, длатәеит. Лан ҿымҭӡакәа акҿаҩра дыҩнан, лҭаацәа руаххьа ҟаҵара налыгӡарц. Зиза лзы адунеи ҭыԥшшан. Агәашә машьынак аадгылеит. Уи лаб итәын. Лашьа Баҭаҟәа агәашә ааиртуан. Иара ашкол далгахьан. Аҵара иҭахӡамызт азы, раб атехникум дҭеиҵан, дигон, дааигон. Аԥҳәысаагара ихы иҭан. Азин иоур, иахьагьы дааигон. Иӡӷаб даҽаӡәы диццар ҳәа дшәон. Амашьына анааҭаргыла, рҿаархеит. Зиза лаб днеиԥылан, аԥсшәа иалҳәеит, лашьеи лареи ааибагәӡит.
– Шәыгәқәа бзиоу? – лаб Шагә длызҵаауан, иԥҳа лабраа бзиала дырҭааз џьашьаны.
– Аеи, – лҳәазшәа лун, луаҭах шыҟаз дныҩналеит.
Лани лаби еицәажәон. Рбжьы шлаҳауазгьы, ирҳәоз лзеилыргомызт. Лара илхымҩаԥгашьахаз лаб дшазыҟаз дазҿлымҳан. Даалыԥхьаны, илыхьыз еиликаарц, азҵаарақәа лықәиԥсар ҳәа дшәаны, деиҵасуан. Лхы лдыруеижьҭеи иаарӷәӷәаны лгәы цәимҟьацызт, уажәы дызҭашәаз даҽа усын умҳәозар. Уажәы-уашьҭан ишьапы ашәхымс ианбаахигари ҳәа дшыԥшыз, шықәсык лыцәцазшәа, лхы дақәымчуан. Лхы даиааирц, ак шьҭылхуан, ак шьҭалҵон, уаанӡа зегь рҭыԥ ишықәылҵахьазгьы. Шьыбжьон ианаамҭаз илзышьҭамҵаз лԥа заҵә дҭынчӡа дыцәан. Шьҭа ауха ишиҭахыз иԥсы изшьарымызт, аха иҟалҵози, ус дақәшәеит. Уажәы урҭқәа-егьырҭқәа хәыцырҭа ӷәӷәас илзышьҭхуамызт, лаб длыԥхьаанӡа, аамҭа шылгарыз лыздыруамызт. Лани лаби абасҟатәи еибырҳәози уҳәартә, еидхалацәеит. Дааҩнашылеит Баҭаҟәа, лгәылҽанӡамкәа лхы ҩышьҭылԥаан, днеиҿаԥшит.
– Ибыхьи? – иҵаашьа зеиԥшшәа иҟан, уажәы илыхьыз еиликаауазу, ддәылҵны дахьааз зыхҟьоз дазҿлымҳазу лзеилыргомызт.
– Акгьы, – лҳәеит.
– Бшәаны быҟоуп, – аҵыхәтәан дзышьҭаз изеилмыргоз лхаҿы шакәыз ааԥшит. – Бдәылҵҵәҟьама? – амаҵурҭаҿ иаҳаз маҷызшәа, лара агәра илыргарц длызҵаауан.
– Сдәылҵит.
– Дамытра изымдырӡаҵәҟьои? – убри, идыруаны лара лабраа дырзаазар, акаамеҭ дақәиршәарызшәа, иԥшраз лгәаԥхомызт.
– Уи цҭәык илысхуеит ҳәа уҽазумкааит? – лара лашьа дилабжьон.
– Зани зыԥҳәыси изрыбжьамгыло амаҳәҳара дызҳаҭәашьахеи? Дабаҳҭахыз!..
– Дзеиԥшразаалак думаҳәуп. Маҳәҵас уизыҟазароуп.
– Маҳәҵас дыҟазар, маҳәҵас уизымныҟәакәа…
– Иара акгьы ихараӡам.
– Ишԥеихарам?
– Иани сареи ҳзеинаалом, иара ихареи? Исҳәаз умаҳаи?  Цҭәык илсхуеит ҳәа уҽазумкааит?
– Ҳақәшәеит, – иара днахынҳәит.
Лаб иҽааиҭакшәа ажәгәар ашә иадгылаз ирахә дрызнеиуан. Зиза лԥсы ааиқәаҳаит. Иҟаз-ианыз еиликаарц, иаразнак данҭимҵаа, уи шлыхгаз дақәгәыӷуан. Ирахә ахьынӡеилиргоз, иаалырҟьаны иаҳаз ахыԥҽыга иҵегь ихыԥсаарын. Инапы злакыз игәалаҟаӡамкәа, иара ҭынч арахә дрылан. Џьабаамзар ак имбаӡацызт, Зиза лаб дрыцҳалшьон. Ашьыжь, даныҩагылалак инаркны, ирахә еилиргон. Убас ахәымҽхан. Убарҭ ирыбжьанакыз амш иусураҿ дыҟан. Иҩызцәеи иареи аргыларатә бригада бзиак еиҿыркаахьан. Ихы-иԥсы убри иазкын. Иагьылҵшәадамызт. Ҭаацәарак ҭышәынтәаланы излеибоз убра ирҳауан. Уи адагьы, сабшеи мҽышеи баша ирӡуамызт. Дшынҭаацәаз амхы ааирыхуан. Ҟәыд цырак кашәар ицәымӷын. Ирахә, иԥсаатә, ауааԥсыра иаадрыхуаз аџьқәреи рызхон, имцхәхарын зигәахәуаз иҭиуан. Ҵарала деиҵахамызт. Дааԥса-дкараха уаха зны длатәар, алшара иԥшаауан маҷк даԥхьарц.
Зиза, лԥа деиҭакуа дахьтәаз, ахышә лылаԥш аадылгеит. Аџьабаа ӷәӷәа зыхшара рааӡара иақәзырӡыз рылахь еиқәылҵартә иахьҭалыргылаз, лхаҭа лхы лшәиуан. Леиуан иакәымзар, лхы лгәаӷьрызшәа лхы даӷаны илбон. Ус зны-зынла акәын аԥсҭазаара зда царҭа амамыз аҭшәараҿынӡа даннеиуаз, аха иахьцалак. Лан усгьы лгәы бзиаӡамызт, лчымазара лшьа иаҿыбаан. Дахьынӡарымазаауаз иаахҵәаны хәшәтәҩык имҳәацызт. Зегь акакәын, уажәраанӡатәи лыӷәӷәара даанагагәышьон акәымзар, зҽыҵәахнылцәалжь иалаҽыз агәаанҷ аныҽцәырнага, имҿиарц алшозма. Лаб, макьана дшыӷәӷәазгьы, знык днышьацәхныслар, аҽынкылара уадаҩхаӡон. Асҟатәи аџьабаа зибоз, иҭаацәагьы зимшаҭоз, зызҳауаз ихшара ишахәҭаз дрыцхрааларц акәымзи. Арахь лара, иреиҳабыз, деиқәымшәеит. Уи шьҭа еилкаан, дахьнанагаз дамбеит. Лашьазаҵә аӡә диргәамҵхьеит узҳәомызт, аха даныблаҟьашаз аамҭа дҭагылан. Ихы ахьирхашаз здыруадаз. Ус иахьакәым дымҩахыҵыр раб иурымызт, арахь аҷкәын иныршаз аб имацара иакәызма. Анҭыҵ иԥылоз ауаа уаазыцәшәашаз маҷызма.
Лаб Шагә ажәгәараҿ даанхацәазшәа лбон. Ижәхьақәа ҩба ихьан, еибарцәаны рԥацәа рыҵихит. Акәтыҵра аиркит. Макьана арахә акрырҿеиҵаӡомызт. Нас уа дызҭахеи?  Аҩныҟа ааира иҽацәихьчозар?  Лгәы лыхьуан. Лара ажәа ҟәандақәак лаҳәара ицәыцәгьазар?  Усҵәҟьа акәзар, иара игәы имыхьындаз! Еибаркны измаз игәы каҳар, ма игәы бзиамхар, аҩнаҭа аилаҳарахь аҽархар, ишԥаҟарҵоз! Баҭаҟәа даԥшәымахартә макьана дмаҷылшьон. Ԥҳәыс дааигар иҭахын ҳәа, адура иҽизазкуазма. Лхы лымагәыхьха луаҭах дыҩнан. Ахәыҷы дылгәыдкыла дахьылыжьжьоз зегь лханарԥсаагәышьон. Иара ацәа цқьа дзалҵуамызт, ихы лгәы иадыршәылазар цәгьа ибаӡомызт. Шьҭа акриҿалҵар даалнахрын лгәахәшәа, амаҵурҭа дахьааҩнашылаз, акҿаҩраҿынтә лан ақашь аақәлыргылеит. Ланхәа абас ахәыҷы ихәы анаалгахьаз лгәалашәаӡомызт. Ахәыҷы имала дахьыналыртәаз, дшыҟажмыжуаз ихәы лхала илырԥхон, иаалгон, акриҿалҵон. Уажәы лан ақашь ҟаҵаны, иԥхаӡа иахьылзаақәлыргылаз, цхыраара дук лоузшәа, ахақәиҭра заҭәашьтахаз леиԥш, лыҩныҵҟа шеимарххазгьы, аԥышәарччара аҽаҵәах илҿықәын. Амҳаҵә хәыҷала ақашь ааных, даҭәҳәа Леиуан иқьышә инықәылкит. Иара иан идылгалаз игәамԥхакәан, игәы архынҳәызшәа, иҽааимаирццит. Мҳаҵәк мчыла ианиҿалҵа, иашьҭанеиуаз игәарԥханы илбааидон.
Ианакәызаалак Шагә ла игәарԥ иҭаӡамызт. Ашәарыцара иара ицәтәымын. Иашьҭахь амхы лан, аганқәеи имхи ибаҳчеи рнаҩсан ишьҭаз адәи рҿы ачақәа ианрааз узышәарыцондаз. Уи хьаас имамызт азы, алаҵга иааӡаӡомызт. Ирахә-ишәахә рыхьчараз лак агәарԥ иҭазарц ихы иагьҭамшәацызт. Уи аха имамызшәа, еснагь деилахан. Асфальт зықәшьыз агәарбжьара наҟ-ааҟ иаванхоз игәылацәа, авчаркақәа инадыркны, аԥинақәа рҿынӡа, иарбан ла жәлаз ргәарԥқәа рҿынтә зҿаазымхоз, ргәашәқәа аӡә даарыдгылацыԥхьаӡа. Иара аӡә дизааицԥхьаӡа ишуа иԥылоз агәыла лақәа ракәын. Уажәы алашбжь шаалаҳазҵәҟьа, иааиз Зиза дизҿлымҳан. Агәашә зашьҭахь иазыркуаз Дамытра иакәын. Баҭаҟәа уи днеиԥылт. Диманы иҿааихеит. Лхаҵа иблақәа ҭааӡа иҟалон ианижәлак. Иқьаф ҭан. Ас џьара инеира лцәымӷын, лабраа рҿы акәмызт. Иабхәа иҿгьы иԥхеимшьаӡози, иҟаиҵоз-ииуаз алкаа ҟаиҵартә дабаҟаз умҳәозар. Иара ианхәа аԥсшәа леиҳәазшәа иун, аишәа даадтәалеит. Баҭаҟәа Леиуан даашьҭихын, дирхәмарырц адәахьы дигеит, хаҵеи ԥҳәыси реицәажәара ахы иақәиҭзарц. Лан дахьыҟаз Зиза илҭахыз лыԥшәма изылҽԥынкыломызт, луаҭах ахь лҿыналхеит.
– Ас узааи?  – хаарак лҿықәӡамкәа, Дамытра дааизхьаԥшит.
– Саар ҟамлаӡози, сааизар аҩны бзымбазар?
– Уаар ҟалаӡом сҳәама, ас узааи ҳәа сҵаауеитеи.
– Ишԥа ас?  – ҽымдыр аныҟаиҵалоз, зынӡак дылзычҳауамызт.
– Ишԥа – ижәны!
– Ижәны сыҟоума, бара?  Сқьаф ыҟоуп.
– Џымзар џхәыхәми. Сабраа рҿы убас умаандаз, шьҭа уахьнеилак.
– Убасҟатәи сыԥхабшьартә, ибыҵалазеи?
– Саб дааиаанӡа, уца! Ма уидтәаланы ажәра уҽазукуеит.
– Баша амҩа сықәлама, иҟалаз еилыскаарц саар акәымзи.
– Уи атәы уазҳәашаз, агәылара днеизар, дмааиуеи.
– Ахәыҷы дбыманы, бааит. Бдәылҵӡама?
– Уахь уаҳа схынҳәӡом, – амцаԥшь шылҿатәазгьы, ҭынч иацәажәара лзычҳауамызт.
– Ибҳәо закәу базхәыцхьоу?
– Сазхәыцхьеит.
– Шәажәа еивҵалазар, ибуаз быбла иабозма.
– Изуаз-исҳәоз сзазымхәыцуа сыҟаӡамызт.
– Бдәылҵны бааит, ҳаилыҵуама?
– Уахь уаҳа сзыхынҳәӡом, – ҿыц еиҭалҳәон, илымхаҳәаз џьимшьартә.
– Ибуазеи! Бареи сареи акыр еимаҳкыма?
– Хазы ҳзымцозар, сара аҩны сыҟоуп. Уахь сзыхынҳәуам.
– Хазы ҳцартә, ҳаиқәшәоума?Ҳуаҭах ыҟам, ҳаҩны ыҟам.
– Уи уара уазхәыц! Аусура уҽазкы! Уаҭахқәак ԥшаа!
– Уи убас имариоума?
– Сара уаҳа иуасҳәо агьсымам. Ма ара уааны усыҽхьныларц угәы иҭоу?
– Мамоу аха…
– Шьҭа уца! Хәлеит. Иумбаӡои?
– Сымцакәа саангылар ҳәа бшәома.
– Уаҵәы инхаз сымаҭәақәа сзаага! Ма исзаашьҭ!
– Бымаҭәа шԥаасышьҭуа?
– Уахь уаҳа схынҳәӡом. Заҟантә исҳәои?
– Ҳаилыҵма?
– Сгәы ԥумҵәан! Аусура уалага! Ауаҭах ԥшаа. Ҳҩыџьегь аус ҳаулап. Џьара ҳазкылсуазар аабап.
– Изакәи, бара, аусура, аусура ҳәа ибҿыҵахаз?
– Уара ишԥоуҭахыз? Саргьы усура сҭыҵыр шәҭахӡам. Ахацәа ԥшь-ҩык х-уаҭахк шәрыҩнатәазаауама? Сара аусура соушәыжьыргьы, суалафахәы ҭаацәара дук ҳныҟәнагома?
– Макьана амла ҳамкыцт.
– Амла ушамкра убахьоума. Уца! Ижәны ушыҟоу саб уибар сҭахӡам.
– Аԥсшәа иамҳәаӡакәа цашьас иҟасҵои.
– Агьоурым. Ижәны уибар иаргьы иҭахӡам.
– Сынкаҳауама, ибыхьи, сқьаф ыҟазар?
– Уара усшәа угәы иабоит.
Шагә амаҵурҭахь дааихьан. Аԥшәма ԥҳәыси иареи еицәажәон, ирҳәоз шузеилмыргозгьы. Урҭ рбжьы умаҳауа иааҟалахьан, Дамытра днахынҳәит. Зиза лԥсахы еибакуан. Шьҭа лхаҵа, лаб дивсны, дыздәылҵуамызт. Иара иҩеихаҵгылаз Шагә инапы ааимеихит.
– Утәа! – аԥшәма иҿаԥхьа имаҳә аҟәардә наиирбеит.
– Сара сцалар бзиан, – иҳәахт бзак иеиԥш.
– Усгьы хәлеит, узырццакуеи, – аԥшәымак ииҳәашаз акәын.
Арда абысҭа нҵа лзаақәлыргылеит. Чанах гәаҩак ала – аҟәыд. Ашә рҩа саны изныз ачанах аишәа агәҭа иқәгылаз араха инавалыргылеит. Илырхиахьаз арҵәы даахеит. Рнапы аркыха иахьӡахьан еиԥш, Баҭаҟәа Леиуан дааҩнеигалеит. Зиза лԥа ажәжәаҳәа дахьиҿыз илҳәоз иаҳауамызт, длымхаԥҟарц агьлыгхомызт.
Лан лаҳәшьаԥҳа Зизеи уи лабрааи зҭагылаз хьаас илыманы, Арӡына амҩаду дазкылсит. Машьынак дзақәтәозар ҳәа, днымҩахыҵын, дааԥшит. Ауха дахьаанымгылаз уамак илгәамԥхакәа, дгылан. Иагьа умҳәан, уамак ҟамлазаргьы, аҭаацәара рзы рыӡӷаб дахьнеиз дамбар ааха ӷәӷәан. Иҟалаз лгәы иаахәазшәа, дыҩдәылҵны лҿахьаалхаз аамсҭашәарамызт.
Иахьцалак, шьҭа шьҭахьҟа дызцомызт азы, лҽаалырҭынчит, маршрут таксик шаанылкылара иаҳа лыхшыҩ азышьҭны. Дара ҭәны иаауан, изаангылози. Лгәы лҽанӡамкәа, машьына хәыҷык наскьа иаангылан, ашьҭахьтәи алашара аркны, шьҭахьҟа аҿаанахеит. Лара дышьҭнахырц, иааиҵасит ҳәа азныказ лгәы иаанамгаӡеит. Илзааигәахаӡозшәа анылба, днаԥылан, ашә аалыртит. Ӡӷаб заҵәык аԥсҟы даҿатәан, арахь дааԥшуан.
– Асида?! – илдыруаз данылба, дынҭатәан, аԥсшәа аалалҳәеит. – Бсымбеижьҭеи, ибыԥсҭазаашьоу аасаҳәеи!
– Хар сымаӡам, – Асида лмашьына ықәырхысаа амҩа данын.
– Школк ҳшеицҭаз аасгәалашәалоит, – Арӡына анкьатәи лҩыза дахьлықәшәаз лгәы иаахәон. – Заҟа ҳаибаҭахыз, аҵара ҳаалган, доусы ҳхатә усқәа ҳархашәалом. Ҳҩызцәа ббалома?
– Изымбакәа…
– Ибгәалашәо ҳшеицныҟәалоз?
– Исгәаламшәакәа.
– Хаҵа бцахьазар – исаҳауан.
– Ибаҳауан.
– Бчарахь ааԥхьара усгьы исыбҭоит.
– Ибысымҭакәа. Бара?
– Изакәи сара?
– Хаҵа бымцакәан бызтәеи?
– Сызгода? – Арӡына дԥышәырччон. – Саазгәаԥхаз аӡә дыҟаны збом.
– Иалыбдрааи?
– Исеимҳәози.
– Убри ауми иҳахьыз. Ахацәа инықәсаанӡа уаҩы дааргаӡом. Урҭ рықәраҿҳаннеилак, ҳара аӡӷабцәа ҳазҭахыда.
– Уаанӡа бнарышьҭрым, џьыбышьт. Бара быԥшӡоуп, бхаауп, бзымго дзусҭада?!
«Иҟалап» лҳәарц лҭахызу, «издыруада» лҳәарц лҭахызу узеилмырго, Асида лцәа дааҭаҵәит. Арӡына лакәзар – лҩыза лҷыдара бзиақәа дрылацәажәон, ус иҟаз аԥшӡара лара дшалаҟамыз аулзымдырхуаз, лхы уахь иадылкылаӡомызт. Ӡӷаб пакы, аукы лакәын. Лхаҿы маҷк иацындаз ааугәахәрын. Акыр дзырманшәалоз лыхцәы аиҿкаашьа акәын. Зныкгьы ихылымҵәацызт. Иҩыҳаракшәа, ма, уажәы ишыҟаз еиԥш, ихаргьежьшәа еиқәылҵон. Ақалақь иааӡаз аӡӷаб аҽеиҿкаашьа дақәымшәар ҳәа ушәозу. Лқьиашьа гәазҭаз лԥшра-лсахьа иагыз иханаршҭуан.
– Аусураз Аҟәа сыҟоуп акәымзар, ҳақалақь гәхьаазгоит, – Арӡына лгәы ҭыӷьӷьаа дымцәажәози. – Уа бахьаангылаз заҟа ибзеиӷьу бдыруандаз!
– Зегьы аамҭак, аамҭак рымоуп, – ҵакы рацәа алҭон Асида илҳәаз.
Лара лцәалжь пашәын. Лыжәҩахыр илықәыԥсоз лыхцәы лцәаԥшҭәхәы иашьашәалан. Лхы-лҿы акыр ихыгьежьаан. Лыблагәӷран. Лылахь ҭбаан. Дааԥышәырччандаз угәахәртә, лылахь еиқәын. Цқьа дҭуҵаанӡа, дааугәамԥхар залшомызт. Арӡына уи илыгыз акы лыдлымбалаӡацызт. Акала дылгәаԥхалон. Асҟаамҭа разҟык лымаӡамкәа дзынхарыз лзеилкаауамызт. Насыԥк лоурц лзеиӷьалшьон. Ҭеиҭԥшла лара илаԥылгон, амала дылмыҵашьыцӡацызт, дызлаԥхьагылашаз лымазшәа. Аха Арӡына лхаҿы иаҳа иаартын, илахҿыхын. Дразцәан. Ақьиараз илуҭахуази. Лҩыза леилкаара иаҳа иуадаҩын, акыр дмаӡан. Лара леилкаара аҭахӡамызт. Лҭеиҭԥш зегь аныԥшуан.
Шылашьцахьазгьы Асида лмашьына аццакыра иаглырхаӡомызт. Алашареи алашьцареи рҿы илзеиԥшны илбоз џьушьарын. Убасҟатәи аԥышәа аныҟәцараз илыман, дзусҭазаалак сакәын зҳәоз ҷкәынак дызлацлабуамызт. Ԥсырӡха даныҩахыс, ашьха иаҿгаз амҩа рхәарақәаҵәҟьа заҟа дырзыманшәалази. Арӡына данаашәозгьы лымамкәан, аха аԥсҟы зкыз дызҿыз лзымдыркәа дыҟазма, длықәгәыӷуан. Ацҳа днықәҟьаны, аԥсара данҩыҵала, усгьы ахы зышьҭауҵар изхьымӡоз дырҩызахон. ГАИ апостқәа рҿы заҵәык дҟәыбҷаӡазшәа даақәгылон.
– Аҩныҟа бсыцны бала! – Арӡына уи длыҳәон. – Ҳазхара ҳаицәажәоит.
– Мамоу. Аранӡа уск саанацеит, баша саама, – иааԥҵәаны дышцәажәац дцәажәон.
– Шьҭа уи уаҵәтәи усымхои, уаха иҟабҵои?
– Уаҵәтәи усуп, аиашаз. Уаха сашьа иԥа дызбароуп. Уаҵәы иуниверситет аҿы исҳәо здыруазарц.
– Иҟалеи? Уа сара издыруа ыҟами.
– Дҭырцар рҭахыуп. Аҷкәынцәа аҵара рбар ҟалаӡом, ибымдыруеи, – амашьына аанылкылеит, Арӡына длыбаалышьҭырц.
– Сара сыбҭахызар, сыхиоуп.
– Иҭабуп. Саҭабымҵан бахь сахьзымнеиуа!
– Идырны быҟаз, – Арӡына амашьына дынҭыҵит, – ԥҳәыс даазгар зҭахыу сара дыбзысԥшаауеит.
– Иашаны?
– Дзакәытә хаҵоу бымбари!
– Шьҭа дзусҭоу сабымҳәо!
– Зны иара дазаазгап.
– Аеи нас, – Асида, иҟалашаз уск Арӡына дақәлыргәыӷуазшәа, илаҳаз агәхьаа лкит ҳәа узҳәомызт. Амашьына инҭыҵыз лҩыза ашә аналыркы, наҟ знык лԥырҵра дазгәаҟуазшәа, ирлас иналырҵасын, амҩа зыркаҷҷоз алашарақәа дынрылаӡт.
Арӡына Зиза лабраа дахьырзыхынҳәыз лгәы шеихьнашьуазгьы, уи акапан хазырҭәаашаз лҩыза дахьылбаз акыр лгәы ҟанаҵон, аҩнеихагыла дахьыныҩналоз. Асовет мчы аилабгара аҽаназнакы нахыс, аус зымуаз алифт ыҟазаргьы, иҟамзаргьы лзеиԥшны, днавсит. Урҭ аамҭақәа раахыс лара ара дыҩнаӡамызт, амала шьҭа бжьба-ааба шықәса ракәын иҵуаз абри амардуанла аҩада дхалозижьҭеи, длыбаауазижьҭеи. Аибашьраз лашьа еиҳабы ахәбатәи аихагылаҿ уахык дыԥхьозаарын. Ажәылараз данцоз, ицәагози ҳәа, ашә аҿы «заниато» ҳәа иҷышәит, зны ишихәашаз зынӡак ихы иҭамшәаӡакәа. Аамҭа цеит. Иаҳәшьа, амузыкатәҵараиурҭа данҭала, Аҟәа дахьаангыларыз рԥшаар акәхеит. Уаҭаахк џьоукы рҿы инукылозар, ишәатәызи, лыфатә иахҭнылҵози урыхәо иҟамызт. Лашьа дҭаацәаран, урҭ аарла дрыхьӡон, иаҳәшьа аҳҭны-қалақь дыртәаны лбара изымариамызт. Рани раби рдунеи рԥсаххьан. Имлагоз аџьма амаҵә азылаҟәуан ҳәа, убасҟан иара иааигәалашәеит аибашьраз уахык дахьыԥхьаз ауаҭах. Ашәҿжәан, иҩназ ҩныргахьан апианино ада, даара иҟьашьын. Агьумамзар аасҭа, ари еиӷьымзи. Идрыцқьеит. Ҟәрышьқәак ақәырӡны, аҭӡы ршәит. Ашә асапат ҿарҵеит. Уажәы дҩыхәнан, луаҭах дныҩналеит. Уаҭах заҵәык маҷын, аха дыҩнеижьҭеи илмыршәҭи. Есышықәса маҷ-саҷк илырҿыцуа, дыԥхамшьакәа сасык даалгартә еиҿылкааит. Иҳаҩсыз аҳәынҭқарра политикатә шьақәгылазаашьа аан, ауаа хыҵакырҭак ишыҟалалак ирырҭарц ианықәԥоз, ауаҭах заҵә хәыҷқәа аҩн еихагыла ирҿаркуан. Иахьатәиала ари амал ақәзырӡуадаз аха, усҟан ус иҟан. Иахьцалак уажәы лымала дахьынӡыҟаз, лара илызхон. Аус луан дзылгаз аҵараиурҭаҿ.
Ателербага наҿалкын, лхалаҭ шылшәылҵоз, архьшәашәага дынҭаԥшит. Акәтаӷьқәа ҩбаҟа ааҭылган, иԥҽны илҩит. Аџьыкҵәаҵәа налалҵеит, агьама архаауан, маҷк илырцаҳәцаҳәар цәгьа илбомызт. Аԥлакь инанылҭәалан, иахьынӡаџьуаз аҭубар сақәак аамылхын, часак инақәҵаны днацҳаит. Акаҳуа ршыга наҿалкит. Лчаса лфаанӡа, лыкәтаӷь џьит. Уи, шьҭа имцхәны ишылбозгьы, илымфар иабалгоз. Акаҳуа анылжә, зынӡак лхы-лгәы ҭәны, адиван днықәтәеит. Ателедырраҭара дахәаԥшуан. Акиногьы лбеит. Нас аконцерт цон. Лара лзанааҭ иадҳәаламзи, аклассикатә музыка дазыӡрҩуан, лыблацәа еиқәыԥсаанӡа. Ус дыштәаз, дамхацәеит. Лшьапқәа ҩышьҭхны ианықәылҵоз лгәалашәаӡомызт. Иахьцалак ҽнак хәлаанӡа, ус уамак лымамзаргьы, дааԥсон. Лхы нықәылҵан, лҽааиҵылхит. Ателербага цқьа дшамырцәозгьы, даашьаны дымгылаӡакәа, аҵх налгеит. Нас акәын лҽазыҟаҵаны данышьҭалаҵәҟьаз, ашьыжь дамхацәар ҳәа дышшәоз мацара. Лтелефон даанарԥшит. Ҿыц аршәыга дынҭаԥшит. Иаха илфаз ашьыжьгьы илызԥшын, усҟатәи ирацәаны акәымкәа. Лҽааиҿылкаан, дындәылҵит.
Бжеиҳан шьапыла усура дцон, дышиашаз амҩа ааҩҵәаны. Автобусла, ма атроллеибус данырҭалоз, дахьырлыбаауаз аҿынтә, ҿыц шьапыла дҩеир акәхон. Атранспорт азыԥшра, аҩныҵҟа аилыхара аҵкыс, аҩнынтә шьапыла дцар еиӷьалшьалон. Зных зынӡак аныҟәара лгәаԥхомызт. Аҽны шьыжьымҭан аџьырмыкьахь дцеит, уа атроллеибус дҭаларц. Амҩақьыра иаҳа имаҷын. Змал думз рзы иманшәалан. Амҩан лгәы иҭаз Асида лакәын. Бзиарак лзыҟаҵара дазгәышьуан, ус лара илцәаҩан. Хаҵак дылзылԥшаарызшәа баша дылмыргәыӷит. Аусура шаанҵәалак, хәлаанӡа уаҳа ус лымаӡамызт, Гагранӡа длыбжьысырц лгәы иааҭашәеит. Лашьа иҿы дымлеицижьҭеи мызкы еиҳан. Ишыҟақәаз еилылкаарын. Еиҳараӡак Марыхә лыҽиқәлыршәарц дашьҭан. Иареи лареи, Зиза хаҵа даныршьҭуаз, еибадырит. Убри аахыс ҳаҭыр еиқәырҵон, иахьеибабалак ус еивысуамызт. Ақалақь иазааигәаз ақыҭаҿ дынхон иара. Иҩнаҭа зны днеихьан, амала иҭаацәаз уаҩ дыҟамызт убри аҽны. Асида убра дзамбарызи? Лара ақалақь дашьцылан, аха лара дзааӡази Марыхә иҩнаҭеи иеиҩыргози? Иаха аахыс абарҭқәа лыхҭашәаны дауҟахымыз, аха ашьажь иаҳа лыхшыҩ еилыкка аус ауан.
Амҩан дәқьан маҷӡак дныҩнаԥшын, шоколад канфеҭк аалхәан, руак цәырҳәны лҿы инҭалҵеит. Хаак, лхаԥыц ирыбжьарҟьыцуа, ҭынч илҿаӡыҭлар бзиа илбон. Ашьыжь ауаа рацәа алада-аҩада амҩа ианын. Иаҳа ирацәан аџьырмыкьахь зхы хаз. Ахәҳахәҭра шаанӡа
бзиа избоз ауҟахымыз. Арахь автобусқәеи атроллеибусқәеи ҵҩа рымамызт. Зынӡак зхыԥхьаӡара рацәаҵәҟьаз амаршрут таксиқәа шьапыргыларҭа урҭарымызт. Урҭ рааҭгыларҭақәа рҿы еилыхаран, аусуреи аҵареи рахь ицоз ҵҩа рымамызт. Рыжәпара далагылашәа лара длеиуан, амашьына рган иаҳа лҽадкылан. Атранспорт рныҟәара убранӡа иуадаҩын, иаангылозшәа, ицозшәа, рсигналқәа ана-ара еиқәҿырҭуа, лган аҿы иааҭгылаз а-«Жигули» лара илзаангылеит ҳәа лхгьы иҭамшәакәа, днавсны днеиуан. Амашьына хәыҷы ԥшьшьала иаалыхьӡан, дхьаԥшырц асигнал абжьы геит. Убас амашьына ааигәан, дшәаны дагьааҭрысит. Ашә анаат, длаҟәызар – иҿаԥхаҿаччо аԥсҟы зкыз Марыхә иакәын.
– Ди-да! – ларӷьа напсыргәыҵа ларгәҵысҭеи лӡамҩеи инарыдылкылан, дахьылбоз шааџьалшьаз лзымҵәахит.
– Бҭала! Аусурахь бцозар, бзымгои, – аниҳәа, инаҩсан аҭыԥ аалылхит.
– Ашьыжь шаанӡа ара уабаҟаз?
– Усқәак сыман, заа саацәеит. Шәҟәқәак реиқәыршәара саҿуп, шьҭа исызхырқәшозар ҳәа сгәы иҭоуп.
– Аџьармыкьахь иҟауҵои?
– Саншьа иҿы снеирц сгәы иҭоуп. Имаҭацәа рзы хаа-мыхаак соуазар ҳәа, сҿаасхан, иҟоу ббоит. Сызрылсуам. Арахь сабабжьалоз сҳәо сҟарымҵеи. Уажәыҵәҟьа саахынҳәуеит, – иҳәан, ииулак и-«Жигули» џьара иныбжьаиркьакьеит.
Инаҩсан игылаз дацрамысырц, ашә маҷк иааиртын, дҵәиимиуа ииулак цәгьала дыҩҭыҵт. Уамак днымхакәа, еилаҳәарак има даахынҳәын, шьҭахьҟа иаауаз реимҟьарак ибозар ҳәа, ихәдаџьал ырҵәины, ашьҭахьтәи асаркьа дкылԥшуан. Аӡәыр амҩа уиҭозма, изааҭгыларц шрыхәҭазгьы. Ииулак дрылҵгәышьан, дандәықәла, наҟ иаҳа аԥсеивгара иоуан. Раԥхьатәи амҩа еихагылала Лакоба имҩаду шыҟаз дкылсырц, дымҩақәлеит.
– Сахьыббаз усҟатәи изџьабшьеи! – дҭыҵаанӡа излацәажәоз ихамыршҭыкәа иациҵон.
– Шьҭа иномаркак уақәтәазар ҳәа агәра згон, избацыз а-«Жигули» ушҭатәаз анызба иџьасымшьеи, – лара дԥышәырччон.
– Аиномарка ҿаҵаны иахьсымаз бдыруандаз! – иара дыхәмаруан. – Европа иреиӷьыз азауадқәа руакаҿ.
– Нас? – лара дагьааизҿлымҳацәахеит.
– Акризис рхьымӡеи. Азауад аусура ааныркылеит. Аусуцәа усурада инхеит, – иҟалақәаз ҳәа инҭыршәшәаны ицәыригон, иажәабжь агәра злаумгарызи. – Абаа, макьана шәусура еиҭашәмырҿыцын, акризис саргьы исыхьӡан, ԥара-шьарала сҽысзеиқәмыршәеит ҳәа, ашәҟәы рзысышьҭит.
– Уцәгьам, – лбжьы мыргакәа, дцәыҵаччон. – Уи ус исҳәеит, аха иџьасшьаз даҽакыуп. Раԥхьа – ашьыжь шаанӡа Гагрантә уаазгеи сгәахәит.
– Смашьыноуми.
– Сумыргаӡан! – ихәмаршьа лзеилымкаауа дыҟазма. – Нас, уамашәаҵәҟьа иубаша, сгәы ушҭаз усықәшәеит.
– Ҟаи! – уамаӡак иибашаз аниаҳалак, иаарымчшәа, маҷк иҽҭыганы, иџьоушьаз ажәақәак ихы иаирхәар Марыхә бзиа ибалон. – Усҟатәи бгәы сҭашәазар – акы иазҳәамкәа иҟам.
– Уск еиҿыскаарц сҭахыуп, – ҳәа нацылҵеит, уи ахшыҩҵак аалҿыҵашәеит мацараз, еиҿлырцаауаз иацәтәымны.
– Ҟаи! Сыбмыцхраакәа, исылшо акәзар, – амашьына амузыкатәҵараиурҭа аҿаԥхьа иааникылеит.
– Уи уажәыҵәҟьа ҳаццакы-ццакуа ҳзалацәажәаӡом. Ҳабеиқәшәари?
– Иахьцалак, лымҳаҭшьык аасыбҭар, сызлабыцхраара сазымхәыцрызи, – иаҳауаз дазҿлымҳахахьан.
– Уи ӡӷаби ҷкәыни ирусуп.
– Ибзиами. Ауаа зеибамгозар – ҳара еибаҳамҭои, – дагьаалахҿыххеит, қьаӷьариа уамак иакәыз џьушьарын. – Изусҭцәақәада дара?
– Уахымыццакын! Ҭынч зегьы уасҳәоит.
– Иабатәиқәоу? – ус аҭҵаарақәа бзиа ибалаӡомызт, ихьзеи угәахәрын.
– Ҭынч зегьы уасҳәоит, – ҿыц еиҭалҳәон дԥышәырччо.
– Ишыбҭахыу! – иара дақәшаҳаҭын.
– Иахьа аҩныҟа амҩа уанбақәло?
– Сусқәа сшаарылгалак.
– Сара усызԥшуама, сусурантә схы сақәиҭхаанӡа?
– Ателефон бысзас! – қьаадк аацәыриган, иаквафон аномер анҵаны, иналиркит. – Сбызԥшызаауеит.
– Гагра сашьа иҿынӡа слеир сҭахыуп. Амҩан ҳаицәажәап.
– Уаҳа зҭахым! – иара дақәшаҳаҭын, ларгьы лҽеиҵамырхакәа длалбааит.
Аҽны лашьа иҿынӡа дымцар ҟамло дыҟаӡамызт, ааигәа уахь дықәларц лгәы иҭамызт. Амала, Марыхә аицәажәара дазыҟалҵахьан, амҩан аамҭа рыман, рызхара еибырҳәартә. Лусурҭахь дҩыхәнан, дшааиз аҵара ҟәша аиҳабы лҽыналырбаны, лусурҭа уадахь днеит. Лҽааиқәлыршәақәеит. Аҵәҵәа раҳаанӡа ҳәа, аҵаҩцәа ашә иадгылан. Иааҩнашылеит. Анааша нахыс лгәы иҵхоз аус аалхалыршҭын, илзааиз лхы нарзылшьҭит. Лус дамҽхак даман. Аиҭакраз Зиза даалгәалашәеит. Цхыраарас илылҭарыз лыздыруамызт. Лхаҵа дилҵны дилымҵызар, Арӡына лыцхыраара лҭаххарызу? Ланхәа лыҿцәажәара иаԥсаӡамызт. Дамытра иацәажәара аҭаххозма, иани иԥҳәыси еинираалартә, Зиза уа дахьынӡыҟаз, ихы изымҩаԥымгазар. Аиҭакрақәа раан ҿыц лан лаҳәшьаԥҳа лгәы дааҵалахуан. Лусура лнапы шыналырклак, даалхалыршҭыхуан. Убас шьыбжьон лцәааит. Уи аҽны хаз-хазы уаҩы далырԥхьаӡомызт, лхы дақәиҭын. Марыхә ителефон аномер лмобильник инҭалҵан, дизасит.
– Сара схы сақәиҭуп, – лара диацәажәон. – Сабауқәшәо?
– Уа снеиуеит, – иара аҭак лиҭон.
Лара лгәы алаҟан. Марыхәи Асидеи рус лзеиҿырцаарызшәа лгәы иабон. Убри Зиза лус лгәы еихьнашьуан акәымзар, макьана зыбжара миасыцыз амш лықәҿиахьазшәа, лгәы шьҭыхны ахыбра дыҩдәылҵит, Марыхә иааира адәны дазԥшырц. Иагьа умҳәан, иара қәрала длеиҳабын, дышизԥшыз ибар еиӷьалшьон. Ҳаҭырқәҵаразшәа лгәы илнаҭон.
Дахьыллыбааз дгылан. Арахь шамахамзар машьына ҩеиӡомызт. Аилыхарҭа ахьыҟаҵәҟьаз ҵаҟантә урҭ рымҩасбжьы ааҩуан. Убарҭ иаарылҵны дзызԥшыз амашьына аҿаанахарын ҳәа, алада лылаԥш шхаз, Амраҭашәарала иҩеиуаз налывсын, иаақәҵәины иаалыдгылт. Лара лшьаҿа неихылгаанӡа, аҩныҵҟала ашә аныҟәцаҩ иааиртит. Лара дынҭалеит. Аҿынанахеит.
– Џьаракыр бынкыдгыларц бҭахыума? – иара дҵаауан.
– Мамоу.
– Ҳашиашоу амҩаду ҳанылома?
– Аеи, – лҳәеит, иара ацәажәара хиртырц шакәыз изҵаарақәа зызкыз еилкаауа.
– Иагьа ус иҟазаргьы, шьыбжьон ааит, шьыбжьхьак ҳнап адаҳкылар цәгьамызт. Бгәы ишԥаанаго?
– Ус ахьаа усзалаҵом. Акрысфандаз сҳәогьы сыҟаӡам.
– Иахьантәарак, џьара сынкыдххылартә, аамҭа сыман, аха ҳшеиқәшәоз зымдыруази, схала џьара сзымнеит. Мап сцәыбымкын!
– Ишуҭахыу, – шьҭа илбон гәыкала џьара днаиртәарц игәы шазыҳәоз, лара, илгәарԥхаӡаны дымнеиуазар, длыханы днеигаргьы шиҭахымыз.
Ақалақь аналҵырҭаҿ, иаҳа ауаа ахьмаҷыз, акаҳуа ҳәа изныз аҿаԥхьа дааҭгылан, Марыхә, Арӡына иаԥхьа днаиргылан, дныҩналеит. «Акаҳуа» ҳәа зыхьӡыртәқәаз уажәы икрыфарҭа бзиақәан. Афатә шьахәҟарҵон, удырԥшуамызт. Ухы-угәы ҭәны уҩагылон. Арқьафурҭаҿ унеир акәын азыԥшраҵәҟьа ануқәшәоз. Арҭ рхәы рнап адыркын, лара илҳәоз шлымазгьы, иара уи иаҳарц дшыгәаҭеиуазгьы, иццакӡомызт. Ҿымҭ итәан, рылаԥш еиқәымшәарц, рылаԥш иааиуаз, ицоз ирхызшәа, рхы анҩышьҭырхлак, маӡала инеихәаԥшуан. Аԥсгарҭа рызҭоз, рыцҳарас иҟалаз уҳәар иаҳа еиӷьзар здыруадаз, амҩан рызхара еицәажәартә аамҭа иалаҟан. Ҿымҭкәа иштәаз еиԥш, ҿымҭкәа ианыҩагыла, иара амаҵуҩы ӡӷаб дналыдгылан, илҳәаз ахәԥса налиҭан, лара длышьҭагыла дыҩдәылҵит.
Ақалақь иналҵын, аԥсара иҵала иҩеиуан, рҩыџьегь ргәы иҵхоз изаламцәажәаӡакәа, даҽа усқәак рыӡбахә рҳәон, ирҭахыз инадгылаанӡа. Гәымсҭа ацҳа инықәсын, Ешыра аҩадара иаҿан, ГАИ апост иҩавсит. Ашьха мҩа ишангылазгьы, амҩа иаҳа ииашарҭан, иҭшәазаргьы ааигәа асфальт ҿыц ықәырҵан, акыр иманшәалан, абарҭ арахә маҷк иҽаарцәихьчар. Аҽны, амҩа дицықәланы, иалҳәароц илҭахыз еиликаарц, уажәи-уажәи иажәақәа игәы иааҵаххуан, уаҳа дзылзымҵаакәа, аладара еикәарҵәи дылҭалан, Ԥсырӡха длалагылеит.
– Ус бымаҵәҟьазу, Гагра бызгар бҭахызу? – алаф лылихыр цәгьа иааимбеит, илымҳа инҭылшьхьаз уаҳа дшаламцәажәоз ангәеиҭа.
– Гагра сугар ҟамлаӡои? – лара дԥышәырччон лгәы ҭыӷьӷьа, ус иҟаз аԥшра еснагь илыман.
– Акыр сҳәама, аха уахь бцар шыбҭахыз бҳәар, мап бцәыскуазма, – ииҳәоз аҵабырг ԥшра шеиҭазгьы, лара лымаӡа макьана ишцәырлымгацыз ауизымдырхуаз.
– Ԥҳәыс дыззаамгои хаҵа изымцои еибысҭар сҭахыуп, акыр сылшап угәахәуама?
– Бқьаӷьариашьа зеиԥшроу ауми аус злоу, – алҵшәа хиркәшазшәа, дагьааԥышәарччеит. – Дара еинаалап бгәахәуоу? Уи ауп ибҳәаша.
– Иара дысгәаԥхоит. Лара лакәзар – аҭаацәара бзиа дрылҵит. Дқалақь ӡӷабуп. Уа аҩны рымоуп. Дпашәӡа, дшыԥшӡоу удыруандаз!
– Хьӡы рымаӡамеи?
– Ишԥарымам!
– Иара дхәыҷымзар, абасҟаамҭа дабаҟаз, ԥҳәыс даамгаӡакәа?
– Уи узилацәажәои! Ухаҭа ухы уазымхәыцуа!
– Ҟаи! – иахьакәӡамыз реицәажәара лырҵәизшәа ибан, ахырхарҭа ириашарц иакәикит. – Сҭагылазаашьа ус иҟалеит, – ихаҿы аԥагьара аныԥшуан.
– Изакәытәҭагылазаашьоу зыӡбахә умоу? – илаҳарцгьы лҭахӡамызт. – Аҷкәын ианиаамҭоу ԥҳәыс дааигароуп.
– Иашоуп, аха… – «аӡӷабгьы ианлаамҭоу аҩнра дцароуп» ҳәа налыҽԥникыларц, агьааигымхеит, иаамсҭашәарамызт ҳәа ианаамҭаз иҽникылеит акәымзар. – Сшыҷкәыназ аибашьра сыхьӡеит, – ихырқьиарахь дааианагеит. – Нас ҳзааҭышәынтәаламхаӡеит. Сани саби рыхәшәтәрақәа сҽырзыскит. Ачымазацәа рбара ицо дарбан ӡӷабу саҳәеи!
– Аӡәыр улышьҭалама?
– Мамоу.
– Нас ус узрыхцәажәои? – лара илаҳарц илҭахыз аҭак лоухьан. – Уашьа иакәзар – деиҵбоуп, дузыԥшызар акәхап. Ҭаацәарак еиҵаурхоит, умбои!
– Сара шьҭа схәыҷӡам, бымбои, ирыцҳарахаз. Ирыгыу ирыбзоу ирласны избарҭахоит.
– Аеи, уҟәыӷацәахеит. Акы згым дабоузысыԥшаауеи? Акы згым акы згым дылҭахыуп
– Бгәы иалымсын! Иахьцалак ҳахнагацәеит, – иааҿаԥиҵәарц иақәикит. Зыӡбахә бымоу саҳәеи! Сара сыцхыраара абабҭахыу?
– Аказы суҳәоит, – лара дааизхьаԥшит, Гәдоуҭа ианаалагылоз. – Сан лаҳәшьаԥҳа ддәылҵны даан, иҟоу еилыскаарц сҭахыуп. Ҳзынкыдгылома?
– Дарбану? Зизоу?
– Аеи.
– Бымбои иҟоу, – агәарбжьара дныбжьалеит, – бара еибыбҭоит, дара еинаалоу – убри ауп ихадоу. Аамҭа акала иҟалеит. Аҟәышра рацәахеит. Доусы иду идиҵо рацәоуп. Уи ашьҭыхра аҿар ирылымшошәа збоит.
– Зегьы ҟәышзар, аилыҵрақәа маҷхон, – лара инаҵылшьит. – Рҟәышра мацара рызхаӡом, иаарыкәыршоуи излагылоуи ҟәыӷара рыгымзароуп.
Иаҳаз акыр шаҵанакуаз шгәеиҭазгьы, иара инҭыршәаны зегь шизеилымкааз ицәалан. Уи аҭҵааха имаӡамызт, Шагә игәашә днадгылахьан. Џьоукы шлысасыз аагәазҭаз Арда арҭ дырԥыларц лҿаалхазар, лаҳәшьаԥҳаи лҩызеи анылба, лгәы ааҟалан, ахәыҷы Леиуан днаргылан, аԥсшәа ааралҳәеит. Аҩныҟа дрыԥхьазар, Марыхә иааҿаԥҵәаны мап аник, Арӡына уи диқәшаҳаҭхан, агәарԥ аҿы ԥшәымеи саси ааидхалеит.
– Иҿыцу акыр ыҟазар сгәахәын, – Арӡына лаҳәшьаду длызԥшуан.
– Иҿыцу ҳәа ибасҳәаша, иарбанзаалак акы сымам.
– Дамытра дмааикәану? – аӡӷаб иџьалшьон.
– Иаха дыҟан. Инхаз Зиза лымаҭәа ааигарц иалҳәеит, макьана иааимгацт.
– Иааилышәхӡарц шәгәы иҭаҵәҟьоума, бара? – Арӡына лгәы иалан.
– Ҳара изеилаҳхуеи, лара иаазуп ҳәа лгәы иҭакны дмааит. Иаргьы слылҵроуп иҳәо смаҳаит. Иабхәеи иареи леидтәалан, рҽадыршьӡеит. Иахьа, усура данцоз, ари сымаҳә, ас даҽазны дысзааир, сааиԥырихӡоит иҳәан, ихы шихьуаз, имашьына дҭалеит.
– Иабхәа аҩы шԥаицижәуаз?! – Марыхә иааџьеишьеит.
– Ганкахьала уахәаԥшуазар, иҽеиҵәҟьам, – лҳәеит Арда. – Ари имаҳә ихымҩаԥгашьа шҽеимз сцәимӡеит, иԥҳагьы илеиҳәеит. Арахь дидтәаланы изыржәуаз иара иакәын.
– Зиза иахылҳәааи? – арҭ реизыҟазаашьақәа Арӡына илгәаԥхозма.
– Лаб иҿаԥхьа илҳәози? Изуҳәашазгьы дабаҟаз, – Арда илӡомызт лымаҳә дшылгәамԥхоз.
– Зиза дабаҟоу? – Арӡына уи длызҿлымҳан.
– Усура дымцеи. Дмааӡацт.
– Ас иаразнакыу?!.
– Еиҳараӡак лусуроуп еимаркыз. Шьҭа днызкылои, – Арда лнапы ахәыҷы ихы инықәылшьит.
– Усҭи! – Арӡына ашьыжь лшәыра хәыҷы инҭалԥсаз аканфеҭқәа нилыркит. – Аду усқәа ҳшырҿыз. Ахәыҷы уаҳхамшҭуеи. Иахьцалак, ланхәа дынлывсны, усура дцеит, – уи Арда лахь лхы налырхахт.
– Цацҳәа адәы ҳақәми, – Арда даахәмаршәа луит.
– Дамытреи лареи шьҭа ԥсыхәас ирымеи?
– Уажә Дамытра днашьҭаланы хазы нхара иҽазикып ҳәа быҟоума. Ԥсыхәак сзыҟаҵозар збап иҳәеит лаб.
– Дамытрагьы усурҭак изиԥшаароуп.
– Ус ҟаимҵар ауам, иара изур.
– Иуааит! – Арӡына иаалырӷәӷәеит, лажәа акыр амчызшәа. – Шьҭа уигьы хаҵа цатәуп ҳәа дцеит, – лара лгәы наӡомызт.
– Иаҳҳәо заҳауада, – Арда Марыхә иҿаԥхьа лҽаалыртит. – Ишаҳҭахымыз хаҵа дымцеи.
– Уи шьҭа ус алацәажәара аҭахӡам, – Марыхә даарылабжьеит. – Акала имҩақәҵатәхоит.
– Убри ауми ҳазҿу.
– Аеи, ҳара ҳцалап, – иҵегь иаланагалаанӡа игәахәшәа, иара шьҭахьҟа иҿынеихеит.
– Иаарласны саақәлоит, – ҳәаны, Арӡына Арда даалыдҵын, дааины амашьына данынҭалоз, аусқәа цқьа издыруаз даақәланы дызларыцхраарызи игәахәрын.
Амҩаду ианазкылс, Зиза лус иалацәажәахуан. Марыхә арҭ дрыуамызт, дыргәыцхәымызт. Шагәи Рашьыҭи идыруан, иареи дареи маҷк еишьцылақәахәьан, қәрала ишеиҟарамызгьы. Иара игәы иалан дқашәқашәо иҩагылаз аӡӷаб разҟыла деиқәымшәо дахьааиуаз. Иара дахьынӡеидыруаз, лара лаамсҭашәашьа ааџьоушьарын. Дзацәажәоз ианакәызаалак, лажәа иналаҵашәа, рҽхәа бӷьыцк изылкуан. Убри ала илыдгылаз ианакәызаалак дылтәылтәуан. Аамсҭашәара акәым, уи амԥан иҟаӡамыз аҷкәын дахьлықәшәаз, иҟазшьақәа нылкылаларц, ирцаҳәцаҳәо дахьиацәажәоз, лхаҭа лыуаҩышьа аруадаҩыр алымшози. Арахь уи азмырхакәан, анхәа бзиа длызкамшәазар, лааӡара агдыра иагьа иҳаракызаргьы, илықәыӷәӷәоз аидарақәа лзышьҭымхыкәа, дырхәаҽырц рҽазыркыр, лара урҭ дырҿагылар, лаамсҭашәара хҽуан. Иахьцалак лара убарҭ зегьы дыриааирын ҳәа Марыхә длықәгәыӷуан. Иара иаасҭа акырӡа деиҵбын лара, акәымзар даалеиҽырбар цәгьа ианимбоз аамҭак ыҟан. Убасҟатәи лынақәгылашьа-лаақәгылашьа, лымаҵушьа, еснагь лыбла ихыз амца, лҿаԥыгшәырччара уаахырхрын. Лразҟы бзиазарц лзеиӷьеишьон, аха иамуазар иҟауҵози. Ацхыраара лҭахын, иара ус иҟаиҵарызи? Лаб ԥсыхәак лзиӡбарын, уаҳа узықәгәыӷуадаз.
– Шьҭа узбар зысҭахыз ҳалацәажәап, – игәы иҽанӡамкәа, Арӡына маҷк даахьаҳәшәа днатәеит, лыҽирманшәаланы иара диҿаԥшларц.
– Ҟаи! – иара дааԥышәарччеит. – Амҩа ҳааицықәлеижьҭеи сбызԥшыми, инахыбга-аахыбгон акуәымзар.
– Амҩа ҳаицықәлеижьҭеи акәӡам, – инаиҽԥнылкылт. – Ак уасҳәарц шысҭахыз ашьыжь улымҳа инҭысшьижьҭеи.
– Зизеи Дамытреи ирызкыума?
– Мамоу, џьушьт! – иааџьалшьаҵәҟьеит. – Ӡӷаби ҷкәыни усуп ҳәа уасымҳәази, изухашҭи?
– Ибҳәаҵәҟьеит. Зны-зынла иуаҳаз аҵакы ԥсах анамоу ыҟами.
– Ҩызак дсыман. Ааигәа ҳаибамбацызт. Иахьа дызбеит, уара! Уажәыгьы хаҵа дыҟаӡам.
– Дбықәлазар, баргьы аҩнра бымцацт, изџьабшьеи?
– Уара, уи сазымхәыцӡацт, аиаша шԥоуҳәеи! – зынӡак аҵабырг аҵаҵаныиааџьалшьашаз лаҳазшәа, аԥшра ҷыда анаашьҭылх, иара игәарԥхаӡаны дааччеит, ларгьы лыҽлызнымкылазт, дааицыччеит. – Уааи, аус ахь ҳаиасп! – наиабжьалгеит.
– Аус ахь ҳаиасырц сҭахыуижьҭеи, амҩа ҳақәуп ҳәа басымҳәеи. Нас?
– Убри аӡӷаб уара дузыскыр сҭахыуп.
– Ҳаи?! – иҳәеит, уажәраанӡа ииҳәоз «ҟаи» ацынхәрас. – Убасҵәҟьоу.
– Аеи.
– Ҷкәыни ӡӷаби аныбҳәа, хәыҷқәак ракәыз џьысшьон. Сара шьҭа ахаҵа қәра сҭагылоитеи.
– Лара усҟатәи лхыҵуам, нас, дыӡӷабуп уҳәар имцхарым.
– Дыбзиоу ҳәа сҵааӡом. Дызбароуп.
– Иахьа Аҟәа дыҟан, издырыр дусмырбози, – лгәы иаахәаӡаны дԥышәырччон.
– Бгәы иалымсын, аха маҷк беилаԥсазар? – гызмалрыла иара аҭак лиҭон.
– Избан?
– Лара Аҟәа дыҟазар, сбыманы арахь бабацо?
– Иаразнак уақәшаҳаҭхарызу сзымдырит, уара.
– Сыҽсырххар ҳәа бшәеит?
– Аеи!
– Асҵәҟьа ҿа сбырҳәап ҳәа быҟамызт.
– Уажәыҵәҟьа ателефон сылзасуеит, – лмобильник ааҭылԥаан, иаалырхиеит. Аҭак лоуӡомызт. Нас адырра ҟарҵеит дахьасуаз ма аԥара ҭаӡамызт, ма изтәу дахьыҟоунӡа
аимадара рзалыршомызт ҳәа. – Уажәраанӡа Аҟәа даангыларын ҳәа сыҟаӡам. Аҩны ҳанкыдгылапи.
– Аҷкәын дыбзаазгеит ҳәа лабҳәома?
– Ахаҵа дыбзаазгеит сымҳәои.
– Аиаша? – иара игәаԥхон лара лыхәмаршьа. – Иахьцалак уажәыҵәҟьа лыҩны анеира аҭахымзар?
– Ҳазханеиуа иалылдрааи.
– Лара дыбмазҵаауеи.
– Иласҳәаша сара издыруеит, умшәан! Ӡӷаббара ицон ҳхаанҵәҟьагьы, иугәалашәоу сыздыруам. Иахьа ус лшарагьы шәымам. Аҳәсақәа аамгаӡакәа шәҽышәражәуеит, ишәыҵалаз ҳаздыруам.
– Зны еилыбкаароуми сеиԥш иҟоу дылбар лҭахыу, илҭахыму. Сара заа сшазыҟабҵаз еиԥш.
– Лҩны ҳнеиуеит, ҳазханеиз иалылдрааи. Арахь аҳәоу иаламҵа, улсмырбари.
– Лара дыбмазҵаауеи.
– Иласҳәаша сара издыруеит, умшәан. Абра уныбжьагылеи!
Дшыныбжьалаҵәҟьаз дааҭгылан, ихаҭагьы амашьына дааҭыҵит. Лара амҩа ааиҩылҵәан, ақалақь агәҭаны, мандарина ҵлала иҭалаҳаз, уамак иаҩцацәамзаргьы, еиҿкааз ҩнык зҭагылаз агәарԥ хәыҷы агәашә днадгылеит. Аҵәҵәа дасит. Ԥҳәыс ҳаракык даадәылҵит. Ари лан лакәзар, ашлара дшаманакуазгьы, лҿара аамҭаз лыԥшӡашьа акан калмыжьӡацызт. Угәы ааҟалҵартә, дԥышәырччон. Иудыруази Марыхә итәы иакызар ҳәа, аԥхара ааигәыҵалеит. Лан дбаны, аӡӷаб даага рымҳәози. Иаахынҳәыз иҩыза гәыкала длаҭабуан.
– Дхынҳәхьеит, – Арӡына, амашьына дшынҭалазҵәҟьа, аԥсҟы аанызкылаз лхы наизлырхеит. – Лҩызцәақәак лыԥхьан, дыҟаӡам.
– Акыр сықәзар бымбои, – дыхәмаруан иара. – дсықәымшәози. Нас бцо-баауа убаҟаз ҳәа ҽԥныҳәас исыбҭоит.
– Дуқәсыршәоит.
– Ианба? – дахыццакӡозшәа ҟаиҵон. Аха дзахымццакрызи?
– Зны лара слацәажәоит. Нас адырра усҭоит.
– Анцәа биныҳәааит! Баасызкамшәар ишԥаҟасҵоз!
– Усхымыччан! Сыда хәшәык умоу џьушьома? Сзакәытәқьаӷьариоу уздырӡом.
Еснагь еиԥш ашьыжь заа усура дҭыҵит Рашьыҭ. Иусуцәа зегь раԥхьа иара иҭыԥ дааҩнашылон, дара рааишьа илаԥш ахызарц. Иара ихымҩаԥгашьаз рдыруан азы, ианраамҭаз икылхх русурҭа иахылон. Аԥссаҩ лакәзар, иара имашьынала дааҭалаанӡагьы, иахьабалак арыцқьара лҽахьылыгӡон. Аиҳабы аӡәы диацәҳауа, дизаӷьуа ихы димырбацызт, иҟазшьала идирдыруан иҟарҵаз ахьынӡаиашаз. Џьоукы даарыԥхьаны ҭынч драцәажәалон. Абас акәын алеишәа акыр аамҭа аҭаны ишеиҿикаауаз. Ихаҭа иеиҿкаашьа иусура еиҿнакаауан. Дуаҩҭынчны дрыԥхьаӡон. Иӷраз цқьаҵәҟьа уаҩы издырӡомызт. Ииҳәоз змаҳауаз диеигӡаӡомызт, уамак дизымгәаартә, диацәажәаны иусураҿынтә ихы дақәиҭитәуан. Убасҵәҟьа иҭаацәара еиҿкаа иман ҳәа иааикәыршаз ирыԥхьаӡон. Иашьа Шагәи иареи ҟазшьала, хымҩаԥгашьала акыр еиԥшӡамызт. Аиҳабы, Шагә, акыр ичҳауан, данаахәыҵҟьозгьы уздырӡомызт. Дуаҩы аартын. Дақәшәар ижәуан. Уи иахҟьомызт игәамҵ-хамҵрақәа. Уа аиаша ҳәатәын. Аиҵбы уи иаасҭа иаҳа диашаны, дразны дырбон. Ианакәызаалак зегь изеиԥшызшәа, иуаҩҭынчшьа акәын уи зыхҟьоз. Ирзеиԥшыз ҟазшьа ҷыдарак рыман. Уи имаашьаӡакәа русушьа иадҳәалан. Уаагьы Шагә иусура еснагь ирццакуан, иҟарҵоз ахаҭабзиара ҳаракызарц дреикануан. Рашьыҭ уаҩы диқәымчуамызт, аха ахаҭабзиара иамеилаҳауаз дарбан напхгаҩыз. Рнапы злакыз азанааҭ хаз-хазын. Аиҳабы дыргылаҩзар, аиҵбы аргылара маҭәахәқәа ахьырҭиуаз ашьҭаҵарҭа деиҳабын. Ганкахьала рҩыџьегь аргылара иадҳәалан. Шагә иааиҭахыз амаҭәахә иеиҵбы иҿы иҿеиҵон, Рашьыҭ иеиҳабы деиҵамырхакәа, ииҭахыз ианаамҭаз иқәиршәон. Рнапы еибаркны аус руан зырзумҳәарызи.
Рашьыҭ икабинет дныҩналан, иҭыҿ аҿы днатәеит. Ҳамҭакы уа иҽааирҭынчит, аԥсшьара ицәеижь иеилаҳауазшәа. Ихаҭа хьаа-баа имаӡамызт. Иусура еснагь ишцацыз имҩақәиҵон. Зиза заҵәык дихьаан, аха уаагьы аццакыра мцхәхон азы, аус уамак иҽалеигаломызт. Қьаадқәак днарыха-аарыхан, нҵамҭақәак ныҟаиҵеит. Иусеилыргаҩ дааиаанӡа, шьҭа ус имаӡамызт. Дахьтәа зиарыӷьарала иҿаз акәлап цаԥхала иааиртын, анаӡара иҭаҵа иҵәахыз
итапанча даахан, иаԥхьа инықәиҵеит. Иалихыз изымдыруа, иара ус ишәарҭадара иаҵгашәа, иааихәаз абџьар адәахьы иныҟәигаӡомызт. Икабинет аҿы иҵәахын, иҟамларыз арбаныз ҳәа. Акьынтыжә ааҭиган, иара усгьы ицырцыруаз итапанча инахьишь-аахьишьит. Уажәи-уажәи ахышә ала днаԥшуан, акабинет ахь зхы зырхашаз аӡәы ахьчаҩ дзыдтәалаз агәашә дааҭашылозар ҳәа, игәы иҽанҵаны. Итапанча, аҭра инҭеиҵан, икьынтыжә нацҵаны, наҟ иниҵәахын, ҭынч деиҭаатәеит, усгьы ҭынчра игӡамызт. Лусурахь дааиуан Ҷыжә. Лҭыԥаҿ ак шеиллыргоз удырратә, лышьхә ақәкша бжьы иаҳауан. Аусурамш аҽазкра аамҭа шааилак, секундк иагмырхакәа, лара дшизааҩнашылоз идыруан. Ашьҭаҵарҭа аусуцәа ааҭашылақәахьан. Доусы рҭыԥқәа ирызнеихьан. Иусеилыргаҩ Чыжә, қьаад гәарҭак лыма, дааҩнашылеит. Дҩалхаҵгылан, длатәарц иаԥхьа аҭыԥ налирбеит. Лара дышгылаз ақьаадқәа ааимҵалҵар, ианыз ааркьаҿны иалҳәар азымхози, аха иара днатәарц лабжьеигон, ус иаамсҭашәаран. Ларгьы уи ихымҩаԥгашьа лхы иалмырхәар лзычҳауазма. Игылаз, абӷьыцқәа наимҵаҵаны, иахьаҭахыз инапы анҵаны, днагьежьыр акәын. Еснагь еиқәҷаб еилаҳәаз ауаҩы ԥшӡа лылаԥш дахьыхгылаз аамҭа лроуан.
– Абри, – раԥхьатәи абӷьыц наимҵалҵеит, – иаарласны иааҳгақәаша амаҭәахәқәа рыхьӡынҵа ауп, – лҳәан, иара, днахәаԥшны инапы аниҵаанӡа, дааизԥшит. – Ари, – уи ааимҵхны, даҽакы иаԥхьа инықәлыршәит, – иацы иааргаз амаҭәахә зну ауп. Акомпиутер иҭаҵатәуп, шәнапы шаақәышәҵалак. Абарҭ, – уи анааимҵылх, лаԥхьа иқәыз егьырҭ аақәылхын, иара иаԥхьа инықәылҵеит, – шәаԥхьаны еилшәыргарцоуп.
– Бзиоуп! – иара дақәшаҳаҭын.
Лара дзаангылозма, ддәылҵырц шылҭахымызгьы, дҩагылан, ашә шыҟаз лшьаҿа неихылгеит. Лҭыԥаҿ днатәеит, лнапы агьамкуа. Ҩныҵҟала деибафон, дагьыбылрын, лаӷырӡык лалҿыҵымшәазҭгьы. Лчавра лшәыра иааҭылган, лӡамҩа иаақәгылаз ацәаакыра аалрыцқьеит. Шьҭа дхәыҷымызт лара, илызцәырҵхьаз ацәанырра лзымхәаҽыртә. Амала уи лыӷрыԥсаар лҭахӡамызт. Уи изгәамҭозу, ибарц иҭахымзу лзеилыргомызт. Еснагь ихымҩаԥгашгьа еиԥшымзи. Дналыхан диргылозу, иибоз имҵәахырц ԥсыхәа имамзу, ма илзеилымкаауаз даҽакала дылзыҟазу макьана илызҭҵаауамызт. Ус акәзу, егьыс акәзу, днаскьаганы диргылозар иаҳа аҵабыргра аҵан. Уи ус акәын ҳәа, заҟа иашаны дахәаԥшуаз аҟара, зхымҩаԥгашьа цқьа илзеилымкаауаз лара иаҳа дизааигәазарц агәазыҳәара ӷәӷәа лгәыҵалон. Убранӡа лара дыԥсыҽын, арахь лықәра ықәҳа иахьцоз налзацлан, иара дахьҭаацәаразгьы дашьҭамызт, бзиа дибандаз ишакәызаалакгьы. Ак ицәа иалашәар ҳәагьы лара дшәон. Ара дааҩныганы, иусбарҭаҿ даҽа уск лнапы ианиҵар, маҷк ила даԥыригарц. Ианамух дахьыҟаз дыҟазар иаҳа илзеиӷьын.
Иара ашьшьыҳәа даадәылҵын, ус ҟаиҵалон есышьыжь, аусеилыргарҭа дныҩнысын, ла лахь ак зымҳәаӡоз илаԥш наиршәит. Имҩан лара дтәан, уаҳа ишԥаҟаиҵарыз, димбаӡозшәа длывсыр иаҳа еиӷьхозма. Дындәылҵын, макьана идуцәамыз иобиект ашьҭаҵарҭақәа дрызнеиуан, дааҭгылан иусуцәа драцәажәон. Џьара машьынак адәахьы ишьҭаз адашьма ӷәы ақәырҵон. Аусуцәа дрыцхраауан, уи иазхашаз уа ишыҟазгьы. Еиԥкааны аидарамҩангагаҿ иахьеиварҵоз иара ибзоуран угәахәрын, дара уа рыҵаҳәара шаҭахымызгьы. Машьына ласык ҿыцҳҳараӡа иааҭалан, иара итәы инавагылеит. Иааҭыҵыз Чаабан иара иахь иҿынеихеит. Аус шиуаз диацәажәон. Нас аусуцәа даарылҵын, ари диацәажәон. Рҿаархеит ахыбрахь. Ҷыжә лҭыԥ иааҩнашылан, аиҳабы икабинет иныҩналеит. Лара дмыцхәызшәа лхы лбон.
– Исырбеи! – Рашьыҭ Чаабан бӷьыцк ааимеихын, инапы наниҵан, иааирхынҳәит. – Ашәҟәы иҭалҩырц Ҷыжә улызнеи! Уажәы иаразнак амҩа уқәлоу, усқәак ара иурҽеирц угәы иҭоу?
– Ара усс исымеи, сышиашоу сцоит, – Чаабан ибӷьыц аҩызцәа инарылеиҵеит.
– Иаҳзаарышьҭыз аргылара маҭәахәқәа рхаҭабзиара даараӡа исгәаԥхоит. Акционертә еилазаара ахьӡала иҭабуп ҳәа сызраҳәа. Схаҭа санцо, иааҳхәаз рыхәԥса шынеибакәу ирызназгоит. Сзымнеир, уара иуҭаны уеиҭадәықәысҵап.
– Зныкыр мап скхьоума, сусуроуми, – Чаабан, ҩныҵҟала дышгәырӷьоз адәахьы иааимырԥшырц, дтәан, ихаҿы адак мырҵысӡакәа, ажәала диқәшаҳаҭхеит умҳәозар.
– Макьана ацара-аара узырацәахоит, аха аиқәшаҳаҭра знык ибзианы иаҳзеиқәыршәар, усҟатәи аҳәаа хыҵра уқәшәаӡом. Аҳәаа ҳәа ак ҳзыҟалеит, аԥара уманы аиасра цәгьоуп, умбои.
– Уи сашьцылахьеит. Бжеиҳан анапаҿы маҷк надсыркуеит.
– Улаԥшхырԥага арбану зуҳәаз?
– Ҩык, ӡык рыла сеидара ҭыԥ сырҭәуеит. Уи азы маӡала ҟәрышьқәак анынадсырклак, малк қьаадла исымоуп ҳәа иҟалаӡом. Аиашаз, уи амаӡа ара, акабинетаҿ, инхароуп.
– Иахьцалак ишәарҭоуп. Амҟәыб еснагь аӡы аанагом. Абанк аусурала ҳҽеиқәҳаршәароуп.
– Дара рнапаҿы аԥара рҭахыупеи.
– Убри ауми арыцҳара.
– Ԥошьҭала аԥара ашьҭра мала иауҟалахуа, – дцалар-даалар зҭахыз Чаабан иеиҳабы дазыҟаиҵон. – Уахьнеилак ҳдырцәҳәуеит.
– Изакәанми.
– Аеи шьҭа, – дақәшаҳаҭызшәа ҟаиҵар акәын.
– Уанбахынҳәуеи? Уаанымхацәар бзиан.
– Ари амчыбжь анҵәамҭаз.
– Уаанӡа иҟауҵои?Ҽнак уахь, ҽнак арахь, даҽа ҽнак уа иузхоит.
– Иҟамло егьыҟам ҳәоуп.
– Умашьынала акәымкәан, шьапыла аҳәаа ухыҵыр, автобусла, ма дәыӷбала уцар иаҳа иеиӷьын, – наиабжьеигеит. – Умацара ак ухьыр ҳәа сшәоит.
– Исыхьуеи?
– Уамхацәар?
– Сашьцылахьеит. Сахьааҭгылақәаша, сԥсы ахьысшьаша, амҩа санықәлаша, – зегь шаны исымоуп. Иахьынӡасылшо амҩа санызаап. Ианамуа саҟәыҵуеит.
– Аеи нас! – Рашьыҭ дҩагылеит. – Амҩа алԥха уоуааит!
Ихаҭа дындәылҵыхт, ицыз, ашәҟәы ҭаиҩырц, Ҷыжә лҿы дааныжьны. Аидарамҩангага дырҭәырц агьрыгмызт. Даҽа машьынак ԥшны игылан. Ауаа аргыларақәа хҭаркит. Аус зуаз иргылартә аҭагылазаашьа иман, аусура зҭахымз ирылухызи аха. Анхарҭа ҩныҵәҟьа иаҿыз маҷын, унацәақәа рыла иуԥхьаӡартә. Урҭ еиҭашьақәзыргылоз ракәын ирацәаз. Еиҳараӡак, ишырҳәоз еиԥш, аԥарарҳарҭақәа рыргылара рнапы алакын. Уамашәа иубартә, рхатәы сасааирҭақәа аԥырҵон. Аԥсшьацәа ари ашықәсан ихыҵны иааит, ԥхьаҟа еибашьрак ҟаларымызт ҳәа агәыӷра шьҭа ирыман, акурорт зҳарын.
Чаабан дшаадәылҵыз ибон. Имашьынаҿ днеиаанӡа, имобильник ала аӡә иҽимеидарц иҽԥишәон. Иауамызт. Имашьына дынҭала ианаақәирҵәи, ҿыц имобильник дацрыхон. Аимадара анышьақәиргыла, агәашә дҭыҵхьан. Рашьыҭ уи дшимбоз еиԥш, иареи дзацәажәози ирҳәоз иаҳаӡомызт.
– Сара амҩа сықәлоит.
– Амҩалԥха!.. – иаҳауан аԥҳәыс бжьы. – Уаҵәы усызԥшыз!
– Аеи, сыԥшуп. Абзиараз!
Уаҳа еибырымҳәаӡеит. Уигьы мцхәны ирԥхьаӡон. Иара ашәа ҳәо амҩа данын. Иқәҿиауан иареи лареи реизыҟазаашьа. Еснагь убас аамҭа шцалоз агәра игон. Џьара шьапҿаршәк иаԥхьаҟа иоурын ҳәа игәы иҭашәомызт. Амала, ԥынгыла имоурц, закәытә гәаҽанызаараз рҩыџьегь ирымаз! Иахьынхоз џьара еиқәшәомызт, изеицәажәомызт, рылаԥшҵәҟьа еиқәдыршәомызт. Иарбанзаалак рыгәра зларымгашаз хымҩаԥгашьак аадырԥшӡомызт. Еснагь агәҽанызаара иус мариамызт. Деибархха ҩныҵҟала акы дакын. Амҩан ашәа ахьиҳәоз маҷк игәы ирдон, ус акәзаргьы, уи аамҭалан. Арахь иареи лареи еицрыҵшьак рымаӡамызт. Ианыҷкәынацәаз ирыбжьалаз абзиабара ҿыц ахы ыҵнаган,,, ишрызшәарҭазгьы ррахәыц ԥҵәар рҭахӡамызт, реизыҟазаашьа еицырыхьчон. Убри Рашьыҭ дрыбжьагыламызҭгьы, шьҭак ирԥырхагахашаз дҟалаӡомызт.
Усҟан иара игәы иҭаз ахаҵа, иарбанзаалак гәҩарак имаӡамкәан, иусураҿ инап ианыз мҩақәиҵон. Иусуцәа амашьына дырҭәын, идәықәырҵахьан. Аҩбатәи ашьҭаҵарҭа хыбра иааддыргылан, аидара зланаргашаз аӷәқәа ықәҵаны, зегь аздырхиан, иаатәеит хәбаҟа минуҭ, аҭаҭын иахо, рԥсы ааиҭаркырц. Аамҭа гара дара азҿлымҳаӡамызт. Заҟа машьына еидарала идырҭәуаз, ма иақәырхуаз рыла руалафахәы еицылон. Убас иҟаиҵеит Рашьыҭ. Доусы илшоз ихала ишәар-изар акәын. Излымшоны иибаз аиҳабы даҽа џьара дииаигон игәы дамыргакәа. Иуалафахәы даҽакхон, аха даҽакала ишԥаҟаиҵоз, инаплакы ишахәҭаз аус аурц иҭахызар. Мчыла аӡәгьы аус дируӡомызт. Реиҳабы усгьы ибжьы ҩыҳарак ажәак иҿы иҭшәаӡомызт. Уажәгьы, рхала иҩагыланы, аусура рҽазырымкыкәа, дырзааигәамхаӡеит.
– Шьыбжьон, ԥсшьара шәцаанӡа, ари амашьына шәыздәықәҵару? – днарыдгылан, маҷк дрыцхраахьан данразҵаауаз.
– Ҳалгарц ҳгәы иҭоуп, – иҳәеит урҭ иреиҳабыз.
– Шьыбжьоншьҭахь аидара зқәу ҳзааиуеит. Амаҭәахә рацәоуп. Аусурамш нҵәаанӡа шәалгар сҭахын.
– Иааҭаҳарцәаанӡа ҳаҿымзаауеи, – руаӡәк диргәыӷит.
– Уажәы акыр аазхәо ирыздәықәаҳҵо ада усутәҳауӡом, аԥсгарҭа шәоуеит.
– Иааҳауз наҳагӡоит, – ани руаӡә деиҭаиргәыӷуан.
Аидара згоз ауаҩы иқьаад рхиа дыԥшын, Рашьыҭ данынахынҳәуаз. Иҳасабеилыргаҩ лҭыԥ дныҩналан, аҽны ирҭихьаз ҟәрышьла иахьтәоз ааиликааит. Иаархәоз иаҳа еиҳан, ирҭиуаз аасҭа, ԥарала аиҵахара рыман.Рылҵшәақәа ахьтәоз идыруазарц иҭахын. Ариабжьарак абанк аҿы аԥара шьҭихырц цәгьа ибомызт, аха аҽны иаахәаз ҩ-машьынак аргыларатә маҭәахәы акыр дыҽнахуан. Агәарԥ иааҭалеит ҩ-«Газель»-к. Урҭ иаарҭыҵыз ахацәа аҳасабеилыргаҩ лахь инеит, ԥарақәак ршәарц. Усҟан иаргьы уа дыҩнагылан. Уааҵәҟьа рус ӡбан.
– Амаҭәахә аҩныгара иаҿуп, – Рашьыҭ урҭ ааирӡырҩит. – Шәмашьына уажәы уа иаҳзадыргылаӡом. Амала аӷәы, адәахьы иахьышьҭоу, шәыз-«Газель»-к надшәыргылар, уа ҩыџьа ԥшуп, иақәырҵап. Егьи – аԥсшьарашьҭахь. Шәақәшаҳаҭума?
– Бзиоуп, – иҳәеит иаҳа азыԥшра зықәшәоз, ашьҭаҵарҭа хыбрахь инеирц иҟаз.
Рашьыҭ имҩақәҵашьа иақәшаҳаҭзар ҳәа дҵаауан, даргьы ақәшаҳаҭхон. Ус акәымкәан, иара ирзалихуаз аамҭа иақәирӷәӷәар, бжеиҳан иуарчаруан, уаанӡа ишзымԥшуаз, даҽа усқәак шрымаз инарыҵыргон. Иаҭахыз аԥара шәаны, иахәҭаз ашәҟәқәа Ҷыжә ианаарылҭа, дара ҩдәылҵит. Иара дыԥшын, адәахьы иандәылҵуаз инаскьеигарц. Ара ишыҩнагылаз, дыздәылымҵит, иуаҩшьа инаруамызт, анаплакы аиҳабы аԥхьа дындәылҵыргьы иамази аха. Иара ус, иара иҭыԥахь днеин, днатәеит. Аусқәа убас еиҿкаан, зегьы еишьҭаргыланы аус руртә. Еилахара рымаӡамызт. Џьара иааихәлахозар, днарыгәҭас-аарыгәҭасшәа, ианаамҭаз ириаша имҩақәиҵон, абыржәы а-«Газель»-қәа руак ишазиуз еиԥш. Егьи, аԥхьатәи, аидара ақәҵара иаҵагылан, ахышә дкылԥшны, уи ибарҭан. Ҿыц аԥшьгарак макьана иаҭахӡамызт, амцхә ахәыцрагьы иаԥсаӡамызт. Ус иагьа иҟазаргьы, аамҭа ахьимаз акәзар ҟаларын, акы дазхәыцлар цәгьа ибомызт. Аиашаз, хәыцырҭа имаӡамызт, иԥсы ишьон акәымзар.
Игәы ҿыӷьуазшәа ибон, ихәыцырҭа инаплакы агәарԥ инҭигеит. Уахь Зиза лакәын ихьаарҭаз. Иагьа умҳәан, иашьа иԥҳа аиҳабы лакәын. Иара иԥазаҵә Баҭал диқәлан. Усҟан иашьеи иареи чарак еицырымуи. Раԥхьатәи рыхшара уамак рыбжьаӡамызт. Иара ӡӷаб дихымшеит. Иԥҳәыс Ҷабҷан уаҳа уаҩ дылҭахымызт, иара аԥҳа длызгәаҟуан. Лара деилахаз џьушьарын. Аусура иаҵылгон, усура дымҭыҵыр, ирфарыз-иржәрыз, иршәырҵарыз-ирышьырҵарыз рыгхозшәа. Аибашьра шаанҵәаҵәҟьаз, иара инаплакы аиҿкаара иҽазикын, хара имгакәа, аҭышәынтәыларахь ихы ирхеит. Ахшара дзоур зҭахыз аԥҳәыс уаҳа илҭахызи, лара лыгәҭакы дизавымгеит акәымзар. Иԥеи иашьа иԥҳаи еснагь еицыхәмаруан, уаҳа хәыҷы дрымбаӡозшәа. Баҭал Шагә иҿы дцон, уа даангылон. Адырҩаҽны ашкол ахь еиццон. Ашьыжь иахьеицҭаз ашкол иазцахуан. Еицыршәомызт ахбыџьра рҽазыркқәаанӡа. Рқәыԥшра еиҟәнагақәеит, аха зынӡак изеицрымҵит. Иҵатәқәа бжеиҳан лара илыцҟаиҵон, акәымзар ииҵазгьы дашьҭаломызт. лара, хаҵа данцоз, хаҵаҩызас Баҭал ида уаҩ дшышьҭылымхуаз усгьы еилкаан. Рашьтыҭ иашьа иԥҳа иара дихылҵзар аҟара игәы лзыбылуан. Хаҵа дцазар аахыс, маҷк дихашҭызшәа дыҟан, аха, аҩнра ддәылҵзижьҭеи, ҿыц дихьаан, аҵәахра илшон умҳәозар. Цхыраарас илиҭарыз издыруамызт. Днабыжьҟьаны иҿыцыз акыр изеилкаауазар игәахәуан. Шагә даакыдгылозар, иааицәажәақәарын. Дааирызу здыруадаз умҳәозар. Ахәымҽхан дизцар иаҳа иеиӷьын, аусура ашьҭахь еиқәшәар, ҭынч еидтәаламзаауази. Уаанӡа дыԥшыҵәҟьар иҭахӡамызт. Иаҭаххозар нас деиҭаныбжьысхрын.
Дындәылҵит. Амашьына ду зазымазо аҿынадырхахьан. Иара дааҭгылеит, аидарамҩангага даԥырхагамхарц. Уи дашьҭаланы, дынҭыҵит. Иара ишьҭагыла, а-«Газель»-қәа руак аҿаадырхеит. Хара имгакәа, ҭаҭынк иаханы, аусуцәа шьыбжьхьа рфарц, анҭыҵ еиҿкааны имаз акаҳуажәырҭахь инеиуан. Дара ахьӡаанӡа, иара уахь днеит. Чахааки акаҳуеи аӡӷаб иаалымеихит. Арда акрыфараз агәхьаа даиргаӡомызт, лара дышчеиџьыка уаҩызгьы. Ихаҭа шьыбжьонла рацәак ифаӡомызт, абас каҳуак ижәуан. Уи адагьы, дызбоз имгәа бжьаны иман ҳәа ихцәажәон. Ицлар иҭахӡамызт, ифатә шәан-изан. Маҷк амла дакуазар иаҳа иеиӷьеишьон. Аусуцәа гәыԥ-гәыԥла рҿанаархоз, аӡӷаб Леиуан изы канфеҭқәак аалымеихын, иара дындәылҵхьан. Имашьына ааҭигеит, дахьцоз-дахьаауаз иусеилыргаҩ Ҷыжә илеимҳәаӡакәа. Аамҭа акала иҟалахьан, ианиаамҭаз дзымхынҳәыртә акы дыннакылар, имобильник ала лымадара шьақәиргылон.
Амҩан Шагә аус ахьиуаз дынкыдххыларц азныказ игәы иааҭеикит. Дааиԥхьхәыцын, рыҩнду шыҟаз амҩа шьҭихит. Иашьа уа дыҟазар ҟалон. Иагьа умҳәан, иԥҳа лгәалаҟазаара зеиԥшраз гәеиҭарц дазгәаҟуан. Шьыбжьхьафараз данаауаз рацәан. Аҽны рыҩбагь еилеигӡарц агәазыҳәара имамкәан дыҟаӡамызт. Иаха, аусура ашьҭахь, дахьизымааз игәы иалан Рашьыҭ. Игәы аарӷәӷәатәымзи. Агәарбжьара дныбжьысны, агәашә днадгылан, ашәшьырҵахь инаскьага, дааҭыҵит. Ҽнак жәантә дааиргьы, Арда дҿаԥха-ҿаччо дахьиԥылоз
игәы ҭанаҵон. Лмаҭа имахцә данкны, ашәхымс даахыҵын, лара агәарԥ бжараҿ лабхәында дааиԥылеит.
– Шагә дмааиӡаци? – иара длызҵаауан, ахәыҷы иахь аканфеҭ наирххан.
– Дмааиӡацт, шьҭа даауоугьы здыруада, – лҳәеит лара, лхаҵа данаауаз ҩба рахь жәабаҟа аус анаулак акәын, иаамҭа хыԥахьан, уи идыруан лабхәындагьы.
– Зиза илҳәои?
– Усура дымцеи.
– Убасҵәҟьоу?! Илышьҭаланы иаама?
– Иаауада?
– Ма ҳамаҳә даазар сгәахәын.
– Дамытра дааит. Иабхәи иареи леидтәалан, рҽадыршьит.
– Убри иааҟаиҵо аӡәы иҟаиҵоны сымбацт.
– Ҳара агьҳзиҽԥынкылом. Ишԥаҟаҳҵои? Уаргьы ак иоуҳәар сҭахӡам. Рашьыҭ, ара ҳазгылеи? Аҩныҟа ҳлеип!
– Шагә иусураҿ сизнеип. Сцалап.
– Уааҭгыли! Ҷабҷан лакәзар ҳәа агәра сымам.
Уи лмашьына акәҵәҟьан, агәарбжьарала иҩыхәнаны, Рашьыҭ итәы инавагылаз. Лара дааҭыҵын, агәарԥ дааҭашылеит, дамбар иԥсуазшәа. Арда аԥсшәа лалҳәан, ахәыҷы дылгәыдҳәҳәала длыгәӡын, илкыз апакет наилыркит. Уигьы канфеҭын. Рыҩбагьы шизымкуаз збаз анду лмаҭа иабду иашьа итәы ааимылхит.
– Рашьыҭ, шьҭа каҳуак мап ацәукрым сгәахәуеит, ҳлеип аҩныҟа, – Арда инарабжьалгеит, лхаҭа ахәыҷы даашьҭылхын, раԥхьа днагыла, днахынҳәит.
– Ишәыхьыз ашьыжь исеиҳәан, иаразнак сзымааит, – Ҷабҷан аишәа азааигәара днатәеит, Леиуан даашьҭхны, Арда акаҳуа лыршырц акҿаҩра дахьынӡакҿаз.
– Бшыҩуаз бааргьы, аус бызлахәози, – Арда даахьаԥшит. – зегь лхала илыӡбеит.
– Дызҭашәаз лара лаҟара издыруадаз, – Ҷабҷан Зиза лныҟәашьа хьалыршшон. – Иара, Дамытра, уаҳа иан дизаанымкылаӡои? Ихьзеи, ианаџьалбеит!
– Уи лаха имоума.
– Лаха имамкәан, иусқәа ддыркаразаап.
– Саргьы убри ауми исҳәо. Лара уи дилҵыргьы лҭахӡам, ҳазлашәаз бымбои.
– Дилҵыр лҭахӡам, иҩнгьы нхашьа лымам, – иааԥҵәаны Ҷабҷан алкаа ҟалҵон.
– Убри ауми иҟалаз, – Арда лацала длықәшаҳаҭын.
– Арахь ахәыҷы дрыбжьагылоуп, бымбои илыхьыз! – Леиуан даалгәыдлырӷәӷәалан, изыцәмырҳәоз аканфеҭ ацәа аахылхын, инапы имҟьашьырц, иҿы инҭалҵеит.
– Ахәыҷы изы мацара акәым, – Арда акаҳуа зҭалҭәақәаз аарымҵалыргылан, лхаҭагьы, руак дааханы, длатәеит, шоколад канфеҭкгьы аанылхит, илҭааз лҿыԥшырцаз мацара. – Илалхыу сыздыруам, баашәт, дылҭахыуп акгьы илзаԥсам ауаҩы. Ишәцәызӡо закәи, абра дааины, ижәны дыҟамкәа, дсымбаӡацт. Ԥшӡала ижәааит, аха ҳәаак змам збахьада. Ари аус изуама?
– Имур дабацо? Дазызкуаз ҭаацәара имоуит бымҳәозар.
– Иаалзымчҳаӡо – аешьцәа х-ҩык ыҟоуп, аӡәгьы аус иуӡом. Аҩы рбар – рыҽӡааршьылоит. Раб дусуаҩуп, аха аамҭала усымзар, есымша дахьҭыҵша имаӡам.
– Сара исзеилкаауам акурорт иаланхо усурҭа шԥармоуеи? – Ҷабҷан уамашәа илбон. – Рхатәы наплакы маҷк аадмыртуа?
– Иааидгылар – убас акәымхози, аха уигьы ибаҩҷыданы иулазароуп. Абаҩданқәа дрызцеитеи. Иааҳҳәаз акы аалмаҳаит, ишԥаҟаҳҵари. Ианылымуӡа лгәы ҳзамысит. Шьҭа илбеит, ахав иааг! Илыԥсыхәу ҳәа акы аасыздыруам.
– Ԥсыхәа змам акыр ыҟоума, – Ҷабҷан лчанах ааҭалырцәын, днаха инықәлыргылеит.
– Лаб нхарҭак лзиԥшаароуп, уаҳа иҟаиҵари. Ишамуаз имбози, ддәылҵаанӡагьы имҳәахьази, инапы изаламкыцкәа дааиуан акәымзар.
– Убри акәзар ланхәа дзықәгәыӷуаз? – Ҷабҷан даахәыцит.
– Ишԥа?
– Лыҷкәын иабхәа дицхраарц, лҭаца аҩны ҭыԥ лылымҭазар ҳәа сгәы иаанагоит.
– Акыр здыруама, – Арда, лхы афымца ҭасызшәа, лҽаалырҵарит. – Абас ҳаилахеит, шәсыцхраа лҳәар ауми, лҿабызшәа ырхааны. Ас аума ҳшеибабақәаша.
– Уи лҿабызшәа хаазар. Ихаамзар?
– Иахысҳәаара сыздыруам.
– Сара шьҭа сцалароуп, – Рашьыҭ дҩагылеит. – Бара? – иԥшәма ԥҳәыс Ҷабҷан лахь ихы наирхеит.
– Сара маҷк сыҟазаап. Абри Леиуан сааиахәмарыр сҭахыуп, – ахәыҷы иӡамҩа днагәӡит. – Уаҵәы командировка сцоит.
– Иаба? – Рашьыҭ дҵаауан, хьаак имаӡамкәан. Лара лусура акомандировка иадҳәалан, ирлас-ырласны дрызцон ахәҳахәҭратә шьҭаҵарҭақәа, афатә еиқәзыршәоз афирмақәа дырҭаалон, иналаршәаны аҳәаа дхыҵуан, Шәачантә, ма Адлерынтә атауар аалгарц. Рдәқьан убасҟатәи идуун, х-хыбрак ирыҩнан, ирҭишаз рызхара роуамызт.
– Уаҵәы Шәача сцоит, – изҵаара аҭак алҭон.
– Шәача – уи командировкоума! – длафыр цәгьа ибомызт.
– Еиҳаны сабацахьаз? Аҳәаа ахыҵра маҷк ицәгьоуп, аԥсшьацәа ҭыԥҳарҭом, аха ԥарақәак шәо мацара, сиасроуп.
– Иахьа иббама, – дааԥышәырччан, дындәылҵит. – Уа быҟаз! – днаскьалгарц ишьҭагылаз Арда днаиргьежьит.
Иусурҭахь ддәықәымлакәа, Шагә иргылоз аҩны шыҟаз, имашьына ахы ирхеит. Зиза дхынҳәызижьҭеи, иашьа димбаӡакәа дахьааиуаз ԥхеишьон. Арда излалҳәаз ала, лыԥшәма нхарҭак рыԥҳа илзиԥшаарц дашьҭалахьан. Ацхыраара иҭахымхакәа дҟаларымызт. Дааиҿцәажәар цәгьа ибомызт. Имобильник аацәыриган, аамҭа аагәеиҭеит. Иусура дагхон. Ҷыжә иҽлымеидеит. Шьыбжьхьафарашьҭахь уа дыҟамзар ааҟамло иҟазма, аха иара ианиаамҭаз иахьихәҭаз иҟазаара иусура аиҿкаашьа мҩақәа ируакын.
– Рашьыҭ, сӡырҩуеит, – иара иҽлымадара дазԥшызшәа, ажәак иҳәаанӡа, лара ихьӡ лҳәахьан.
– Маҷк сагхоит, сашьа иусураҿ сынкыдымгылар ҟалом. А-«Газель» ақәҵара рҽазыркааит. Иаагәаҭа!
– Акыр ҟалама? – хьаас иаалоуит зегь раԥхьа зусурҭаҿ илбалоз леиҳабы дахьеиҵахоз.
– Лацәажәатәык сымоуп, дзымбар ҟалом.
– Аидара аазгоз афура ааит. Ишԥаҟаҵатәу? А-«Газель» зтәу аԥхьа доурышьҭырц дрыҳәон.
– Ааи. Шьыбжьоншьҭахь дшоурыжьуаз дақәсыргәыӷхьеит.
– Бзиоуп.
– Сара уамак сынхаӡом, – диргәыӷын, имобильник иҵәахит.
Аусураҿ еилахара роуӡомызт. Ирыдиҵаз хьаҳәхьачрада инарыгӡон. Даныҟамыз ирурыз рзымдыруа еилахозар, иара дзакәытә еиҿкааҩызи. Аусура еишьҭагыланы конвеерҵас ицозар акәын, иара инаплакы данахагылаҵәҟьаз. Убас иагьа иҟазаргьы, аидарамҩангага ду анирԥшуаз, иара уа дахьрыдгыламыз маҷк ихьааигон. Аиҳабыра усура зегь бзиа ирбон, аиҿкаара шьақәзыргылоз маҷын умҳәозар. Иаарлас имашьына ныбжьаиргылан, дааҭыҵны Шагә иеилахамҭаҿ днаидгылеит. Иара деиқәыкостиумха деилаҳәазар, иашьа иусуцәа уамак дузрылбааӡомызт. Дара дреицәамкәа аус иуан.
– Зиза лзы угәы иҭоуи? – аиҳабы данааизхьаҳә диазҵааит.
– Макьана иуасҳәара сыздыруам.
– Нхарҭак лзуԥшаарц уашьҭалар уҭахыушәа, Арда дцәажәон.
– Адгьыл аҵакны, ҩнык лзыԥшаара сцәыуадаҩхоит. Иуҭахызар аибашьраз иркыз рымҭиуеи. Уаҭахқәак раахәара иаҳа исзымариахоит. Ҳахьнеиз умбои: абхәа имаҳә дахьынирхаша дашьҭоуп. Иаб иакәымзи уи изеиҿызкаашаз.
– Узықәшәаз ухы анураалароуп. Ауаҭахқәа зҭиуа маҷӡам. Урҭ рыԥшаара Гагра, ма Аҟәа иаҳа имариоуп, ара аасҭа.
– Аеи. Аҳәынҭқарра анапы агьакым усгьы.
– Аҩны зықәгылоу адгьыл аума, уаҭахқәоума, узышьҭалозаалак ахәԥса абжарак сара иусҭоит. Убри уасҳәарц ауп сзааиз.
– Агәхьаа уҽзаургеи, ателефон уамысуаз? – уаҳа ииҳәарыз Шагә иҿамшәеит.
– Телефонла уи аӡбахә сҳәар сҭахымызт, – иҳәеит Раҳшьыҭ, уа дзыцәшәоз имаӡамызт, иашьа хаҭала дбаны, диргәыӷырц иҭахын.
Рашьыҭ днахынҳәит. Амҩа данын, уск наигӡахьазшәа, игәы маҷк иалаҟан. Иусурҭахь днаццакит. А-«Газель» аргыларатә маҭәахәы ақәырҵон. Афура акәзар – баша идмыргылеит. Макьана иааргарын ҳәа дзықәымгәыӷуаз аӷәы ԥыҭрак ақәын. Иахьеиқәырҵашаз шьҭахьла иазнеиуан. Уи, аӷәы ақәзар, аҭӡамц дәахьыла иадырҵоз саидинг аарымгазар акәхарын ҳәа днеизар, игәаанагара дамжьеит. Дшаагьежьызҵәҟьа амобильник ала Чаабан иҽидиҳәалеит.
– Уажәы уабаҟоу?
– Аҳәааҿы сгылоуп, – егьи аҭак ҟаиҵон.
– Саидинг иахьатәи амашьына иақәзар акәымзи?
– Ус акәын ҳшеицәажәаз.
– Афура иаанамгаӡеит.
– Уи закәыхи?!
– Аӷәы усгьы ирацәаны иҳаман, иҳамамыз аарышьҭыр еиӷьын. Профнастили егьырҭ ақә ахәҭақәеи аараны иҟами, саидинг убри иақәырҵааит. Иакып сгәахәуеит.
– Иуҳәаз саҳаит.
Имобильник аҭра инҭеиҵан, ахыбра дныҩналеит. Ҷыжә лҭыԥ дныҩнысын, иҭыԥ ахь днеит. Инаплакы изыҭшәарахазшәа игәы инаҭон. Излаирҭбаашаз дазхәыцлон. Агәарԥ злаҭахкааз аанда аамхны, аргыларатә маҭәахәы ахьырҭишаз дәқьан бзиак ашьаҭакра игәы иҭазижьҭеи шьҭа мзқәак ҵуан. Ахыбра зеиԥшрахашаз, излихрыз иарбан маҭәахәыз дрызхәыцхьан. Шьҭак аус злаз – акционертә еилазаара знапы алакыз иақәиршаҳаҭырц акәын. Иаҭахыз зегьы хәыц-хәыц дрызхәыцаанӡа, урҭ, иҩызцәа, рлымҳа иҭишьырц дахыццакуамызт. Ахышә дахьадгылаз, ишәа-иза ихы иҭакыз ахыбра ибла ихгылан. Уи иагын ҳәа ииԥхьаӡоз маҷ-саҷк гәаныла иԥсахуан, икабинет ашә анаатуаз.
– Саҭамыз! – Ҷыжә дааҩналеит. – Афура иаанагаз рыхьӡынҵа абра иаанрыжьын, – дахьтәалоз иаԥхьа бӷьыцқәак нықәылҵеит. – Акомпиутер макьана иҭазгалома?
– Иааргази иануи шеиқәшәо анаагәасҭалак, ибызсырхынҳәуеит, – ахышә аҿынтә иҭыԥ ахь даахынҳәит, ақьаадқәа илаԥш нархигарц.
– Шагә ибара уахыццакуан, акыр ҟалама? – лара дҵааит, днахынҳәырц ашә аҿынӡа днеихьан дааҭгылан.
– Зиза ддәылҵит, – уи ацәыргара шиҭахӡамыз, иудыруази цхыраарак лзыҟаҵозар ҳәа игәы иааҭашәеит, – џьара нхарҭак лаб илзиԥшаар иҭахыуп. Ак зҭиуа дыбдыруазар?
– Сазхәыцп, – аԥыхьа иара дзыдгылаз ахышә дазнеин, лыгәчама надылҵеит. – Сахьыҩноу х-уаҭахк рҭирызшәа лымҳаҭасқәак сыман.
– Аиаша?! – ихы ҩышьҭихын, дышиашаз дналҿаԥшит. – Иҟоу анбабзеилкаауеи?
– Иахьа сышнеилак еилысымкаауеи.
– Изҭиуа зусҭқәада?
– Иаурысқәоуп. Ибыргқәоуп. Рыԥҳа лахь изықәҵуазар ҳәа ргәы иҭазшәоуп ишыздыруа. Рхала рхы рызбаӡом, ичмазцәахеит.
– Руаҭахқәа зеиԥшроуи?
– Ишьақәыргылатәу уамак ыҟамзар ҳәа сгәы иаанагоит.
– Ишьақәыргылатәызар Шавгә ихала иҟаимҵои. Иҟоу-иану уаҵәы ашьыжь исзаага! Сбыҳәоит!
– Аеи! – ус умак изыҟазҵаз лакәызшәа лхы бо, уаҳа дааҭымгылаӡакәа, ашә шыҟаз лшьаҿа неихылгеит.
Ашьыжь шаанӡа Зиза амҩа дангылан. Араантәы аусура данҭыҵуаз раԥхьатәи амш азакәын, илцашьахашаз-илаашьахашаз цқьа илыздырӡомызт. Иарбан машьынақәаз дызгарыз-даазгарыз макьана иҭҵааны илымаӡамызт. Ишиашаз Пицунда зхы хаз дзақәтәар, уаҳа акыр лҭахызма; ишиашаз ицоз дахьымӡар, атәыла ахи аҵыхәеи еимыздоз атрасса иахьаҿыҵуаз, Егумин игәашәҳәа ааигәаӡа изышьҭаз аҭыԥаҿ, длыбаар акәхон, нас Пицунданӡа ицоз даҽакы дақәтәарц. Даҽа машьынак лзаанкыларын ҳәа дагьақәгәыӷуамызт, маршрут-таксик аауазар ҳәа, Амрагылара шыҟаз лхы рханы дыԥшуан. Ирласны акы аацәырҵындаз! Лусура дагхар лҭахӡамызт. Уажәраанӡа лусура дызҭыҵуамызт, данҭыҵх лҽаглырхар зылҭахызи. Ианаамҭаз лҭыԥаҿ дшыҟаз леиҳабыра ирбар бзиамзи. Машьына ласык лалывҟьан, ичаразны иаангылеит. Лара уахь дыԥшӡомызт, илныруан шьҭахьла ишаауаз. Уи аниаҟьоз лыхшыҩ азышьҭӡамызт, амала аиномарка шылбахьаз лцәа иалан. Шьҭахьла ишааиуаз лаԥхьаҵәҟьа иаангылан, ашә лзаатит.
– Алада бцозар, бзымгои! – зхы ларҟәны, иманшәаламкәа илзааԥшуаз ахаҵа қәыԥш иналабжьеигеит. Иацы, Леиуани лчамаданқәеи лыманы, абраҵәҟьа амҩа анеихылҵәоз, дызԥырхагахаз, нас илыцхрааз ауаҩ иакәын иара. Лгәы иаахәаны имашьына дынҭалеит. – Бабанӡацои? – ԥхьаҟа амҩа дазыԥшуа, иара дҵаауан.
– Иҭабуп сахьышьҭышәхыз! – лҳәеит, нас изҵаара аҭак ацынхәрас, – шәахьынӡацо сыжәга! – нацылҵеит.
– Банышьҭысхых амҩабжара бынсыжьуама, – иватәаз бзиарак лзиур шиҭахыз ҩашьомызт. – Бҭыԥ аҿынӡа бназгар иаҳа еиӷьасшьоит.
– «Самшитоваиа рошьа» аус зуеит, – дақәшаҳаҭхеит лара.
Лыхшыҩ ырҵар аныҟәцаҩ изылшьҭыртә лгәы алаҟамызт, арахь абзиара илзиуаз лгәы арҟәандон, иуаҩҷыдарақәа зынӡак иаалымбаҵәҟьар залшомызт. Дыцқьа-шәқьа, деиқәыкостиумха иеилаҳәаз ауаҩы ашьыжь ихаҿы рыцқьаны, иҿишьыз кремк афҩы маҷк ихааӡа ихышәшәон. Дыԥшӡазар акәхарын, усшәа илбон, уи ҭылҵаартә дзаахьаҳәуамызт. Имашьынаҵәҟьа аҩныҵҟа заҟа ицқьаз ахәшьара узамҭакәа унхарымызт. Иарак ықәшәҭраа амҩа ианын, иаԥысуаз ыҟамкәан, иавсуаз ракәзар – имаҷны. Макьана шьыжьыҵәҟьан. Илахь еиқәызма ҳәа дааизхәыцыртә, лара дахьынӡацоз еиликаарц, раԥхьа илиҭаз азҵааракәын акәымзар, уаҳа цәажәарыла дыхҭеимкит. Ицқьаны игәы иалсшаз иман, еилылкаарц дызиазҵаауамызт, дизҿлымҳацәаны илылхызи умҳәозар.
Егумин игәашә аҿынтә, акурорт шыҟаз длыбжьагылеит иара. Уаантәы лара ианлааз дзыднагалахьаз аҭаацәара зыҩназ ахыбрақәа ахьеилагылаз хараӡамызт. Амашьына аԥсара иахьыҵысуаз, аиаҵәара жәпа дрылԥшны, дара цқьаҵәҟьа илбарҭаӡамызт. Дзықәдыршәази, џьушьт, лабраа дырхьынҳаланы днымхар амуа, уаантәы усура данцо, дзыднагалахьаз рынхарҭа давымсыр ада ԥсыхәажәла лмоукәан? Луанытә дқәыԥсычҳауан, даазгоз уи лыдибаларц лҭахымкәа. Урҭ рҭаацәара убасҟатәи илцәымӷахахьан, убри аиланхарҭа анықәгылара зынӡак дзамеилаҳауа. Уа инхоз ирхарагәышьази аха, дахьынаԥшлак-дахьааԥшлак ланхәеи лара илыдҳәалази рцәа рхылкаауан. Лара дызлыҵыз ҭаацәара дуун. Лабдуи ландуи рыԥсҭазаара иалҵқәазижьҭеи уамакҵәҟьа ҵуазма. Лаб иаҳәшьа хаҵа данцоз лықәра наӡахьан. Рашьыҭ иакәзар – аԥа даниоу акәын ҭаацәара дук данырҿыҵуаз. Урҭқәа зегьы лара дырхаанны дрылагылан, лыбла иабеит. Аҩнду дашьцылан. Дыздылаз ҭаацәара наӡан уҳәартә иҟан, рынхарҭа ҭыԥҭшәа иадукылар, убри убас узазымхәыцыр ауӡомызт. Еигәыцхәцәахаз ҩ-ҭаацәарак рҭаацәара-еиҿкаашьақәа еиԥшӡамызт. Ҩныҵҟала реизыҟазаашьақәа хәыки-шьхаки рыбжьаӡон. Аамсҭашәара зыбжьамыз ауаа дахьрыднагалаз лзымчҳаит. Убас акәын лара дызҭашәаз лхаҭа дшазхәыцуаз.
– Даараӡа иҭабуп! – длалбааит.
– Абзиараз! – ашә нкыдылҵаанӡа, ибжьы хаа ԥшқаӡа иаалаҳаит.
Ма лара ус лгәы иабозу, ма усҵәҟьа иҟазар лҭахызу? Амашьына аақәҵәины, шьҭахьҟа аҿаныҩанаха, аԥсшьарҭахь лшьаҿа шынеихылгахьазгьы, лара дышҳазхарц агьлыгымхеит. Атрасса даныҵны, арахь даныбжьалоз, иахьцалак акурорт аҿы уск иманы даауаз џьылымшьеи. Лара лзын мацара дааҵәҟьазма?
– Ббара ҳазбзиахааит! – Џьансыхә, имашьына анаанҿас, ихы ааҭирҳәҳәан, аԥсшәа лаҳәаны, дналывсит.
– Аҵыхәтәан баҳзаама? – аҩналарҭаҿ иаԥхьа дноуижьит змашьына наргыланы иаахынҳәыз Ардасан.
– Сышәзымаакәа сабацагәышьо, – лҳәеит, арахь лхы иҭашәаз – асасааирҭа ашҭа-гәашә аҿаԥхьа еилагылан амашьына хәыҷқәа, аԥсшьацәа иахьырҭахыз иргарц. Џьансыхәи Ардасани арахь иҭалар руӡомызт, ԥсшьацәак рыманы имааизар. Уи аҽны изҿыз иаанагози?
– Иахьцалак ҳада ԥсыхәа бымам, – аҩныҵҟа иаалԥылаз даҽа хаҵак лызҿиҭуан, лара дныҩнысаанӡа.
Лҭыԥаҿ днеиаанӡа, администратор ӡӷабцәа ахьыкҿатәаз днарыдгылан, дыҟамызижьҭеи иҟаз-ианыз ааилылкаан, иҩналоз-иҩныҵуаз ахацәа шлышьклаԥшуаз мацара, адкыларҭа дныҩналеит. Амаӡаныҟәгаҩ лкомпиутер дадԥсыланы информациак дашьҭан. Иааҩнашылаз лбжьы лықәылмыргазҭгьы, лхы ҩышьҭылхырц лгәы иҭаӡамызт. Адиректор, дшааихьаз уи лҿы еилкааны, иҭыԥахь ашә аалыртит.
– Иҟасҵарыз сзымдыруа стәан, – иҳәеит иара, иҿаԥхьа лара аҭыԥ анаалылх. – Аамҭала бхаҭыԥан аус зуаз администраторра дазыскрызу сзымдыруа сшыҟаз, бааит. Аус бурц бгәы иҭоума? Ма бцарц бҭахыу?
– Аус зур сҭахыуп.
– Еснагь ҳбызԥшуп, ибымдыруеи? Баазмышьҭуаз быҩныҵҟатә усқәа ирзыбуи? Акыр ҭыԥ ибзықәҵама?
– Ус сгәыӷуеит.
– Ус анакәха, бусура бнапы алак! Усгьы ҽаҩраҭагалара ааскьоит, нас ҳаԥсшьацәа рыла ҳӷарымхои. Шәыҩн усқәа шәҽырхьышәыгӡап, – уаҳа дҭымҵаацәакәа, лхы дақәиҭитәит, иалымҳәашаз лымазар ҟалон, лхала лҭаацәара зҵаарақәа лыӡбар акәын, ацхыраара лҭахызар, лхала диҳәарын ҳәа ақәҵаны.
Дшаахынҳәыз аихагылақәа еимдо, аус зуаз дрыҿцәажәа, ирыԥсҭазаашьаз еилылкаауан. Ԥсахрақәак рымазар ҭылҵаауан. Дара аус Руан, еснагь рус рнапы шалакыцыз. Аԥсшьацәа акрыфарҭахь илбаауан. Лхаҭагьы дларыцбаан, дааины дшыҟаз ҽынадлырбеит. Аҽны ирфашаз-иржәшаз зныз аагәалҭеит. Акрыфарҭа ахатәы администратор даман, лара лыԥсшьацәа ргәы намӡар, иралҳәашаз дазхиазар лҭахын. Ачысҟаҵаҩи иҩызцәеи рыкҿаҩра ҭбаа-ҭыцә иҩнагьежьуан, шьапыргыларҭала иманшәалан. Аԥсшьарҭақәа рҿы ачысҟаҵаҩцәа ҳәсақәан, абра еиԥш ахацәа рҽахьеизыргаз шамахамзар иуԥыломызт. Ԥҳәыс напыда иахьыхәшәӡамыз џьарак акәымзар, дахьнеилак ахацәа рылаԥш лхын. Лҭыԥ дазнеирц лҿанаалха, аҳасабеилыргаҩ акоридор дныбжьалан, аԥсшьарҭа аиҳабы дизнеиуан. Уигьы дхаҵан. Илаԥшлаҩмыжькәа аԥсшәа леиҳәан, лгәабзиараз дналмазҵаакәа, наҟ дзыҩнамлеит.
Игәалҭақәашаз даархысны, лабжьагарала имҩақәҵаны, лҭыԥ дазнеит. Уамак ара дтәалаӡомызт, аусзуҩцәа дрыҿцәажәо дышрылаз, лусурамш нҭакәкәа ицалон. Дтәазар, аиҳараӡак афоие аҿы аус зуаз аӡӷабцәа рҿакәын аамҭа ахьылхылгалоз. Усура ҿыц данҭыҵх, лымала дааҩналар цәгьа илымбазт, акреслаҿ лҽааиҵылхит, лгәы лҽанӡамкәа аӡәы дылзааҩнашылар, дыԥхамшьартә лҽааиҿкааны. Адәылҵра лҭахӡамызт. Уахь ахацәа ахьлышьклаԥшцәоз аԥыхьа илныруан, илгәаԥхон, аха уи аҽны зегь лзеиԥшын, лызҿлымҳарақәа ԥсы рыламызт, лхаҭа лымч ԥсадазшәа, агылара уамак илгәамԥхо, лхы нкыдылҵан, лыблацә аахылҩеит, маҷк лыбла нцәынҭаар цәгьа илымбо. Иагьа умҳәан, илхылгаз ԥсыршьага ҵхызма. Уахык аангылара лабраа данырзаалак, даныхәыҷыз аахыс дзышьцылаз лиарҭа ԥсырҳаган. Зынӡак данаах, аҵх цәгьала имҩасит.
Хаҵа дзыццоз дзыхшаз дирҭар рҭахӡамызт. Ирҳәоз руҭондаз, уҳәан-сҳәан шеихадыргыла-еиҵадыргыларыз. Дзырҭоз дзусҭадаз ҳәа иаарызцәырҵыз ҟамлакәа. Аха иамуӡозшәа анырба, аӡӷаб лгәы имырԥсӡарц, лаб, ачара лзуны, хаҵа дишьҭит. Дахьнанагаз аԥсшьарҭа ҩны ркын, ачара ду лзыруит. Аҭаца маҭәа заа илыздырхиахьан, дышәҭы шкәакәаха, лҩызцәа дырхыҳәҳәо дрылагылан. Акаамеҭ ӡӷаб дшырзаанагаз еибырҳәон. Азала еиҵҳәа даныҩнаргыла, лаԥхьа иқәышәҭраа иаақәгылаз раасҭа, лара гәаныла, лшьапы ықәмырсӡакәа, дкәашон. Абасҟатәи гәырӷьара лыдунеи хаан дақәшәахьазма, лаԥхьаҟа дақәшәараны дыҟан ҳәа дхәыцуазма. Убри ашьҭахь аҭаацәа руаҭахқәа ирыҩналазеи? Лабраа рҩны ҭбаа, рашҭа ҭбаа дашьцылахьан. Адгьыл анықәгылара ишлыԥсҭазаара дууз шьҭакәын даназааиуаз. Ашьапыргыларҭа лоурызу ҳәа знык зхы иҭамшәацыз аӡӷаб дахьнанагаз анаҳәааҳәра даацәшәарын. Лабхәеи ланхәеи уаҭахкаҿ ишьҭалон. Уи еиԥш иҭшәаз даҽа уаҭахк ҿыц еиднагалаз ҩнарҵеит. Егьырҭ аишьцәа ҩыџьа азалаҿ ишьҭалон, азала узахьӡытәуазар. Руаӡә адиван дықәиан, егьи адашьмаҿы ацәарҭа изышьҭарҵон. Ибзиашәа алоџь ҳәа иаҿакыз маҵурҭаны еиҿкаан. Акҿаҩра ҭшәаҟынџьареи иареи еидҳәалан. Аишьцәа руаӡәԥҳәыс дааигар – дабаргоз? Рҽыдражәырц ргәы иҭазу?
Аҭаацәара ҿыц аԥызҵаз хазы дрышьҭырц ргәы иҭаны лбаӡомызт. Қәҵарыла имҩаԥыргаз ачараҿ ирзаанагаз иацәынхаз хара имгакәа ирыгыз-ирыбзаз инарықәдырӡит. Ахшара ҿыц данцәырҵ, рҭагылазаашьа иаҳагьы иуадаҩӡан. Аӡҟы дзындыриалоз акәырҷыжь ахьлыргылоз ишылҭахыз дзавсуазма. Аибашьра ашьҭахь аҩнқәа зкуаз ирзашшуаз лара еснагь дрықәшаҳаҭхалон. Шьҭа илбон ус ада ԥсыхәа змамыз шыҟаз. Усгьы арҭ ирзыҟамҵеит. Анхарҭа ҭшәашьа аалычҳар здыруадаз, аҩныҵҟа иҩнатәаз адоуҳа ҭшәара нацымлар. Есуаха илбоз абла хаӷӷалақәа лзыхгомызт. Усурак рнапы ахьалакымыз ззычҳауадаз? Ахәыҷы даниы нахыс, ирфоз-иржәуаз иҵегь иагхеит. Иара ииҭахыз рацәахаӡеит. Уаҳа аизҳара иазхәыцуадаз. Аусурҭа лԥшаар акәхеит. Ахәыҷы бжеиҳан лан длааӡон. Уи ибара ланхәа дақәшаҳаҭӡамызт. Лхаҭагьы усура дҭыҵырц дааҟәымҵӡакәа далацәажәон. Арахь хазы лыцҭәы уаҩ дахәомызт. Хаа жәак зҭаца илазымҳәацыз дубахьазу. Лажәа хьанҭан. Ацҭәы ззышьҭылхуаз бжеиҳан аҭаца илзеилкааӡомызт. Лажәа мчы ажәа ақәлырԥо аҭаца дналагахьан. Ахаҳә уршыр иԥжәоит. Ара аангылара уаҳа иауамызт, Зиза, лыуаҩра лцәыӡӡаанӡа, дыҩныҵыр иаҳа иеиӷьын.
Ихҩаз лыбла ихгылахын лаб илзымҩаԥигаз агәырӷьара, лабхәраа рчара бырлаш. Иаланахызи убарҭқәа зегьы, ларгьы даргьы ргәыӷрақәа, ирыцәкаҳаз асаркьа еиԥшны, иҟәыбаса иргазар? Цқьа дазымхәыцӡакәа, абарҭ зегь еидкыланы ианаалгәалашәалак, зны лхы ԥхалшьон, зны лхы лцәымӷын. Иашамкәан џьара лхы мҩаԥылгазар ҳәа, деиԥхьхәыцаауан, акгьы лгәалашәомызт. Дҩагылан, аҭӡамц иадчаԥалаз асаркьа хәхәа дазааигәахан, лхаҿы, лыхцәы ааиҿылкаақәеит. Илыдылбалази лара ланхәа? Аԥыхьақәа, аҩнра дахьнанагаз, абас асаркьа днадгылалон, ланхәа дзылцәымӷыз џьара акы лхаҿы илзадбадлозар ҳәа. Лаԥхьа асаркьа данылбаалон аԥҳәыс ҿа замана. Шьҭа хаҵа дыҟан акәымзар, макьана аҳәсахәыҷ зылзумҳәарызи. Лыхцәы жәпа аиқәара иаманакуан, аха еиқәаҵәҟьамызт, иагьышкәакәамызт. Лылахь ҭбаацәамызт, иагьҭшәамызт. Лхаҿы пашәын,
лԥынҵа па ақәацәра иааманакуан. Лыбла ӷра ҭбаан. Ажьы лкырц лцәалжь еихон. Лара изаны акрылфон, илыцлартә лҽеиулыжьуамызт. Нас ланхәа илыдылбалози, уаҳа даалымрыхыртә? Заҟантә лхы дазҵаауаз аҟара, аиҳараӡак аҵыхәтәантәи аамҭақәа рзы, ланхәа лҟазшьа ҷыдара бааԥсқәа ишрыхҟьоз аҭаца илныруан.
Лхаҵеи лареи еимазарц лҭахызар, хазы нхара лҽазылымкыр ԥсыхәа лымамызт. Аҩнра ддәылҵит, аха убри, хазы нхара, еиҿкаашьас иалҭоз лыздыруамызт. Хазы дабацоз? Иара ихала ак иашьҭалоз иакәӡамызт. Аҩыжәра дааҟәыхны, џьара ак аҿы дылзышьақәыргылозар лбарын. Иаби иани дырҿны, арыжәтә ицәымӷахартә дылзымҩақәҵаӡомызт. Лхаҵа длызрылгар – деиқәлырхон. Уажәы дшыҟаз ала, хаҵас илылхызи, аха акы дақәгәыӷуан. Дзеиԥшразаалак лара дылтәын. Абыда рԥа дышԥалааӡарыз ҳәа азҵаара лҿаԥхьа ианаақәгыла, уажәыҵәҟьа иаб дшыҟаз ахәыҷы изҳарц лҭахызма, арахь лхаҵа иҽеиҭеикрызу, илымшарызу лкаак аҟаҵара макьана игәаӷьыуацәан. Леиуан дышизхәыцуаз, лԥараҭра дынҭалан, илыхӡыз аалԥхьаӡеит. Уалафахәык лзыршаанӡа, илызхарызу здыруадаз. Лаб ԥарақәак имылхыр акәхон, аха лхаҭа, лԥа длыманы, Шагә ихәда дықәтәахьан, шьҭа лымҩақьыра имылхуа дзалагомызт. Илоураны иҟаз луалафахәы иахырԥхьаӡалашаз ԥыҭк лырҭартә лдиректор диҳәар цәгьамызт. Убри аламҭалаз адкыларҭаҿынтә амаӡаныҟәгаҩ ателефон дасит:
– Зиза? Адиректор бибарц иҭахыуп.
– Уажәыҵәҟьа снеиуеит.
Дыҩдәылҵит. Адкыларҭа ахьыҟаз харазма, аха, убра днаӡаанӡагьы, ахацәа рылаԥш шылхыз лныруан, илбон, илдыруан. Еиуеиԥшымыз ауаа рылаԥшқәа. Аусзуҩцәа, аҵсшьацәа, урҭ ирҭаауаз рылаԥш ҵарқәа. Ԥҳәысҵас лгәы иаахәалон, аха уажәыҵәҟьа лгәазыҳәарақәа зеиԥшраз лхаҭа илзеилкаауамызт. Лыԥсҭазаара еиҟәшәан, лхалаҵәҟьа илшазшәа лбон. Иагьа умҳәан, аӡәгьы ддәылимцеит, лхала дыҩныҵит. Ус дахьныҟәаз лгәы иалаӡамызт, мышкы зны илцәымӷахарын ҳәа мацара азхәыцшьа лымаӡамызт.
– Шәсыԥхьазма, Дамеи-иԥа? – аиҳабы иҭыԥ дныҩнашылан, иара дзыдтәалаз дазааигәахеит.
– Ашьыжь ҩ-машьынак ашҭа иҭарҵеит. Акыр аамҭа инхеит. Уажәы ҿыц еиҭааит. Агәашә илатәоу ус ҟарымҵарц рзыцҳа! Иамуазар ахьчацәа реиҳабы сиԥхьоит, аха макьана бара брацәажәа!
– Бзиоуп.
– Уи амацара акәӡам, – даҽа уск лԥишьырц игәы ишҭаз ҩашьомызт. – Ахәымҽхан ҩажәа-ҩык аԥсшьацәа ҳзаауеит. Аа, рыхьӡынҵа ахьыҟоу! – бӷьыцк налиркит. – Амашьына сышьҭхьеит. Рҭыԥқәа шыхиоу аагәаҭа!
Иаҳа имариаз аус лнапы алыркырц, ахыбра дындәылҵын, агәашә шыҟаз лҿыналхеит. Лара илусмыз агәашә илатәаз ҳәа адиректор зыӡбахә имаз дзырзикыз лзеилкаауамызт. Урҭреиҳабы дрыман, диԥхьандаз. Амшын иаваз егьырҭ аԥсшьарҭақәа раасҭа, дара рыԥсшьарҭа хыбреи агәашәи акыр нарыбжьан. Ахьчацәа реиҳабы лара дизаауан, рдиректор иаҳаҭырбара азын.
– Амашьынақәа шҭашәҵаз Дамеи-иԥа еиликааит. Ус ҟашәымҵаларц, сшәыҳәоит!
– Зшьамхы цқьа инанамгоз ԥсшьацәақәак рықәшәан, ирыцҳаҳшьеит, – ахьчацәа реиҳабы ҽԥныҳәа ахьирҭаз игәаԥхомызт.
– Ус ак ҟалар, аиҳабы изин шәоуроуп.
– Бзиоуп. Исыдцаланы сыркын азоуп. Даргьы ана игылоуп, бымбои?
Анҭыҵ ашәшьырҵа иҵагылаз ахатә машьына ныҟәцаҩцәа ирылагылан дара. Уа усс имаз лзеилымкаауа, Дамытра днаихьԥшит. Дааиацәажәар цәгьа ишылымбозгьы, шьҭахьҟа лҿыналхеит. Иара лықәҿыҭуа агәашә дазааигәахон. Ижәҵәҟьаны дыҟамзаргьы, иқьаф ҭан.
– Дамытра, – рааигәара уаҩ дахьыҟамыз лхы иалырхәан, ихьӡ лшьеит. – Ижәны усзымаар ҟамлаӡози?
– Ҩбаҟа ҵәыца зжәит, ижәҵәҟьаны сыҟаӡам.
– Иахьцалак иуныԥшуеит. Сымаҭәа узҩагома?
– Срацәажәарц смааи, – уи инаҵигеит.
– Уа уҩеиаанӡа, уаҳа умжәырц суҳәоит. Исоуҳәарц иуҭахызи?
– Убри акәын… Амашьына сшашьҭаз… – иажәа цқьа изеибаркуамызт.
– Сузԥшуп, – лҳәеит.
– Аеи, – иҳәеит.
Иижәхьаз ахьиныԥшуаз лзымчҳауа, днахынҳәит. Аԥсшьацәа шьыбжьхьафараз инеиуан. Амш макьана иабаҟаз, хәлаанӡа заҟа ижәышаз здыруадаз. Џьансыхәи, Ардаси, иареи баша еиқәшәазма. Аԥара зырҳауаз дрывагьежьуан ашьыбжьон. Каҳуажәырҭак иазнеиуазар,
иаргьы дрымгози. Каҳуажәрала иалагозу, уи ала индырҵәозу здыруадаз, аха ирымжәуази. Лара лгәалаҟазаара шьҭыҵуазма, илбаз иаҳа иланарҟәуан, лгәы хаҳәык ацражьызшәа, лҩныҵҟа архьанҭон. Аихагылақәа дрыҩнан, ҩба-ҩба ҭыԥ змаз аномерқәа жәаба хымԥада ишыҟаз лхаҭа цқьа еилылкаарц. Иҭәызи иҭацәызи зныз абӷьыц уа илкын, аха, лхала дрыҩнаԥшны, аԥсшьацәа рыдкылара ишазхиаз еиллыргон. Шьҭа аҵыхәтәантәи аихагылаҿ иҭацәыз номерк даныныҩнала, уи хаҵаки-ԥҳәыски рыдкылара заҟа иазхиаз усҟатәи лыхшыҩ лзазымшьҭӡакәа, ахышәҭбаа днадгылеит. Аԥсара иҵагылаз атакси ныҟәцаҩцәа рахь лхы хан. Акыргьы нахаран, илбоз зусҭқәаз цқьаҵәҟьа илзеилыргомызт. Илулак аӡәаӡәала лыбла рыдлырхаларц даҿын. Џьансыхәи Ардаси уа ирылагылаӡамызт. Дамытра урҭ дрыцын, хымԥада ус шакәыз агәра лгон. Лара даахынҳәит. Алифт ахь дымнеикәа, амардуан ԥшьшьала длаҿалеит. Лхаҵа лымаҭәақәа ҩнигарц амашьынақәа иццазар? Дзықәшәақәаз рышьҭахь, бзиала иаалыкәыршаз дрызхәыцыртә, алшара лыцәмаҷын. Уи иаанагомызт дара бзиарак иалаҟамызт ҳәа. Иахьцалак Дамытра ҩ-машьынак зигарызи, лымаҭәақәа машьынак рызхозар? Лгәы рзеилаԥшуа, длалбаан, адиректор иҭыԥ шыҟаз днеит. Уи идҵа шынарыгӡаз адырра иоуларц бзиа ибон.
– Дамеи-иԥа! Ахьчацәа реиҳабы сиацәажәеит. Шәнапынҵа зеиԥшраз иасҳәеит. Анаҩсан: хаҵеи-ԥҳәыси жәа-номерк рзырхиоуп.
– Даҽа напынҵак бысҭоит, – аиҳабы дцәажәон, џьара дцар шиҭахыз мҩашьо, иҽеидикылон. – Схаҭыԥуаҩ командировка дыҟоуп. Сара Аҟәа исыԥхьеит. Ҳасасцәа срыхьӡап ҳәа сгәы иаанагаӡом. Ҳазынтәык иахьа бара ҳбыԥсахроуп. Аԥсшьацәа быдкыла! Уаххьа ршырзыҟарҵо аагәаҭа! Иахьа рԥсы ршьааит. Уаҵәы еизганы сара срацәажәоит. Даҽа уск цәырҵуазаргьы бара бнапоуп изну.
– Зегь рҭыԥ иқәысҵаанӡа, сықәҵӡом. Шәгәы рҭынчны шәца? – лара длыргәыӷуан.
– Ус бышныҟәо агәра згоит.
Аусураҿҳаҭыр ахьлықәырҵоз ма маҷк лгәы ҟанаҵон. Дындәылҵит, акрыфарҭахь лхы рханы. Аԥсшьацәа тәан, акрыфарада ус рымаӡамкәа. Ма абас ԥсшьара мчыбжьык аҟара дызцондаз, лгәы аалхалмышҭрызи. Аԥсшьацәа рымаҵ зуаз, лара иахьынӡалдыруаз, дарбанзаалак аӡәы иԥсы ааиҭеикырц, џьара шьаҿак изыҟамҵарыз. Амш злеигашаз аԥара изҭодаз ҳәа ирԥхьаӡон. Аҽыхәшәтәраз заҵәыказ амҩақәгылара ихы иаҭәеишьон, иара уигьы дышьҭанаҵо даннанагалак. Иара ирҳаз ала, аӡәыр џьаракыр усҟангьы дызцозма, еилаԥсак дақәымгәыӷуазар. Иахьатәи аамҭа иақәшәоз анхашьа рҽанабахьыргӡарыз? Лара еснагь лгәы иалан.
Аԥсшьацәа рышьҭахь, аусзуҩцәа акрыфарҭаҿ еизан, шьыбжьхьа рнапы адыркит. Ларгьы уахь днеин, аҳәсақәа днарылатәеит. Ҽнак знык мала акрырҿарҵон, убри рызқьарын, аԥсшьарҭа иазаралын азы. Аҳәсақәаҵәҟьа џьоукы рылан, акранырфозҵәҟьа зҿы ааихамгылоз, алаф зҳәоз. Урҭҿыц илбазшәа дырзыӡрҩуан, аха ԥыхьаҵәҟьа еиԥш илызгәынкылаӡомызт. Уи лхатәы ҭшәара дахьҭагылаз иахҟьон. Ус иагьа иҟазаргьы, маҷк лгәы дырҿыхеит. Дара ҩеицгылаанӡа, лара дрыдтәалан. Иагьа умҳәан, аусура анеиҿкааз – ԥсыршьаган.
– Уаххьа иацҵаны ишәырхиароуп, – даныҩагыла, акҿаҩра ҭбаа-ҭыцә дныҩналан, ахәыҟаҵаҩцәа реиҳабы днаидгылеит. – Ҩажәа-ҩык ҳзаауеит.
– Уаххьа иахьӡоу, уи ашьҭахь ҳаангылар акәу? – иара ихшыҩ зегь лара иналзишьҭит.
– Иахьӡозар ҳәа сгәыӷуеит, аҳәааҿы ԥынгылак рзыҟамлар.
– Малыш! – изҿиҭит иара хаҵа кьаҿк, дагьыхәыҷымызт, иаураз ус димыԥхьазар. – Ашьҭаҵарҭаҿ уцаны, ҩажәа-ҩык ирызхаша имхи! Нас, ахәымҽхан уанцо, уаҵәтәи ахәҭа убарҭ ирызхаша шацуҵаша ухоумыршҭын. Акәымзар Зиза ҳақәылгоит.
– Ашәҟәқәа?
– Урҭ сара ирхианы изназгоит.
Мчы дук змаз леиԥш акҿаҩра еиҳабы дахьлыхцәажәаз лара маҷк лгәы иаахәан, диаҭабны даагьежьит, акҿаҩраҿы аус зуаз ахацәа, рнапы злакыз рыбла иамбо, ишлышьклаԥшуаз мацара, лара илыбзоураны, лафкгьы неибырҳәеит. Уажәраанӡа дызлаҟаз ахьлымадырҽхәоз хырҩа азыҟалымҵозшәа лҽаалырԥшуазҭгьы, уажәык ргәхьаа уамак илызкуамызт, лыԥсҭазаара аҽахьаҩнашаз иԥҽыханы илымпыҵахаӡар ҳәа дшәон. Ус лымаӡамызшәа, лҭыԥ данааҩнаха, асасцәа ирызцаз аныҟәцаҩ лмобильник ала ателефон дизасит.
– Уабаҟоу?
– Жәохә минуҭ рышьҭахь адәыӷба ааиуеит. Сыԥшуп.
– Гагра ушаалагылалак, адырра суҭароуп. Адкылара сҽазсырхиароуп.
– Еилыскааит.
Аҽны уаҳа ус лымаӡамызшәа, дтәан. Дамхацәарц агьлыгӡамызт, лгәы ҭынчӡамызт акәымзар. Иахьцалак лус дазыҟаҵамызт. Уашьҭахь ухьамԥшыртә аҩны уздәылымҵуазар, уус аиҿкаара узырманшәалацәомызт. Лԥа ианду лнапы дахьаныз заҵәык деиқәкны даман. Уи, лгәабзиара дшьақәнамырҟьар, зхаҵкы дзымцоз лмаҭа иглыжьуазма. Еиҳараӡак илхьааз Дамытра убри аламҭалаз дабаҟазишь?Ҿыц аҩыжәраз иҩызцәа дыргарызу? Шьыбжьон џьара иламтәар ауӡомызт. Ҵәыцақәак рымкыр руазма еидтәалазар. Зымала итәаз изымжәуаз иакәын. Арҭ шеиқәшәахьаз лыбла иамбахьази. Иара иҩыжәра иациҵахуан. Чмазарак изкылнагарыма угәахәыртә иԥшран. Аҽны убри заҟантә дазхәыци! Ма лымаҭәа ҩеигартә, ихшыҩ имжәындаз! Дызлашәаз ԥсыхәак лзамҭарызшәа, лыбла зыдхалаз лаԥхьа акгьы лымбаӡо, ҭынч лхы анахь-арахь илҟьон. Зынӡак дамҽханамкырц, дҩагылан, лҽаарҽеишәа дындәылҵит. Анаӡара икҿатәаз ҩыџьа аӡӷабцәа днарыдгылеит.
– Иаҭахыу ашәҟәқәа рзеиқәшәыршәа! – инарыдылҵеит, асасцәа рыхьӡынҵа надлыркын. – Иааԥса-икараха ианааилак, ара ацәаҳәа иқәҳмыргылап. Рҭыԥқәа абра иануп, – даҽа бӷьыцк нарымҵалҵеит. – Амашьына ааиаанӡа, жәохә минуҭ шыбжьоу, адырра шәысҭоит. Аихагылақәа рҿынтә аҷаԥшьацәа лыбааны ирызԥшызароуп, доусы ирысасу иаразнак ихәныргарц.
Шьҭа илзаанхоз – аԥсшьацәа аазгоз амашьына азыԥшра. Лҭыԥаҿ днатәан, ахышә дкылԥшуан. Амаҟәымбарақәа рыриашашьа дрызхәыцырц лыҽԥылшәон, иҟалҵашаз лхахьы илзаагомызт. Ахәыцрагьы лылшомызт. Дышҳазӡа дтәан, дшьаҳаиҭхазшәа. Ахыбра аҿаԥхьа аԥсшьацәа лаҩеиуан, лыбла еилырганы уаҩ дабаӡомызт. Цәаарақәак адәы ишықәыз лныруан. Иаҳа лԥсы лшьозар ҟаларын илхәыцуаз аасҭа. Лгәы анԥҵәа, афоие шыҟаз даахьаҳәит. Аиҳараӡак даахьазырԥшыз – аҩналарҭа ашәџьоукы икыдрыжьылеит. Данаарызхьаԥш ус даанхеит. Аԥсшьацәа ҩналон, иҩныҵуан. Ҿыц урҭ лызцәаарахан, цқьа уаҩы дылбаӡомызт.
Иаалырҟьашәа лтелефон абжьы геит. Адлер ицаз аныҟәцаҩ шиакәыз анылба, лтелефон дыццакны ллымҳа инадылкылеит. Жәохә минуҭ ирхымгакәа, ара дҟалон. Асааҭ аагәалҭазар, аусурамш анҵәамҭахь инеиуан. Аамҭа ықәҳа иагьанбацаз? Аӡӷабцәа агәхьаа иамыргаӡакәа, лхала аихагылақәа рыҷаԥшьацәа телефонла дрыԥхьеит. Зԥсы зшьашаз анааҩнашылоз, дара арахь илбаахьан. Доусы иргоз ркартақәа ркын, рыхьӡ ҳәаны иаарыԥхьон, уаҳа имырԥшӡакәа, алифт иҭаргалон. Жәабаҟа минуҭ рашьҭахь, аӡәгьы ҵаҟа даҟаӡамызт. Рԥсы ршьар, ирыгыз-ирыхӡыз еиллыргарын. Уи адырҩаҽны ашҟа ииалгон. Аамҭа цахьан, Дамеи-иԥагьы убас иҭахын.
– Дамеи-иԥа?! – лтелефон ала диацәажәон. – Иаҳзааз аԥсшьацәа рҭыԥ иқәысҵеит. Аусурамш нҵәахьеит. Аԥсшьарҭаҿ проблема ҳамаӡам. Схы сақәиҭзар ҟалома?
– Бзиоуп, – иара длықәшаҳаҭын. – Саргьы шьҭахьҟа амҩа сануп. Иаарласны уа сҟалоит.
Лҽааидылкылан, дындәылҵит. Амҩахь дкылсын, иааихҵәаны дааԥшит. Дзымҩанызахашаз аӡәы имашьынала аԥсшьарҭа дааҭыҵуазар дақәгәыӷшәа, ашҭа лылаԥш ахын. Амаршрут такси дышьҭнахит, азыԥшра шлықәшәазгьы. Уи ихадаз атрассахь дкылнагеит. Уаантәы даҽа машьынак дазыԥшуан. Лԥа иахь дыццакуан. Амра лҭашәарц агьагмызт. Автобус анааҭгыла, џьоукы лалбааит. Лара убри дақәтәеит. Аџьбаа мшы ашьҭахь, иара усгьы ашоура зҭатәаз аҩныҵҟа, аԥхӡы аалықәнаҭәон. Ҭыԥк аӡәы илаҭәеимшьеит. Хәыҷи дуи қәыԥсычҳауа ртәарҭақәа ирылабаӷьан. Лара дыҷкәынан, дышгылаз илычҳароын, амала иабаҟаз аԥҳәыс лаҳаҭыр бара. Иахьцалак, мҩабжара иҩеихьан еиԥш, иахьааҭгылаз џьоукы лалбаақәеит, иҭацәхаз аҭыԥ ихала иаанимкылакәа, арԥыск лара длатәарц лабжьеигеит.
– Иҭабуп! – лгәы шалаҟамзгьы, днаизԥышәарччартә лҽааизылган, аҭыԥ аанылкылеит.
Дызлатәаз аӡә дахьыҩалхаҵымгылаз гәыбӷан лызрыҭомызт. Дзусҭазаалак ихатәы хьанҭарак даҵан. Дахьтәашаз аниоу, – ух, гәышьа! – ҳәа дқәыԥсычҳаны, ҳамҭакы иԥсы изааиҭакуазар ҳәа, ихы дацхраауан. Атәарҭақәа ирыбжьагылаз абыргцәа, аҳәсақәа маҷӡамызт. Лара, уажәыҵәҟьа зшьапықәгылара мчымхаз, дахьтәаз уамашәа дызбоз маҷызма. Аҭыԥ ахьлоуз ааԥхалшьагәышьеит. Шьҭа хара имгакәа длыбаауан, уаанӡа даргьы ларгьы иаарычҳарын. Аусурамш лызхымго, ааԥсара ҵылгазар ҳәа дшәон. Аҽны ахәымҽхан дшыҟаз лаԥхьаҟа ианлыԥсҭазаашьаха азыҳәан, ацара-аарақәа уӷәны лыхәда иқәхарын. Илԥеиԥшхашаз дазхәыцыр лҭахӡамызт, лгәы лхашҭырц, аныҟәцаҩ, уи иааҩсан итәаз, лаԥхьа иҟаз уҳәа, лаԥшыла рыхәдаџьалқәа ааимылдеит. Уи кәты ҿырҳасран. Нас уаҵәтәи лымш дазымхәыцкәан дабацоз. Лыҷкәын заҵә иааӡара лымала лнапы ианын. Убри ишихәҭаз дызҳарц, лымчқәа еизлыркәкәарц луалын. Лхаҭа лразҟы акәымкәан, ахәыҷы иуахҭахашаз хьаас ишьҭылымхыр ауӡомызт. Даазықәшәалак иара илахьынҵан ҳәа, лхаҭа лҭакԥхықәра
лзеиҵатәуамызт, аразҟы мҩа инадҵаны. Имҩақәҵашьа зеиԥшрахашаз еснагь илхьаазар, уаҩҵас изҳара анырра амҩақәа рыԥшаара дырзыманшәалахон.
Автобус даныҩҭыҵ, илгәамԥхарыз жәабжь ҿыцк лаҳарызшәа, цәанырра хьанҭак аашьҭхны, ргәарбжьара дҩанылеит. Лԥа ибара дахыццакуан. Убри, ак имыхькәа, дылбандаз! Агәашә азааигәара илбахьаз аԥшра змаз машьынак гылан. Агәарԥ аҿы ҭынчран, уаҩ дықәылбаауамызт. Баҭаҟәеи Леиуани абаҳча иҵан. Лашьа, шәырқәак ҿихуазшәа, аҵлақәа днархьынҳалон. Иаҳәшьаԥа хәыҷы дбажәгәаламуа диҵагылан. Лара уахь дынҭалан, рашьҭахь ала дынрыдгылаанӡа, дара дрызгәамҭаӡеит. Ахәыҷы дҩышьҭылԥаан, лызхара длыгәӡит. Иара иан лыхәда инапы аакәиршан, дауишьҭуамызт.
– Аҩны иҟада? – лхы лашьа инаизлырхеит.
– Дамытра иоуми.
Ижәны иабхәраа дырзаазар ҳәа дшәан, лцәа аалхыбзааит. Ахәыҷы днаргыланы, аҩныҵҟа днеирц, лҿыналхеит. Лԥа данлыхьҵәыуа, даагьежьын, даашьҭылԥааит. Амаҵурҭаҿ итәан, Дамытреи, Џьансыхәи, Ардасани. Рых-ҩык Џьансыхә имашьынала иааит, иара итәакәын агәашә иадгылаз. Аԥсшәа анылҳәа, иҩалхаҵгылазшәа руит. Лгәы ишаанагарыз иржәхьан. Рцәа иҭаӡоз ыжәны, иаурҭаахзу. Луаҭах ахь днеин, лшәыра нықәылҵеит. Акҿаҩрахьы лҿыналхеит.
– Сымаҭәақәа зҭаз абашәыргылеи? – лан длызҵаауан.
– Иарбан маҭәоу? – ан иаразнак дзазымхәыцит. – Аа!.. Ус агьааимгаӡеит.
– Нас дзааи?
– Ахәыҷы дыгәхьаазгеит иҳәеит.
– Машьынала дааргон, иааигар акәымзи, аха…
– Ари закәи? – иаартыз ахышә Шагә даалагылеит. – Адырҩегь ижәны ара дыҟахыуп, – имаҳә дшыҟаз ахьибахьаз дыр.
– Ус умҳәан! – Арда аԥшәма инаиабжьалгеит. – Унеины аԥсшәа раҳәа! Иҩызцәа ицуп.
Ииурыз-ииҳәарыз цқьа дақәымшәо, иара днавагьежьит, амаҵурҭа дныҩналарц. Зиза дӡыҩӡа дгылан, лаб иажәақәа ҵарӡа ианлылҟьа. Дамытра иҩызцәа ицын, акәымзар лаб имаҳә дышизныҟәарыз здыруадаз. Лымацара даанхар ҳәа убри аламҭалаз заҟа дшәаз, даҽазны лгәы иҭамшәацызт.
– Баб иҭыԥ аархиеи! – лҳәеит лан, агаз ҳақә дахьадгылаз.
Лԥа дналыргылан, асасцәа рахь дныҩналеит, ачанахқәеи аҵәыцаки лыманы. Лаб арҭ аԥсшәа реиҳәахьан. Инапы иӡәӡәарц дындәылҵхьан.
– Иахьа бымаҭәақәа аазгартә, аамҭа сымаӡамызт, – Дамытра дааирӡрҩит, лара илкыз нықәыргыланы, аҟәардә дааханы, ақәчага инадыргыло, данынахынҳәуаз. – Ирласны иаазгоит.
– Уо-о-ра, Васиа! – ҿааиҭит Џьансыхә. – Усгьы машьынала уааҳгон, иҳауҳәар, чамаданк ҳзышьҭымхуа ҳаҟазма. Ну, ты, даешь!
– Ҳахьӡоит, џьушьт! – зҳәаз Дамытра уи аҽны лымаҭәақәа раагара ихы ишҭамшәаз ҩашьомызт.
– Исҳәар исҭахыу, – уажәраанӡа излацәажәоз уск ашҟа Ардасан ихьаирԥшуан. – Џьансыхәи сареи убри адгьыл рымаҳхит. Џьара ак ҳаргылароуп. Ҳхәыҷқәагьы, рхатә такси аԥсҟада ак рԥеиԥшӡамкәа, адәы иқәзаауама.
– Ишәыргыларц ишәҭахи? – ихы анахь-арахь инхыршәҭ-аахыршәҭуа, Дамытра дҵаауан.
– Макьана ҳаздырӡом. Ма адәқьан, ма апрофилактика.
– Ицәгьамкәан ишәыӡбеит.
– Дамытра! – иаалырҟьаны Џьансыхәҿааиҭит. Днаԥшы-ааԥшны, еидтәалаз рыда уаҩы амаҵурҭаҿ дшыҟамыз аниба, инациҵеит, ибжьы ларҟәны: – Уԥшәма ԥҳәыс леиҿкаашьа акала иҟоуп, уаалызкылԥшлар цәгьамызт.
– Ицәгьамызт, – Ардасан уи диқәшаҳаҭын. – Саргьы ус сгәы иаанагоит.
Иржәыз ишыднарҳәозгьы, еицҿакны иаацәырыргаз деигәырӷьарызу, игәы иалсрызу ззымдыруаз Дамытра дааԥышәырччеит, иахьцалак иабхәраа рыҩнаҭа иштәаз цәгьарак злаз рыҵаргаларымызт ҳәа даагәыӷшәа.
Аус лҽаназылк, Арӡына аҵыхәанӡа иналгарц дашьҭан. Марыхә дуаҩ бзианы дылбон. Иԥшра-исахьаз ак узивбомызт. Ҟазшьала иҵегь деиӷьындаз анаалгәахәуаз шыҟазгьы, ивылбақәашаз идылбаломызт, маҷк адура иҽазикуазшәа шаагәалҭалозгьы. Дусуаҩын. Аҭаацәара бзиа дрылҵхьан лгәахәуан, ихаҭа, ԥҳәыс дааганы, дырҿымҵӡацызт, аха бзиа
драаӡахьан азакәын дрылҵит ҳәа зылҳәоз. Иашьа иакәзар, лара цқьа длыздыруамызт, – амилициаҿ аус иуан. Арӡынеи иареи, Марыхәи, Зиза, хаҵа даныршьҭуаз, лаб илзиуз ачараҿ еибадырит. Лара уа дырхагылан, цқьа рымаҵ рзымур ҳәа дшәан , лхала асасцәа дырхагьежьуан. Аишәа чыс еиҿызкааз дыргәыцхәӡамызт иара, дырзааигәаны дырдыруан, рчара данақәшәах, рчара-ишәа еиҿикаарц инапы ианырҵеит. Убри аахыс иареи лареи аԥсшәа бзиа рыбжьан.
Лара, Асҭанда, ари диеицәазма. Арӡына уи иаҳа ибзианы дылдыруан. Ашкол еицалгахьан. Лаб, ақырҭқәа рхаан, жәибжь шықәса асанатори адиректор дихаҭыԥуаҩын. Урҭ ашықәсқәа ирылагӡаны, х-ҩык аиҳабацәа иԥсахит. Дара иҵегь иахьеиҳабыраз ииаргон, иара уаҩы дигәалашәаӡомызт. Дрызгәаан, аргама рҿагылара аԥшьигеит. Ацҭәы еихаҳахар рҭахымызт, дара амилаҭ зҿлымҳара ахәаҽышьа рҽанақәдыршәоз ыҟамзи, иара ихаҭагьы, шықәсы рацәа имгацәакәа, атәанчарахьы дрышьҭуан, адиректор инапынҵақәа наигӡаларц идырҵеит. Ашьҭахь ачымазарақәа анышьҭикаа, арахь аибашьра нҵәа иеиҿкаара анеиланарбга, ихала изышьақәыргыломызт, иусура даҟәыҵит. Уажәы иара иҷкәынцәа ҩыџьа аусқәа руан, иҭаацәаран, рани раби рбартә ишьақәгылахьан. Рԥҳа наплакы бзиак акадр аҟәша деиҳабын. Убри лхаҵацара, уажәраанӡа уаҩы дзашгьҭамлазар, шьҭа лара, Арӡына, илзеиҿылкаар даара илҭахын. Аҩнгы дылзааит.
– Дызҿуи иара? – Асҭанда арԥыс дизҿлымҳан.
– Абензин иҭиуеит.
– Абензинҵәҟьоу?! – лара иааџьалшьаҵәҟьеит.
– Изыбгәамԥхеи? – Арӡына иаҳагьы иџьалшьеит. – Уа аԥара дырҳауеит. Аус злоу аус ахьиуа аума? Иахьа усурҭак аԥшаара ус имариам. Иара уи ихала еиҿикааит. Аус злоу – дусаҩызааит.
– Ибҳәан еиԥш, дуаҩызааит, – Асҭанда илҭааз длықәшаҳаҭын.
– Абылтәы ҭирҭа иргыларц даҿуп, уигьы бдыруазааит. Ашәҟәқәа реиқәыршәара даҿын, иахьнеицахьоу сыздыруам.
– Уаанӡа дызҿызи?
– Акомҿар рҿы аус имуази дахьынӡаҷкәыназ. Шьҭа уигьы ыҟам, егьигьы… Ҿыц анхара ҳаламгеи. Иара биқәсыршәарц иҭахыуп. Бара ибҳәои?
– Сароу? – дкәанызануазшәа Асҭанда лхы аалырԥшуан.
– Бшанс бзиоуп. Ибмырӡын!
– Ҳаиқәыршәа нас. Ақыҭан дынхоит бҳәама?
– Қыҭоуп, аха иарбан қыҭоу! – Арӡына илгәаԥхомызт лҩыза лҵаашьа. – Атрассаҿ иаанда ыҟоуп. Быҩдәылҵыр, амашьына баашьҭнахуеит. Уи зыбҭахи акәымзар. Бхатәы бымами. Бара аквартира ббахьоума, бхатәы ҩны бызгылами.
– Ус ауп, ус ауп, – имырхьаацәакәа Асҭанда дақәшаҳаҭын.
– Шьҭа иара исырҳәап биқәшәарц ахьиҭахыу аҭыԥ, иарбан аныкәу. Адырра бысҭоит, – Арӡына дҩагылан, ақалақь гәарԥҭшәа шыҟаз длалбаауан, аԥшәма ӡӷаб длыцны.
– Быҟамзаауаз, бзырццаки? – Асҭанда лан, аԥҳәыс ԥшӡа ҳаракы, ашәшьырҵантә даалԥылеит.
– Иҭабуп! Сцароуп, – аԥсшәа лаҳәаны агәарԥ дынҭыҵит.
Адәқьанқәа днарыҩнаԥшы-ааҩнаԥшуа, дымццакӡакәа амҩа данын. Шәшьырҵак дныҵагылеит, аԥсшьацәа дырԥырхагамхарц агазон лҽазааигәатәны. Марыхә ателефон дизасит, ара дахьынӡыҟаз диацәажәарц. Иара аҭак ҟаиҵаӡомызт. Аимадара рзышьақәмыргылозу здыруада, ааигәа дшыҟамыз ларҳәон. Ари аус хьшәашәахаанӡа аҭыԥ иқәылҵарц дазҿлымҳацәан лара. Ҿыц лыҽԥылшәон, аимадара шьақәлыргыларц. Иамуазшәа анылба, усгьы диқәшәарц хымԥада илҭахын, лашьа иахь лҿыналхеит. Ара дааны, аҩны дынкыдымгылаӡакәа дцар – иашахарымызт. Нас данбаауаз? Лаб иԥсы анҭаз ахәы иҩаҿаиргылаз аҩны, уахык даҵаианы иԥсы изымшьакәан, иԥсҭазаара далҵит. Усҟан уи аҩны иҩахыкны хыбра гылаӡамызт. Лашьа ихәыҷқәа асекциақәа ирылан, имаацызт. Лашьеи лҭацеи аус руан. Ацаԥха ахьырҵәахлоз лымдыруази, иаацәыҵылган, ашә аартны дныҩналеит. Уа иқәгылаз ателефон атрубка аақәылхын, Марыхә иҩныҟа дасит.
– Сӡырҩуеит, – хаҵа бжьык аалаҳаит, уи ибжьала иара иакәӡамызт.
– Ари Ҷаарыхә уоума? – уи иакәзар лгәахәуан.
– Соуми. Изҳәо барбан?
– Арӡына соуп, сугәаламшәозар ҟалап, – знык акәын дара анеибабахьаз.
– Арӡына!.. Аа! Бышԥасгәаламшәо, – иааџьеишьашәа шиузгьы, уи дигәалашәаҵәҟьон ҳәа лара уамак игәра лгомызт. – Хьаас ибымоу аасаҳәеи!
– Марыхә дызбар сҭахын.
– Уажәыҵәҟьа аҩны дыҟаӡам. Амобильник ала дсыԥшаауеит уажәы, дыбзасырц иасҳәоит.
– Сара сизасхьеит. Аҭак ҟаиҵаӡом.
– Аҟәа дцарц игәы иҭан. Аҭак ҟаиҵар акәын. Уи сара дыбзысԥшаауеит, хьаас дҟабымҵан.
Лара дтәан, ус лымаӡамкәа. Лаб иҩнаҭа лнапы злалкшаз ахьылымбоз, лгәы дааҭаччеит. Дацәыхҟьаӡеит акәын уи иаанагоз. Адиван днықәиан, лԥсы ааиҭалкит. Дамхацәарц агьлыгхомызт азы, дҩықәтәеит. Шьыбжьоншьҭахь дыцәар лхы лнархьуан. Дҩагылан, ӡыхьшәашәала лҿы лыӡәӡәеит. Даарлахҿыхит. Архьшәашәага аҭубар ааҭылган, ирпа ирссаны, часак инақәылҵан, дышгылаз илфон. Лыхәда икыламхарц, ахырҵәы ааҭылган, иацылжәуан. Луаҭахаҿ дҩеир – аҭубар, ара – аҭубар! Уаҳа фатә лырымҭоз џьушьарын. Лара иара бзиа илбон. Иахьлыгымхоз лгәы иаахәон. Амала аҩны лԥсы анҭаз лан илырхиауаз аҭубар иаҳа ихаан, илгәалашәоит. Лаб џьмазма, даҽа ԥстәызма, ак анишьлак, агәы, агәаҵәы, аваныза, нас акьатеи ссақәа инадыркны, ақьамса уҳәа, амгәачаԥа злырхуаз аҩныҵҟа иаӷраз зегьы, ҳәызбала иҟәаҟәаны, акьатеи шәпа иаӷраҵаны, уи ахқәа ҿаҳәаны, илжәуан, нас иагьылџьуан. Унацәа адкыланы изумфахуази. Уи аҟаҵашьақәа аҿар идурбар бзиан. Арӡына, акҿаҩра дахьыкҿаз, уи ахьылзмырхиауаз лгәы иалан. Лмобильник абжьы аагеит.
– Сӡырҩуеит.
– Сыззыбҭахызи? – иҵаауаз Марыхә иакәын.
– Узысҭахызи, уареи сареи уск ауми иҳамоу. Иухашҭу?
– Исхамшҭӡеит.
– Ҳаиқәшәар сҭахын. Гагра сыҟоуп.
– Саҭабымҵан! Иахьак ҳзеиқәшәо ҳаҟаӡам. Еибышәҳәаз сабымҳәои!
– Иуҳәашьеи? Телефонла дусҭар уҭахыума?
– Анцәа иныс цәгьа ишызымбо!
– Ахәмарра бзиоуп, аха телефонла усҟатәи иауам.
– Абри абылтәы мцахәыцәа аҭира иаҿуи аиҳабыреи цҭәқәак ҳамоуп. Аҭыԥ иқәаҳҵарц ҳҽахьааидаҳкылаз, џьара ҳтәароуп рҳәан, сызрылҵуа сыҟаӡам.
– Иуҳәо закәи, убри ачеиџьыка иаҳа иузаԥсоу, ухатә ус аиҿкаара иаҳа иуҭахыу? Исзеилкаауам, – аҵабырг аҵаҵаны, лара дыхәмаруан.
– Рыцҳарас иҟалаз, ҭамадас салырхит.
– Аҭамадарагьы улшахуама?
– Санақәшәалак.
– Ҳанбеиқәшәои?
– Уаҵәы ашьыжь сыбзасуеит.
– Уус хьшәашәамхааит.
– Саҭабымҵарц сеиҭабыҳәоит.
– Бзиоуп.
Леимадага налҵәахын, илурыз даазхәыцит. Мцхәы ахәыцра заҭахызи, адырҩаҽны ашьыжьынӡа ара дызтәозма, аусура лҽахьылыгӡар акәымзи. Қьаад бӷьыцк лԥшаан, аԥхьа иааҩнашылоз имԥыхьашәарц, амаҵурҭаҿ аишәа инықәылҵарц, инанылҵеит: «Иӷьычуаз џьоукы, ма ҳәынаԥык ҩнагьежьыз џьышәымшьан. Абра иҟаз сара соуп. Шәзымбакәа, сыццакны сахьцо сгәы иалоуп. Арӡына». Дыҩдәылҵын, агәарԥҭшәа дынҭыҵын, алада длалбааит. Аҟәанӡа ицоз автобусқәеи амаршрут таксиқәеи ццакуан, иагьҭәын, рыҵаҟа аанҿасра уамак ирҭахцәамызт, шьапыла ауниверсам шыҟаз лҿыналхеит.
Иагьааигәамызт, аха дабаццакуаз. Аҽны усс илымаз – хәлаанӡа аҳҭны-қалақь дазҩеир акәын. Зегьы дрыхьӡон. Ирлас дҩеиргьы, лымала луаҭахқәа дрыҩнатәазаауан, ауха дышьҭалаанӡа, ателергбага дшадтәалаз мацара. Даазқәылаз аԥхьарақәа лгәы рхымло днеихьан, абри лзанааҭ иазкыз алитература дамыԥхьар дабацарыз акәымзар. Ақалақь аҿы инхоз рыдгьыл маҷгәышьан, аха лара илдыруан иахьеи уахеи ушьапы адгьыл иахьықәгылаз закәыз. Аҟәатәи луаҭахқәа дрыҩнахәаҽрызшәа цәаныррак лызҵыслон, шьҭақәа дрышьцылақәеит акәымзар. Иагьа умҳәан, урҭ дрызԥшӡамкәа иахьлымпыҵашәаз, лразҟы иаџьылшьон. Аԥсҭазаара зқәымҿианы зхы зыԥхьаӡақәоз дреиуӡамызт.
Ихаданы хәлаанӡа, уи ауха, ашьыжь усс илымаз Марыхә телефонла иҽлымаидозар азԥшра акәын. Иара дызлаиргәыӷхьаз ала ашьыжь дизасуан. Иудыруази, иҟамло егьыҟамызт ҳәа уаанӡагьы дыԥшын, аха иара дамысит. Аухантәарак лгәхьаа ахьимамыз лгәы иааҵхон. Иара ииҳәаз аамҭахь инеигон. Ашьыжь захьӡызгьы, асааҭ жәаҩанӡа шьыжьын, иара ианба ҽлымеидарыз? Амала лара уи апроблема залылхуаз лзеилкааҵәҟьомызт, ашьыжь шьапыла лусурахь амҩа дананыз. Иара иразҟы аиқәыршәара
лара дашьҭан, ианиҭахыз дылзасрын. Ақалақь агәы ааҩшаны, лусурахь мҩабжара днеихьан, лтелефон абжьы данарҭрысуаз. Агәхьаа дазыргарыз дзусҭадаз дагьизҿлымҳамызт, иара шиакәыз агәра лгон, лтелефон ллымҳа инадылкылеит.
– Заанаҵы бахьсыргәамҵуа сҭахым аха.
– Усзасуазар ҳәа сыԥшупеи, избан сызургәамҵуа, – лгәы ҭыӷьӷьаа диацәажәон. – Иҟоу удыруама: арҭ амшқәа руак азы ҳаибабар цәгьамызт. Ҳах-ҩык. Улымбаӡакәа дуццап ҳәа уагьымгәыӷын.
– Изынаскьаагои? – иара дыччон. – Иахьа ҳапибабап.
– Иахоуп санаа, иахьа сеиҭалеиуама?
– Саԥсаӡамкәан сыббома?
– Иуҳәашьоуи, аха иахьала ҳзеилгома. Есымша алеира сцәыцәгьами.
– Сара баазгоит, багьызгоит. Бхы банбақәиҭхо?
– Ҳа-ҳа!.. – иаалгәарԥханы дамхаччеит. – Ус агәхьаа усзаргом. Схала слеиуеит. Асааҭԥшьба реиԥш уа сҟалоит.
– Сахьҩеиуа, санҩеиуа саҳәеи! Ус иаҳа иеиӷьуп.
– Схала слеиуеит сымҳәеи. Сышлеилак сузасуеит.
– Уаҳа зҭахым! Уаанӡа ҳахьтәаша, ҳахьгылаша саазхәыцп.
– Аус ду умоуп. Уҽықәумхааит!
– Ӡӷабцәақәак хьымӡӷык сшәыргарым ҳәа сгәыӷуеит.
– Умшәан, умшәан! Усызԥшыз!
Лгәалаҟаны лара дԥышәырччон. Лус азбжарак лнапы иҵылххьазшәа, дзыхьӡахьаз лшьамхы арласуан. Еиҳараӡак ихадаз азбжарак лхылгахьазшәа дазхәыцуан. Иагьа умҳәан, аҟыба-ӡыба зцыз аиқәшаҳаҭрақәа ракәын, иаанхоз уи иацназгоз акәама-ҵамақәа амҩан иеиқәуршәон. Амала убранӡа маҷк шлыгыз лыхшыҩ азааин, лмобильник ааиқәыршәаны, лҩыза дылзасит. Егьи лтелефон аус ауан, уаҩы ишьҭихуамызт. Лусурҭа дазнеиуан, убранӡа длацәажәар лҭахын, нас ҭынч лус лҽазылкырц. Ҩынтә аимадара ҿаԥҵәахьан. Ахынтә рзакәын ианышьақәгылаз.
– Ашьыжь бызҿыуи? – акраамҭа аҭак ахьыҟалымҵоз лгәы иалан.
– Сҿы сыӡәӡәароц сыҩнан.
– Уажәоума бангыла? Аусура багхоитеи.
– Иасымшагьы сагхоит. Аиҳабыра ашьцылахьеит.
– Ашколаҿ ус ҟабҵалацәомызт.
– Иахьцалак иҟасымҵози. Нас еихасымҳаи.
– Ибсырбо аҷкәын уи игәамԥхар ҟалоит. Бҽагыбмырхацәааит!
– Аеи, џьыбышьт.
– Ахәымҽхан асааҭԥшьба рышьҭахь сыбзасуеит. Быхиаз!
– Ибҳәаз еилыскааит.
Ибзиашәа заа дылзасит. Лҩыза хәымҽханынӡа лусқәа еиҿылкаарын, нас дара дрықәшәартә. Лҵараиурҭа дныҩналеит, ашьыжь зҵарахь иццакуаз дрылагыла. Арҵаҩцәа рҭыԥаҿ алаҳәара кнаҳан, асааҭ хԥа рзы арҵаҩцәа реизара ишалагоз азы. Ҟау! Лыбӷа ааԥҵәазшәа, азныказ днатәеит. Аҽрымхрақәа лцәымӷын, аҽагырахара иаҳагьы илҭахӡамызт. Аиҳабы лкабинет ахь днеирц лӡбан, ашә аалыртызар, иҭацәын. Дааиҵаӷәӷәаӡеит. Ианаамҭаз ллымҳа иҭылымшьыр, доулышьҭуазу, доулмышьҭуазу еилкаа лымаӡамкәа дабанӡыҟазаауаз? Аҵара ҟәша аиҳабы лахь днеит. Еилкаарак лоур, телефонла еиҿлырцаарыз ҟамлози.
– Адиректор администрациаҿ аус лымоуп, – лҳәеит лара. – Данаауа сыздырӡом. Ибҭахызи?
– Иахьа аҩныҟа сымцар ҟамло сҭагылоуп.
– Арҵара ус бахьымӡону?
– Уи сҽахьыгӡаны сцарц, усқәак еиҿыскааит. Исзыԥшуп.
– Аизараҿ быҟазароуп. Иаалырҟьаны алаҳәара ахьыкнаҳҳаз уамашәа ибымбаӡеи?
– Уи ауми исыхьыз.
– Ҳазламцәажәар ҟамло апроблема ҳауит. Бышԥаҟамло? Адирекктор лакә сакәзар – боусыжьӡомызт.
– Усҵәҟьа сзыжәымун, иҟалозар! Шәсыцхраауазар ҳәа сгәыӷуанеи.
– Дааир блацәажәа. Илҳәо баҳап.
– Шәара дшәызҵаауазар, мап шәымкын, сшәыҳәоит!
– Аеи, аеи!..
Арӡына дындәылҵит, лгәалаҟаӡамкәа. Лырҵара ус аҽны илымпыҵҟьар ҳәа дшәон. Аҿар азыҟалҵон, аха лнапаҿы иааго мацара. Ариабжьарак еиҿылкаауаз ақьаӷьариа ус лзынамгӡар
лҭахымызт. Ҩбаҟа сааҭ цахьан, адиректор лмашьына ҵаҟа ахыбра ианҩадгылоз. Ҿыц даҽаџьара дылцәымцарц, ахыбрахь лҩыхәнара дазыԥшын. Аҵараиурҭа аиҳабы, лусқәа шеиқәылаз убартә, абжьааԥны еиԥш, лышьи-лышьи еиқәҵо амардуан даҿамызт. Ашә абӷьааҳәа иаалыртын, дааҩналеит. Уаҳа уаҩы дизхьамԥшӡакәа, дышиашаз лҭыԥ дазнеит. Арӡына илурыз лзымдыруа даақәгылеит. Леиҳабы лгәалаҟамзар аӡә изҿлымҳара лызгәынкыларымызт. Ма лԥсеивгара даԥырхагамхарц, дааҭгылеит. Уамак дызԥшуамызт. Аҵәҵәа ааҟалар, лхаҭа луада дазыццакуан. Адиректор лакәзар – акы лҽазылкыр, ма аӡәы диԥхьар, – лусқәа рҭыԥ иқәылҵаанӡа, лара ԥшышьа лымаӡамызт. Адкыларҭа дныҩналан, адиректор лышә аалыртит.
– Иахьа аизара ҳамоуп, – лҳәеит лара.
– Иҳамоуп, – егьи ишьақәлырӷәӷәон.
– Сара аангылашьа сымаӡам.
– Иҟалеи?
– Аизара иахьа ишҳамаз сыздырӡомызт.
– Аӡәгьы иҳаздырӡомызт.
– Џьоукы ҳаиқәшәарц схала еиҿыскааит. Асааҭԥшьба рзы Гагра сыҟазароуп. Ҩба рзы сықәымҵыр, иансаамҭоу сызлеиӡом. Арахь хԥа рзы аизара ҳамоуп.
– Аус ӷәӷәа ҳалацәажәароуп. Доусы шәусқәа рзы шәахнагар, сара еидыскылода?
– Сара сусгьы мариаӡам. Зегьы уск роуп иахьаҵәҟьа ҳәа сгәы иаанагаӡом. Сара соушәышьҭ иҟалозар! Сԥсы ахьынӡаҭоу исхашҭӡом.
– Закәытә уси ибзыҟалаз, абасҟатәи баргәаҟыртә? – аиҳабы дҵааит, аҭак лмаҳауазшәа анылба, иаалырҟьаны длықәшаҳаҭхеит: – Бца нас!
– Даараӡа иҭабуп! – Арӡына лхаҿы аалашан, дындәылҟьеит.
Длахҿыхӡа луада дныҩналан, иара убасҵәҟьа илахҿыхыз аҵара ус мҩаԥылгарц, илызԥшыз лҵаҩы даалыԥхьеит. Уи апианино днаҿалыртәан, аҽны иллырҵашаз аусумҭа аахлыртит. Уи аӡӷаб лашьҭахь даҽа ҩыџьа алырԥхьеит. Лхаҭа лгәалаҟазаара дарҵаруан. Аусура лықәманшәалахазшәа лбон. Аҵара злырҵоз рхаҭа лахҿыхын. Лхаҭа лгәалаҟазаара дара рахь ииалымгози. Дшаалгазҵәҟьа дыҩдәылҵит. Аиҳабы доулышьҭзар, днызкылози. Ателефон аацәырылган, амҩа дахьаныз, Марыхә ихьӡ лыԥшааит.
– Уҽазыҟауҵоу?
– Сҽазыҟасымҵакәа, телефонла дсыбҭома! – иаргьы дыччон, ларгьы дирччеит.
– Саргьы амҩа сануп.
– Амҩа лԥха зауша! – ақәныҳәараз иара ибарын.
Зегь зықәманшәалахахьаз леиԥш, лхы дақәгәырӷьо амҩа данын. Асҭанда дахьыҟаз ааилылкаарц, лмобильник аалырхиахт. Аҭак лоуамызт. Дахьцарыз лзеилымкаауа, даҽа ԥыҭрак дласкьахьан, ҿыц лыҽлыдылҳәалеит.
– Арӡына, сыбзыӡырҩуеит!
– Бабаҟоу? Исзеилымкааит.
– Сабаҟоу?.. Стелефон ааныжьны, џьаранӡа снеин, – уи лҳәашьала, ашьмаҿы днеизар акәхарын.
– Ҳаиқәшәара базыҟаҵу? – еихәлахарак рыԥгылозар заа еилылкаарц дашьҭан.
– Сазыҟаҵамкәа, телефонла сибҭома?
– Аа?! – еиқәлыршәарц дзышьҭаз еицҿакны илылахәмаруазшәа лгәы ианааҭашәа, урҭ еибадыруазар аалгәахәит. – Уа ибыдгылада?
– Исыдгылада, аусураҿ сыҟоупеи.
– Сбымжьозааит!
– Бышԥазжьо! – уамашәа ибаны дҵаауан.
– Аеи нас. Сара амҩа сануп.
– Амҩа лԥха!..
– Наҳ!.. – дыззықьаӷьариуаз реиццәажәашьа ааџьалшьаӡеит.
– Иҟалеи! – Асҭанда Арӡына уамашәа илбоз лзымбатәбаран.
– Аеи, амҩа сануп, слеиуеит.
– Амҩа лԥха сымҳәеи!
Амаршрут такси аанылкылан, автостанцианӡа амҩа дахьаныз, аԥхыӡ далазшәа, цәаныррак дамҽхакын. Марыхәи Асҭандеи хәмаруазшәа лгәы иаалнаҭон. Урҭ, еидгыланы ишеицәажәоз, лара, телефонла аимадара аныбжьалҵа, иара ииҳәоз ажәақәа аӡӷаб илаҳазар, лхаҭагьы ус аҭак ҟалҵон. Ирҵауланы ԥыҭрак ианеиҿылбаах, дара ирҳәақәоз ус еиқәшәазар шылгәахәуаз, автостанциаҿ даҽа маршруткак, Ԥсоунӡа ицоз, дҭалеит. Лгәыҩбарақәа деимаркуан. Еибадыруаны ихәмаруазар ҳәа, даҽа гәыӷрак арахәыц дааҿашәахуан лара, иаҳа
еиӷьымзи. Ақьаӷьариа зынӡак дырҭахымзар? Нас асҟатәи аџьабаа зылдырбози, асамырҟәыл лылхраз акәызма? Лхәыцырҭақәа заҟа рыҽдырҭбаауаз аҟара, дызбоз дырзеилымкаартә, лхаҿы лықәлашон, дԥышәырччон. Лылахҿыхра иҵегь дҭанагалон, дааиԥзырҟьашаз ахҭыс лымҩан илԥымлар.
Ешыра аҩадара ианыҩаҿагыла, аҳақьԥсықьра аҽаазнакын, нас иаалырҟьан амотор леихәлацәан, амашьына атрасса аганахь цәгьала инеин, иааҭгылт. Аныҟәцаҩ длалбааԥан, аԥхьала акапот хәыҷы дҩахеит. Аҿыбгы ԥшра аазхәаз имашьына дҭыхо данаақәха, иҭатәаз аӡәы длалбааит, дызицхраауазар ҳәа дгәыӷшәа. Уи данзымхынҳә, ашоураха аҩныҵҟа аҭатәара мариазма, арахь рмашьына иахьыз иазҿлымҳацәан, аӡәаӡәала албаара рҽаназырк, ларгьы дҭыҵит. Ааигәа ирзыҟаҵоз уск шрыԥгыламыз ангәалҭа, усгьы лминуҭқәа лыԥхьаӡон, ԥхьаҟа днаскьан, изакәызаалак ак нылкыларц, лыҽԥылшәеит. Уаҳа умԥсит, аӡә данаангылашаз. Амашьынақәа ҭәын, иҭәымз хара ишзымцоз аныҟәцаҩцәа рнапала илдырбон. Дагхар ҳәа дышшәоз азы адырра дзызцоз рҩыџьегь ирылҭарц, лтелефон аацәырылган, аԥхьа Марыхә ихьӡ ахьаныз лԥшааит. Аԥара лызҭаӡамызт. Ҟау!.. Ааигәа-сигәа дәқьанума, лариокума, акарта ахьаалхәашаз ак лбарҭамызт. Ааигәа ГАИ апост ыҟан. Уа амашьынақәа уажәи-уажәи иныркылон, аӡәы дышԥашьҭимхрыз ҳәа дақәгәыӷшәа, лҿыналхеит. Леиха шьхәы ҳаракы, асфальт кьакьа иахьықәлыргылоз, аҿыгә бжьгьы лаҳауамызт, убасҟатәи абрантә ақәҵра дамҽхакын. Апост иагьааигәамызт. Дааԥсацԥхьаӡа иара наҟ «инаскьон».
– Сзықәтәаз аҩадараҿ иԥхасҭахеит, – аинспектор днаидгылеит. – Сара уск цәгьала сарццакуеит. Ишәылшозар шәсыцхраа!
– Ҟыҳы! – иаҳаз иҭахӡамкәа, илаба ӷра ҩышьҭихын, иномаркак ааникылеит.
– Даараӡа иҭабуп! – дшыҩуаз амҩа ааихылҵәеит, илыцәцар ҳәа дшәозшәа.
– Аинспекциа рылоума мчыла ҳзааныбкыло? – амашьына ықәхысаа амҩа ианын, аныҟәцаҩ ихәда жәпа анаахьаирҳәуаз.
– Саҭамыз! Сзықәтәаз аҩадара иаҿахеит.
– Изымбеи.
– Сара уск сахьӡароуп.
– Ус бҳәар, бышьҭысымхуази, аинспектор дзаҭахызи, – дсамырҟәылуан иара. – Урҭ бзиа избаӡом.
– Саҭамыз, агәрҩа шәахьаласҵаз!
– Закәытә гәырҩоузеи, ус сажәа иаласҵеит. Бмашьына ахьыԥхасҭахаз иаҳа ибзеиӷьуп. Иаҳа иаарласӡаны, беиқәыкомфортабельха уажәыҵәҟьа блазымгои.
– Заа иҭабуп ҳәа шәасымҳәои! – дааирлахҿыхит.
– Қьаӷьариара бцошәоуп бшыццакуа.
– Иа-а?.. – ллымҳа дажьаз џьылшьан, лҿы ааихыҵит.
– Қьаӷьариара быццакуашәа бцоит сҳәеит. Саргьы исзыбундаз!
– Иарбан?
– Қьаӷьариара сҳәеит. Сахьааихьоу ббоит, ԥҳәыс даазымгаӡацт. Сыԥсылацәоуп, убри рзымчҳауашәа збоит, аӡбахә ишаламцәажәогьы. Ақьаӷьариа ԥсыхәак сылҭар ибдыруеи.
– Сыцхыраара шәҭаххозар, ара сыҟами.
– Иахьа баша ҳаиқәымшәазар – ибдыруеи. Сгәы бҭазаап.
– Нас ҳабеиԥылои? – шьҭа ларгьы аҵәы алалҵон, ақьаӷьариарада уск дазымгәаҟуазшәа.
– Амҩан! – дыччон иара, иқьышәԥсылақәа ааидыԥсалан, аган ҩышьҭхны, уажәраанӡа иааиҳәаз зегьы хирбгалар иҭахызшәа.
– Аԥҳәысаагара иазгәаҟҵәҟьоз шәакәыз џьысшьон.
– Уи сара бсыԥшаауеит, ӡӷабк дшаасыԥшаалак, – ииҳәаз даҽакала иааԥиргахт.
– Иахьа сус заҟа еиқәшәыршәаз шәыздыруам. Даараӡа иҭабуп! – длалбааит лара.
Уи длықәшәараны лразҟы ианызма лҳәо, лхы ламхабзианы ақалақь мҩа даақәгылеит. Илахҿыхшьа ҿкха лара илзынижьын, дныҵашәкәа дцеит. Уаҳа уи дшинымиауаз лдыруан, аха лымҩа ас изырлашашаз данылԥылалак, акраамҭаӡа дылзынхарын. Ларгьы лшьамхы ласӡа, дәқьанк дныҩналан, ателефон карта аарымылхәҳан, аԥара нҭаҵаны, Марыхә дизасит, дахьгылаз аҭыԥ иалҳәеит. Иара, лгнаҩсан ашәшьырҵа имашьына ыҵагылазшәа, даалызцәырҵит.
– Асҭанда дабаҟоу? – иахьцалак рҩыџьегь еибабахьазар ҳәа агәра лызгомызт, амашьына ашьҭахь дагьынҭаԥшит.
– Уи дарбану? – иара иаҳауаз изџьашьаран.
– Иусырбарц исҭахыз аӡӷаб?
– Уи дахьыҟоу здырхуазар, бара баазгозма. Зны илсахьоу сырбеи!
– Думбаӡаҵәҟьаци?
– Бсылахәмаруама?!.
– Саҭамыз! Лареи уареи, телефонла саншәацәажәоз, ишәҳәоз еиԥшын, шәеибадыруеит, сара исцәыжәӡоит аасгәамхәи, – лтелефон аалыртын, лҩыза лыхьӡ ахьаныз лвԥшааит. – Асҭанда?Ҳбызнеиуеит. Аусураҿ быҟоума?
– Аҩны саадәылҵуеит, – аҭак лаҳауан.
– Бҳазԥшыз! – лтелефон налҵәахит. – Ҳцалап! Аҩны дыҟоуп, – нацылҵеит, амашьына андәықәла.
– Ҟаи! Ҳус лырмариаргьы ибдыруеи.
– Аҩныҟа ҳналгаргьы ҟалоит, аха…
– Избырххои? Ӡӷаббара амҩа иану аҩныҟа длеиуеит, ибзымдырӡои?
– Иаабап иҟало.
– Амала иахьатәи ҳситуациа ус иамур ҟалап.
– Убасшәа саргьы сгәы иабоит.
Амашьына анаангыла, Асҭанда дыҩдәылҵит. Дааиуазар ҳәа дкылԥшуазар акәхарын, амандаринаҭра иалгаз амҩахәасҭа чаԥала даацәырҵит аӡӷаб замана ззуҳәашаз. Марыхә иахәҭаны иԥхьаӡан, амашьына дааҭыҵын, иааидгылоз аҳәсахәыҷқәа дрызнеин, Асҭанда аԥсшәа леиҳәеит, лнапы ааникылан. Арӡына лыбла ҭырхаха днеиҿаԥшит, лҩыза ӡӷаб, раԥхьатәи реиԥылараз, аџьынс лышьаҵаны дахьаацәырҵыз иара ишыгәникылаз ихаҿы ианылбааларц. Убри гәеихшәарак ацәаара иаразнак изканамыршәындаз ҳәа лгәы иааҭашәеит.
– Амашьына ҳҭалап! – даарыԥхьеит иара, игәы иҵхаз аамырԥшӡакәа.
Еибак-еибашьҭуа аҳәсахәыҷқәа нҭалан, иаргьы иҭыԥ аалихит. Хара имцаӡацызт, апарк иагәылагылан иеиҿкааз акаҳуажәырҭа азааигәара даангылан, аӡӷабцәа лалбааиган, ахыбра азааигәара еилагылаз аишәа еицарсақәа руак инадиртәалеит. Акәац ӡы ҿеиҵан, литрак аҩы ааргарц дрыҳәеит. Арӡына еибалырбоз реибадырра ххахозшәа лбан, лхала ацәажәара хлыртит. Аҟәантә дшаауаз аацәырылган, Марыхә длырччеит. Асҭанда, ллымҳа ырҵарны дшылзыӡырҩуазгьы, ччаԥшьк лҿықәлаӡомызт. Рхәыанаарга, цқьа нап адыркаанӡа, иара раҵәцақәа аҩы рҭеиҭәан, иаҳа изааигәаз аақәихит.
– Анцәа илԥха ҳауааит! Анцәа шәиныҳәааит! Ҳаибадырра мҩа бзиа аиуааит! – дааныҳәан, иаҵәца нҭыркәкәа ижәит.
– Анцәа улԥха ҳаҭ! – Арӡына данаҿыхәа, Асҭанда уи днылҿаԥшит.
– Акы шәнацҳа! – иара иҵәы кәац ҽыҭк аахихын, иҿы инҭеиҵеит, даргьы наиҿыԥшқәеит.
Иаарыкәырша аԥсшьацәа иреилыхарҭан. Аҭыԥантәиқәа урҭ ирылаӡуан. Рыбжара ҳәындазха иахьрылатәаз, иара ҿымҭӡакәа ицәа дҭаҵәиуан. Ианамух, еиликаарц дзышьҭаз аӡӷаб леиԥш, џьынсла еилаҳәандаз.
– Ҳажәлар Анцәа иныҳәааит! – даҽа ҵәыцак аашьҭихит. – Ирхыргақәаз рышьҭахь аҭынч ԥсҭазаара иаԥсоуп. Шәрыланыҳәаз! – ижәшьа еиԥшын, дара шиҿыԥшыз иҿыԥшыхуан. – Аӡӷаб! – амаҵуҩы даалыԥхьеит. – Плиткак-плиткак ашоколад рзаабгарц сбыҳәоит. Жәаба-жәохә минуҭ рышьҭахь – акаҳуа!
– Бзиоуп, – аӡӷаб днахынҳәит.
– Ҳаибашьраҿ зыԥсадгьыл зхы ақәызҵаз ҳгәалаҳаршәап, – ахԥатәи аҵәца аашьҭихит.
– Иумжәын усҟатәи! – Арӡына уи инаиабжьалгеит. – Амашьына уақәтәоуп. Арахь иацы уҭамадамзи.
– Ажәак ажәак ахысҳәаауеит: аишәаҿ уеиҳабымзар ҟалом ҳәа иансыдырцала, шәаԥырысхып ҳәа смақарны сахьыларыдтәалаз, саԥырырхит.
– Умбои!
– Амала, уажәы агәаларшәараз аҵәца ишьҭаҳхыз ҳавсны, даҽакы ҳзалацәажәаӡом. Ус акәзаргьы, ҳцәажәартәҳҟазҵаз дара роуп. Рыхьӡ-рԥша мыӡааит!
– Уаҳа умжәын! – Арӡына уи иабжьалгон.
– Бныҳәаҿа мкӡакәа, сгылома? Аха раԥхьа Асҭанда лныҳәаҿа ҳкыр иаҳа бақәшаҳаҭзар ҳәа сгәы иаанагоит. Иахьоуми ҳанеибадыр, ус иаҳа иашоуп. Анцәа биныҳәааит! Усгьы бныҳәаны быҟазар ҳәа сгәы иаанагоит. Аԥеиԥш бзиа баԥхьа ибԥылааит!
– Абри шәзаарышьҭит анаӡара итәоу арԥыси аӡӷаби, – амаҵуҩы ӡӷаб даарыдгылан, ашампан ҩи хышәҭ-мышәҭки аарымҵалыргылеит.
– Ҳамаӡа ҳаҵызхырц згәы иҭоу дзусҭада? – Марыхә длаԥшын, игәы рҭынч дааԥышәырччеит. – Уи сашьа Чаарыхә иоуп. Сбыҳәоит, – аӡӷаб ихы налызирхеит, – иреиӷьӡоу ашоколад коробка сыхьӡала идтәалоу аӡӷаб илызнага! Ма еиӷьу даҽак бымоу?
– Сазхәыцп, – аӡӷаб днагьежьит.
– Лара дзусҭада? – Арӡына уи даалызҿлымҳахеит.
– Саргьы цқьа дсыздыруам. Аус еицыруазар ҳәа агәра сымам. Шьыбжьхьа еицырфарц еицылалоит. Ирыбжьоу ҳәа агьсыздыруам.
– Уара, уи Радица лоупеи! – Арӡына, цқьа даныԥшы, аӡӷаб дылдырит. – Даара дуаҩԥс бзиоуп.
– Сара илыхьӡугьы сыздырӡом, – Марыхә ашампан ҩы инаҳан, даҽа ҵәыцак аашьҭихит. – Арӡына, Анцәа биныҳәааит! Гәыкала бҩызцәа бшырзыҟоу збоит. Абзиарақәа рзыбуларц брышьҭоуп, уи быԥсҭазаароуп. Абзиарақәа бхатәԥсҭазаараҿҲазшаз ибаҭәеишьааит! Асҭанда бзиала ибкит!
– Анцәа биныҳәааит! – Асҭанда ҭынч лҩыза длықәныҳәан, лаҵәца днаҿыхәеит.
– Иҭабуп сахьышәныҳәаз! – Арӡынагьы лажәа аалыркьаҿит. – Шьҭа ҳгылар цәгьамызт, – лаҵәца рбжата ианнықәлыргыла, инацылҵеит.
– Ари ашампан ҩы ас исызныжьуам, – Марыхә даҽа ҵәыцак рҭәны иаақәихит. – Ҳаибабара абзиа ахылҵааит! Анцәа шәиныҳәааит! Ҳанеибабозаалак мшьҭа бзиала ҳаиқәшәалааит!
Еицгылан, апарк иныҵалеит. Иацтәи иҭамадара ашьҭахь Марыхә уажәы иижәыз иқьаф ҟанаҵарц агьагӡамызт. Арӡына убри азакәын заа излыргылаз. Апарк мҩа еицанын, иааҭгылан, аԥсаатә ирыхәаԥшуан. Ргәы алаҟаны, амаамын ианахыччоз, Асҭанда аԥышәырччараҵәҟьа дақәиҭымызт. Аҿыбгы ианазааигәаха, днаскьа аӡӷаб цқьа дналхьыԥшырц, иара иҽааиҵаирхеит. Арӡына, аҿыбгы аҽахьаҵәахуаз илырбарц, ԥхьаҟа инеихьаз лҩыза лаасҭа, даанҿаст.
– Гәы лызҭаӡам, бара, – иарӷьа напы игәышԥы инадикшылан, Арӡына иааџьалшьашаз ахаҿы лирбеит.
– Мшқәак роуп иҵуа, акомандировка бцаны бааижьҭеи, – Рашьыҭ, шьыжьхьа инап аиркырц, длатәеит. – Убасҟан ибзыҟамҵаз, ҿыц еиҭаҟабҵои? – ажәаз дҵаауан акәымзар, лара лцара-лаара рацәан, иара дашьцылахьан, агәхьаа уамак икӡамызт.
– Аԥсшьацәа макьана ирацәоуп, – ихәы аақәлыргылахьан, лԥа изы илырхиауан, акҿаҩрантә дааҩналеит. Баҭал макьана дымгылацызт, нас ихала акрифон. Лара, Ҷабҷан, лхаҵа дааидтәалеит, игәы ак ҭамшәарц, даара диҿагәыбзыӷуан. – Ирҭахыу рацәаӡоуп, аагара ҳахәом.
– Да-а!.. Ҳахьӡом, – илҳәоз иара дақәшаҳаҭын.
– Хьшәашәарак ҳзаандаз, маҷк ҳԥсы ҳшьарын ҳәа сгәаҟуеит, – лгәы иҭаӡамыз аацәырылгеит. – Иахьа сцаны сзаар, ааигәа сцарым ҳәа сгәы иҭоуп, сзықәшәара сыздыруам аха, – нацылҵеит, иҟамлоз агьыҟамызт ҳәа, заа лҽыхьчо.
Лус ишылҳәаҵәҟьоздарааԥсаӡомызт. Еснагь дахьцац акәын мҩас ишьҭылхуаз. Дзышьцылахьаз амҩа даркараӡомызт, иарбан ҩнқәаз дзывсуаз, иарбан мҩа ссақәаз атрасса хада иаҿыҵуаз, иарбан амҩа хәҭаз ццакырас ишьҭылхуаз, – зегьы ҿырҳәала илгәалашәон. Знык Шәача алеира дазгәаҟуан, иарбан ааԥсараз? Лусураҿынтә дызхацашаз напынҵак лымаӡамкәан амҩа дықәлаӡомызт, ҵаҵӷәык еснагь икны, қьаадла лҽеиқәыршәа, лықалақь далҵуан. Лхазы инылхшаз аҟәрышь азы, лхаҵа агәхьаа далыргаӡомызт, амашьына хазы илзааихәеижьҭеи. Лхаҭа ауалафахәы бзиа лырҳауан, хәҳахәҭрамзи лнапы злакыз. Ишаалҿыҵашәалоз еиԥш дааԥсаӡомызт, уи азы уамак дашшуамызт. Лхаҭа лҭәымҭа дҭагылан, дҵарын, илылшашаз рацәан. Аҩны деилахамызт. Ԥа заҵәык длыхшан, ихаҵкы калыршәӡомызт. Уи ихала аҩны иҟаиҵоз маҷӡамызт. Аҩн ус дахьымӡозшәа анылбалак, амаҵуҩԥҳәыс аамҭала даалгон. Лхаҭа заҟа лҭахыз лхы дақәиҭын.
– Амҩа алԥха боуааит! – Рашьыҭ аишәа дҩахыҵын, икостиум кьаҿ ааишәиҵан, аҩнеихагыла дындәылҵит.
Лара илбон имашьына шҭигоз. Заа агәарԥ маҷ даақәгылалон иара, ишьи-ишьи еиқәҵо, аанда иалаҟаҵаз, ҩ-ҭыԥк змаз ргараж ашәқәа руак ааиртуан, имашьына ҭигон, дмыццакӡакәа, ашә аиркуан, ашьшьыҳәа имашьына наирҵысуан. Убас есымша, ҽнак шамахамзар иаабжьамыжьӡакәа. Иусураҿ зегь инапы иҵихуан, ихаҭыԥан аӡә дазикырц шилшозгьы. Ихы-ихшыҩ шынеибакәыз иусура иазкын. Лара дызҿыз азхәыцха ахьынӡаимамыз, аамҭа лхы иалырхәон, ԥынгыла лымаӡамкәан убас дцаларын ҳәа дгәыӷуан. Зны-зынла лыламыс аалыҵахәмарлон, аха дызлаз аԥхыӡ далашыҩкхьан, ллакә шана алҵра иагьылҭахымызт.
– Баҭаал! – лара ддәылҵаанӡа лыҷкәын даалырԥшырц, иқәҿылҭуан. – Шьҭа угылеи!
Аҵара шықәса иалагаанӡа, шьыжьла заа амгылара азин иман, дамышьцылацәандаз. Аҟәа аангылара иҭахӡамызт, араҟа изхьаауан, дызлагылаз аҭхаџь нхарҭа аҳҭны-қалақь аҿҿыц изеиҿызкаауадаз. Есышьыжь заа ииарҭа дагәылҵны, Аҟәа ицоз аӡәы дихьынԥашылалар акәхон. Иара машьынак иаб изааихәарц дазгәаҟуан, Рашьыҭ иҭахымызт. Амҩан амашәыр рацәан. Аҿар ахыхьчара рҽацәырыхьчон, доусы рхы иақәгәыӷцәон. Лԥа агылара шицәымӷӡаз анылба, изхара дыцәазарц наизеиӷьылшьан, лиарҭа дааҩналан, асаркьа днадтәаланы, лхаҿы, лыхцәы дрыцклаԥшны еиҿылкааит. Лҩныҵҟа маҭәа есымша ишцәырлгозгьы, уажәы ҿыц илыԥсахит. Иреиӷьыз лыҵкы ԥшқа аакнылхит. Анҭыҵраз аҽеиҿкаара аамҭа лцәаган, издыруадаз лԥа ацәа далҵозар лгәахәшәа, иуаҭах дныҩнаԥшит. Иҽимырҵысӡацызт адунеи иқәыз иреиӷьалшьоз аҷкәын. Амала зны-зынла иреиӷьалшьоз дарбанҵәҟьаз лцәеилаԥсон. Иахьцалак х-ҩыуаа гәыкалаҵәҟьа дырзыҟан, абзиабара рацәа дахькылыргоз цқьа дышзазымхәыцуазгьы. Аԥсҭазаара аԥан дхықәнаргылар алшон, лара лымҩа далашыҩкцәахьан, дзаангыломызт.
Амашьына ааҭылгеит. Агараж аҩныҵҟа зегь рҭыԥ иқәын, лара ак нышьҭхуа, ак нышьҭаҵо, иаалырҽеиқәон еснагь, нас лнапы ара илыӡәӡәон. Аҩныҵҟа аӡы ааиуан. Илзымхоз шыҟамыз даҽа знык даазхәыцыртә, илҭагылазаашьан. Ашә налыркын, лмашьына дынҭалеит. Аԥҳәыс ҟәымшәышә илызкын иара. Иԥшқан, имаҷын, ҟаԥшьыла ишәын. Уи дацлабуазшәа, лҵәаҟҵәаԥшь ҟаԥшьын, лнапхыц ԥшӡа ҟаԥшьыла ишәын. Хара дымлеицкәа, агәарбжьара дҩыбжьалеит. Зиза дылзымҵааижьҭеи, аамҭа цахьан. Иҟақәаз ааилылкаарын, усура дымцацзар, дылгарын. Уи хьаас длымамызт узҳәомызт, иагьлаԥшхырԥагахон. Шәачаҟа амҩа дшангылаз рымҳәози, даакыдгылеит рымҳәози. Илҵәахуаз лымаӡамызт, лымҩа аргаман, ак аҵызбаарыз дзусҭадаз.
– Абыржәоуп данлалбаа, амҩан дбымбаӡеи? – лацала Арда даалԥылеит.
– Дсымбаӡеит.
– Иаразнак дызгодаз?!. – Арда иџьалшьон. – Аха шьҭа хәыҷы-хәыҷы ицо-иаауа раамҭақәа дырмышьцылои.
– Лусқәа шԥаҟоу?
– Ишыҟац. Лхаҵа илцәынхаз лчамадан ааимгаӡацт. Лхала днеир лҭахӡам. Шьҭа днеиргьы иамеи аха.
– Саахынҳәыр, сара дсыманы сцоит, – Ҷабҷан лацала даалыргәыӷын, днахынҳәит.
Аԥсҟы аанкыланы, амҩаду даназкылс, шьҭа дааҭымгылаӡакәан аҳәаа дазлеиуан. Ибзианы амашьына ныҟәылцон. Зиза лус ҿыцӡамызт, иаалхалыршҭын, лхатә гәыҵхарақәа даарымҽхаркит. Азныказ зымала инлыжьыз лԥазаҵә иҿаԥхьа, дызныз амҩа лымхагәыхьнатәуан. Иахьцалак уи иаб изы дымҩақәгыламызт. Рашьыҭ иакәзар – ивалбашаз лымаӡамызт. Зыԥшәма ԥҳәыс илеиԥшыз иара изы дыҟаӡамызт азы, ахшара рацәа дрылатәазарц агәазыҳәараҵәҟьа мап ацәикит, уи иацыз аџьабаа, ахьаа, агәамҵхамҵра дыршьаҳарц анылҭахымха. Зныкыр длықәымчны ажәак леиҳәахьазма, лгәы цәиҟьар ҳәа дшәон. Аби аԥеи лхаҵеи лԥеи ракәын, дара рзы адәы дықәын ҳәа лхы лыԥхьаӡон зны, иахьа уажәраанӡа убри азхәыцра даанагон. Хаҵа данцоз лԥсҭазаара аҽеиҭанакит ҳәа илыԥхьаӡон. Уи аргама иазгәалҭоз акәын. Дышнеиуаз илызцәырҵит лыԥсҭазаара ҿыц еиҭазкуаз ахҭыс. Уи маӡамхар ԥсыхәа жәла амаӡамызт.
Шамахамзар лхаҵа иусурҭаҿ днеилаӡомызт. Ҽнак уа дназгаз лзеилкаауамызт, уск лыман акәӡамызт. Ишырҳәоз еиԥш, мчык лшьапқәа днаргеит. Дахьыныҩнашылаз лхаҵа қьаадқәак ихшыҩ рзишьҭцәан, дрыԥхьон. Ашә анаалырт, иааиз дибарц иаахьаҳәыз, лхаҵа иҿатәаз иара иакәын. Лара днеилыбзааит. Иара ихаҭа лара длеиӷьӡамызт. Ианыҷкәынацәаз маӡала ирыбжьаз ҿыхеит, уажәык ҵәахышьак амамызт, зынӡак иаргамамхарц, акы лҭахызшәа, дындәылҵит. Ашьмаҿы днеин, аӡыхь налҿалҭәеит. Асаркьа даныԥшылон, зхы аҭыԥаҿ иааиз лԥшрак аалхәаанӡа, лҽеиҿкаауа дадгылан. Арахь ааҩналара иазгәаҟуаз аӡәы ашә дадымхылар, лара иҵегь уа дыҩнахон. Дандәылҵуаз илԥырхагахази, дызԥырхагахази дыԥҳәысзу, дхаҵазу лыхшыҩ азымшьҭкәа, дықәҵырц адәахьы лшьаҿа неихылгахьан, Рашьыҭ ибжьы анлаҳауаз:
– Ибҭахызи?
– Ус саакыдгылеит, – идгылазгьы иаргьы даарыхәлаччеит. Аԥхьа данылбаз еиԥшҵәҟьа, лара деиламԥсеит, иагьа умҳәан, лҽазыҟалҵахьан.
– Шәеибадыруаз! Сыԥшәма лоуп. Чаабан иахьа инаркны ара аус иуеит.
– Даара сбеигәырӷьоит!
– Убара сеигәырӷьоит!
Рнапқәа ааимырдеит. Лара дааныжьны, ахацәа ндәылҵит. Ара дабаҟаз? Адунеи дакәшаны дхынҳәызаргьы, иара аҳҭны-қалдақь датәиин. Уа нхара иҽзазимкызеи? Ҷыжә
дахьтәаз даалзааигәахан, егьи илҭахӡамкәа акресла аныллырба, днантәалеит. Хшыҩ ззумшьҭышаз ажәақәак ааимырдеит. Лара лхы дзыҩнатәаз иҩнаӡамызт. Усҟан рҩыџьегь ахьынхақәоз ихазыз қалақьқәан. Лара дылзаалон иара, иааиқәшәалон ихамырҟьацәакәа, дарбанзаалак аӡәы илаԥшықәимҵартә. Шьҭа ирыҵырхырц агьрыгымкәан, иара арра дыргеит, иаагәазҭақәахьаз рыбла иажьеит ргәахәшәа, иаархашҭит. Иара, аполитикатә еиҿыхарақәа анымҩаԥысуаз, еибашьрақәак дышрылашәаз лымҳаҭасқәак лоуит, ишәҟәқәак лықәшәеит. Нас дныҵаба дцеит. Иӡбахәык аилкаара лцәыцәгьан, иахьцалак илаҳақәеит иԥсы еиқәзырхаз медеҳәшьак дышлыднагалаз. Уи агәра анылга, акраамҭа маӡа дгәырҩазаргьы, лыуазыр лгәы ишҭаҵәахыз, лԥсҭазаара хԥсырц дзақәшаҳаҭымхеит. Иагьа деибафазаргьы, дҿамзи, ауаҩы шьахә данлықәшәа, хаҵа диццеит. Илыгыз лԥынгыларын ҳәа зныкгьы дзазхәыцуазма, абри аҽны лхаҵа иусурҭаҿ иара дааиҿамҳазҭгьы. Дзықәшәашаз уахҭан, акы лзыԥсахуамызт. Дҿызхуаз – лхы даиааир акәын. Ажәытә кәиц иарҿианы, ҿыц иҩаҵхахаз амцабз аиааира ус имариандаз.
Уи изҵаара лзымгәаӷьыкәа, хаарак аҵаӡамкәа илышьклаԥшуаз Ҷыжә дааныжьны, дындәылҵит. Лмашьына дазнеиуан. Лхаҵеи Чаабани анаӡара еидгылан, аргыларатә маҭәахәқәак еибадырбон. Рҩыџьегь аалызхьаԥшит. Нас Чаабан илаԥш маӡа ҿыц илныруан, игылашьала иаҳа изыманшәалан. Лара дынҭыҵит, лымҩа лыбла цқьа иамбо. Убри нахыс, мчыла наҟ ишылҟәылцозгьы, уахи-ҽни изхәыцра шьҭылкааит.
Уажәы, Ԥсоу данлеи, еиҳараӡак аԥсшьацәа рмашьынақәа, еивҵарыԥх ацәаҳәаҿы иахьеишьҭагылаз, Мқьалрыԥшьынтә аӡиас иавҵала иаауаз амҩаҿ рҵыхәа ахьынҵәоз лбарҭаӡамызт. Урҭ дрышьҭагылар, аҽны хәлаанӡа аҳәаа дызхыҵрызу аӡәыр идыруазма. Ацәаҳәа шьаҳаиҭхазшәа иҵысуамызт. Арахь, ГАИ аҿаԥхьа, агәашә уахьынҭалоз, ацәаҳәа иқәымгылаӡакәа ииасырц зҭахыз амашьынақәа хазы еилагылан. Аинспекторцәа рџьыба акы нҭарҵон, дара ишаарымпыҵаманшәалахалак, ацәаҳәа аанкыланы, аԥара рызҭаз аурыжьуан. Абарҭ ракәын еиҳараӡакак ак ада ак ззымдыруаз ауаа иашақәа ирԥырхагаз. Лара длаԥшы-ҩаԥшын, бзиара шыҟамыз анылба, лмашьына дыҩҭыҵын, деиқәышәҭха аинспектор днаидгылеит.
– Сагхоит, даараӡа сыццакуеит, – лҳәан, ԥарақәак лҽырманшәаланы иеиқәа аџьыба инҭ-алыркьакьеит.
ГАИ азааигәара игылаз амашьынақәа зтәыз акы рҳәарын ҳәа уҟазу, дара рхала алеишәа еилаганы аҳәаа иҭалозар, анаҩсан – лара дыԥҳәысын, хацәак аақәгыланы изылҿагыломызт. Урҭқәа зегьы гәаҭаны измаз аинспектор лара дноуижьит. Иааникылаз ацәаҳәа аԥхьа лмашьына налыргылеит. Илыбаргызи ҳәа лгәы дааҭагәырӷьеит. Ларымарала илԥыланы иаауаз амашьынақәа аҳәаа иҭалахьаз ракәын. Убарҭ ирҿагыланы рымҩа аинспекторцәа ианырҵон даҽа машьынақәак. Аивысра рцәыцәгьан, еивысырҭақәак цәгьала ирԥшаауан аҳазылхырҭа аҿаԥхьа. Дара урҭ иаҳа ирласны аҳәаа ацәаҳәа иазнеиуан, лара дзықәгылаз ацәаҳәа иангылаз раасҭа, урҭгьы рымҩа акырӡа ишдыркьаҿхьазгьы. Амашьына метра-метра еиҭалгон. Лаԥхьа игылаз ус акәын ишеиҭаҵуаз. Илышьҭагылазгьы ираԥхьагылаз ирҿыԥшуан. Ацҳа инықәгылаанӡа ҩ-цәаҳәак еилалон, аха аҳәаахьчацәа арымарала иҩеиуаз иаҳа ԥыжәара рырҭон, Урыстәылантә иҭалоз амашьына рацәа ирԥырхаган азы. Знык ацҳа днықәгылар, цәаҳәакны ицон, уамак дынхаӡомызт. Убранӡа уамак шыбжьамызгьы, сааҭк еиҵамкәа амҩа дықәхон. Маӡала луанытә даақәыԥсычҳауан уажәи-уажәи. Илулак, шьаҿа-шьаҿа деиҭаҵуа мацара, ацҳа даннықәхх, цац ируазшәа аҳәаа-гәашә аартра иахымццакит. Иҭалоз амашьынақәа аанкылан, амҩа ҭацәын. Уаҩ дук данымҩаԥыргалоз, ас имҩа дрыцқьалон. Шоуран. Дыҩҭыҵын, аӡиас дныхԥшылеит.
Абас зны лара лмашьынала Ԥсоу дааӡеит. Аӡынраз аҳәаа ирлас-ырлас дхыҵлаӡомызт. Уи аҽны данлеих, амашьынақәа маҷын, ацәаҳәа днықәгылеит. Ацҳаҿ данааи, иахьа аиԥшҵәҟьа амашьынақәа ааиҵадырсит. Лаԥхьа игылаз аиномарка асаркьа еиқәаҵәала иҭалаҳан, иҭатәаз дылбаӡомызт. Иара дааҭыҵын, лгәеисра иҵегь ирццакырц, даалыдгылеит. Дылзымбатәбарахан, азныказ даашҳазхеит. Лхы лнапаҿы иаалган, дыҩҭыҵын, ацҳа багьыр днадгылеит. Абыржәы убра деиҭагылан лара. Усҟан рҩыџьегь аӡы иӡааԥшылон, реимак иара иаӡбарызшәа. Еибырҳәашаз рҿыҵабазшәа, ажәак рыхәылшәозма. Агәашә анаадырт, лмашьынахь днаццакит. Иаргьы имашьына дынҭалан, аҳәаа гәашә днавсит. Рпаспортқәа ахьгәарҭоз еидгылан, еизааигәаӡаз, иагьеицәтәымыз реиԥш. Ҩныҵҟала еизааигәан, еицәтәымыз реиԥш рхы аадырԥшуан. Аурыс ҳазылхырҭаҿ ашәҟәқәа еиқәдыршәон. Рмашьынақәа гәарҭеит. Аԥхьа иара дықәҵуан. Даалыдгылеит.
– Асааҭ хԥа рҿынӡа бусқәа брылгап ҳәа сгәы иаанагоит. Хԥа рзын «Кавказскаиа Ривиера» сбызԥшуп.
Ашәҟәеиқәыршәарада уск дзазымхәыцуазшәа, лхгьы шьҭылхуамызт, ааигьы лҳәомызт, мапгьы. Аҿымҭра ахатәы ҵакы аман. Лхаҭа дааццакит, иахьцалак, хара дмышьҭыкәа, дишьҭагылазарц агәазыҳәара лыман. Иара, аурыс ҳәаахьчацәа дларывсаанӡа, лылаԥш ихын. Нас ирлас ларгьы дныҟәон, амашьынақәа ахьгылаз џьара итәы рылылбаарызшәа, лаԥшыла деимдон. Уаҳа дааихьымӡаӡакәа, Шәача длалагылеит. Лус лыбла иабозма, еснагь иҟалҵац акәын, еиқәлыршәақәеит. Аамҭа илеиҳәаз лҽагмырхакәа, ахәы дҩыхәнеит. Иҟалҵоз шиашамыз лыҩныҵҟа иланаҳәон, лхаҵеи лԥеи рҿаԥҵхьа аара лыдылҵоны лхы лбон. Лҽылзынкыломызт. Имашьына ахьгылаз гәалҭеит. Уи ааигәара лара лтәы лмыргылаӡеит. Еидызбалоз илылдраази. Еиқәшәеит ҳәа цәгьарас иаҵази ҳәа дазхәыцшәа, уи ала лхы рқьиауа, амҩа ааиҩылҵәан, апарк дныҵалеит. Иара имашьына дааҭыҵын, дыццакны хәдаҟа даалԥылеит.
– Арахь ҳнеип! – аҭхаџьырҭахь дналыԥхьеит. Аҭыԥ аалырхит. – Бусқәа шԥаҟоу?
– Ишысҭахыу зегь сымоуп, – лыбла шьҭылхуамызт, – иахьатәи ҳаиԥылара зегь ԥхасҭанамтәыр.
– Мда-а!.. – ҳәа ааихәылшәеит, ак ациҵартәҵаҵӷәык ыҟаӡамкәан.
– Уара иуԥсҭазаашьоуи? – рҩыџьегь мцураха ишеидхалаз анылба, аӡӷаб рхәы аақәлыргылахьан, дизҵааит.
– Сароу? – иқьышә ааирҵәит, дзызҿлымҳахашаз шимамыз лырдыруа. – Сеиқәзырхаз аӡӷаб ԥҳәысс дызгеит. Илыҽԥныскылашаз акы далаҟаӡамызт. Убас дуаҩ бзиан. Даара бзиа дызбоз џьысшьон. Ҳашнеиуаз ҳаҷкәын дычмазаҩхеит. Сбизнес шынеибакәыз иара иқәсырӡит. Еиқәсырхашаз иакәымкәан, ичымазара аҽарцәгьан, дыԥсгәышьеит. Убри ашьҭахь, изыхҟьаз цқьа иаҳзеилымкаауа, ҳагәқәа еидыԥҵәалазшәа, ҳааидхалт. Ҳзықәшәаз арыцҳара ҳазеидымкылеит. «Аҩныҟа уцар шуҭахыу збоит, – лҳәеит ҽнак. – Уца! Сара мчыла усзынкылаӡом», – лҳәеит. Абасшәа ҳааидыҵит. Еицаҳахьчашаз уск ҳалаҟаӡамкәа…
– Нас! – лгәы ҭызшьаашаз ихҭыс дазҿлымҳацәан.
– Нас закәыхи! Убасҟатәи убри аӡӷаб динтеллигентын, дныжьны сахьықәҵыз, схы сшәилоит. Схынҳәит, санцоз ак скӡамкәа сышцаз еиԥш, снапы ҭырԥшша. Исыхӡыз смашьына заҵәык акәын. Суаҭахқәа лара ианылзынха, ажәак ахымҳәаакәа, смашьына сылҭеит.
– Ухынҳәыр улыдлымкылаӡои?
– Слыдылкылап ҳәа сгәыӷуеит. Сцар цәгьа ианызымбо ыҟоуп. Сыԥсадгьыл сашьҭуам ҳәа сыҟоуп. Арахь бара бахьыҟаз сбықәшәеит.
– Уа аусура уаналагоз, субап ҳәа уазхәыцхьазма?
– Мамоу. Рашьыҭи бареи аҭаацәара шаԥышәҵаз зынӡак сгәы иҭашәаӡомызт. Џьара бызбараны сылахь ишаныз сгәы иагьҭамшәацызт.
«Сугәалашәозма!» – дҵаарц лҭахын, ус баша акәымкәан, гәаҟҵәаҟрыла дазҿлымҳан. Лҽаанылкылон. Убас ала ҵаашьас илымази, аарак идлымҵозар, харак ивлымбозар. Лхы цқьа иҩышьҭхны, ибла дзыхԥшылаӡомызт. Лыҷкәынра ҿыцҳҳараӡа ицәырҵит, арахь иареи лареи еибабеит ҳәа, еизыҟазаашьак рзаԥҵомызт, ргәеизыбылра аамҭа иафахьан. Иара ихаҭа убри иҵоурамыз анырра дамҽхак дамазар ҳәа игәра лызгомызт. Ибжьы ихәлачч, акыр дҭынчцәан, дызхьаауаз аҭак иара иаалырҟьаны иҟаиҵеит:
– Зны-зынла схы иҭашәоз бдыруама: сара сеиқәымшәарақәа зыхҟьоз, бара сбызхәыццәон ҳәа сыҟоуп. Акы сгәы иҵагьежьуан. Уажәы бсықәымшәар еиӷьызшәа збоит, аха ҳаиқәшәеит. Уи лахьынҵан, уаҳа акгьы сзахҳәаауам.
Рхәы рнап аларкын, рҩыџьегь рҿаҵа лбаадара рцәыуадаҩын. Ӡык инахәозшәа руан. Игәаӷьны уамак изеиҿаԥшуамызт. Иаарыкәыршаны ҳәсеи хацәеи еидтәалан, рбжьы умаҳаӡо, еицәажәон. Арахь лара дааҩналеижьҭеи аӡәгьы лылаԥш ихӡамызт, аиашаз иагьылбаӡомызт. Уажәы абарҭ рызынтәык рхатәы ԥсҭазаара рыман, еидырхәыцлозишь ҳәа, днарызԥшқәеит. Уи лхы иааҭашәеит, акәымзар инарҵауланы, ԥыҭрак дызрызхьаԥшуамызт. Лара лзын иаалыкәыршаз ыҟаӡамкәан убасҟан еиԥшҵәҟьа дақәымшәацызт. Лгәы лҽанӡамкәа, иара дҩаҵҟьеит.
– Баала ҳдәылҵп! – ишьаҿа неихигахьан, акы ааигәалашәазшәа, даақәгьежьын, ԥарақәак аишәа еицарса инықәиԥсан, ашә шыҟаз иҿынеихеит.
Лара дымццакӡакәа лҽааидылкылеит, дәахьыла аасҭа, ҩныҵҟала. Днаишьҭалеит. Иара имашьынахь днеиуан. Азныказ лара дааҭгылеит, дабацоз днаишьҭамлар. Уаантәы лмашьынахь днеир ҟалон. Иара итәы ашәқәа ааиртын, арыӷьарахьла дынҭаларц налирбеит. Дышкәанызануаз аниба, лмахәар ааникылан, илурыз дақәымшәо дышхарахаԥшуаз, длыцхраан дынҭаиртәеит.Дааваҵәины иҭыԥ аалихит. Ацаԥха аҭыԥ инҭаиршәын, ииурыз дзақәымшәозшәа, иҽааирҭынчит.
– Сара сцалар еиӷьушәа збоит, – ашә аартыга лнацәа нақәылҵеит.
Деимлагәа дааникылан, аҵәах-аҵәах дшигәыӡуаз, лмапкышьа ԥсыҽын, лқьышәқәа анааимԥыхьашәа, иқьышәқәа изрыдымхит. Лыҳәыҭӡыҭ зынӡак иԥсыҽхеит. Дҟәызгаӡа дааимпыҵахеит. Иара дшитәхаз лыцәҩашьомызт, лхы иҭапапозгьы рацәаӡан, лгәазыҳәара ҿкаага иаҵалырӡуаз дзақәшаҳаҭхомызт. Ҩ-мҩакны даазхықәгылаз дырзылакҩакуан. Уаҳа ахәыцха лимҭаӡеит. Имашьына аус ааирун, иаақәырҵәины аҿылаирхеит. Ақалақь зынӡак иалсырц агьрыгымкәа, амшын иазааигәаз гәарԥк днадгылан, аҩны аԥхьа илаз ашәҭ ирылхоз аԥҳәыс даалыԥхьан, длацәажәон. Лара дгәыбзыӷӡа лхы лҟьон дахьынӡаиацәажәоз. Лгәашә аалыртит. Иара даахынҳәын, имашьына ашә лзааиртын, имҩанызаҩыз дааҭигеит. Лара аԥхыӡ далан, диманы аҩны дахьынӡаҩналозгьы. Аҩныҵҟа ицқьа-шәқьа еилырган, асасацәа рзы ирхиазшәа. Аԥсшьацәа рзымаауази. Арҭԥсшьацәамызт. Лхы лцәымӷын. Иара деилихуан, лара дзықәшәарыз лзымдыруазшәа, дыҩнагылан, даашьҭхны аиарҭа днылаириаанӡа.
Иҟамлашаз аныҟала, аӡеибафара даҵанарӡырц ихәыҵанагалаз леиԥш, зыҽзырҿыцыз лгәаблыра дахәланарбгон, лыҽлызнымкылеит. Убри аахыс маӡала заҟантә диқәшәахьаз, шьҭа дашьцылан, лыԥсҭазаара иахәҭакын. Иреиӷьыз, иеиԥшыз хәҭысқәан. Уи лцәымӡырц, маӡаны имҩаԥылгоз ацара-аарақәа иагьыргаман. Ҿыц ацҳа дықәгылан, аӡиас дхыԥшыло. Лымҩа даныхын. Аҳәаа гәашә анаадырт, лмашьына дназыццакын, наҟ дынҭалеит. Илбац-илаҳацыз, – апаспорт гәаҭара, аҳазылхырҭаҿ адекларациа ахарҭәаара, амашьына гәаҭара, – ирлас даархысит. Лыбласаркьа еиқәаҵәақәа лымхалҵан, дзықәгылалоз лымҩа дықәгылахын.
Адлер иаҵанакуаз адгьыл днықәсаанӡа, амашьына рацәа реишьҭагылашьа аџьабаа лнарбон, аха уи иахьа мацара илбазма. Нас автотрассан, аццакыра азшьара аман, Маҵесҭа дылкылҟьон. Дышиашаз Шәача ицоз амҩа данылаӡомызт, хәдала ақалақь иавгаз амҩаду дангылон. Уахь иаҳа ԥсеивгарҭан, амашьына рацәа реишьҭаххра ана-ара ишуԥылозгьы. Уи амҩа макьана уаҳа агьырзазыӡбомызт. Аолимпиада аҽазыҟаҵара иаҳагьы еихәланархон. Амраҭашәара шыҟаз дахыкәшаны, лара ақалақь дҭалон. Ашьҭаҵарҭақәа уахь иаҳа иааигәан, акыр илзыманшәалан. Ас данаауаз аидарамҩангага хҩа лышьҭаргыланы ианаалгоз ыҟан. Атауар ақәҵара лылаԥш ахын. Даазқәылаз, зны-зынла аԥхьа ашәҟәеиқәыршәараз лхаҭа даауан. Ашьҭахь аидара згоз аалышьҭуан. Ансгьы, арсгьы гәыбӷан леиҳабыра илызрымҭо, деиқәшәон. Шьҭа аамҭа рацәа змаз аиқәшаҳаҭрақәа рыбжьарҵарц, аицәажәарақәа цон. Уи амҩа иқәырҵар, арахь ас ирлас аара лықәдыршәомызт. Аиаша уашьҭазар, уажәы атауар аалхәарц акәын дзаауаз.
Атауар шьҭаҵарҭаҿ ашәҟәқәа анеиқәлыршәа, ақалақь аналҵырҭаҿ амашьынақәа рыргыларҭаҿ лмашьына аанлыжьын, амҩахь шьапыла дцәырҵит. Уамак азԥшра лықәымшәакәа, иаацәырҵыз атакси аанылкылан, шьҭа ибзиаҵәҟьаны иҭылҵаахьаз амҩа аныҟәцаҩ днанылҵеит. Даараӡа илдыруаз аҩны зҭагылаз агәарԥҭшәа азааигәара длалбаан, аԥшәма ԥҳәыс лызҿымҭӡакәа, агәашә аалыртын, дышиашаз аҩны дныҩналеит. Иара адиван дықәтәан, ателербагала ажәабжь ҿыцқәа дырзыӡрҩуа.
– Уааижьҭеи акыр ҵуама?
– Ашьыжь сааит. Сааҭк аахыс ара сыԥшуп.
– Сахьагхаз саҭоумҵан!
– Ибҳәо закәи! – деилихуан.
– Амҩақәа ҭәуп, аха ишԥа! – ларгьы дицхраауан.
Аԥшәма ԥҳәыс луҭра аӡы ақәылҭәон. Уи лгәарԥ уаҩ дҭамларц илыхьчон. Уахыки ҽнаки хаҵеи ԥҳәыси аԥсшьацәа илырҭоз, уажәы илҭааз сааҭк азы ирымылхуан. Иаҳа дфеидамзи. Аԥхьа иара ддәылҵит. Лынхарҭа аганаҿ ашәшьырҵа иҵагылаз имашьына, ҷыдала уашьҭамзар, улаԥш уамак иҵашәомызт. Уи дақәтәаны даалаӡомызт, уи аҽны атакси изымкызшәа, далааит. Иара данца, лара даадәылҵит, аиарҭа иаагәылҵыз лакәӡамызшәа, мцхәы лҽеиҿкааны. Амҩаду аҿы атакси дазԥшын. Рҩыџьегь ирҭахымыз алаԥшқәа рҽырцәырыхьчон. Атакси акәӡамызт илзаангылаз, иара иакәын.
– Умцаӡеи? – даныниватәа уамашәа дылбон. – Ара уабаҟаз?
– Ҳцәа ҳацәшәошәа збоит. Атакси бахьазԥшу иаҳа ишәарҭаӡамеи?
– Иуҳәарц иуҭахи?
– Бшыԥшу быздыруа бибар игәы иаанагои? Смашьына бахьҭатәоу бызбода?
– Ҳгаӡахаҵәҟьама?!. – лгәы ҭҟьаны ицон.
– Ашәарҭа уанҭагылоу, угаӡахар уамашәа иумбан.
Амашьына дазааигәахаанӡа, даангылан, лара длалбааит. Уажәраанӡа лара, ара таксик даанагаанӡа, харамкәа дгыланы иара длызԥшлон. Лара дықәҵаанӡа, иара дадырсызшәа уа даанхон. Уажәы лмашьына дҭалаанӡа, иара ақалақь шыҟаз длыбааит. Лара дызлааз ала,
шьҭахьҟа, хәдала амҩа данылон. Иара хәымҽханынӡа даанхон. Шылашьцаз аҳәаа дхыҵуан. Адырҩаҽны ашьыжь, гәыбӷан змаӡамыз иԥшра шьҭыхны, арахь ҩныҵҟала ицәа аҭаҵәира даргәаҭеиуа, иеиҳабы Рашьыҭ дизнеиуан. Заҟа заа дизымнеиуаз алаԥшықәҵара иаҳа дацәыхарахон.
Апорт аҿы длаӡаанӡа, амашьынақәа узрыбжьымсуа еизааигәацәаны еишьҭагылан. Аҩадара иҩаҿагылаанӡа, х-цәаҳәак еивҵагылан. Џьара-џьара аԥшьбатәи ацәаҳәа аҽеиҿнакаар цәгьа иабомызт, амҩа аҭбаара иауамызт акәымзар. Аладараҿҩ-цәаҳәакны еилалон. Уажәи-уажәи метрак аҟара амашьынақәа наскьон. Дгьежьны, ақалақь иавгаз амҩа хәдала дазцарц цәгьа иааибомызт, аха уахь ицоз амҩахь аиасра ус иманшәаламызт. Уахьгьы амашьына арымӡаа амҩадуқәа ирынгылан. Шьҭа иара дзырццакуаз имаӡамызт, иаамҭа рацәан, имашьына ахьиргәаҟуаз ицәымӷын умҳәозар. Ииулак афилармониа шыҟаз дкылсит. Уа ашҭа акыр иҭбаан, имашьына ларгыланы, амшын шыҟаз длеирц, амҩан иқәтәаны, ахышәҭ-мышәҭ зҭиуаз днарызҵаақәан, длалбааит. Аԥшаҳәахьы ишуҭахыз узцәырҵхондаз, аҟәры кымзи. Ԥарақәак ишәан, аԥслымӡи абӷанҷи ахьеилаԥсаз днықәгылеит. Аҽыкәабацәа рыла иҭәын, аха ишԥаҭәыз! Ашьх аҟәраҿы игылазшәа, шьапыргыларҭа уоуамызт. Иааишәихыз, иааишьеихыз нышьҭеиҵан, џьоукы дыркьысыр ҳәа дшәаны, дшьапҵыркьакьо ииулак амшын дынӡаагылеит. Иӡсо ихыз рацәаӡан. Дынҭалеит. Умак аӡсара бзиа ибаӡомызт. Ишьапы лықәсуа, дӡаагылан, уажәи-уажәи амшынӡы иҿаҭәо. ԥыҭрак дҭан. Иҵегь дҭазаауан, ҷкәынаки ӡӷабки рҽеиларҳәон, рҭыԥ шааҭацәлак икырц иҿааимхар. Имаҭәа даарыхан, днаиеит. Абӷанҷ изқәа иалакьакьон. Икьаҿ ихаҿы инақәиршәит, Амра шыра ачҳарц. Маҷк дамхацәазшәа игәы иабеит. Уамак ддырцәозма иааикәыршаны еилашыкуаз. Иахьцалак, даараӡа иԥсы ишьазшәа, даалҵит. Амшын деиҭанҭагылан, аӡы иҿеиҭәеит даалахҿыххарц. Уаҳа дҭаломызт. Иҽеилеиҳәеит. Ахәмҽханынӡа амашьына рацәа реишьҭагылашьа ԥсыҽхарын игәахәуан, уажәы ихы иааҭашәаз – аусурамш анҵәамҭаз, амашьынақәа иҵегь ирацәахон. Узрылсуазма? Дыццакит.
Амашьына цәаҳәа цәгьала иҽалаиркьакьан, аладара дҭан. Нас ҩадаран. Нас, амшын иаваршәны, иашарҭан. Ацәаҳәа аарла еиҭаҵуан, ԥсеивгарҭак маҷын. Ииулак астадион аҿы днаӡарц, иаҳа дзыласрыз џьишьон. Уахьгьы амашьынақәа еивҵан, иаауаз иҵегь игәынқәуан. Маҵесҭа алҭаҳара уҭамларц, ихыз ацҳаҿ данылаӡа, маҷк дыццакыртә иааҟалагәышьеит. Нас автострада мҩан, узыласуандаз.
Маӡала ахыхьчара игәы кыднахуан. Лара ҿыц амҩан дахьиԥгылазгьы игәы азнарҳауан. Иҟаиҵози, даҽа мҩак ибаӡомызт. Рҩыџьегь знылаз амҩа изаныҵуамызт. Аиҳараӡак иара. Акырынтә илабжьеигахьан лхаҵа дилҵырц. Иара дима дықәҵырц дазхиан. Лԥа иааныжьра лылшаӡомызт. Лхаҵагьы длыргәаар лҭахӡамызт. Иаацәырганы абарҭ аҩыфџьав раҳәашьас иҟалҵоз амҩа лзыԥшаауамызт. Макьана лгәгьы иҭамызт. Лхы аҭыԥаҿ иааиаанӡа ҳәа, иара дыԥшызарц иақәикит. Уи аамҭа анааигәахашаз еилызкаауадаз. Лзыԥшра дазхиан. Уаҳагьы ԥсыхәак имаӡамызт.
Автострада аанҵәан, ҿыц амашьына цәаҳәа еиҭамҵра аацәырҵит. Аԥсҭазаашьа уадаҩ аԥсеибафара аӡәы изцәырнагон, даазықәшәалак ак изымчҳауа. Даҽаӡәых дызнысыз амаҟәымбара мҩа дарӡрыжәхьан, ҿыц иԥынгылоз усҟатәи хьаас икуамызт, еснагь ак шиԥышькласуаз идыруан. Аҩбатәи аҷыдарақәа злаз иакәын иара. Шьҭа дхаҵаҵәҟьан анизырҳәоз иқәрахь дааихьан. Ирҳашаз рҳаны, иифашаз ыфаны, дҭәы-дыԥха адгьыл дықәгылазар – иџьушьарын. Иара имаз-ихӡыз ыҟаӡамкәан, имацара заҵәык даақәхахьан, уаҳа лахьынҵак имаӡамызшәа. Иани иаби рԥазаҵә дыӡзар аҟара иҟамзаара гәныркылан, заа риаӡаараз ицхыраарахеит. Уаҳа арахь дхынҳәрын ҳәа иԥхьаӡазма, аԥсуа дгьыл амца анықәлаҵәҟьаз, цхыраарак изыҟамҵаӡакәа дахьынхаз хьымӡӷишьан, дзыхшаз руаҭахқәа иҭирц иҽазкны дтәан. Ибзиашәа уи дахьымӡеит. Дымхынҳәыр амуӡеит. Зхы згәахшәашаз зиакәымхарызи. Иарбанзаалак цәгьарак идунеихаан инаимыгӡацызт, ихы-игәы иҭамшәацызт, хьаас иумкшаз сса-мыссақәак ракәымзар. Зынӡак игәы иҽанӡамкәа, иааиԥгылаз аԥҳәыс жәҩангәашәԥхьара излыбаалган, ҿыц иҩныҵҟа лырхыҭхыҭуан, даныҷкәыназ еиԥш деибалырфан, еиԥш насыԥ змаз аӡә дкамшәацызшәа, адәы иқәыз еҵәаџьаа дрылҳәҳәон. Аамҭа цацԥхьаӡа, иаҳа-иаҳа ихшыҩ еилыккон, иареи лареи зныз амҩа иахькылнагоз еилкаа рнаҭомызт. Уи изызҭымҵшаз цәгьара ҭшәаҟынџьарак иҭанаршәыр залымшарызи. Убас уазымхәыцыр ауӡомызт, иаарыкәыршаз иргәамԥхашаз, аиҳараӡак ирзааигәаз ирцәымӷахашаз мҩак дара шангылоз рзеилымкаауазар, реизыҟазаашьа асҟатәи идырмаӡозма. Имашьына ҭагә-ҭасуа амҩаду иахьаныз, дмыццакӡакәа зегьы еиҿибаартә аамҭа иман. Иара дышнеиуаз имҩа аԥсеибакра чмазараны изнарҵысыр залымшарызи?
Есышықәса уҳәар иԥсарҽцәан, есымша амашьына хԥхьаӡара рызҳауан. Амҩақәа даҽакала ишьақәыргылатәын. Уи аҳәынҭқарқәа азыҟаҵаӡамызт. Аҳәааҿы длаӡаанӡа даҽа
километрк инеиҳан, арахь, аџьармыкьа инаркны, ацәаҳәа аарла еиҭаҵуан. Уажәраанӡа аҽны дызнысыз еицәахон абри инхаз амҩа. Алашьцара аҽазнакуан. Ирбази абарҭ аԥсшьацәа, мчыбжьык амшын рҽынҭыршьларц, абасҟатәи аџьабаа ду баны, азхаҵараз есымша шьаҿа-шьаҿа иқәԥоз атәыла маҷ иазкылымсыр рзымчҳауа. Имашьына ацәаҳәа иаақәиган, ирылганы гәарбжьарак иныбжьеигалеит. Уаагьы гыларҭа имоуа иҭәын. Аҵыхәаншәа машьынак аарылҵын, аҿаанахазшәа аниба, иркаанӡа дааццакын, убри аҭыԥан иагьынаиргылеит, уи изахьымӡаз даҽа машьынак иаԥхьала адыхҳәа иаангылеит. Аныҟәцаҩ иԥсахы ԥыжәжәо ихы ирҵысуан. Иара имашьына ашәқәа ыҵарбаҟаца иаиркын, амҩаду шьапыла дазцәырҵын, аҳәаа ацәаҳәа шыҟаз иҿынеихеит. Уахь амҩа ианыз дрылагылан, егьи аган ала иԥылоз дырԥыларц днеир, дызрылсуазма. Ауаа хыԥхьаӡара змамыз адәқьан маҷқәа, адуқәа ирыҩналон, ирыҩныҵуан, нҵәарак рымаӡамкәан. Џьара амашьынақәа атауар лыбааргон, даҽа џьара – иақәырҵон. Еилыхаран. Ҩ-цәаҳәакны иаауаз амашьынақәа рааҩсан даҽа цәаҳәак ҟаларц агьагхомызт. Аҳәааҿынтә иаауаз амашьынақәа ирымҩан ари, ахԥатәи ацәаҳәа урҭ ирԥырхаган, инызкылодаз акәымзар. Арҭ ацәаҳәа иқәымгылакәа ицарц азин змаз ракәын. Дара рыҽрыларҩашьаны иаауаз дыруаӡәкхарц акәын, иара уажәы шьапыла дзаауаз. Амашьынақәа еилдыргаларц, рмотоцикл, амҩа агәҭа ианыргыланы, ҩыџьа ГАИ аусзуҩцәа адгылан. Агәашә илагылаз ачынуаҩ дынивсын, ГАИ ахыбра дныҩналеит. Апост аиҳабы уа дтәан.
– Даараӡа сыццакуеит.
– Уиасуеижьҭеи иахьа раԥхьа акәым, – афицар ихы ҩышьҭихит.
– Ааи! – иҳәан, ирхианы иџьыба иҭаз ԥара бӷьыцк егьи ипапка инавҵеиҵеит.
– Амҩы алԥха уоуааит! – афицар ихаҭа аԥхьа дыҩдәылҵит.
– Уи иаҭахыз аусқәа мҩаԥигаанӡа, иара агәашә илагылаз дынидгылеит.
– Срацәажәеит, – илымҳа инҭишьит. Дышиашаз амҩа иангылаз дынрыдгылеит: – Срацәажәеит!
Уи иаанагоз дара еилыркаауан. Иара дааҭымгылаӡакәа, имашьынахь дыццакуан. Дмааԥсеит узҳәомызт. Уаанӡатәи аухантәарак аԥсҟы Икымзи. Аҽынгьы амшын ахықәаҿ ибла нцәынҭааит, уи ихәозма. Макьана имҩа харан. Знык, аҩны днеины, иҽааиҵыхны ииарҭа днылаиандаз ҳәа игәазыҳәара ӷәӷәан. Имашьына аарылиган, амҩаду дҩанылеит, ахԥатәи ацәаҳәа иқәыз днарылалеит. Иарыӷьарахьла аҩ-цәаҳәак еиҭаҵуамызт. Иара ицәаҳәа аурыжьуан. Аинспекторцәа ихаҿы шынадирбалак, дцарц рхы изырҟьон, егьырҭ уамак рылаԥш иҵамшәартә. Агәаш изаадыртын, дахьынҭашылаз ишәҟәқәа гәарҭеит. Нас ицоз аҳәаахьчацәеи аҳазылхыҩцәеи ргәаҭарақәа днархысын, алада ажра дҭарымҵаӡакәа, дышиашаз доурыжьын, ацҳа днықәсит. Усгьы еидара имаӡамызт, аԥсуаа дныркылозма, ирлас дрылҵит. Дықәшәҭраа амҩаду аҿы алашьцара далан. Иара иеиԥш иласуаз дишьҭагылан, акәымзар иҿадырԥхоз алашарақәа цәгьала иԥырхаган. Уажәи-уажәи ибла нцәынҭаауан, аха, амашьына мырблаҟьаӡакәа, ацәа иҽаалеихуан. Џьара дааҭгыларц цәгьа ибомызт, алашьцараха амҩа аган дықәхарц иҭахымкәа, икаххаз ақалақь мҩаҿы длаӡарц иақәикит. Уахь дкылсаанӡа, аҵыхәтәантәи архәара анигоз, убранӡа ибла нцәынҭааит, далҵаанӡа амҩа аган бӷанҷра днылагылахьан. Даҽа маҷк акәын игыз, аихабетон багьыр дасуан.
Ақалақь данналагылоз, алашара каххаа ракәзу, уаанӡа авариа дахьахыԥаз акәзу, ацәа дшалҵра далҵхьан. Џьаргьы дааҭымгылаӡакәа, ақалақь далсит. Уи ашьҭахь ицоз ақыҭаҿ амҩаду иаваршәны лашарак ыҟаӡамызт. Убри иқәымчуан, ҿыц иблацәа хиҩарц игәон. Бзыԥҭа данлалагыла, анышәынрақәа дларывсны, аладара дылҭалеит. Ибон, Пицунда ицарц, атрасса иаҿыҵуаз амҩаду аихагыларҭаҿҩ-машьынак шеивагылаз. Уаҟа цәаҳәа шкәакәала иҭакын амашьынақәа ахьаанҿасуаз аҭыԥ. Иара даангыларц атормоз иарӷьа шьапы нақәирӷәӷәеит. Дзыцәшәаз амашьына хәыҷы лаиԥырҟьеит. Иара, маҷк акәзаргьы, имашьына арыӷьарахь ицәыблаҟьан, игылаз аԥхьатәи даахеит, уи, ганха ианыҳәаза, анаҩсантәи иагәыдҳалеит. Аҭанақьы реиҿас бжьқәа, аӷьӷьа-гәгәаҳәа азныказ иааиаҳаит, ихаҭа ихдырра ааԥсыҽӡахеит.
Аԥсшьарҭа аиҳабы дибар шиҭахыз имаӡаныҟәгаҩ ианылзаалыцҳа, Зиза уахь днеирц дҩагылеит. Адкыларҭаҿ дааԥшыр акәхеит, акабинет ԥсшьацәак ҩнан. Лара, аԥсшьарҭа дызлаусзуҩыз ала, дымԥшӡакәа длеир агьамамызт, аха аиҳабы, дызҿыз уск далгаанӡа, иԥырхагахар иҭахӡамызт. Лтелефон абжьы аагеит. Ллымҳа инадылкылаанӡа днахәаԥшызар, Дамытра дасуан. Лымаҭәақәа ахьылзҩеимгацыз лгәы иалан, телефонла лахь злаилҭарызи акәымзар.
– Сӡырҩуеит.
– Зиза боума? – лбжьы изымдыруа дауҟахыз, уи адагьы лмобильник аномер анҭеиԥса, лара лакәымкәан дзусҭахарыдаз, аха иара иакәӡамкәан, ибжьы хьырвырӡа иахьлаҳауаз, ижәны дыҟазар акәхарын лгәахәуан.
– Соуп. Иуҭахыу саҳәеи!
– Авариа ҳақәшәеит.
– Ишԥа?! – акресла аҿынтә дагьыҩагылеит, лгәы лҽанӡамкәа иаалаҳаз деиланаршуан, адкыларҭа наҟ дындәылҵит, ателефон ллымҳа ишадкылаз.
– Иҳахьит.
– Иуцдаз? – лшьамхы лыҵаҟәарҟәаруан.
– Џьансыхәи Ардасани срыцын.
– Уажәы шәабаҟоу? – дыҩныҵәаарц агьлыгмызт, лааӡашьа илнаруамызт акәымзар, урҭ дрыцзар ижәымкәа иҟазма ҳәа лхы иааҭашәан.
– Ахәшәтәырҭаҿҳаиҵыхны ҳашьҭоуп. Аха уамак агьҳмыхьит, џьыбышьт. Бымшәан!
Еиҵыхны ишьҭазар, уамак агьышԥармыхьрыз? Дымшәарц ихаиршшаауан акәымзар. Илурыз лзымдыруа, афоие дааҩнахеит. Зны зхатә таксиқәа змаз драцәажәарц, лҿыналхеит. Ашә аалыртхьан, шьҭахьҟа лҿаалхеит. Адкыларҭа даныҩналоз, аԥсшьацәа адиректор икабинет иааҩныҵуан. Лара уахь длеит.
– Акалашәа бызбоит, ибыхьи? – леиҳабыҵәҟьа иҿаԥхьа дшыҟаз лызӡомызт.
– Шәсыԥхьан, аха уск сзынагӡо сшыҟам шәасҳәарц сааит.
– Уи ма даҽазны ҳалацәажәап.
– Ихҳарԥо ак акәзар, даара сшәыҳәон.
– Ибыхьи?
– Сыԥшәма авариа дақәшәан, иҩызцәеи иареи шьҭоуп.
– Быԥшәма дарбан? Шәеилыҵзар ҳәа сыҟоупеи…
– Рҩнаҭа сдәылҵит. Иареи сареи ҳаилымҵӡацт.
– Аа!.. Сеиҳабы ҽеимзаап. Аус сыцызуа русқәа сыздырӡом. Бцар бҭахыума?
– Сцар сҭахыуп амацара акәӡам. Дыӷәӷәазар мшқәак сынхар ҟалоит. Сышәзоушьҭуама?
– Излабҳәо ала, бара макьана дбымбаӡацт.
– Аеи нас! Иҟоу дыррак аасыҭа!
– Иҭабуп даараӡа!
Лҭыԥаҿ дааин, ирлас лҽааидылкылан, адәахьы дындәылҵит. Амҩаду дазкылсаанӡа, ашьыжь усура амҩа дананыз, дзықәтәаз амашьына илыцҭатәаз рызынтәык иааицгәарҭеит ГАИ Бзыԥҭатәи апост аҿы х-машьынак еилаԥыххаа ишеивҵагылаз. Убарҭ руак акәзар Дамытра дзықәтәаз? Ихьыз цқьа ирдыруазар лгәахәын, Џьансыхәи Ардасани рҩызцәа рмашьынақәа ахьгылаз дрызнеит. Аныҟәцаҩцәа еиҳәҭҟәыҟәлазшәа итәан, акы еибырҳәон, иҩалхаҵгылақәеит.
– Џьансыхәи Ардасани збаӡомеи, – урҭ ирыхьыз лзымдыркәа дрызҿлымҳазшәа аԥшра налҭеит.
– Урҭ авариа иақәымшәеи, – иҳәеит руаӡәк.
– Аригьы урҭ дрыцын?.. Ахәшәтәырҭаҿынӡа сугома? – аҭак лызҭаз дизҵааит.
– Бышԥасымгои! – иҳәеит, уамак иҭахӡамкәа, иагьа умҳәан, иаамҭеи иҭыԥи ицәыӡуан.
– Умшәан, ақьыра усҭоит.
– Иҟалеи, ақьыра шԥабамысхуеи! – имашьынахь днеин, ашә лзааиртит.
– Иҟалеи зырҳәаз? – маҷк лԥсы ааихьан, амҩа ианықәла дизҵаауан.
– Изласаҳаз ала, х-машьынак ааихеит. Ҳаҷкәынцәа еицәажәахьан атрассаҿынтә Пицунда иаауаз амҩа ахьаҿыҵуаз еиқәшәарц. Заа уа днеихьан Џьансыхә. Ардасан, Дамытра диманы, ашьҭахь даарыдгылеит. Амҩа агәҭан, уаҟа амашьына ахьаангыло аҭыԥ ыҟоуп.
Уаала-саала еибырҳәаанӡа, Гагрантә иаауаз амашьына рысит рҳәеит. Џьансыхә абаҩԥҵәа илоуп, дыӷәӷәоуп рҳәеит. Ардасан акырӡа дхәахәоуп, ишьапы абаҩ шьазар ҳәа агәра рызгом. Иахьа асаркьа дҭарҵоит. Дамытра иаҳа деибгоуп, аха дхәахәа-жьахәоуп. Рԥсқәа ахьеиқәхаз уамашәа ирбоит амашьынақәа реилаԥыххаашьа гәазҭаз.
– Урҭ урҿаԥшуа иҟам, ГАИ апост аҿы игылоуп, – лҳәеит лара, лхәыцра ахьыҟаз амашьынақәа рахь акәӡамкәан. Даазгоз лгәы имышьҭырц иаармарианы далацәажәозар ҟаларын. Х-машьынак ахьеидԥыххаалаз, урҭ ирҭатәаз зеиԥшрахарызи? Илхәыцуаз далашыҩкшәа дшамаз, дзықәтәаз амашьына хәыҷы ахәшәтәырҭахь ианыбжьалоз цқьа илызгәамҭаӡеит. Амалагьы амҩа аанымҵәаӡозшәа илныруан. Егьырҭгьы хьаас илымамкәан, аха Дамытра дзеиԥшраз иаҳа илхьаан. Амашьына дыҩҭыҵаанӡа, аныҟәцаҩ иаԥхьа ԥарақәак нықәылԥсеит.
– Ус иҟалаӡом, – иаргьы намыск змаз иакәымзи, лԥарақәа ирхынҳәырц иҽыназикҵәҟьеит. – Ачымазаҩ дыбзышьҭоуп, ибҭаххоит, ига!
– Мамоу, мамоу! – лара дҭыҵны ашә алыркуан.
– Сыбмырԥхашьан! – ашә алыркыр иуамызт.
– Даҽазны аказы сумыҳәо сҟаумҵан! Сыԥхамшьаӡакәа снаудгылар сҭавхыуп, – лара амардуан днаҿалан, ашә аалыртит.
– Ҳаит, ибгандаз! – иҳәан, имашьына ахьиргылашаз днашьҭалеит. Дара рацәан, ииулак џьара инрылаиркьакьеит. Ачымазацәа ибарц дымхәлар ҟалон, аха Зиза лԥара анилырга нахыс, уахь дымҩеир шамуаз иара даазхәыцит.
Лара адкыларҭа днавсын, аҩныҵҟатәи амардуан дҩаҿагылан, ахԥатәи аихагылаҿ дҩеизар, ашә иадгылаз маҷӡамызт. Ахирург ҟәшахьы уаҩ дларышьҭӡомызт, игылаз рызынтәык ачымазацәа ирҭаауаз ракәын. Лара, длармышьҭыр ҳәа дшәаны дышгылаз, лныҟәцаҩ даалыхьӡеит.
– Арҭ ахәымҽханынӡа чымазаҩ дудырбаӡаҵәҟьом ҳәа сыҟоуп, – даалыдгылеит. – Бчымазаҩ бидымтәалар шыҟамло рабҳәар, бларышьҭып сгәахәуеит.
– Ус ма срацәажәароуп.
– Сара аказы сбыҳәоит, мап сцәыбымкын! Асааҭԥшьба рҿынӡа ара гылашьа сымам. Абарҭ аԥарақәа шаны рых-ҩык исызрыҭа, – зқьы ицақәоз хԥа иџьыба иааҭихын, иналиркит.
– Агәхьаа уасыргартә сныҟәеитеи, саҭамыз! – илура дақәшәомызт.
– Саарц усгьы сгәы иҭан. Нас даҽазны сырзаап, – иара дгьежьит.
Ашә иадгәыԥлоз даарылахеит. Уск рыманы халаҭшкәакәараа уаҩ ддәылҵуамызт, дыҩналомызт. Зегьы ԥшын, ларгьы дыԥшын. Ашә аадыртырц, аҩныҵҟала ацаԥха бжьы анаага, арахь ала уаҩы дҵысуамызт, мап рцәыркқәахьазар акәхарын, лара ашә дазааигәахеит. Ианаадырт. лара шьҭахьҟа дааҭрысит: ашә дылагылан ланхәа.
– Ара бабаҟахыз!!. – аӷьара аалхлыргеит, игылаз дырцәыԥхашьомызт, лыда уаҩ лыбла дабозма. – Бымшала ҳзықәшәаз бымбои! Ҳзықәбыршәақәаз ҳзымхозшәа, – алада длыбаарц лҿылалхеит.
Зшьара иқәҟьаӡаз Зиза лҭачкәымла ашә иаласаз асаркьа днаснасит, аҩныҵҟа абжьы ӷәӷәахарц. Ашә ланхәа илзаазыртыз амедеҳәшьа макьана хара дҵарымызт ҳәа дгәыӷуан. Иаразнак ианаадмырт, ҿыц дасуан, асаркьа ԥылҽрызшәа. Ашә аадыртит.
– Еимышәхуама, иҟалазеи, шәанаџьалбеит? – ԥҳәыс жәпак ашә дылагылан.
– Авариа ашьҭахь сыԥшәма ара дышьҭоуп, – дӷьаҵәыӷьаҵәуан. – Адтәылаҩ диҭахыуп ҳәа сарҳәеит. Слашәышьҭырц сшәыҳәоит!
– Минуҭк бааԥши! – ашә алыркын, еиҭаалыртит. – Быԥшәма ихьӡузеи?
– Дамытра…
– Бааԥшы! – ашәҩыҵалырбаҟахт. Ирласны дзымхынҳәит, ахирург хада диацәажәозар акәхарын. – Блеи! – аҵыхәтәан ашә анаалырт, Зиза длыԥхьеит.
– Иҭабуп! – лара дныҩнашылеит. – Дабашьҭоу?
– Абра! – иааигәаӡаз, иаартыз ашәык ллырбеит.
Уаа ф-ҩык рҭыԥ ахьыҟаз ауада ҭбаа дныҩнашылазар, илҳәара лҿамшәо азныказ даагачамкит. Дамытра дышьҭан, ԥсшьара дааргазшәа. Ардасан ихы ҿаҳәан, ихаҿы леикопластырқәак ԥҟа-ԥҟаны иадырҷаблан, абамба ҽыҭқәа амымшәшәарц. Џьансыхә иакәзар – ишьапы шьҭыхны иахьықәыз аидара ахьынҳалан. Иаҳа илхьааз иахь неишьа лымамызт, уи ишьапаны аиарҭа днықәтәан, лхы Џьансыхә инеизлырхеит.
– Зегь раҵкыс уара уӷәӷәоуп ҳәа сыҟоуп.
– Илеиуаз амашьына аԥхьа иара имаахеи, – Џьансыхә ихаҭа ацәажәара илшомызт, ицынхәрас аҭак ҟазҵоз Ардасан ицәажәара хәанчан, ибз еилахәозшәа, ихәдагьы аԥша алалазшәа.
– Шәых-ҩык, ҩ-машьынак шәырҭатәаны, шәабацоз? Ижәны шәыҟазма?
– Зқьаф ыҟаз сара сакәын, – иҳәеит Дамытра, иблацәа хҩазар цәгьа имбо. – Арҭ рқьаф ҭаҳҵарц амҩа ҳанын. Ԥацхак аҿы ҳтәаанӡа, бымаҭәақәа аҩны ибызнаҳгарц ҳаицәажәахьан.
– Иуҳәо закәи?!. – илаҳауаз лгәы иалсит. – Сара сакәзаапеи изыхҟьаз.
– Бара акгьы бхарам, – Ардасан ибжьы хьырвырӡа дааирӡырҩыхт. – Ҳара усгьы ҳаиқәшәон, џьара ҳнатәарц ҳгәы иҭан. Усгьы амҩа ҳанын, бымаҭәа аашьҭаҳхит.
Зиза иаалгәалашәеит ланхәа лҽырцәгьаны иҟалаз лҭаца ишылхаралтәуаз. Шьҭа илымдыруази уи дзыхлырҟьоз. Лара илхарамызт, аха Дамытра иан иԥҳәыс дызхлырҟьозаалак ҽԥныҳәак лзылԥшаауан. Арҭ рҿы уи аӡбахә лмырзеит. Лхаҵа амалагьы дышьҭан, ихьуаз цқьа илыздыруамызт, иан лхымҩаԥгашьа шыгәникыларыз атәы лызҳәомызт. Иқьаф ыҟазар, иоуҳәалак хыбжа-ҿыбжаны игәаҿы инеирын, аха уи аҽны ижәыртә дабананагаз.? Убри иҽԥнылкыларц лҭахыҵәҟьан, аха, иӷәӷәаз ихыхь амшала, дизԥышәырччон.
– Уқьаф ыҟамкәа знык суниеит, аиарҭа уамоуп акәымзар, – илҳәоз иҩызцәа рҿаԥхьа ихьымӡӷимшьарц, инацылҵеит: – Иухьаауеи? Ухаҿы агьаныԥшӡомеи.
– Схы кыдықшылеит. Схыбаҩҵысит. Ахыхь! Сшьапқәа хәахәоуп. Мчыбжьык аиарҭа сагәылҵыр ҟалаӡом рҳәеит. Иахьцалак сара исыбарги арҭ раасҭа, – иҩызцәа рахь илаԥш наиршәит.
– Ахыбаҩҵысра ҳазынтәык ҳзацәымцеит, – иҳәеит Ардасан. – Сшьапы абаҩ шьазар ҳәа агәра рызгом. Схьаа тәаӡом. Џ ьансыхә ихьаа иаҳагьы иӷәӷәоуп. Ишьапы аҭыԥ аҭартәара иаҿуп, аха асҟатәи ахьаа имоур акәын рҳәеит, иҟалаз цқьа ирыздыруам.
Ацәажәараҵәҟьа злымшоз Џьансыхә ихьаа ичҳауан, деибархха диан, имчқәа еизго мацара. Амедеҳәшьа, лыхәшә зныз лыма, дааҩнашылан, таблеткақәак рзылшан, дмыццакӡакәа гәырқәак нарылалҵеит.
– Шәыхәшә нҵәоит, – лара днарылаԥшит. – Ишәҭахызар шәҭынхацәа ирашәҳәа ишәзааргарц. Ишәҭахызар ҳара ҳҿы иаашәхәа.
– Шәара ишәымазар, даҽа аԥҭекак ҳзашьҭалои? – Ардасан ҿааиҭит.
– Акыр сҳәама, – амедеҳәшьа лыжәҩахыр ҩышьҭылхит, нас цҭәык шьҭырымхырц заа идырдыруа. – Ишышәҭахыу сымҳәеи.
– Бара иҳалаҵала! – Ардасан иҽеизгашәа длыхәлаччон. – Ҳԥарақәа шааргалак ишәзаҳамшои. Уаанӡа ҳшәымшьааит!
– Уаҳшьрым! – ахәмарха лымаӡамкәан лхы аалырԥшуан, лгәыр ааизылган, дындәылҵит.
– Акрыфарахь! – акҿаҩраҿынтә аӡәы лхы ашә иаалалкит
– Ҟе-е! – Ардасан уамашәа ибазшәа ҟаиҵон. – Уахь инеиуа ҳабаҟоу.
Зиза дындәылҵит акрыфарҭа шыҟаз. Х-ҩык рхәы аарымылхын, излаалгоз ианыргыланы, даахынҳәит. Доусы рҟәардәқәа раԥхьа иналыргылан, рыфатә нықәлыргылеит. Дамытреи Ардасани нап адыркуан. Џьансыхә акрыфара иҽазикуамызт. Анаҳәааҳәра дақәиҭымызт, лнапала акриҿалҵарц, исуԥ зныз аақәылхит.
– Схала, – асаан маҷ аалымихын, иаԥхьа инықәиргылазшәа иуит, дыбжа тәазшәа акәын дышиаз. Игәы иаго-иамго маҷк ифеит. Егьырҭ аҩыџьа рызхара рфаӡомызт.
– Шәымч ҭалароуп, – лара даарылаԥшит. – Ас агьышәзымфо шәҭахар, шәыхәшәтәра иауама.
– Ҟе-е! – Ардасан иблақәа ихаччон. – Иҳаҵгатәхо рацәахар ҳҭахым. Ҳачмазцәоуп, аха ҳфабрика ибзианы аус ауеит.
– Сара сшәыцхраауеит, акрышәфа!
– Уахьгьы цхыраара ҳагыбмыжьроуп. Сара сан заҵәык лоуп иҟоу. Арахь дсыцҭало дыҟаӡам. Џьансыхә, иԥҳәыс ҩыџьа лысабиацәа лыманы, ара ииарҭа лҽылзаркуам. Убра уҭабаа ҳәа диқәмақарны дцеит. Дамытра иан, ҳалбарц даар аҵкыс, дмаар иаҳа еиӷьын. Лԥсы ааибакыр, ахышә ала ҳлырԥоит. Ус ҳзыԥо ҳаҟоума ҳара ахәашақәа, аиҳараӡак иқәҿаҳәоу Џьансыхә.
– Ишәысыз дабаҟоу? – рыфатә знырххьаз еизго, лара дҵаауан.
– Абрахь палатак аҿы дышьҭоуп. Дҳаԥҟар ҳәа дшәаны, даҽаџьара дышьҭалеит. Иаҳаԥҟахуада, ҳаизыххаа ҳашьҭеиҵахьеитеи.
– Шьҭа шәыцәақәар цәгьамызт, – асаан маҷқәа еихаргыланы индәылылгон.
– Ҭынч ҳзыцәахуандаз, саб иԥсхәымзи, – илаҳауан Ардасан ибжьы. – Иаргьы амашьына дамшьыр ҟамло, саргьы уи аԥан сынхықәгыло, иаҳлахьынҵоума, сукәахшеит.
Лара дрымбар ицәарын лгәахәшәа, ахышәҿан азын, анаӡара аҭӡыбжьара ахьыҭбааз днеин, адиван днықәтәеит. Игәаҭеиуаз чымазацәак итәон, игылон. Ргәхьаа лымкуазшәа лҽыдлырбон, аха ргәхьаа мкышьас илымази. Лчымазацәа рахь заа дымнеирц, лыҽнылкылон.
Дахьтәаз илбоз лара лтәқәа акыр рҭахызар ҳәа дазнархәыцуан. Лышьи-лышьи еиқәҵо, ашә днылагылеит. Лыԥшәмеи Ардасани ыцәазар лгәахәит. Ардасан ԥхыӡырла длафуазар ҟаларын, ихьаа цқьа дшамырцәозгьы, иналаршәа аԥышәырччара ааиҿықәххуан. Џьансыхә иблацәа еиқәыԥсан. Иԥсыԥ алагаҩагашьа шеиҟараз ала, дыцәаӡамызт. Даахынҳәын, амедеҳәшьа-аҷаԥшьаҩ лҿы еилылкааит арҭ ирысыз дахьышьҭаз. Аҭӡыбжьарала егьи ажәҩа шыҟаз днеин, ҩ-иарҭак зкуаз ауаҭах ашә днылагылеит. Уа ишьҭаз дшыцәамыз анылдыр, дныҩналан, иҭацәыз аиарҭа днықәтәеит.
– Шәышԥаҟоу?
– Сара исылабхи, џьоукы сԥсы иаҵасҵарц агьаасыгымхеит бымҳәозар, – изааиз дышџьеишьоз, ихҭыс шынеибакәыз илдыруазма игәахәыртә, ажәа заҵәык ала дҵааит, иаргьы, игәы шкаҳаз иныԥшуа, аҭак лиҭеит. – Бара бзусҭада?
– Арҭ руаӡә сыԥшәма иоуп.
– Ибҳәо закәи?!. Баԥхьа ԥҳәыск дысзааин, сԥсы зынхеи сҳәо сҟалҵеит. Бара сгәабзиара базҵаауеит.
– Ишәҭахны шәақәшәама?!
– Иашагәышьоуп аха…
– Уи усҟатәи хьаас дшәымкын. Санхәа лакәын.
– Ибҳәо закәи?!
– Шәара шәабаҟаз, арҭ шәраахартә?
– Урыстәылантә саауан. Скараха сыҟан. Пицундаҟа ибжьалоз дысԥырхагахеит. Сааԥсара сыхьӡазар ҳәагьы сазхәыцуеит.
– Зегь еицылақәазар ҟалап.
– Ус акәхап.
– Шәаргьы ӷәӷәала ааха шәоума?
– Дара раасҭа сабанӡеиӷьу! Аԥсҟы сгәышԥы иҵакшеит. Бҩа ԥҵәа сылаӡам. Схы асаркьа иаахан, ирхәаша изгит. Схыбаҩ арҵасит, аха усҟатәи сшәарҭам. Ҩы-мшҟа сҭахар здыруада.
– Уаҩ дҭамхеит, аус злоу убри ауп, – даараӡа зхы акыр авызбоз ауаҩы акала игәы лырҭынчырц лҭахын. – Егьырҭ зегьы учҳартә иҟоуп.
– Анцәа биныҳәааит!
– Цхыраарак шәҭаххозар, макьана ара сыҟоуп.
– Аеи! – арахь ицхраашаз аӡә дизыҟаларын ҳәа изизымхәыцуаз ахаҵа ажәала лара длықәшаҳаҭын.
Лара днахынҳәын аиҩызцәа ахьышьҭаз, ҿыц днархылаԥшырц, ашә днылагылеит. Лылаԥш раԥхьа Џьансыхә инаиаахеит. Иара агәҭаншәа диан, уи амацара азакәӡамызт, дцәырҳазшәа иблацә ааиртит. Ихьаа данаргәаша, ицәеижь аԥсы ааиҭанакырц, маҷӡак ибла шынцәынҭааз ҩашьаӡомызт.
– Акыр уҭахыума? – иҩызцәа шыцәаз ангәалҭа, иара днаидгылеит.
– Ӡы хәыҷык сыбҭар! – аҵәца азна «Ауадҳара» неилыркын, ҿамҩа бзиак лалбааидеит, иҵгахашаз рацәахар иҭахӡамызт, дхәыцуан лара. – Иҭабуп! – аҵәца ааиргьежьит, иблацәа аахиҩеит.
Ииарҭа аалырҽеирц аалҭаххан, диламкьысит, дахьиԥырхагахоз макьана илыздыруамызт. Ус лымаӡамызшәа лгәы иабо, зԥсы зшьози изшьарц зыҽԥызшәози даарылахеит. Лхаҭагьы днықәиарц лыӡбан, иҭацәыз аиарҭақәа руак днықәтәеит. Лшьапқәа адашьма ишықәгылаз, лхы ихҟьадаз ахчы инылалҵеит. Ицқьазшәа ишыҟазгьы, фҩы ҷыдак ахын, рацәак илзычҳауамызт. Дҩықәтәеит. Лчымазацәа ирчымазашьаз цқьа еилылкаар цәгьа илбомызт. Дара ишрарҳәаз иҟаҵәҟьазу, ирарымҳәаз акыр рымазу? Дҩагылан, дындәылҵит. Ахирургиа аҟәша аиҳабы иҭыԥ лԥшаан, азин ылхны дныҩналеит. Иҭшәан. Ихаҭа акәақьҭ дыкҿатәазшәа лыбла даахгылеит. Ипациентцәа ахьнықәириашаз аҭӡы иадыршәылан. Иарыӷьарахьла аҟәардә налирбан, лара днатәеит дманшәалаӡамкәа.
– Авариа захьыз ирҭагылазаашьоу еилыскаар сҭахын, агәхьаа шәасыргоит аха, – рызынтәык дышрызҿлымҳаз еиликаартә, дҿагәыбзыӷӡа лхы наизлырхеит.
– Ибзааигәада? – иара аӡә иаҳа дшалкаатәыз ауизымдырхуаз.
– Дамытра иоуп сыԥшәма. Егьырҭгьы тәымуааны исыԥхьаӡаӡом. Ари иҩызцәа роуп.
– Дамытра иоуп иӷәӷәаҵәҟьаны зхы кыдҟьаз, хәра шимамгьы. Алада дхәахәоуп. Ардасан ишьапы абҩа шьеит. Ихаҿы цәыхха иҟоуп, џьара иагьыԥҟоуп. Џьансыхә иоуп иаҳа ааха зауз. Уи ишьапы ара иҭаҳартәоит. Игәчама уашәшәыррак аиуит. Ара цқьа иҳазҭҵааӡом. Аппаратура Шәача ирымоуп. Убрахь дгатәхоит, аха ишьапы агипс иҭаҳҵаанӡа, даҳзырҵысуам. Аппаратура Аҟәа иааргахьеит. Аус азыруа аҟаза дрымам. Аҵара лдырҵарц
ӡӷабк дыршьҭит, аха данбаауа. Уаанӡа ҳаԥшыр, ишьапы ҳцәыԥхасҭахоит. Аҵыхәтәан ибасҳәаз ада, егьырҭ зегьы дара ирдыруеит.
– Акыр ишьҭахома?
– Џьансыхә дышьҭамхакәа… Егьырҭ аҩыџьа ҩы-мшҟа рашьҭахь иоусышьҭуан, рхыбаҩ аҵысра акәымзар. Жәа-мшҟа ишьҭазароуп, иахәҭоу амедикаментқәа рыдыркылароуп. Рхқәа аԥсшьара рҭахыуп. Абыржәы ирзыҟамҵаз раԥхьаҟа хыхь бааԥсны ирԥылоит. Ибарымҳәазар ҟалап, ара ианааргоз рыхдырра ыҟаӡамызт.
– Уи сыздырӡом, – лара иааџьалшьеит.
– Ароуп иахьалаҳхыз. Ихәмаруашәа руеит, аха ахыхь рымоуп. Аԥсшьара ӷәӷәаны ирҭахыуп. Заҟа рылшо ицәазааит.
– Ираахаз даҽаџьара дышьҭоуп. Уи?
– Иаҳа дманшәаланы далҵит. Атормоз кны длеиуан акәымзар, аинспекциа изларҳәаз ала, аӡәымзарак аӡәы иԥсахәа аанхомызт.
– Анцәа ихьчеит.
– Анцәа ихьчеит, – ахирург хада инаҵишьит. – Хазы ишьҭаҳҵазгьы дыбзааигәоума?
– Уи зынӡак дсыздырӡом.
– Машәырла уигьы дыбзааигәазар сгәахәын, – иара дааԥышәырччеит. – Дамытра мчыбжьык ашьҭахь доусыжьуеит, – нациҵеит. – Даҽа жәа-мшҟа аҩны дышьҭазароуп. Убри шәзынагӡозар ауп даншәысҭо.
– Шәабжьагарақәа рзы даараӡа иҭабуп! – дҩагылан, дындәылҵит.
Ахацәа ахьышьҭаз дныҩнамԥшыр лзымчҳаит. Џьансыхә дҭынчӡамызт. Егьырҭҭынч ицәан. Шьҭа иаарԥшызар еиӷьзар аалгәахәит азныказ. Нас ахирург хада арҭ ыцәазар иаҳа ишырзеиӷьеишьоз аалгәалашәеит. Амедеҳәшьа лыхәшә лыма дырзааиаанӡа, ицәазар рԥырхагамызт. Аҭӡыбжьара иаҳа иахьыҭбааз днеит. Уа уаҩ дыҟаӡамызт. Адиван днықәтәан, лтелефон аацәырылган, лан лыхьӡ ахьаныз аалыртит.
– Зиза соуп, – лҳәеит лан лтелефон шышьҭылхыз адырра анлоу.
– Изымбои, – лҳәеит Арда. – Ибыхьи?
– Нан, уаха аҩныҟа сызнеиӡом.
– Избан?.. Акы бмыхьзааит.
– Сара сакәӡам. Ари авариа дақәшәеит. Дышьҭоуп.
– Унан!.. Авариа дақәымшәакәа, аҷкәынцәа мгәаҭеиуеи. Дыӷәӷәоума?
– Мамоу, ус уамак имыхьит.
– Имыхьзар бызидтәалеи?
– Ихы ӷәӷәала икыдықшылеит. Дгылар руӡом.
– Унан!.. Ихы аазлеиҵеи…
– Леиуан иоуп сзыцәшәо.
– Уи бызицәшәои? Снапаҿы дыҟами.
– Уахык сара дсывамиакәа дышьҭамлаӡацт.
– Зны дышьҭалар акәымзи, аамҭа ааит. Бицәымшәан! Бара бхы аагәаҭа.
Лан излалылшоз ала лԥҳа лгәы лырҭынчызшәа луит, изҭашәаз аҿы уи акыр иаԥсан. Зиза дахьтәаз илбон лчымазацәа руада ԥҳәыс ҿак дшыныҩнашылаз. Шәырак кны, фатәқәак лызҭазар акәхарын. Уии дыззааизи реиҿцәажәара даԥырхагамхарц, лара дахьтәаз дымҵысит. Аԥҳәыс лнеира аалхашҭын, лыҷкәын ҿыц лыбла даахгылон. Иан дыгәхьааганы, ауха дҟыж-мыжуа ианду длымпыҵахарын. Иан лыҟамзаара изычҳауа акәмызт, даниалак иааиҭаххаз ак анимоулак, арзаақь ааҭиргалон. Лашьа Баҭаҟәа, раб Шагә уҳәа еицхыраақәаны, дышԥарзымбарыз ҳәа, лхала лгәы лырдон. Лчымазацәа ирызнеиз аԥҳәыс даадәылҵуазар ҳәа, ауада ашә лылаԥш азкыдын, аҭӡыбжьара дааҩналеит хаҵак. Унан! Рашьыҭ иакәын. Лара днаихьӡаанӡа, иара амедеҳәшьа дналацәажәан, ахыбра ажәҩа шыҟаз иҿынеихеит. Лчымазацәа машьынала ирысыз иуаҭах дшыҩналоз лдырын, лхаҭа ивҵрааз ашә днадгылеит.
– Сгылоит ҳәа уаламган, уа уиаз! – лаб иашьа еиҵбы ибжьы лаҳауан.
– Сышәԥырхагоума? – лара ашәхымс днылагылеит.
– Баҳԥырхагоуп ҳәа сгәы иаанагаӡом, – Рашьыҭ даалызхьаԥшит.
– Арахь блеи! – иҳәеит ишьҭазгьы.
– Баргьы баахьоума? – Рашьыҭ гыларыла иара иеиҵамыз иашьа иԥҳа данаалгәыдылкылоз лылахь днагәӡит.
– Аҩны унеизма? – лара илзеилкаауамызт изықәшәаз лаб иашьа иахьиаҳаз.
– Ателехәаԥшрала адырраҭара сахәаԥшуан. Аӡә ак иамҳәаӡакәа, амҩа сықәлеит. Угылар рымуӡои? – уи ихшыҩ Чаабан инеизишьҭит.
– Уҽазумшәацәан рҳәеит. Ҩы-мшҟа роуп, нас…
– Ишԥаухьи?
– Сааԥсаха сыҟамзи. Сахьазхәыцуа ианаамҭаз иаҭахыз аманиовр сзыҟамҵеит. Игылаз амашьынақәа рцәаара збон. Исԥылоз амашьына сымҩа анеихнаҵәоз, сыблаҟьеит.
– Уи дзусҭоу еилкааума?
– Еилукаауеи, ҳаилаҵаны дныҵашәкәа дцеит.
– Иԥуҽыз амашьынақәа зтәуи уареи шәеилгарц шәышԥеинаала? Шәзымеицәажәацу?
– Иахьа ашьыжьӡа уа срызнеин. Иԥҽу амашьынақәа ҳҭахӡам, аҿыцқәа ҳзыԥшаа рҳәеит.
– Ршьапықәыргылара уара иудрымҵакәан иҟам?
– Уи ауми иҟалаз, – ачымазаҩ илахь ада ԥҵәаҵәҟьан.
– Узлашәаз зегьы сара усызрылгом, – иҳәеит Рашьыҭ. – Абра шәызынтәык арантә шәҭызгаша ыҟазар ҳәа сгәы иаанагоит, – абанк иааҭигазшәа еиқәырҷабыз ԥара гәарҭак ачымазаҩ иаԥхьа инықәиҵеит. – Ушьапы узықәгылар, иузырхынҳәуазар убап.
Афирма, знап алакыз дырмазҵаакәа, амал дзакьысӡомызт. Ихатәыҵәҟьаз иацрихыз маҷӡамызт. Иҩызаны ииԥхьаӡоз изааигаз ангаҩсан, Шагә, иԥҳа луаҭахқәа рҿыхраз, аҽны инапы иаиркыз акыр ыҟан. Зхы ахьызгарыз ззымдыруаз Чаабан иламыс иҵахәмаруан, ихагылаз дзиҿаԥшуамызт. Диаҭабызшәа иуит, ажәа ҟәандақәакгьы ааиҿыҵиршәеит, арахь дыҵаӡыр акәын дзеилаҳауаз.
Машьынала дзаахаз реиԥш, иара ихаҭа машьынада даақәхеит, дара реиԥш дышьҭан, нас рааха шынеибакәыз ихәда иқәырҵартә ианбахьӡеи ҳәа, Чаабан даарыцҳазшьаз Зиза лаб иашьа дицдәылҵын, зымаҵ луҵәҟьоз лчымазацәа руадахь дналгеит.
– Лԥхала шәеилгақәеит шәызлақәшәаз ала, – аӡәаӡәала рнапқәа куа даарылсит иара. – Нас ҳфырхаҵа, – Дамытра ишьапаҿы днықәтәеит, – ас ушьҭалап ҳәа уҟаӡамызт.
– Сышьҭала ҳәа, сышьҭарҵаӡеитеи, сҩашәхаҵгылар ҟамло.
– Заҟа ушьҭахои зуҳәаз?
– Жәабаҟа мшы уиарҭа уагәылҵыр ҟалаӡом рҳәеит.
– Уанҭыҵуа аламҭалаз, Зиза быквартира хиазаауеит. Иахьа Шагә иагыз-иабзаз гәарҭарц иҩызцәа игеит. Дамытра дбыманы, бахылап, – иаргьы ларгьы жәабжь ҿыцла ргәы ааҟаиҵеит. – Шәыҽшәырӷәӷәар ирласны шәҭыҵуеит.
Рызынтәык ргәы шышьҭихуаз џьазшьоз Зиза уи дыницдәылҵит. Абжьааԥны ҿызымҭцәоз лаб иашьа, лаԥшыла диаҭабуа, днаскьалган, данаақәгьежь Чаабан иԥшра иаалырҟьацәаны ишиԥсахыз аалгәалашәан, уи иахь днеит. Лнеира изгәамҭаӡеишь лгәахәыртә, иара дышҳазхан зымҩа дыԥшуан, ихы ахчы зганла иахьылаз иҽмырҵысӡакәа.
– Акыр шәҭахызар? – иазҵаараҵәҟьа дазыманшәаламызт.
– Рашьыҭ дызлабзыҟеи? – дзызҿлымҳацәахаз дазҵааит, зынӡак ҽырҵысрак ҟамҵаӡакәа, зымҩа дшыԥшуаз.
– Сароу?!. Рашьыҭу?!. – иара иҵаашьаз уамашәаҵәҟьа илбон, убри иџьеишьашаз аҵибаазшәа. – Саб иашьа иоуми.
– Шагәу?!. Ыы!..
– Шәеицәахама? Исзеилкаауам.
– Бзиарас изызухьоу саҳәеи! – уи хымԥада Рашьыҭ иакәын дызҿыз, лара ус еилылкааит, ицәыримгацыз имхаҳәарц агьигхомызт, лара илызгәамҭеит акәымзар. – Сбыҳәоит, сымацара сааныжь! Ус ахьбасҳәо, саҭабымҵан! Ус иаҭахыуп.
Деилашәаӡаны дахьыбылуаз диԥырхагамхарц, ихы ак азиур ҳәагьы дышицәшәоз, имала даанлыжьит. Дааизаахынҳәырц агьлыгымхо, лҽынкыланы ахыбра ажәҩа аҭӡыбжьара даабжьыҵуан еиԥш, аҭӡыбжьара аҭбаара аган иавагылаз акресло иантәалаз аԥҳәыс даагәалҭеит. Рашьыҭ данылба нахыс, уи дылхашҭхьан. Лара илура дақәымшәо дтәазаарын, хәыцырҭақәак дрылашыҩкны.
– Бгәы бзиаӡами? – дналыдгылеит.
– Мамоу, – лхы дҩахеит.
– Џьансыхә иԥшәма боума? – адиван днықәтәеит.
– Ааи.
– Бусқәа бцәеилахазар ҟалап.
– Ари ишьапы данбасзықәыргыло… – лгәы каҳаӡан, ус изҟазшьаз лакәзаргьы здыруадаз.
– Ои! Бышицәшәаҵәҟьаз дыҟам.
– Сызидтәалаӡом. Макьана… Санхәа дычмазаҩуп, џьара дҳашьҭын, мчыбжьык дзааӡом. Нас сӡаар ҟалон аха…
Мчыбжьык аҟара саргьы сҭахоит. Баасықәгәыӷ! Сбыцхраап. Саҭамыз! – уи лнапы гәыӷрыла зыбла ҭырхахаз аԥҳәыс ҿа лнапы инақәылҵан, дҩагылеит. Аҟәша аҭӡыбжьара дааҩналахьан знык аҟара илбахьаз Ҷыжә. – Ибзышьҭада? – дналыдгылеит.
– Саншьа иԥа Џьансыхә абра дышьҭарҵеит ҳәа саҳаит. Авариа далашәеит.
– Абра дышьҭоуп, – длыманы ауада дныҩналеит.
Шагәи, Баҭаҟәеи, Зизеи аџьабаа рбеит, лара луаҭахқәа реиқәыршәараз. Уи аҽны лара зегь лӡәӡәеит, илҳәҳәеит. Аусураз илуҭахуази. Лԥсы аамшьаӡакәа аџьаус лнапы алакын, ашоураха уамак аԥхӡы лылҵуамызт. Дызбоз уи зџьарымшьарызи. Макьана лыҷкәынра иазџьыршьон. Ахәымҽхан лаби лашьеи ихҩаз еидарамҩангагак лҩны иааддыргылан, ааигәа-сигәа ирбоз арԥарцәагьы аарыцхраан, аҩнымаҭәа лбааганы, луаҭахқәа рахь иҩнаргалеит. Аиарҭақәа ҩба, ахәыҷы ишьҭаларҭа хазы, ашәҵатәы ахьҭарҵашаз, акылҷ-мылҷ зкышаз, адивани акреслақәа ҩбеи, акҿаҩра маҭәахәы, аишәа еицарсеи аҟәардәқәеи нацҵаны. Иҭацәыз луаҭахқәа аҩнымаҭәа анадыркы, ус лыбла иабон, Зиза лхы-лгәы ҭәызшәа дааҩнагьежьит, илзааиуаз рхәы рхиауа, иццакуаз каҳуак дыржәо. Агәылацәа-азлацәа аҿыц нхаҩы илыдырныҳәалон. Дамытра шьҭа даалгарц акәын, изҵыргалак уи аҽны ахәшәтәырҭаҿ даанрыжьит акәымзар. Ахәшәтәырҭа дааҭыганы, иабхәраа рҿы дызланужьуази. Иара иаб иквартирахь дыргар лара илҭахӡамызт, ихаҭагьы даҳәомызт. Аҽны еиқәдыршәоз руаҭахқәа рҿы дылзаагомызт. Иабхәраа шьқьыруа аус руан, иара аҽны ҽыдимырбар иаҳа иаамсҭашәарахон. Даҽа маҷк аилыргатәқәа шлымаз, илзыхәнеит Арӡынеи Марыхәи.
– Ибыдысныҳәалоит! – Арӡына лан лаҳәшьаԥҳа даагәыдылкылан, лӡамҩа днагәӡит.
– Иҭабуп! – Зиза Арӡына иаалымылхит зеиуа хкы уҭахыз аҵәцақәа зҭаз коробкак. Уи Марыхә иакәын ихәнызгаз.
– Хажәра боуааит! – иара аԥшәма ԥҳәыс ҿа лылахь днагәӡын, уанӡа дҩаӡаны, егьи инапала шьыҵәра бзиак ашәҭ шкәакәа налиркит.
– Иҭабуп! Арахь шәлеи!
– Акы баламган, иаарлас ҳцоит, – Арӡына ԥыхьатәи аԥшәмацәа ирзымгакәа, ара инрыжьыз ақәчага еиҵых днадтәалан, акҿаҩрахьы зҿыназхаз Зиза налықәҿылҭит.
– Шәзырццакуеи! Маҷк шәаатәа!
– Иаарлас ҳцоит, – Марыхә дызцыз аӡӷаб длықәшаҳаҭын. – Бшысасдкылаҩу иахьа иаабама, – нациҵахт, иара Зиза усҟатәи дабеибахьаз, лыӡбахәқәа иаҳақәахьан акәымзар. – Арахь аццакырҭа ҳамоуп.
– Ҩы-мшы рышьҭахь, ахы-мшы рзы, ахәымҽхан, аусура ашьҭахь, чеиџьыка хәыҷык еиҿыскаауеит. Уақәымныҳәакәа уҿыц нхарҭа узахылом рҳәеит. Исзаажәгашаз аажәгахьеит, шәыҽсықәшәыршәар сҭахын, – дцәажәон, лкаҳуа ршра лҽахьылыгӡан, ирзаақәлыргылеит, шоколад канфеҭқәак знылԥсылаз чанахк нарымҵалыргылеит.
– Сара саауеит, – Арӡына маҷк даахәыцын, лыбла аацырырит. – Уара! – лхы Марыхә инаиқәылкит.
– Сароу?!. – даарызу, дмаарызу дазхәыцуазшәа, нас дахьзымаауаз ицәымӷызшәа, ԥшрақәак ааихәон. – Бара баазгар ауми, – икаҳуа шцазгьы цәыкәбар-цәыкәбар днаҿыхәо, дԥышәырччон.
– Дамытра ибара сахьымӡеит, – Арӡына лгәы иалан.
– Уажәи-уажәи авариак ҟалоит, зегьы бызларыхьӡои, – Зиза уи дхалыршшаауан.
– Шьҭа бныҳәаҿ дызбар, иԥсы ахьынхаз Анцәа иџьшьоуп ҳәа иасҳәап.
– Ҟаи, ус бымҳәакәа! Излақәшәаз ала рызынтәык лԥхала еилгеит, – Марыхә инациҵеит. – Рашьыҭ дызбар сҭахын, – излацәажәоз акәӡамкәан, даҽа уск ахь ииаигон.
– Аныҳәаҿ дааиуазар акәхап, – лҳәеит Арӡына.
– Уихыццакуазар, иусураҿ дыҟазар акәхап, – Зиза инацылҵеит. – Иуҭахызар ателефон сизасп?
– Телефонла исҭахыу сызиаҳәаӡом, хаҭала дызбароуп. Сзырццакуа ҳәагьы агьсымам. Ааигәа исзыҟаҵо усӡам. Арӡына, шьҭа ҳцаларын.
– Шәыхьшәашәаӡа шәахьынаскьазго, саҭашәымҵан! – Зиза, Арӡына Марыхә даныҩаицгыла, лысысцәа дрыцны дындәылҵын, ҵаҟанӡа илыбаалгеит.
Марыхә инапы аԥшәма иналзиҟьан, Арӡына дима, имашьына дынҭалеит. Амҩаду ианазкылс, иаразнак ацәажәара рҽазырымкит, доусы ицәырыргартә ргәы иамыхәашаз рбазшәа. Иаабац атрассаҿ атранспорт еилыхара иаԥырхагаз арахә амҩа иангылан, иантәалан, ашоура бааԥсы зларчҳауази, шәшьырҵак иҵамтәоз ҳәа иааџьоушьартә. Амҩан акырӡа ишәарҭаз аҽқәа, аиҳараӡак аибашьра ашьҭахь, есышықәса хыԥхьаӡарала ирацәахон.
Џьара-џьара аҽыуахьад иазынаԥшуа еицын. Иара ихәыцрақәа убрахь иниасхьан, аӡӷаб дааллымхызҭгьы.
– Аӡӷаб замана лоуп, уара, абри Зиза, – Арӡына Марыхә ихшыҩ изҭаахьаз лахь илырхынҳәуан. – Дзыццаз дзусҭада?! – лгәы иалан.
– Дыбхьаартә дыҟоуп, аха шьҭа ус бымҳәароуп.
– Изласымҳәои? – лгәынамӡара лҵәахырц даҿӡамызт. – Иагьараан дубаргьы, ижәӡаны дыҟамзаргьы, иқьаф ыҟоуп. Дхаӷӷала еснагь ахаҵа, уҩны дыҩназар, дузычҳауама. Шьҭа ԥыҭрак иҽирҭынчуазар аабап.
– Усурҭак изырԥшаар акәын.
– Аус иур иҭахыу? Аибашьра ашьҭахь иуадаҩын аусурҭа аԥшаара. Иахьа аус мҵыси. Иҟоуп аусурҭақәа. Ухазы ухала аус еиҿукааргьы ҟалоит. Иара дузырҵысуам, асҵәҟьа убахьоу! Шьҭа дыбжаха длымпыҵахоит. Иззакәи? Уазхәыци! Имацара иакәу џьушьома? Ишынҭаацәоу абас рҽыҟаҵаны иҟоуп. Ланхәа дгәамҵуеит рҳәеит. Дызлагәамымҵуеи?
– Ишылааӡаз иҟами.
– Лхаҵагьы лара длааӡама?
– Чаабан излеиҳәаз ала, Џьансыхәгьы Ардасангьы ижәны иҟаӡамызт, уи акәзар бгәы иалоу.
– Аиашаҵәҟьа уазҳәода? Дара ахьцоз ҳәа умҵаауа! Зиза лчамадан лзигон. Машьынак ала изымцаӡози?Ҩ-машьынак ргоит, х-ҩык роуп ирҭатәоу. Дамытра иабхәраа рҿы игоит. Џьара ауха итәарц ргәы иҭазшәа рҳәоит. Шагә иҿы иржәырц ргәы иҭан. Абас маҳәык дныҟәо убахьоума! Шагә имаҳә дизымчҳауа днеихьеит.
– Амаҳә дмаҳәызароуп аха.
– Убри ауми исҳәо! Асасцәа иманы дрызнеиуеит ҳәа, ихы идыруа дыҟоу џьушьома. Итәоу зегьы ахицароуп. Ачеиџьыка аҳаҭыр убозароуп.
– Уаамсҭашәаны уанырбо, – аӡӷаб илҳәоз иара ихеирҭәааит. – Уажәы аҩны ҳанкыдгылароуп.
– Иуҳәо закәи! – лара иааџьалшьеит. – Сара суманы, аҩны унеиуама?
– Бхы ԥхабшьома?
– Ус акәым. Уаби уани иахьцалак ижәытәқәоуп, сара, ӡӷабк, суцны снеир – ҳҩыџьегь иаҳзыршьап ҳәа сгәы иаанагаӡом.
– Избан?
– Срыуам, сыргәыцхәым, иааугаз дзусҭада рҳәар, аҭакс ируҭои? – лҳәашьа злаҟаз ала, ихы злаҿихшаз икӡамызт.
– Зыӡбахә бҳәаз раасҭа, бара иаҳа бнаскьагоума?
– Иуҳәо закәи?! – иаҳагьы дџьалшьон, изгыз лхы-лҿы асахьаҿ лыбла ҭбаақәа ааҟәазхаӡеит.
– Сыуацәеи сгәыцхәцәеи, иаҳа исзааигәазар, бара беиԥш исышьҭамзаауази.
– Иуҳәо иаанагои? – илаҳаз иаарлас лхы иԥнамҟит.
– Исҳәахуеи!.. Баҟара сыбзиара збарц зҭахыда сымҳәеи.
– Аа!.. Иахьцалак срымбацт, сырмаҳацт, суцны аҩны снеир исџьыршьом. Ҳашиашоу ҳцар еиӷьуп.
– Уа шәҟәқәак шьҭысхроуп, – акы инаҵеигеит, имашьына гәарԥҟьаҟьак агәашә аҿаԥхьа игылаз даҽа машьынак анаҩсан иааиҵаирсит.
– Сара ара сузԥшуеит, – диҳәон.
– Уи закәыхи, бҽыбҵәахуашәа! Баалеи!
– Џьоукы шәҭоуп, уара.
– Сашьа имашьыноуп. Ҳанхаӡом.
– Ишылҭахымыз дҭыҵын, агәашә анылзааирт, дынҭашылеит. Ала аҿаанахан, илҟәицеит. Ашбжьы заҳаз иан даадәылҵын, дылԥыланы аԥсшәа лалҳәеит. Лҩыза иҭаацәара жәытәқәан ҳәа амҩан ирзылҳәаз налхыԥсааит. Қәрала джәытәын, алаба лкын, аха лҿаԥхаҿаччашьа, илзааҭалаз лыдкылашьа, зынӡак аҿатәрада ак узлыдкыломызт. Лыҷкәын иҟазшьақәа лдыруан, дрышьцылахьан лгәахәуан, иахьлыԥхьаз амаҵурҭахь ианнеиуаз. Амардуан дҩаҿагылахьан еиԥш, арԥыс хгылак ззуҳәашаз абарҵа дааҵагылеит. Уи илбақәахьаз Ҷаарыхә иакәын. Аԥсшәа леиҳәан, иныҩналаз Марыхә дишьҭаргылан, лара дноуишьын, ихаҭа дынлышьҭалеит. Амаҵурҭа иҩнагылаз аишәа еиҵых, аҟәардәқәа, адиван, уи иацааиуаз акреслақәа рҭыԥқәа гьамала ирзылхын. Уаҳа акгьы ҩнагылаӡамызт. Асас рацәа шаҭаауаз ҩашьомызт.
– Дырххо дбыманы бзықәу сыздыруам, – Ҷаарыхә ихы налызирхеит, иашьеиҳабы данындәылҵ, рысас ӡӷаби иареи анааизынхақәа.
– Ҳаззеицу удыруама? – илаҳаз лгәы иаахәеит.
– Ари аӡәыр дигәаԥхо џьыбшьома? Аӡәыр дылнаалозар – дааимгахьази.
– Убас дыҟаҵәҟьоума?!. – хәыцра ҿыцк уамаха иаалызцәырҵызшәа, даашанхеит. – Исҳәо умбои: иахьагьы аӡәы дисырбахьеит.
– Дыбзиоу?
– Ибзиам дисырбома!..
– Дзигәамԥхеи?
– Ииҭахыз цқьа дысзеилымкааит. Дыԥшӡацәоуп иҳәеит ҳәа сыҟоуп.
– Цқьа имҳәаӡои? – иара дԥышәырччон.
– Иҽааимыртцәеит. Дшиҭахымыз сеиҳәеит ауп.
– Лыԥшӡараз ииҳәеи зыбҳәаз?
– Дыԥшӡацәоуп ҳәа знык иааиҿыҵҟьеит. Иҳәашьа злаҟаз ала, убри ауп игәамԥхаз. Аӡӷаб лыԥшӡацәара шәарҭоуп ҳәа, амҩа ҳахьаныз, инаҵишьит. Уаҳа длылацәажәаӡом. Знык ишиҭахым анызбалак, игәы иҭоу исырҳәарц, дызлахҭаскуеи.
– Уи иааигаша дмиӡацт, баашәт, – згәы кыдгылахьаз иакәызшәа, иашьеиҳабы игәы ицәцаны дилацәажәон. – Аԥыхьа акаҳуажәырҭаҿ ӡӷабк дшәыдызбалон.
– Цац луазшәа, аџьынс лышьаҵаны даҳзааит, уара! – усҟан аасҭа уажәы иаҳа илзымбатәбаран.
– Уажәы уи иахәаԥшуада…
– Иара дахәамԥшуеи, – Марыхә бзиа дшылдыруаз ҩашьомызт.
– Баашәт, – Ҷаарыхә игәыӷра хҽӡазшәа инапы леиҟьеит, – иааигаша дмиӡацт ҳәа басымҳәеи, – ииҳәахьаз ҿыц ицәыригон, высшьак зынӡа иамамызшәа.
– Уи итәы уҳәахуеит, уара ԥҳәыс дзааумгои? – изҿыз дааваҵәины, лара иара иахь дааиасит
– Сароу?!. Сара Марыхә иаасҭа сыҷкәыноуп, – уи дыҿнахрыз џьишьон.
– Иахьцалак шьҭа ухәыҷқәа уваԥалозар – иаамҭан.
– Ҳахьӡап, – ахацәа еснагь ихәыҷқәаз џьырымшьози, рыуаҩра инҭысқәаанӡа.
– Абас аума аҿиара ҳшахьӡо?! – лхы лгәахшәазшәа, гәкаҳарак лныԥшуан.
–Ҳара ҳаԥсихологиа шыҟоу бымбои: аӡӷабцәагьы иреиӷьӡоу ирышьҭоуп, нас еицәоугьы дроуам.
– Аӡӷабцәа ртәы сыздыруам, – лҳәеит, ӡӷабк адәы дықәгылоуп ҳәа, дарбанзаалак аӡәы дзызхьамԥшыцыз Арӡына, – шәарҭ шәаламԥшцәар иаҳа ишәзеиӷьуп. Изакәызеи, уара, ҩыџьа аӡӷабцәа исырбахьеит, изакәытә ӡӷабцәоузеи, гхак змам дыҟам умҳәозар. Уаҩы дигәаԥхаӡом.
– Нан, – аԥшәма ԥҳәыс дааҩналеит, акаҳуа лыманы, – ахьурӡы ақәсыргылар имуит. Ҷаарыхә рыжәтәык аагеи!
– Агәхьаа шәҽашәмыргандаз! – Арӡына уи дҩалхаҵгылеит. – Марыхә амҩан сирчахьеит. Сан лаҳәшьаԥҳа лҿы ҳанкыдгылан, каҳуак ҳлыржәит. Ари мцхәуп. Аха иаажәып гәыкалаҵәҟьа.
– Баша бысзышьҭуам. Ма ҳаҩны бааихьандаз!
– Акаҳуа ҳнапы аҳаркаанӡа, ашампан ҩы акака ҳкып! – Ҷаарыхә иан акҿаҩраҿы иқәлыргылахьаз абаҭлыкеи ашоколад коробкеи ааиган, аишәа инықәиргылеит. Аҩы хымҽҽартә иҽгәаҭо иаахиртын, аҵәца хаккалақәа инырҭеиҭәеит. – Нан, акы аашьҭыбхыр – ҳгәы иаахәон.
– Анцәа улԥха ҳаҭ! – аҵәца Ҷаарыхә иан иналиркит. – Иаҳҭоу Анцәа биныҳәааит! Бҩызцәеи бареи гәеихшәара шәыбжьеимҵааит!
– Анцәа иҳәааит! – Чарыхә аҵәыцак аақәихын, Арӡына иналиркит. – Нан лашьҭахь бара ибкыроуп.
– Анцәа улԥха ҳаҭ! Зегьы Анцәа шәиныҳәааит! – даламлацәҟакәа рысас ӡӷаб ашампан ҩы днаҿыхәеит. Уи аҩы хкы бзиа илбон лара, сасра дыҟамзар, иааҭлыркәкәон.
– Акоуп ибҳаржәуа, – Чаарыхә аӡӷаб инықәлыргылаз лаҵәца ҿыц иналиркит. Ажәа имамкыкәа, лара днаҿыхәан, инықәлыргылахт. – Аеи нас! – длықәшаҳаҭын иара. – Ҳаргьы ҳҩы ҳаигӡагәышьоит, – иҽырманшәаланы даахәмарит.
– Шәара, каҳуак ахьынӡажәжәо, сара сышәԥырхагам, – ан днахынҳәит.
Марыхә, қьаадқәак еидкыланы, дааҩналан, рысас ӡӷаб длықәныҳәаны, ашампан ҩы ижәит. Длатәан, иара изы иқәгылаз акаҳуа даахеит. Уажәраанӡа иеицәажәоз, ражәа рҿыҵабазшәа, ҭынч итәан, ркаҳуа ца инаҿыхәо.
– Ибзиашәа хәлаанӡа ԥыҭк набжьоуп, – Марыхә рҭынч тәашьа дааԥырхагахеит. – Ҳанышьҭалаша акәзар, ҳагьзыцәарымызт. Уажәы хынтәуп акаҳуа ҳжәоижьҭеи.
– Сара сшәеиӷьуп, – иҳәан, абжьы анааиаҳа, Чаарыхә ителефон аацәыригеит. – Бзиоуп… Снеиуеит… Аеи! – иаарҳәалак зегьы дрықәшаҳаҭын.
– Аусурахь иуԥхьозар, уцар бзиан, – Арӡына ианаиабжьалгеит, ителефон цәажәара игәалаҟазаара ԥхасҭанатәызар лгәахәын.
– Сахьӡоит.
– Унапы злакыу уазҿлымҳау? – иара, игәы иаамыхәашаз ак шиаҳаз мҩашьахуа ианеилылкаа, игәы ааихалыршҭырц акәын абри азҵаара зилҭаз.
– Узхазҿлымҳахаша ыҟоуп, – иаразнакҵәҟьа аҭак изыҟамҵазт, дааиԥхьхәыцызшәа ихы ҩышьҭихит. – Сазҿлымҳауп ҳәа сгәы иаанагоит, – ҿыц дыбжьажьахуан.
– Уажәы унапы иануи?
– Имаӡами. Амилициаҿ аус зуеиттәа. Сара иааидкыланы снапы иану ашьрақәа, бџьаршьҭыхла арҳәрақәа.
– Урҭ раартра цәгьоума?
– Зегьы ҳзаартуама… Ацәгьоуаҩра анымҩаԥырго иаразнак иузаламкыр, нас аҭҵаара уадаҩхоит. Аха ҳаҿуп.
– Хаҭала уара узын ишәарҭоума?
– Ишәарҭақәоу уԥылалоит. Уажәы снапы злакыу саҟәыҵыр цәгьа избом. Иҟасҵараҵәҟьа макьана исыздыруам.
– Иуҭахымыз аус унапы ианырҵама?
– Ус акәым. Апрокуратурахь сиаргар рҭахыуп.
– Уи цәгьоума?
– Иаҳа иеиӷьуп, аха аҭыԥ Гәдоуҭа иҟоуп, ара акәӡам.
– Есымша даҽа раионк азцара мариам.
– Аҟәа аминистрраҿ аус зуа цо-иаауа ибжьоуп, агьырмыхьит. Машьынала сеиқәшәоуп. Ҳнаҩсантәи араион аҿы ацара закәыхи.
– Угәы иаҭахызар, узааҭгылеи?
– Слакҩакуеит, аха сцароуп.
– Саҭамзааит! – лара дҩагылеит, иҩалыцгылаз Марыхзә шрылаҿимҭуаз ангәалҭа. – Шьҭа ҳцалароуп.
– Ааи, ааи! – Марыхә иқьаадқәа аақәихит.
– Ҳахьшәашәаӡа ҳабԥылеит, – Чаарыхә дрышьҭагыла дынрыцдәылҵит.
– Шьҭа бдәықәлама? – Чаарыхә ииҳәоз аҭак Арӡына иалҭаанӡа, ран даацәырҵит. – Быԥхаӡа бҳадаҳкылар бзиан, аха шәара, аҿар, еснагь шәыццакуеит.
– Сырԥханы уаҳа сабажәгои, – аӡӷаб длахҿыхын.
– Имццакуа даауеит, – аԥшәма ԥҳәыс ус ззылҳәоз лыҭаҳмада дааҭалон, ашьшьыҳәа агәашә аартуа, иаркуа.
– Сбыкәахшоуп, дад! – иара инаидгылаз аӡӷаб лылахь днагәӡит. Лара уаҳа мҳәаӡакәа, зегьы днареихырхәан, Марыхә дишьҭаланы, амашьына дынҭалеит. Марыхә амҩа днанылахьан, аԥшәмацәа анаахынҳәуаз. – Ари аԥҳәызба дзусҭаз сзымдырит.
– Аиҳабы иқьаӷьариа лоуп, – лҳәеит аԥшәма ԥҳәыс.
– Ԥҳәыс дааигарц игәы иҭоума? – ашәшьырҵахь иҿааихеит длатәарц. – Мчыла дизаалымгозар, иара иааиго уаҩ дыҟам.
– Иууазеи, дажәыма, макьана дарԥысупеи!
Згәы каҳарц агьызгымыз аб ицәажәашьа згәамԥхоз Чаарыхә иуаҭах дныҩналан, длатәарц цәгьа ишимбозгьы, асаркьа днадгылеит. Арӡына ибла дыхгылан. Лцәажәашьақәа игәалашәон. Иара даақәгьежьын, қьаадқәак ааизиган, иқьаадеизга инагәылеиҵеит. Ирҭааз аӡӷаб иарбанзаалак акала дрыуамызт, дыргәыцхәымызт, – уи лахь ихшыҩ цон. Марыхә ӡӷабк дизылԥшаарц дызишьҭоуи? Иара, Чаарыхәгьы, дизҿлымҳан, деиқәшәар лҭахын. Ма иаалыкәыршаз зегь ус дырзыҟазу? Реизҳара хьаас илыманы, дызцәажәози? Иқьаадеизга аақәихын, дындәылҵит. Ашәшьырҵаҿ иаб дынивсит. Уи иԥсы ахьынӡаҭаз иҷкәынцәа рыхир ибарц дгәаҟуан. Дара ццакуамызт. Аамҭа рацәа раԥхьа ишьҭазшәа ргәы ирнаҭон. Шьҭа ҳәсақәак ааргар цәгьамызт, ма аиҳабы дыццакындаз. Нас аиҵбы иус иаҳа имариахарын. Аиашаз, Чаарыхә дахьхәыцуаз, ӡӷабк лалхра иус мариамызт. Аамҭа цацԥхьаӡа, иааигәаԥхаз лаҵкыс илеиӷьыз даҽаӡәы диԥыларызшәа игәы ишабоз, иқәра ицәхыԥарц агьигхомызт. Аҭаацәара рус уадаҩрақәа иԥгылахар ҳәа данацәшәоз ыҟан. Харантә уаныԥшуаз, дара еихагыла-еиҵамгылози. Урылагыла аусқәа акакала рҭыԥ ианықәуҵоз иаҳа иабанӡаманшәалаз.
Лара, Арӡына, лакәын уамашәаҵәҟьа иибоз. Аҳәса ааргарц дрышьҭан, аиҳараӡак Марыхәҩызара изылуан. Лхаҭа? Дагьмаҷмызт. Шьҭа деиҵаҩҩы ҭаацәарак лырԥшӡахьазар
акәӡамзи? Лхы далацәажәаӡомызт. Аӡәгьы лыгәхьаа икӡамызт. Уи иашамызт, Марыхә аӡә данизылԥшаалак, иаргьы лара мҩак дықәиҵандаз. Лара ааигәаӡа абрааҵәҟьа ибла дыхгылан, акәымзар усҟатәи уи длызхәыцратә дабаҟахыз. Иара ихатә усқәа дызларылҵрыз дақәымшәазшәа, амҩа данын.
Имашьына ҿыц агәарбжьара иныбжьыҵын, иҵегь иеиӷьыз амашьына ахьиԥылоз, даҽак ааихәарц иҭахын, иара убри иус дузшәа ааигәа ишибоз, еицәаз ззырҳәоз уск иԥынгылазшәа, ацәалашәара иман. Уи иԥылоз аусқәа зегьы иреицәан. Аҩны, амаҵурҭаҿ рысас данлыдтәалаз, ателефон изасуаз Радица лакәын. Дусха димпыҵахар иҭахымызт. Лара амилициа аҟәшак аҿы аус луан. Ӡӷаб ԥшӡак лакәын азы, зны длаԥшықәиҵахьан. Дизааигәахо мацара, цқьа деиликаазар, аҵара бзиа лыман, лҟазшьа, лхымҩаԥгашьа уҳәа , зегь рыла дигәаԥхон. Дқалақь ааӡаран, каҳуажәырҭак, концертк рахь дигозар, ҩызаҵас дышьҭихуан. Илыгхазгьы ак аацәырҵит. Уи хадара ауан, иара ихәыцшьа уқәныҟәозар. Бзиа дшибаз агәра анылга, иара акраамҭа дицныҟәарц иҽԥишәон, аҵыхәтәан дизхьаҵит. Игәы ԥҵәаны длыцәхьаҵыр ҳәа дшәаны акәын, ус лхы зымҩаԥылгаз.
Убри инаиркын, иара ибла лара даҽакала даахгылеит, ихаҭа ус дҟаларын ҳәа ихы-игәы иҭаӡамкәан. Мап ахьынӡеицәылкуаз акәзаарын иара дахьынӡагәаҭеиуаз. Шьҭа даҽакала дгәаҭеиуан, ԥҳәысс дигарц иргәыӷыз, зыӡӷабра ԥиҽыз аҳәсахәыҷ иҽылцәыхьчашьас иҟаиҵарызи? Иԥсҭазаараҿ ари ихадаз зҵаарахеит, ӡбашьас иаиҭарызи, ирыбжьалаз дацәшәаны, лара ҭыԥ ааилымҭозар. Лара заҟа дуазыруаз, иара дгәаҟуан, мҩак иԥшаарц. Илгәаҟҵәаҟшьаз лхымҩаԥгашьа дазкылԥшларц дақәнаршәомызт. Илзымшәоз-илзымзоз иара иаҳагьы дигәахнаршәон. Лара иаҳа-иаҳа иара иахь деихон, џьара ԥсыхәак лзиурц. Абарҭ амшқәак ирылагӡаны, лгәыӷрақәа еиԥхьирбозшәа ахьылныруаз акырӡа лыуазыршьа арҵарцәон. Ианаҭахызгьы, ианаҭахымзгьы дылбарц лгәазыҳәаран, ҿыц диацәажәарц, зны лыҽкажь диҳәарц агьлыгхомызт. Убасҟантәи адунеи лзеиҵакҷуан, аԥсҭҳәа еиқәаҵәақәа лзылаҟәуан. Урҭқәа зегьы инырцԥхьаӡа, иара иаҳа-иаҳа дылзынаскьагахон.
Лара убранӡа лҽылзынкыломызт, иара иаԥхьа акаҳуажәырҭаҿ дааит. Лԥсы аивҵалашьа лнылмырԥшырц, лхы даҵклаԥшуа мацара, шьҭа дылзымааир ҳәагьы дшәаны, иаалхәаз ӡык днаҿыхәо, лҿы аҭабара хҽуа, лымала дыхрааӡраауа акәақьҭ дыкҿатәан. Аԥсшьацәа рылаҩеи-еилас лыбла иабаӡомызт. Лнаҩсан апарк аҿы ауаа маҷӡамызт, хәыҷқәак џьоукы идырхәмаруан. Урҭқәа-егьырҭқәа акымзарак лара илусӡамызт. Лхатәы заҵәык даргәаҟуан. Лыдунеи ҭшәахаӡан, деиланарбылуан. Лаҟара инасыԥдахаз уаҩ данымызт.
Абарҭқәа шынеибакәыз иара иныруан, анаӡара имашьына дахьҭатәаз. Лара лзааигәахара дахыццакуамызт. Илҭахыз – иаарласны ԥҳәысс дигар, убри ала, дызхықәгылаз атыша дахәламбгарц, даалыхон. Убас лыԥсеиқәырхара иара дашьҭамызт, аргама излаҳәомызт акәымзар. Иҟаиҵаз агаӡара алҵшьа изыԥшаауамызт, лара дызлаиргылаз акаша аҵыхәтәанӡа инырӡомызт. Ихы ахьирхарыз иҽизақәыршәомызт. Излаилшоз ала аамҭа днахон, уаҳа дзықәгәыӷуаз ихаҭа акгьы икӡамызт. Арҭ рҩыџьа рыхҭыс бзианы издыруаз уаҩ рааигәа дгыламызт, акәымзар иара имашьына иааҭыҵшьа, дмыццакӡакәа ашәқәа шаиркуаз, дыклышь-млышьуа апарк дшыҵсуаз збаз аамҭа иагьа дызнахозар днахарц иҽԥишәон иҳәарын. Аԥсшьацәа зыдтәалаз аишәақәа днарылс-аарылсуа, иаразнак лахь днеиндаз. Амаҵуҩы-ӡӷаб дналыдгылеит. Уи лашьҭахь акҿаҩра дныҩнаԥшит, уск уа измаз иакәындаз. Лычҳара ԥишәозшәа, лԥсы шылҿеиҵозгьы, дшааиз анылба, маҷк лԥсы ааиқәаҳан, дизԥшын.
– Нас сыԥшӡа? – данаалыдтәала длызҵааит, иарбан зҵаараз еилыргаӡамкәан. Хы амамкәа, гәы аҵамкәа. Аусқәа шыҟаз еиликаарц дашьҭазу, урҭ идыруан азы, наҟ иацылҵарызи ҳәа дазҿлымҳазу, лара цқьа илзеилкаауамызт, ҿымҭкәа дтәан. – Ҿыц исабҳәарц ибҭахызи? – аҭак анимаҳа, длыхәлаччон мчыла ҟаҵаразшәа.
– Ак уасымҳәаӡакәа, ус узбарц сҭахызар ҟамлаӡои? – иаразнак аҭак анылзыҟамҵа, илҳәаз иаҳагьы днаскьанагон. Лхаҭа, уи лызгәамҭартә, дҭынчӡамызт.
– Иахьцалак акы баргәаҭеиуеит, – далеигалацәар абеиҭахгәышьаз, данаалгах лгәаҵа иҵхоз лымҳәарц луамызт, уи ибон, днавҵагьежь-аавҵагьежьыргьы илҳәашаз усгьы идыруан.
– Сызҭаургылаз самыргәаҭеикәа… – инеималҭәарц агьлыгӡамызт.
– Мчыла усушәа бымҳәалан, – «сызҭашәаз» лҳәандаз, иаҳауаз игәы иалан.
– Сызургәыӷи?.. – иҿалкшаз далаҟамзкәан. – Иугәаларшәеи ухы шымҩаԥугоз!
– Ишԥамҩаԥызгоз?
– Сеиԥш ӡӷаб думбацызшәа, усацәажәон. Ачара аҽазыҟаҵара уаҿызшәа, усҿахәыҭхәыҭуан, – дынҭгыла-ааҭгыло дҿаԥылҽуан, изцәырылгоз иаҳа ирҵауланы изгәынкылозар ҳәа заа дазхәыцызшәа. – Гәыкала суҭахызшәа, усҿаҭәҳәон. Сыда узнымхозшәа зсауҳәози? Иҵегь исоуҳәоз угәаларшәатәума?
– Ааи, ибасҳәеит, – мап изкуазма. – Исҳәаз сахьхәны сыҟоуп сҳәахьама?
– Иумҳәаӡацт. Аха уи аахыс даҽакала ухы мҩаԥугоит.
– Иаҳҳәап?
– Уаанӡа ҳаиԥылара иашьҭаз уара уакәын. Уажәы сара ателефон самысыр, уара усышьҭоума? – лгәы иҵхоз аарԥшқашәа ицәырылгон. Макьана илзымҳәоз рацәан. Игәы дасцәар лҭахымызт.
– Усшәа бгәы иабоит.
– Знык уанысзасыз саҳәеи! Сзылаурҟәуеи?
– Ус акгьы сгәы иҭаӡам. Бара быццакцәоит.
– Аамҭа ықәҳа ицоит, сзыццакцәои?
– Уажәы аамҭа иаҳа иццакуама? Аамҭа шцац ицоит.
– Уи уара иуныруам. Сара даҽакала исныруеит, – лылаӷырӡ чаврала иаалрыцқьеит, иаалыкәыршаз дрыгәхьаамхарц, иаармаӡашәа. Аха иурмаӡоз акакәызма, дҭынчызшәа лҽаарԥшуа мацара, игәжәажәоз лҩныҵҟа амца ҭашуазар. – Сара избоит сшухашҭыз.
– Бысхамшҭӡеит, – дигәалашәаҵәҟьон, аха дышԥеигәалашәоз! Игәы нкыдкыланы иԥылҵәахьан. Ус игәы иабон.
– Сухашҭит, – лара ус дхәыцуамызт. – Ма сухашҭырц ухы уазықәԥоу? Сзугәахшәеи? Уара узоуп сара сзыԥсыҽхаз. Аӡӷаб ус лхы мҩаԥылгома, дызҿынҵәаауа ауаҩ игәра лымгозар.
– Сыгәра бгартә сыҟан ауми. Уажәы ибыхьи? – еибырҳәоз зегьы рнаҩсан амшын иалаижьызшәа, илзеилымкаауаз зҵаарак лзаацәыригон.
– Уажәы угәара згартә ухы мҩаԥугома?
– Бмыццакын сымҳәеи! – аамҭа днахалар ԥсеиқәырхага заҵәыкны иԥхьаӡон. – Сара сҽазыҟасҵоит. Зегьы аамҭак-аамҭак рымами.
– Сара аамҭа сымаӡам.
– Аамҭа бымамкәан, иҟалеи? – дагьҵааит, дшыццакыз ааинырит. Уи аҭак иаҳар иҭахӡамызт. Дзызцәымцоз аацәырылгар?..
– Ауаа сырбаанӡа ҳәа сыԥшыроума? – зҵаарала иҟалҵаз аҭак ибӷа ааԥнаҵәон, макьана ихшыҩ уаанӡа изымшәӡацызт умҳәозар.
– Ауаа бышԥарбо? – дҵааит, илҳәаз изеилымкааӡаҵәҟьаны.
– Усҵәҟьа сыхьымӡӷ уара иухьымӡӷымхаӡои? – шьҭа лылаӷырӡ лзынкылаӡомызт.
– Ибҳәақәо закәи?!
Иаҳаз ихы азцозшәа дааҟалахьан, лара дыццакны иҭацәымыз аишәақәа днарывсын, уаҳа дхьамԥшӡакәа, амҩаду дазкылсын, дааҭымгылаӡакәа амҩа ианрышәланы, дласуан, ибла дахьамбашаз лҽылҵәахуазшәа. Лцашьа маҷ-маҷ иара дахьтәаз илсуан. Лхы ак азылур ҳәа даалыцәшәан, азныказ дналышьҭалар цәгьа иааимбазт, иҽимырҵысит, иаалырҟьаны лхы лзыгәаӷьрымызт ҳәа даагәыӷшәа. Ус длышьҭалар иҭахӡамызт. Еишьҭаланы ишцоз илаԥшықәызҵоз здыруадаз. Дагьынаԥшааԥшит. Иидыруаз уаҩы дибомызт. Урҭ акҿаҩра иҩнан. Амаҵуҩы-ӡӷаб заҵәык лакәын иаацәырҵлоз. Уи арҭ раха лымаӡамызт, ицоз-иаауаз дырхашәаломызт, аишәақәа инарыдтәалахьаз ракәын лылаԥш зыхьӡоз.
Иусурахь дцар цәгьа ишимбозгьы, аҟәардә аҷаб ықәыршьхьазшәа, иҽирҵысуамызт. Имала данаанха, дҟәызгахеит. Иналаршәашәа дзыхалоз и-«Кент» цырак ааҭихын, инеиҿыҵеикын, амца наиркит. Дмыццакыкәа алҩа иҿыҵиршәшәон. Убри иаҿагыланы иацлабрызшәа, ашьышьыҳәа ихәыцырҭа лара данцашаз илҳәақәаз ирзыхынҳәуан. Ирыбжьалаз аус иара заҟа дахымццакуаз аҟара, лара дыццакуан. Ауаа дырбаанӡа ҳәа дзааԥшуамызт. Ус акәын иара ишеиликааз. Анаԥшцәа дырбар, лыхьымӡӷ иара ихьымӡӷхон. Лцәа лтәымызт, изхараз иара иакәын. Уаҳа акыр аанагозма илымҳа иалырҳаз? Усҵәҟьа акәзар, иусқәа цәгьан, макьана уи цқьа дазымхәыцӡацызт умҳәозар. Игәы аабжьажьеит. Знык еибабеит ҳәа, ас лцәалтәымкәа дышԥаҟалоз? Дҟаларц залымшарызи? Уахь ԥынгыла ыҟазма? Уик иахиҳәаарыз, иазиурыз иҽизақәыршәомызт.
Иааикәыршаз рылаԥш ихызшәа шибоз, шьҭа дырхашҭзар игәахәшәа, дҩагылан, имашьына ахьгылаз ахь ишьаҿа неихигеит. Уи дынҭалан, иусурахь амҩа дықәын. Аиаша уҳәозар, дааизгәааны лара дизашшыр, иусураҿ зегь хыла-гәыла изеилалҵон. Лцашьа злаҟаз ала, убрахь иаҳа лхы хазшәа ихы азцон. Ус ак цәырылгаанӡа, ателефон дылзасны, лгәы ааирҭынчыр иаҳа иеиӷьын. Лцәа лтәымзар иудыруази ҳәа иара дазлырхәыцзар? Дҿалҳәарц ус лыӡбазшәа игәы иааинаҭеит. Уажәык дизашшыр ҳәа зынӡак дацәшәон. Иусурҭаҿ дышнеилак, ҭынч ителефонла лыҽлымеидарц игәы ишҭакыз, уанӡа данынаӡа, дмыццакырц иақәиҵеит. Цәгьара усла мҩак дизангыларын ҳәа ихы цқьа иԥнаҟӡомызт. Иагьа умҳәан, даараӡа бзиа илбоз ус изылуазма. Акырӡа дшиҿыгәҳәаауаз лыгәра игаҵәҟьон. Амала иургәамҵыз иузылмурыз арбаныз ҳәа, хәыцрала иара дааиҭаԥахуан. Акәанызанрақәа деимдырххон. Џьарак дзышьақәгылаӡомызт. Ма дизашшаанӡа, лымҳаҭаск ааиоуаанӡа,
дааԥшрын. Усҵәҟьагьы ԥшышьа рацәак шимамыз дазхәыцуан, иҭаҭын алҩа иҿыршәшәо, ахышә дахькылԥшуаз, иара диуристын, цҭәык аацәырҵыр – уи ахәаҽра хыԥҽыгахон. Ителефон ааҭиган, иҭыԥ аалихын, лыхьӡ иԥшаан, лара лмобильник ирҿыхарц, аҳәынҵәры маҷ днагәҭасырц агьигымкәа, иҽааникылеит, дааԥшырц еиӷьашьаны.
Иеиҳабы диԥхьан, усқәак шҭырҵаауаз дазҿлымҳан, ус ссақәак инапы ианиҵон. Урҭгьы арҭгьы уамак иара дрызҿлымҳамызт. Лцәа лтәымхаҵәҟьазар, дышԥалызныҟәарыз? Ихы имхацәгьахан, иусурҭа ахыбра дыҩдәылҵит. Рнаҩсантәи араионаҿ усура иҽазикырц игәазыҳәара ҩышьҭыҵит. Убас Радицеи иареи реизыҟазаашьа маҷк аҭыԥ иқәларызшәа игәы инаҭон. Зыҵкы арахәыц ацәызӡоз аԥҳәыс ихы ланеишьон. Араион амилициа аиҳабы иара идыргалаз аҿыц усура дшқәшаҳаҭыз аҽны иахьиеимҳәаз игәы иалан. Уи шьҭа адырҩаҽны хықәкыла иҽазикырц ааиӡбеит. Уаҳа ак азхәыцра иҭахӡамкәан, аҩныҟа амҩа данын. Иареи лареи рус ӡбатәха иҭаацәа рҿынӡа инаӡар абеиҭахыз? Арахь ӡбашьас иеиҭарызи, еилкаак цқьаҵәҟьаны макьана имамзар? Имашьына ргараж иныҵаиргылан, ашәҩаиркит, ауха џьара ацара игәы ахымызт. Иашьа иакәзар – имашьына ыҵаиргылахьан. Амаҵурҭаҿ Марыхә аишәа дадтәалан, ихәы инапы аркра дазыхиан. Иааҩнашылаз дааизԥшит.
– Сара макьана акгьы сҭахӡам, – Чаарыхә акресла днантәалан, ихшыҩ ателербага иназишьҭит.
– Акреицышәымфо! – ран даацәырҵит акҿаҩрахьынтә. – Аӡәаӡәала шәхәы ақәыргылара иус мариоума.
– Макьана сгәы иагом. Ианысҭахыу схала ицәырызгоит.
– Угәы иамго-егьиуа, угәы бзиами?
– Сгәы бзиоуп. Ааигәа џьара стәан.
– Иахьа иаҳҭаз Ҭышькәа иԥҳа Аҟәа аус луама? – ан лԥа аиҳабы иахь лхы налырхеит.
– Уи бара дыбдыруама? – Марыхә ибысҭа ааԥиҽхьан, иан хыла лызҵаара аҭак лымҭаӡакәа, иџьеишьаз даназҵаауаз.
– Дсымдыркәа! Дзакәытә уаҩыз удыруама! Иҽҳәара кьаҿын акәымзар.
– Лаб ихьӡыз ҳәа сагьылмазҵаацт. Аҟазшьа шьахә абалырҳауаз сҳәоитеи. Лара Аҟәоуп аус ахьылуа, – ииҭахқәаз анеиликаа, иан аҭак лиҭеит.
– Деиӷьзар бзиан, аха дыбзиацәоуп, – иан илҳәаз еиҿагылан, изызкыз ззеилымкаауаз лԥацәа налызхьаԥшын, рхаҭақәа неиҿаԥшы-ааиҿаԥшит. – Уара ибзианы дудыруазар акәхап?
– Иқьаӷьариа лоуми, димдыркәа, – иҳәеит Чаарыхә.
– Ус акыр шәаҿума?! – ан лгәы ԥхарак ныҵалеит.
– Уаҳа назҭахым ӡӷабушәа дызбоит, – иан лызҵаара аҭак абасала илиҭеит.
– Урххо узлымоу, иулалхи сара исзеилкаауам, – иҳәеит Чаарыхә.
– Ус илҟазшьоуп, – Марыхзә иҿаҵа бзианы акрифон.
Лара лхала ажәабжьк цәырганы, акы иалымҳәозар, Ҷабҷан лхаҵа, аҩны дааины, длатәаны аҷырҷырҳәа иаҳаз далацәажәозма, ма уҳәан-сҳәанқәа иҽрылеигалозма. Рашьыҭ ианакәызаалак амцхә цәажәарақәа хықәкыла иҽырцәихьчомызт, урҭ ицәтәымын. Лара, Зиза лхаҵа авариа дшақәшәаз машәырла ианлаҳауаз, лусураҿ дыҟан. Лхаҵа иҿылҵаазшәа, ус рымаӡамызшәа, лықәлацәа злацәажәалоз лаҩлыжьуан, аха ахәшәтәырҭахь иргаз ахацәа лабхәында еиҳабы имаҳә дышрылаз анеилылкаауаз, хы-мшҟа цахьан. Лацала длызҩеизар, иҟалақәаз шыҟалақәаз цқьа еилылкаазар, Рашьыҭ аус ицызуаз иакәзаарын зегьы зхараз. Азныказ илурыз, илҳәарыз дзақәымшәо, даақәхеит. Уи алҵра иаразнак иаулылшах, аҩндураа ргәарԥ дааҭыҵны, машьынала амҩа дахьангылаз, дызлашыҩкыз аҿынтә деилккаанӡа, авариак лхаҭа даламшәандаз ҳәа, лыҽгәаҭара дазхәыцыртә, даалшәақәон, ишылҭахӡамыз амашьынақәа лывасуа ианлыхьӡоз.
Усура аҽны уаҳа дымцеит. Амашьына агараж иныҵалыргылан, лгәарԥ дынҭалеит. Лхаҵеи лԥеи аҩны ишыҟамыз бзианы илдыруан, лҽааиҵых ашәшьырҵаҿ днатәеит, лҽааиҭакра лылымшарызшәа лхы ԥхьаӡо. Иҟалалак лгәахәшәа, лмобильник аацәырылган, Чаабан ихьӡ лԥшааит. Лыҽималдарц иааиқәлыршәан, аҵыхәтәантәи аҳәынҵәры лнацәа нақәылкын, анагәҭасра лзымгәаӷькәа, аимадара ааҿаԥылҵәеит. Авариа хымԥада иара ихаран, лацала излалҳәаз ала. Ҷабҷан, уи дшыҟаз еилылкаарц, Арда длызҭҵаацәомызт. Лхы иҭашәарыз иалылдраази. Дахьышьҭарҵаз дызцарымызт. Дамытра дылбарц дизнеир, уи иҵгашәа Чаабан дылбарын. Уа дыҟазаауан Зиза. Дамытреи лареи Ҷабҷани Чаабани лаԥшықәырҵар? Мап, мап! Уи иаразнак мап ацәылкит. Дзыцәшәоз акәымзи ирҵарны
иаргамахар зылшоз. Арахь, Дамытра дылбарц, ааҭгылашьак лымаӡамызт. Иахьцалак лабхәраа дрымаҳәын, дылбар лыхәҭан. Дызлахаз акәанызанра далҵырц, дзынгыларыз амҩа дақәнаршәомызт. Дышԥаҟаз Чаабан?Ҭаха лызымҭоз – иара игәабзиара зеиԥшраз еилкаашьас иҟалҵарызи? Акыр даныгәаҭеи, лтелефон аашьҭылхын, Зиза лыҽлымалдеит.
– Зизачка? – ишахәҭаз уи длацәажәартә, аиҳараӡак телефонла, лхы лнапаҿы иаалгахьан.
– Сышәзыӡырҩуеит, саҳәшьаду! – есгнагь ахәша зҿаз Зиза ус акәын лан лацала дышлацәажәоз.
– Шәшыҟақәоу еилыскаар сҭахын.
– Ҳшақәшәақәаз гәоуҭар, лԥхала ҳалҵуазар ҳәа сгәыӷуеит.
– Дамытра дгылома?
– Дҩагылақәоит шьҭа. Хьаас дшәымкын!
– Цхыраарас ишәҭахыуи?
– Ианрыхьыз адырҩаҽны Рашьыҭ ара дыҟан. Ацхыраараз имаҷымкәан ириҭеит. Агәхьаа уаҳа шәҽашәмырган.
– Ааигәа сбызнеиуа сыҟаӡам. Аха цхыраарак бҭахызар, сымнеикәа.
– Агәхьаа шәҽашәмырган сымҳәеи. Иҭабуп даараӡа! Усгьы аус шәалаҳҵеит.
– Дамытра иҩызцәа шԥаҟоу? – еиҳараӡак илгәыҵхоз Ҷабҷан дизнеиуан.
– Руаӡә дыӷәӷәоуп.
– Уи дарбан? – дзызҿлымҳацәаз ауаҩ дзеиԥшраз аилкаара иҵегь дазааигәахон.
– Џьансыхә ихьӡуп.
– Еилыскааит, – зегь раҵкыс иӷәӷәаз Чаабан иакәӡамызт аус злаз. – Ирысыз дзусҭада? Уигьы дара дырҩызоума?
– Уи зынӡак дрыздырӡомызт, шьҭа еибамдырқәар иабацои акәымзар.
– Рызынтәык еицышьҭоума? – Чаабан дшыҟаҵәҟьаз шеилылкаарыз дзақәшәомызт.
– Уи иаарласны, иахьа-уаҵәы, доурышьҭуеит. Иаҳа деибгоуп
– Аҳы!.. – маҷк лԥсы ааивылгеит. – Дамытра данбаҭыҵуеи? – егьи лыхшыҩ уамак изылмышьҭуазшәа, лцәажәара дара гәыцхәрыла ирзааигәаз иахь иниалгеит.
– Иҩызцәа раԥхьа дҭыҵуеит. Уамак дынхарым ҳәа сгәыӷуеит.
– Абзиараз, Зиза! – илзеилкаашаз еилылкааит.
Рашьыҭ уахь дцахьан. Уаҳа ак ахьааиҿыҵымшәаз, игәаӷ лыман. Дицны дымцози. Шьҭа ишԥаҟалҵоз? Дамытра дылбарц днеир, жьрацәрала дырзааигәан, акы рзаҵбаауамызт. Уи инаиҵганы, ишьҭаз рызынтәык лбарын, иаргьы диниарын. Уамак дызиацәажәарымыт, дшыҟаз ааилылкаарын, лыбла дабар лгәы иаҳа иарҭынчрын, иаргьы дааиҵгәарын, ԥара ԥыҭк илҭарын. Хәыцырҭас иаашьҭылхыз ԥсҿыхгас илбеит. Нас хәыҷы-хәыҷы деилашәахуан, уск цқьа илзыҟамҵо дынханы дахьтәаз. Ахәшәтәырҭаҿ акәзаргьы, иареи лареи реибабарала, ашәарҭа лхы лызҭаргыломызт. Рашьыҭ иусураҿ зны реиқәшәара шмашәырыз иаанхар еиӷьын. Ателефон дизасырц, лмобильник ахьнықәылҵаз ахь лнапы налырххеит. Илзыгәаӷьуамызт. Макьана илзыгәаӷьуамызт. Дизамысыр шамуаз лдыруан. Дахьышьҭаз дылзымбакәа, ателефон маӡала акәзаргьы дизамыскәа даанхар, дҭыҵыр блас ихәалырԥшуази. Иахьцалак лмобильник аақәылхын, иара ихьӡ лԥшаарц днашьҭалахьан, иааҽыхны афырҳәа шьҭахьҟа инықәылҵеит. Лхаҵа имашьына агараж иадгылан. Имашьына ныҵаиргылаанӡа, аамҭа лыман, ателефон ллымҳа иадкыланы ибеит ҳәа, лара дзацәажәоз дзусҭаз зныкыр хьаас икхьазма, лусқәа дырҿын ҳәа иԥхьаӡон. Убасҟатәи лыгәра игон. Лара иахьцалак гәрамгарҭас диоур ҳәа дацәшәон. Дзызҿлымҳацәаз иакәӡамкәа, дзусҭазаалак даҽаӡәы диацәажәозар – хьаасгьы илымаӡамызт. Аха Чаабан лҽанималдоз, дара рыгәҭа лхаҵа дӡырҩуазшәа, лцәа дҭахьыҭшьуан.
– Баҭал ихабар? – агәашә ишьҭахь иаркны, аишәаҿ лҿаԥхьа днатәарц дааиуанаҵ, Рашьыҭ дҵааит.
– Уажәы сизамысуеи, – лмобильник аалырхиан, дназыӡырҩит. – Уабаҟоу?.. Бзиоуп. Амҩа дануп, – лхаҵа лхы изҩышьҭылхит. – Дамытра авариа дақәшәазаап, – иара әимҭуазшәа анылба, лхала еилылкаақәарц лҽыназылкит. Уара дубахьазаап. Зиза телефонла слацәажәон, – телефонла шакәыз инаҵшьны илырдырырц дазҿлымҳан. – Иуҳәар ҳаицымцози.
– Сара сыҟан. Бара бымцар ҟалоит. Руаҭах ҿыцқәа еиқәҳаршәар, дааргар бизнеип. Урҭ дрыцышьҭоуп сҿы аус зуа Чаабан, – хьаак амҭаӡакәа ихьӡ иҳәон, изымдырӡакәа лара днеилирбзаарц. – Цхыраарак рысҭақәеит. Амала шьҭа, ак сырҳақәаанӡа сӷаруп, – дԥышәырччон.
Иара аҩныҵҟа дныҩналан, хыхь ателербага наҿеиҵан, адиван днықәтәеит. Маҷк лгәы рҭынчны, лара адәаны дтәан. Лхаҵа уахыла уамак акрифаӡомызт, ицлар иҭахымызт. Рԥа иакәын шьыжьхьеи, шьыбжьхьеи, уаххьеи еиԥшны излазырӡоз. Иара дааиаанӡа лгәахәын,
акҿаҩрахьы днеит. Илҭахыз иаразнак лнапы лзамыркуазшәа даақәхеит. Лхы лнапаҿы иаалган, амца инақәлыргылашаз аацәырылгеит. Ирласны аршәыга иҭаз акотлетақәа лырԥхарц иаақәлыргылеит. Дызҿыз шьцыларыла илырхиауан, лхы-лыхшыҩ лҩнаҭа иҩнагылаӡомызт. Азныказ, иқәыԥшыз ӡӷабҵас лхымҩаԥгашьа лгәамԥхаӡакәа, лҽаалылхын, аамҭа наскьацԥхьаӡа, дынҭанагалахуан. Уи дагьзалҵуамызт, аиха гәашә аартышьеи аркышьеи рыла, иааҭашылаз Баҭал шиакәыз лзымдырыр. Иара дааҩналан, дызҿыз аниба, амаҵурҭахь днеит.
– Амла сыԥсуеит, – илаҳауан ибжьы.
Лара лус аалырццакын, ихәы наизықәлыргылеит. Рашьыҭ усгьы даниашаз чаик ижәуан. Лара лԥа днаидтәалеит. Иахьада ара дмааицызшәа, ҿыцбарах илбозшәа, лылаԥш, акрызҿалҵоз лԥа иҿынтә, амаҵурҭа инкыдԥшыла-аакыдԥшылеит. Лхаҵа ҭынч адиван дықәтәан, ишьамхы еиқәыршә, ихшыҩ ателербага иазышьҭӡаны. Аҭынчра аҳра ауан лҳәарын. Лҩнаҭа аҭынчшьа даацәшәон. Лхымҩаԥгашьала аҩныҵҟа агәзианра еилалымгар. Лымаӡа лыҵырхыр? Зҽақәшьны акрызфоз лԥа маӡала днеиҿаԥшуан. Иара иаԥхьа лара дҩагылан, лчанахқәа лӡәӡәеит. Лхаҵа, дахьтәаз ибла нцәынҭаауазшәа аниба, уаххьа инапы амыркӡакәа, ииарҭахь днеит. Лыҷкәын ателербагаҿ ашәақәак наҿеиҵан, ихшыҩ анырзишьҭуаз, лара уи иааимҵылхыз ичанахқәа лыӡәӡәон. Иааилыргақәаны акҿаҩраҿы аҟәардә даахеит. Ахышә дадтәалан. Аҵх акырӡа еилган. Амза шыҟамзгьы, аеҵәақәа еилыџьџьаауан. Ателербага аусура иааҟәыҵит. Лԥа дышьҭалон. Ашьыжь зегь раԥхьа дылмыргылози. Лтелефон даанарԥшырц илырхиеит. Иара иҵарахь дыццакуан есышьыжь. Макьана ԥхаран. Ахьҭа аҵалар, амш хәыҷхар, ԥсыхәас имазаашаз лзымдырразшәа, аамҭа дацәшәон. Иахьцалак данымзи.
Дҩагылан, риарҭа дныҩналеит. Асаркьа аԥхьа иқәгылаз алашара маҷ аркын. Днадтәалан, лҽааиҿылкаақәеит. Лсахьа дахәаԥшуа ҳамҭанык даадхылеит. Дзусҭаз лара лхаҭа еилылкаарц дашьҭан. Аамҭа лзыманшәалан, анахьгьыарахьгьы ак лцәыӡыр лҭахӡамызт. Ас наӡаӡа иауӡашамызт. Макьана дызҭашәаз далашыҩкны дагон. Аӡиас иаанахәаз дашьаанӡа иԥсы ҭан. Нас? Зегь ҵыхәтәак рыман. Ихьшәахаанӡа аангылашьак лхала иазылымԥшаар ауамызт. Дышьҭызхыз аӡиас далҵырц, дмадаӷь-мадашьыр акәын лхаҭа, акәымзар дамызхуадаз. Лхы лгәахшәозма лҳәо, дҩагылеит, иҵегь лхы лцәымӷамхарц, лҽааилылхын, дџьашьахәӡа ауада агәҭа дықәгылан.Алашара ырцәаны данаақәгьежь, лхыза ԥшқа наԥхьалыршәҭын, лхаҵа диԥырхагамхарц, ашьшьыҳәа лиарҭаҿ лҽааиҵылхит. Лхыза даахарц, лнапы анындәықәылҵоз, лхаҵа инапы ҩышьҭиххьазаарын, иааникылеит, ашьацҳәа даҿашәазшәа. Деиԥхьишьшьаауан, дшынеибакәыз лыхаафҩы лыҟәымшәышәра иаҵнашьуан. Лхаҿы џьара маҷк мгәыӡӡыкәа ицәынхар ҳәа дшәозшәа лгәы илнаҭон. Лнапқәа ихәда иакәыршан. Ҩныҵҟала аҭак ҟаҵараз лҽылзырманшәаломызт, лаара ӷәӷәала илныруан.
Аухатәи аҵх зхыгара лцәыуадаҩӡаз ируакын. Лхаҵа дизымхәыцыр лылшозма, лнаҩсан диан, лара длықәгәыӷуан азы, игәы раҳаҭӡа ҭынч дыцәан. Чаабан дизымхәыццәар ҟалон, авариа дақәымшәакәа дышьҭамзар. Аӡәы ихаҿсахьа даҽаӡәы иԥсахуан алашьцараҿ. Рҩыџьегь акыр илзаԥсаз уаан. Аԥсҭазаараҿҩыџьа ахацәа еиԥшны илзыҟазарц, лхаҭа еилымхкәа илбарц лшашьак амамызт. Дызҭашәаз алҵшьак лбомызт. Аԥсынгьерии ауыреи дрыбжьамҟьцырц, лхала лԥсы лымгар, даҽаӡәы дызлыцхраауамызт, макьана лара дымчыдан. Аԥҳәыс лыԥсыҽрақәа лылыжжцәан, лхала аҭшәаҟынџьара дыбжьалеит. Ирҳәо лаҳахьан амаҭ, аҿы анеихнахлак, адаӷь ҵәаа-ҵәаауа уахь иҭалон ҳәа. Иара иаҭахымызт, аха амаҭ аҿы арҩшьыга ҭан, уи адаӷь ианыруан, имчыданатәуан.
Данкараха, ашьыжьшәа дыцәеит. Лтелефон лмырхиахьази, даанарԥшит. Ишшара ишахьан. Лхаҵа дгылахьан. Уи иҩни игәарԥи маҷк иааилиргалон, ас заа дангылоз. Гәыхь имамкәан инхарҭа дахьахыз лгәы ҟанаҵон. Лԥа даалырԥшит. Иара дгыланы, иҿы ӡәӡәаны, иҽирхиаанӡа, ихәы рԥханы иаақәлыргылеит. Зегь раԥхьа ргәарԥ дынҭыҵуан. Лхаҵа диԥхьеит, шьыжьхьа днадтәаларц. Иаргьы иҽнимырхацәакәа дааҩнашылеит. Зхәы знапы азыркхьаз Баҭал ани аби наидтәалеит. Аԥа заа дгылан, иҽеиқәыршәаны дындәылҵит. Хаҵеи ԥҳәыси рпланқәа рхьчон, акы инацҳақәеит. Иара аԥхьа иусурахь ихы ирхеит. Иагьа умҳәан, иеиҿкаара хәыҷызаргьы, дызхагылаз ауаа ианаамҭаз иҭыҵырц, ихаҭа заа ҽыдирбон. Уи аганала, лара иаҳа ахақәиҭра лыман. Командировка дандәықәлоз аҽны акәын еиҳараӡак ашьыжьӡа леиҳабы даниҭаауаз. Уаанӡа, ҽнак шыбжьаз, зегь еиқәлыршәалон, аха аҽны анс-арс, маҷ-саҷ иҟаҵатәқәаз рзы еиқәшаҳаҭхалон.
Шьҭа аҩны уаҩы дыҟаӡамызт. Иахьцалак Чаабан ателефон дизасырц лӡбон. Ус иахәҭан ҳәа мацараз акәымкәан, дшыҟаз ихала иҳәарц дихгәаҟуан. Иаха аасҭа, ашьыжь акыр дҭынчын лара, еилылкаақәахьаз рнаҩсан, ихаҭа ибжьы лаҳарц лҭахын. Ашьыжь ихәшәқәа изааргахьан, акрифахьан, шьҭа ачымазацәа гәарҭарц ирылалаанӡа дзимацәажәар, нас
аилыхараз еимҟьарак дзақәшәозу здыруадаз. Аҩныҵҟа аҭӡамцқәеи, адашьмеи, аҭуани алымҳа рымазар ҳәа дшәон. Дӡыӡуа лцәа данҭахьыҭшьуаз, дызцәымшәарыз арбаныз. Ашәарҭа лыҽҭалыргылон, аха лхы убас игәалҭон, лыгага агәра лзымго. Дныҩныҵын, аҵлақәа дынрыҵалеит. Лмобильник ллымҳа иадкылан, длаԥшы-ҩаԥшуан, ателефон лымала дамысцызшәа.
– Алло! Сӡырҩуеит! – илаҳауан ибжьы.
– Ушԥаҟоу? – ихьӡ мҳәаӡакәа дизҵаауан, изасуаз лара шлакәыз шидыруаз, лыхьӡ ирмаӡарц ишимҳәаз агәра лгон.
– Ааигәа сҭыҵуеит. Сзаахаз еиҳа еицәоуп.
– Сузнеир хымԥада иуҭахызар?
– Мамоу. Иаҭахӡам.
– Цхыраарак уҭахызар сгәахәын.
– Ацхыраара сырҭахьеит.
– Уаҳа уҭахӡамкәану?
– Сҭыҵыр ҳаицәажәап, – ак шиӡбоз заа илирдыруазшәа аалнырит.
– Да?!. – лҳәеит, лҵаашьа агәыҩбара аҵазшәа, иаалыдигалалак иаҳа дазхиазшәа. – Уаҳа акыр уҭахызар?
– Нас сымҳәеи! – ибжьы ҭынчын. – Абзиараз! – лара леиԥш иаргьы ихы дшацклаԥшуаз ҩашьомызт.
Лтелефон налҵәахын, аҩны дныҩналан, дымццакӡакәа лҽеиқәлыршәон. Асаркьа дадгылан, лыԥшӡашьа инаҵылшьырц, шәыгақәаки, ҵәаҟҵәаԥшьки, кремқәаки лхы иалырхәон. Иагьа дҭышәынтәалазаргьы, ахаҵа шьахә аҩны длывагьежьуазаргьы, аԥҳәыс дахьынҭыҵуаз дџьаршьозар лҭахын. Ишлышьклаԥшуаз лбон. Заҟа рылаԥш лхыз гәыҭгагарыла дҳаранакуан. Ахацәа рыбла дыхнамкыртә, амч еснагь илыԥшаалар, зегь раҵкыс илмалыз лҭаацәара ҭынчра лхьчон. Лаԥшы заҵәык дыхнахыртә ианылзалкаа, лымч кәадахон, убри амҩахь данынхьаԥш нахыс, илымаз шынеибакәыз ашәарҭа иҭалыргылон. Убарҭқәа-егьырҭқәа гәынхәҵысҭала акәзаргьы, дырзымхәыцкәа дыҟаӡамызт. Ҳамҭанык илоуаз анасыԥ маӡа лҽалҭон, уи лцәыҵыҵрымызт ҳәа дгәыӷуан. Убри анасыԥ маӡеи илызцәырымгоз лгәыӷреи акыр ддырҩашьон, уамак хәыцрыла аиҿыбаарақәа лыҽрылҭацәомызт, дахькылсшаз иарбан лашараз, иарбан ҵабгараз лхаҭа илзеилыргомызт.
Лмашьына ааҵганы, иахьыҵагылаз ашә алыркхьан, иаалгәалашәеит иҟалахьаз жәабжьк. Лыԥсҟы анаанылкыла, амҩа дахьаныз уи ахҭыс даамҽханакит, иззакәыз цқьа илзеилыргомызт. Аԥҳәыс замана ззырҳәоз ҩнаҭак днангагахьан. Уи лызаманра лабхәында дыхнахит, анҭыҵ ахацәа ртәы ҳҳәарымызт. Лабхәында иахьцалак иаҳа дылзааигәан, ибла дыхгылазарц, длацәажәартә, ԥшрала данхылх, иаргьы дхихыртә инҭагылеит. Дара шеиҿцаауаз, зцәа зтәымыз гәыла ԥҳәыск дрыниеит. Акаамеҭ! Амаҳагьа ԥҳәыс илмырҿиарыз арбаныз. Лымаҳагьа агәыла ԥҳәыс лыԥсҭазаара далихырц дазыҟалҵеит, рҩыџьегь реицмаҳагьара аргамалымтәырц. Змаҳагьара иацәшәоз ахаҵа зҽыззимкрыз арбаныз, ргәыла ԥҳәыс абаҳчаҿ дишьит. Дзыхҟьаз рзеилымкааӡакәа, аԥҳәыс анышә дарҭеит. Ацәгьара анымҩаԥыргоз усҟатәи иуадаҩымзаарын, нас-нас иузыхгар. Харак имцакәан, аԥҳәыс маҳагьа лабхәында цәыбза иԥсҭазаара далҵит. Даара дуазыруан дангәаҟуаз. Уи инаигӡаз арыцҳара дрыцҳанатәызар аҟара ахә лшьон зымаӡа маӡаны инхаз аԥҳәыс. Лара дажәит дшажәра. Дагьымԥсуа, дагьыбзамхо дыкҿахан, дызбоз лыргәамҵуан, данбаԥсри ҳәа илызгәаҟуан. Лара лыхшыҩ еилыккан, илмыцажәит, арахь лцәалжь хәарҽхан, дызгыломызт. Изымгылоз дышьҭамхацәози. Дыԥсыр иаҳа еиӷьалшьо лхаҭа днеит. «Сышәшьы!» – ҽнак даақәгылеит. «Ибуазеи?!.» – рҳәахт иаалыднагалаз. «Сышәшьы! – лҳәеит, дыԥсыр иаҳа ишеиӷьаршьоз лымбози. – Сара сызкыз сара издыруеит. Сышәшьы! – аԥсцәаҳа исахьа аазхәахьаз лхаҿы еимаркыџьы еизраҵәан, лхы ҩышьҭылхит. – Сара сзыхҟьаз абри ауп!» – лҳәан, дҿазшәа лхыза ҩаԥхьалыршәҭын, деилыхны дахьышьҭаз надлырбеит.
Ҷабҷан лаԥхьа машьынак маншәаламкәа иқәҵәиуан. Қьышәла убри аган дасырц агьлыгымкәа, даангылеит. Амҩа еихарсырҭақәа инрылаӡырц иццакуаз аиномарка шықәҵәиуаз ианаамҭаз илызгәамҭоу, уи аныҟәцаҩ аныҟәара аԥҟара даарак еилеигазу уамак илзеилымкааит. Лцәа лхыбзаауан. Лымҩа лхы цқьа иазылымшьҭырц шамуаз лбон. Издыруадаз лажәабжь аҵыхәтәа деиланаршыҩкзар. Аиашаз, уи ажәабжь ааҭкааны илгәалалыршәаӡомызт, усгьы ибзианы илдыруан. Лыбла ихгылаз уи аҵыхәтәакәын. Аҭакәажә даныҷкәыназ илмаҳагьаз маҳагьарала еихалҳан, ус илызгоз џьылшьеит. Ианаамҭаз зны илҵәахит, аха лхазы лыҵкы арахәыц лзымҵәахит. Даныԥсышаз лыҽҵабыргылтәит, убри ала илгәыҵажьыз лгәыҵылхын, лԥсы ааивылгеит. Ҩныҵҟала Ҷабҷан убрахь дкылнагозма?
Хәыцырҭак аҿынтә даҽа хәыцырҭак дҭанаршәуан. Лмашьына ахьаанылкылаз, дҭымҵӡакәа дышҭатәаз, ашәарҭа дахьынҭагылаз акәзар ҟаларын, уажәраанӡа лыҩныҵҟа иҭагьежьуаз ажәытә хҭыс агәаларшәара ааиԥҟьон. Лхгьы, лҭаацәарагьы рызхьаара днахан, Чаабан дрыцҳахәха аиарҭа дшагәылаиаз даамҽханакит. Хар имаӡамызшәа Рашьыҭ илеиҳәеит, иара ихаҭагьы телефонла убри агәра лиргон, аха даҽа х-ҩык еилаҟәаҟәа ианышьҭаз, дара зықәшәаз даламшәазшәа, иара иаҳа хьаа имаӡамкәан дыҟазма. Лхы злаҿылгарыз дахьазхәыццәоз ааԥхалшьеит, иара деилахха данышьҭаз аламҭалаз. Лхацәа рҩыџьегь дыржьозшәа лгәы ианаалнаҭоз, лмашьына аақәырҵәины, иагьа дзыццакуазаргьы дласӡаны, иара дахьышьҭаз ахәшәтәырҭа дазцарц агәазыҳәара ӷәӷәа лызхәыҵҟьон. Лара лакәымзар, иааиҵагылодаз, изгәакьаз уаҩ дыҟаӡамкәан, зымала адәы иқәгылаз лыуаҩ. Даанызкылашаз маҷ-маҷ иаалызцәырҵуан, илцәыцәахьаз амотор аус алырурц, лыцԥха лырҵәиирц ианаанылкылоз. Рашьыҭ лара дижьарц изақәикрызи? Лареи лцәыбзеи рыгәхьаа дагозма, Чаабан дицхраарц аԥара ииҭозма? Рцәыбзара идыруанаҵ, лгәы лимырхьырц авариа иақәшәаз игәабзиараз амц леиҳәозма? Дызҭашәаз деиманарххон, лхы иҭашәақәоз реиҿыбаара лылшонаҵ, маҷ-маҷ далҵуан, убри аламҭалаз, лмашьына аақәырҵәины, Амраҭашәара шыҟаз лхы лмырхарц. Даҽа гаӡарак лыҽшалылгоз еилкааны, лусурахь лхы лырхеит.
Лусураҿ даннеи, уахык Ԥсоу аҳәааҿы икҿахаз, леидара зқәыз лмашьына ааины игылан. Аныҟәцаҩ иқьаадқәа аалиркит. Аҳасабеилыргаҩ лҿы лара днеин, иахәҭаз ашәҟәқәа еиқәдыршәарц, иааргаз атауар зныз ахьӡынҵа наллыркит. Уи акомпиутер иҭаргалон. Аныҟәцаҩ аҽны иԥсы идыршьон, адырҩаҽны ҿыц дымҩақәгыларц. Амашьына иақәзи ахьӡынҵа ианызи еиқәшәар, лара, алада лхы лырхарц, амҩа ааигәа дықәлаӡомызт. Дцарцгьы лҭахӡамызт, уахь дыззыццаклоз ауаҩ арахь ахәшәтәырҭа дахьынӡаҭаз.
Амшқәа еибархха илзымҩасуан, аамҭа цара ақәӡамкәан, лара дыԥшын, иара иакәымзаргьы, руаӡә ахәшәтәырҭа дҭыҵуазар ҳәа. Лхаҵа излалеиҳәахьаз ала, аԥхьа иара иакәын аҳақьымцәа ахақәиҭра зырҭашаз. Дҭыҵхьазар дыррак лиҭахьазаарын, дыԥшын. Даҽа знык ателефон дизасырц дааилаххуан, лҽаанылкылон. Ачҳара ианакәызаалак ихәырбӷьыцын. Ачҳара аамҭа аҭахын. Аамҭа акәзар – зегь ахәшәтәуан. Ахәырбӷьыци ахәшәтәреи – абарҭ рҿы дышкылсыз ҽнак иаалнырит, лусураҿ дыштәаз. Агьаргьаласа еиԥшны илбон. Ус лымамкәа дыҟамызт, арахь лусурамшқәа лыцәцон хәыцрала. Лнапы ак амкуазшәа, ак ҟалҵарцгьы лҭахӡамызт, зыда царҭа лымамыз налмыгӡар, леиҳабыра гәыбӷан лырҭартә рус ианыруан. Уахь, акы ргәы иаанамгарц, иҟалымҵарыз арбаныз. Убри амчыбжь анҵәамҭахь инеиаанӡа, иара ателефон дасуазар ҳәа, ллымҳа лмобильник иазкыдын. Аҵыхәтәан, шьҭа иҽлымеидарымызт ҳәа, лгәы хьаԥссхьан, лмелодиа бжьы анлаҳауаз. Уи абжьы гацԥхьаӡа, иара иакәыз џьылшьон. Дыҭрысны ианаахлыртлак, иакәмызшәа анылбалак, ашьшьыҳәа ллымҳа инадылкылалон. Уажәы иасуаз Зиза лакәын.
– Саҳәшьаду Ҷабҷан! – еснагь ахәша зҿыҵуаз лакәымзи лара. – Уаҵәы ахәымҽхан сашьадуи шәареи шәысзааир сҭахын.
– Избан?
– Сзыҩналаз аквартира ныҳәатәыгак азызур сҭахыуп. Сашьаду уи ахә абжарак ишәеит. Сышәмыԥхьакәа шәысзааныжьуам.
– Зиза, бзиоуп. Аусура шаанҵәалак, уа ҳаҟамзаауеи. Ибзаасхәарц ибҭахи?
– Акымзарак акгьы!.. – гәырӷьабжьын илхаз. – Иаашәхәарц ишәҭахи, сашьаду иоуп иара сзаазхәаз сымҳәеи.
– Дамытра дҭыҵаанӡа, бааԥшыр еиӷьӡамзи? – Ҷабҷан дҵааит, ус ала еилылкаақәашаз ыҟамзи, Зиза лхаҵа даалымгакәа дызҿыз аныҳәагатә лнап шалалымкуаз шеилылкаауазгьы.
– Уаҵәы ашьыжь даҳзаагозар ҳәа ҳгәы иҭоуп, – аҭак лаҳауан.
– Иҩызцәагьы ҟалома? – азҵаара рацәа лыҽшацәылыхьчозгьы, ари азҵаара мцхәны илбаӡомызт, аиҳарак иара дара дырҩызамызт, иӡбахә алаӡамызт.
– Мамоу, урҭ руаӡәԥыҭрак дышьҭахоит, аҩныҟа дааргаргьы. Егьи даҽа хы-мшҟа дҭахоит. Иҭыҵыз ираахаз иоуп.
– Ыҳы! – илҭахҵәҟьаз Зиза уа иаалҿыҵшәеит, лхала дизымҵааӡакәа. Уи акырӡа аҵанакуан. – Аӡәы дныжьны, даҽаӡәы бызиԥхьомызт, бахьырзымԥшыз иашаны иҟабҵеит, – аҵыхәтәан зыӡбахә лаҳаз игәхьаа лымкӡазшәа, Дамытра иҩызцәа ракәын «илхьааӡаз».
– Ус еиԥш аиҩызцәа дырҟәыскыр цәгьа избаӡом, – Зиза иҿыцыз акы аалызцәырылгеит.
– Избан! – Ҷабҷан ахацәа ирызкыз ахҭысқәа зегь аулдырхуаз.
– Еицлабны рҩыжәроуми зегь зыхҟьаз.
– Ус акәхап! – Ҷабҷан илаҳауаз лгәы иаахәон, иагьа умҳәан, Чаабан ихаратәны дцәажәомызт. – Бҳазԥшыз!
– Сшәызԥшуп! – илаҳауан Зиза лбжьы. – Баҭал дышәхашәмыршҭын!
Ус анакәха, Чаабан ахәшәтәырҭа дҭыҵхьан. Ҷабҷан иара дыррак ахьлимҭацыз лхьаан. Аҟәа дыҟазар акәхарын. Усура дҭыҵхьазар? Макьанаҵәҟьа заацәан илбон. Ма лара, ақалақь дналс-аалсыр, џьара днеихьԥшуазар лзымдырит. Иусураҿ неишьа лымамызт. Рҩыџьегь шеибаирдырыз Рашьыҭ ихашҭыр иаҳа иеиӷьын. Убри хәыцырҭаны иаалызкашәеит. Ақалақь ахь дызхацашаз аҵга лыман. Зиза ҳамҭак лзылԥшаар лыхәҭамзи. Дара рнаплакы иаҵанакуаз адәқьанқәа аалгәалалыршәеит. Лара иаалгоз атауар ракәын уа ирҭиуаз. Шәача дызцар ахә марианы илоурын, аха адырҩаҽнынӡа , ҳамҭак лԥшаарц, уахь дабацоз. Ахә зеиԥшразаалак, ак ара илзаахәар иаҳа илзеиӷьын. Убри иалагӡаны, адәқьанқәа ирҭаххашаз лхала иҭылҵаарын.
Х-дәқьанк рыман дара. Ҳамҭас уа ирылылхрыз ак рыманы илгәалашәомызт. Руак аҿы архьшәашәагақәа ҩнагылан. Урҭ реиуа злаалхәашаз уажәы аԥара лкӡамызт. Дызлаԥхамшьашаз ак лԥыхьашәар лҭахын. Иагьа умҳәан, лабхәында еиҳабы иԥҳа илзылгон. Изқәылкыз қәҵарыла илгар цәгьа иаалымбеит. Иахьцалак Рашьыҭӷәӷәала иашьа иԥҳа длыцхраахьан. Иԥшәма ԥҳәыс ҳамҭала ихалмырҟьацәар лылшон. Иззылгоз лхаҭа шьҭа даҽа ҳамҭак дара рҿынтә дазԥшӡамызт. Егьырҭ рдәқьанқәа ааимылдеит. Днарылаԥш-аарылаԥшит. Лгәы иаахәашаз уаҳа илԥыхьашәомызт. Аҷараҳәа иаалгәалашәеит дара иртәӡамыз дәқьанк аҿы ателербагақәа шырҭиуаз. Дзыҩнагылаз дындәылҵын, уахь лҿыналхеит. Еилуԥшаашаз рыла ирацәамызт. Ус акәзаргьы, иаалызҟәнырымшьашаз акы рылагылан. Ахә архьшәашәага аасҭа еиҵан. Қәҵарыла илгар, иаарласны аԥара рзаалгарын.
– Абри згар сҭахыуп, – аҷкәын днаидгылеит.
– Уажәыҵәҟьа аҭра иҭасҵоит.
– Қәҵарыла?
– Иаразнак аԥара шәшәар иаҳа иаҳзеиӷьын.
– Еилыскаауеит. Снапаҿы искӡам. Арахь уаҵәы ауаҭахқәа ирыҩналоит, ныҳәагатәык иаҩызоу чара-ишәак еиҿыркаауеит. Ак рзыҟасҵар сҭахын.
– Ианбашәзаагои?
– Мчыбжьык иахсырԥома! Сара шәнаҩсантәи ахәҳахәҭратә фирмаҿ аус зуеит. Заа издыруазар, Ԥсоу нхыҵынтә иаазымгози, уахь смашьына есышьыжь ицоит. Ирмариангьы исоуан. Смашьына уаҵәы ицоит, аха ианыгьежьыша здыруада. Уа иҟоу жәымдыруеи, – лхьаақәа лзынкыломызт. – Саннеиуа иназгар сҭахыуп.
– Шәпаспорт сышәҭа!
Луаҩытәыҩсатә шәҟәы неилыркит. Иара бӷьыцк хаирҭәаанӡа, аамҭа лыман. Ателефон лныҟәцаҩ дизасит, амашьына ҭадырцәхьазар, усуаҩык диманы, иаарлас дылзааирц. Акырзҭиуаз аҷкәын ашәҟәқәа еиқәиршәан, ателербага, аус шауаз лырбаны, аҭыԥ иҭеиҵеит. Маҷк азыԥшра лықәшәеит, лмашьына ааиаанӡа. Акоробка ҩдәылганы, уи илақәдыргылеит. Иахьыргашаз адрес нарылҭан, рмаҵуразы ԥарақәак надлыркит, мап-чап ҳәа ишлыдгылаз.
– Абри бзаарышьҭит ҳәа аԥшәма илашәҳәоит, сара шсакәу илзыназышьҭуа цәыржәымган. Уаҵәы саннеилак, асиурприз лзыҟасҵар сҭахыуп.
– Бзиоуп!
– Еилкаауп, – рҳәан, амашьына инҭалеит.
Еидарак лықәылхызшәа, дласӡа лмашьынахь лҿыналхеит. Днаԥшааԥшуан аиҳараӡак уажәы, дзышьҭаз аус аныналыгӡа ашьҭахь. Машьынала амҩақәа дырнын. Ақалақь ахи-аҵыхәеи еимылдарц агьлыгмызт, иахьылҭахыз, дахьыԥшаауаз иара дылзырбодаз. Аусура дыҟазар лгәахәын, уи аҭыԥ аҿынтә иаабжьыҵуаз амҩа дазааигәахеит, иҵегь днаскьар мцхәхон азы, уаантәы днаццакит. Аҩны данааи, агараж амашьына ныҵалыргылахьан, игәаӷьны лтелефон аацәырылгеит. Аимадара шышьақәгылаз анылба, лбжьы ныҵак дҵаауан:
– Уабаҟоу?
– Макьана аҩны, – уи иаанагоз – Аҟәа дыҟан. – Иаарласны усура слеиуеит. Бызбар сҭахыуп.
– Ара ҟалашьа амам.
– Алада банбацои?
– Адырра усҭоит.
– Ҳанеиқәшәо, ҳахьеиқәшәо здыруазароуп.
– Аеи, сасаанӡа усзамысын
Рҿаԥхьа иаангылаз а-«Газель» Баҭал длалбааит. Лмобильник наҵәахны, уи днеиԥылан, длыма аҩныҟа длеит. Иахьыныҩналаз иан дылзымԥшкәа, иара адыдыҳәа дыҩхалан, ателербага наҿеикын, адиван аҿы дтәазу, диазу узымдыруа, иҽааиҵихит. Ларгьы акресла днантәалан, маҷк лԥсы ааиҭалкит. Нас акҿаҩра дныкҿалеит, лыҷкәын акриҿалҵарц. Илбон
Рашьыҭ имашьына шыҵаиргылоз. Дахьыхәноз иҭынч шьҭыбжь аарла илаҳауан. Ас иҟаз ауаҩы дизгәдузарц луалын. Дагьизгәдуун. Даҽакала уи дшизыҟаз атәы дзазхәыцуамызт. Дымҩахҟьеит лара. Иара акгьы ихараӡамызт. Лара лхатәҭаарых ус еиҿкаахахьан, аԥсҭазаара данангылоз. Иахьа иҟалақәоз убри иахҟьа-ԥҟьан. Даланагалацәеит лхаҭа илызгәамҭакәа, ианаамҭаз дзазымхәыцкәа. Аԥҳәыс лыԥсыҽра иадҳәалан. Уи аԥсыҽра ланазыжьуадаз. Лыҷкәын ихәы аақәлыргыларц, амаҵурҭа дааҩнашылеит.
– Баҭал, уааи! – дааиԥхьеит. – Уара учаи макьана исыршуама? – лхаҵа дизҵаауан.
– Иаҭахӡам.
– Уаҵәы аҩны акгьы шәсыҟасҵаӡом, – инарылалҳәеит. – Зиза дҳаԥхьоит.
– Сара сзымцар ҟалап, – Баҭал аишәахь дааскьеит.
– Уи закәыхи?! – ан иааџьалшьеит.
– Сааԥсаха саауеит, сԥсы сшьароуп.
– Уҷкәыноуп, усҟатәи узырааԥсози? Угәы бзиаму?
– Сгәы бзиоуп. Ашьыжь заа сгылароуп. Зиза лахь ҳцар, ҳанааша здыруада.
– Аԥсшьара захьӡу ацәара мацароума? Узҿу аус уааҟәыҵны, даҽакы уналагар – ԥсшьароуп. Уҳаццар угәы ааухамшҭуази. Аха ишуҭахыу.
Лаб, лани, лашьеи, лԥеи ицны, илҭаашаз егьырҭ раԥхьа дааиуазар ҳәа, Зиза дыԥшын. Фатәыс иуҭахыз зегь рыхкы лырхиахьан. Лмаҵурҭаҿ игылаз ақәчага еиҵылхын, заа илзықәыргылоз рыла еиҿылкаахьан, егьырҭ афатә хкқәа рҿынтә иаанхаз абысҭеи акәаци ракәын. Лыхьурӡы ахырӷҭалԥсеижьҭеи, шьҭа исарц агьагмызт. Лысасцәа шьҭа иааилар цәгьа илбаӡомызт. Шагә илзишьыз аџьма аҩны ирхианы илзааигон. Дамытра, ус имаӡамкәа, днатәон, дгылон, днықәион. Ицәеижь инаҭоз адҵакәын инаигӡоз. Ирзаазышьҭыз дырзымдыруа, рхы-ргәы иҭамкәа, ҳамҭас ироуз ателербагахь ихы кыдын. Зиза лымацара дшышьқьыруаз, ашә аӡә дасит. Лабраа ракәзар, Шагә имашьына адәны игыламзаауази. Урҭ ираԥызгаз дылбарц, ашә аалыртызар, дызгәылахаз Ҷыжә лакәын.
– Ои! – аԥшәма ԥҳәыс ҿыц лыбла аалхаччеит.
– Хажәра шәоуааит! – Ҷыжә дааҩнашылан, аԥшәма аԥсшәа лалҳәан, амаҵурҭаҿ иҩалхаҵгылаз Дамытра инапы ааималдеит. Данаахьаҳә илкыз ақьаад коробка Зиза иналлыркит. – Сааҭ бзиак бзаасхәеит. Џьара икыдыбҵап.
– Саҳәшьаду, агәхьаа шәасыргеит, – Зиза, илкыз акоробка наҟ инықәылҵаанӡа, лхаҿы лхалашо, Ҷыжә ҟәардәк дылзаахеит. – Ауаҭахқәа шәыбзоурала исзырԥшааит. Ишәамҳәаӡакәа шәысзаанмыжьит.
– Закәытә гәхьааузеи! – Ҷыжә днатәеит.
– Мчыбжьык ашьҭахь сгәыла ҳәсақәа каҳуажәра саарыԥхьарц сгәы иҭан, аха уаанӡа шәысзаанмыжьит, – ҳарџьк ахьылзыҟалҵаз лгәы иаланы, илҭааз ҿыц лхы лзырхан.
Аҩналарҭа ашә цаԥхала иаркӡамызт, ианаат, Баҭаҟәа, Леиуан дигәыдырззыла, дааҩнашылан, Зиза лԥа дналиркит. Лара дгәырӷьаҵәа аҷкәын иаб иҿы дналган, ишьамхы днықәлыртәеит. Лан амардуан дшаҿаз лдырын, длыцхраарц дындәылҵит. Арда, каҵкәыр дук хәнылгарц, дҩеиуан.
– Исышәҭахьоу маҷума?! – Зиза лан леидара аалымылхын, дналыҵагыларц лмахәар аанылкылеит. – Бызҵалаз иалабхи?
– Снапы ҭацәны, сзымааит.
– Дад дабаҟоу?
– Иусуранӡа днеир иҭахыуп. Ирлас дгьежьуеит.
Арда Ҷыжәи Дамытреи аԥсшәа ааралҳәан, днатәеит. Зиза, лыкҿаҩра дахьыкҿаз, длыцхраарц Ҷыжә дааҩналеит. Лнапы злалкыз аалзымдырит, убас лус дазыласны Зиза дыҩнан. Аԥҳәыс тәахьа лықәрахь инеиуаз Ҷыжә ҿыц илгәылахаз даалыҵашьыцит. Лара илымамыз зегьы Зиза дрылаҟан. Дызлыҵыз уаа бзиақәан. Лашьа дыфраҭха дҳаракын, иԥшнын лара леиԥшҵәҟьа. Ԥшӡарала аешьеи аеҳәшьеи изыхшаз ираԥыргон. Избан? Ҷыжә илзеилкаауамызт. Лԥа иакәзар – макьанатә дҩацәӡа изҳауан. Лаби маӡала лара дызҿынҵәаауаз лаб иашьеи закәытә цхыраарази иаалзыҟарҵаз! Урҭқәа зегь учҳарын, аус
злаз, Ҷыжә дахьхәыцуаз, хаҵа дыҟан. Дманшәаламызшәа иӡбахәқәа лаҳалон, ус акәзаргьы, лхаҵа дыҟамзи. Аӡәгьы длымамзар аҵкыс, дзеиԥшразаалак дыбзиан. Арахь лхаҭа дзакәытәԥҳәыс ҿази! Дыҩнашьқьыруа лымаҵушьа џьоушьарын, лықьаранџьышьа улаԥш ахьӡомызт. Агәыбзыӷ хаҿы Ҷыжә иаалырԥшуан, лгәаҵан ахәаԥсара аҽеизнагон, цәгьахәыцрак лыҵалгалар цәгьа иаалымбо. Арахь аханатә длыцхраахт. Лара лакәымзи ауаҭахқәа лзызыԥшааз. Рапшьыҭ, бзиарак ааизыҟалҵар, маҷк даалызхьаԥшларын лгәамхәзи. Иара? Иара изын аӡәыр дыҟазма. Ҷабҷан лыда!
Ахышә ала иубарҭан Рашьыҭ имашьына шаадгылаз. Иара дыҩҭыҵын, ашәқәа аркны, уа дааҭгылеит, хаҵак диацәажәо. Иааит даҽа машьынак. Уи иааҭыҵит Марыхәи Арӡынеи. Ахыбра иҩнамлакәа, Рашьыҭ иааидхалеит. Рызынтәык еицыхәнарц еибырҳәазшәа, Шагә имашьына ааиуан. Уи Ҷабҷан дышишьҭагылаз анырба, иагьааибарччеит. Лара, лмашьына дааҭыҵны, ашәқәа алыркаанӡа, Шагә Марыхә инапы ааимеихын, Арӡына лылахь днагәӡын, ашьҭахь иааидгылаз Ҷабҷангьы убасҵәҟьа лылахь днагәӡит. Иара имашьына аидара ҭыԥ анааирт, Марыхә шәҭқәак быбышӡа и-«Жигули» иааҭиган, Арӡына иналыркны, аныҳәа змаз лаб дицхраарц дааидгылеит. Акәац жәны изҭаз ааҭыргеит. Уи азмаак Рашьыҭ икырц дааит. Марыхә дсасымзи. Марыхә имуит. Шагәи иареи, аидара рыманы, ахыбра ианыныҩнала, Рашьыҭ днарышьҭалеит, аҳәсақәагьы уи ишьҭагылан. Ауаҭахқәа ишынрыҩнашылаз, Шагәи Марыхәи акәац акҿаҩрахьы инаргеит. Зегь аԥсшәақәа ахьынӡеибырҳәоз, Марыхә ашәҭқәа Арӡына иаалымеихын, Зиза иналиркит.
– Ои! Заҟа иԥшӡоузеи! – лара лхаҿы лхалашон. – Даараӡа иҭабуп!
– Знапы ҭыԥшша ибзааиз сара соуп, – лҳәеит Ҷабҷан ԥшра хазына. – Ус сзааиз, сҳамҭа заа ибзаасышьҭхьан.
– Ои! – Зиза, дышгәырӷьарыз лзымдыруа, Марыхә ишәҭқәа вазак иҭаргыланы ақәчага агәҭа ҭыԥк азылԥшаахьан, даақәҵәит. – Саҳәшьаду, ари ателербага аазышьҭыз шәара шәоуп, – Ҷабҷан аԥҳәыс ҳарак даалгәыдылкылеит даҽа маҷк илхыҳәҳәоз Зиза. – Абри сзаазышьҭыдаз ҳәа схәыцуеит, закәытә цхыраароу исышәҭахьоу, даҽакы шәҽазышәкып ҳәа сгәы излаҭашәарызеи. Даараӡа иҭабуп!
– Шәааи, шьҭа ҳтәалап! – Шагә даарыԥхьеит.
Шәнапқәа ӡык нарықәышәҭәа! – ауаҭахқәа рҿы усгьы ицқьа-шәқьа ихиаз ашьма ҭыԥ ашә Зиза иаалыртит.
Лхаҭа абысҭа лхәын, анҵарада ус амамкәа, инықәлыргылеит. Ҷабҷани, Зизеи, Дамытреи рыда зегьы рҭыԥқәа ылырхуан. Амаҳә абхәраа дрыдымтәаларц имыӡбахи, дзықәшәаз иламыс арҵысызшәа. Марыхә, Арӡына диманы, дааин, аханы итәаз Шагә иарыӷьарахь илатәаз Рашьыҭ иҿаԥхьа лара днаиртәан, ихаҭа аҵыхәанӡа аҭыԥ аалихит, аԥшәмацәа ирымурц даара рыҽԥыршәазаргьы. Ус иара иаҳа дманшәалазшәа инаҵиган, уаҳа иҽимырҵысит. Зиза абысҭа знылҵоз ачанахқәа Ҷабҷан итәаз ирымҵалыргылон. Нас ҩ-саанк, кәацла ирҭәны, иаақәдыргылеит. Дамытра аҳәызба Шагә изааигеит, агәи, агәаҵәи, чашыла мгьалки ахаҵаны. Абхәа дахьынӡаныҳәоз, рызынтәык гылан. Марыхә иааҩсан, ҭыԥк ааныжьны, Рашьыҭ идтәалаз Арда лшьамхы иқәтәаз лмаҭаҵәҟьа адашьма днықәлыргылан, кәтыжь махак хаԥыцла дацрыхо, иабду диҿаԥшуан. Ианылатәақәа, шьҭа маҵура уск ыҟаӡамызт, Зиза Ҷабҷан лнапы кны даалган, ишылымуаз Арӡына лааҩсан дналыртәеит, Шагәгьы ажәақәак налеиҵан, иҭаца дгыланы дзымцеит. Марыхәи лареи, ишырҭахыз ажәақәак ааимырдартә, итәан. Марыхә иарыӷьарахьла, уи дылҿатәан зыԥшӡара еигӡацәаны зҽызражәыз Ҷыжә.
– …Хажәра шәоуны, ҟыҟ-ҿыҟ шәыбжьамкәа, анхара ишәоуз еихашәҳартә, амчи алшареи шәыгымзааит! – Шагә иныҳәаҿа наигӡон. – Шәхәыҷы изҳашьа ауаа иџьаршьартә, агәабзиара игымхааит! Аҩны шәыҟа, абна шәыҟа, хьаа-баа шәыҟәгазааит! Зԥсадгьыл зхы ақәызҵаз аҷкәынцәа рус аихаҳара шәыԥсҭазаара азкызааит! – иаҵәца нықәиргылан, агәи агәаҵәеи даҽа ҳәызба хәыҷык ала ҿаҵа-ҿаҵак аарымихын, дзыхныҳәоз зхаз аҳәызба нықәиҵан, иаамихқәахьаз аҩы нарықәҭәашәа иаархьиршан, чанахк инаниҵан, ашкаф аханы инықәиргылеит. Иаҳәызба ду аашьҭихын, аҩы зҭаз иаҵәца ааҭаирцәын, длатәеит.
– Аб иашьҭахь Марыхә иукыр ухәҭоуп, – Рашьыҭ длахьаԥшит.
– Еиҳабыла ҳааилап! – Марыхә уи инаиабжьеигеит.
– Аб иашьҭахь асас икыроуп, – Рашьыҭ иуамызт. – Иахьухәҭоу умтәазаргьы, ианухәҭоу аҵәца укыроуп, аиҳараӡак иаҳкыу хныҳәарак иазкыуп.
– Ус ауп, нан, ус ауп, – ҿаалҭит Арда.
– Бзиоуп нас, – Марыхә дақәшаҳаҭын. – Анцәа шәиныҳәааит! Анцәа шәиныҳәааит, анхара ҿыц зауз аҭаацәара ҿа!..
Иныҳәоз ихымҩаԥгашьа Арӡына илызгәыцаракуамызт. Ауха иаҳа ҳаҭыр зықәҵатәны илбоз Ҷыжә лакәын. Уи ари анхарҭа ҭыԥ рзылԥшаахьан, изларҳәақәорз рыла. Убри азын аныҳәагатә ахь иагьлыԥхьеит. Арӡына лҭыԥ зыхәҭаз лара лакәын. Лнаҩсан ауацәа тәарын. Марыхә иакәзар – лара лханы дтәазар ихәҭан, иара иакәын исасыҵәҟьаз. Иара, ихәҭаз аҭыԥ иаҭәамшьакәа, дцаны аҵыхәтәан дабатәеи, аԥшәмацәа изырурыз рзымдыруа. Аныҳәаҿа аарылсшәа, рхәы ҿыц рнап анадыркы, уи ашьҭахь даҽа ҵәыцақәак аныркуаз, ааимҟьарсҭақәа ирылагӡаны, иара қәрала иеиҳабацәаз Ҷабҷани Ҷыжәи инеиҭак-ааиҭакуа драцәажәон, ихшыҩ рзышьҭӡаны. Иара дызҿыз лбарц, лара уахь днамԥшыкәа лзычҳауамызт. Илбоз лгәаҵа шаалнархьуаз аалнырит. Уи дзыдтәалаз ирцәылӡон, аха лхы илзацәымӡеит. Збжьы аҿыхны, ателербага асахьақәа ирыхәаԥшуаз Дамытра, ичоз дахьрызԥшуаз, амла ааигәыҵхан, акҿаҩра дныкҿалт. Кәты махаки аџьма аԥымаҵәеи чанахк инаниҵан, аишәа еицарса хәыҷы инықәиргылеит. Чашәк абжа ааиссан, инаваиргылеит. Хазы изырхиаз абысҭа, ашә рҩа ҩ-сак агәылаҵаны, иаахиртит. Бзиа иибоз аԥҳәаса ҟаԥшь сыӡбал чанах хәыҷык инаниҭәалан, имҵаргыланы днатәеит. Фырџьанк лҭаирԥҟар цәгьа ибомызт, ихәшәтәҩы хы-мзҟа цәыкәбарк лбааимдарц игәы иҽаниҵахьан акәымзар ихыхь ицрыӡӡааӡомызт. Ҩбаҟа ҿаҵа лалбааидахьан, Зиза данааҩнашылоз.
– Узрыдымтәалеи? Исзеилкаауам.
– Исылымшар ҳәа сшәоит.
– Акрыфаны уҩамгылози. Усҟатәи баша ухы уацәшәоит.
– Сабхәраа ахьтәоу рымаҵ зуазароуп, срыдтәалома.
– Ои! Ухы аҭыԥаҿ иааиуама уанажә? Зныкыр урыдтәалахьазу, – лгәалаҟаны дԥышәырччон.
– Закәытә ныҳәагатәуи сара сызлахәу, амла сагозар? – дыхәмарырц иҽазикуан.
– Кәти кәаци нмыжькәан, урыдтәалоуп, уаҳа иуҭахи? – лхаҿы лхалашон.
– Акрысфар сымч ааҭалап, нас рымаҵура сҽазыскуеит.
– Уи аҭахӡам. Уахатәиала сара сазхоит.
– Рымаҳә рымаҵ шиуа рымбарызи.
– Ои, ои! Рымаҳә каҷҷа иҽыҵәахны дышчо рбандаз! Иуҳәо агьыҟам, узхара ыфагәышьа! – ахаатәгьы изаақәлыргылеит.
– Баргьы баасыдтәала!
– Саргьы ара суҭахыхыума?
– Нас ишԥа!
– Аишәа иадтәалоу акы аарҭаххаргьы, сыҿраантәуа срызнеиуама?
– Ааи, ааи, рымаҵ цқьа ибуроуп, исхамшҭи.
– Дамытра! – Ҷабҷан лбжьы ааган, ашә даалагылеит. – Уабхәа уиҭахыуп, – лҳәан, лҭыԥахь уаҳа дымгьежьыкәа дааҩнахеит.
– Уҽаарыцқьашәа унеии! – Зиза лхаҵа инаиабжьалгеит, ачаӷьа иҿыҵатата амаҵурҭа дыҩнамларц. – Макьана, саҳәшьаду, шәызгылеи? – Ҷабҷан лахь даақәҵәит.
– Сабхәында аиҳабы дыштәоу сахьтәаз сџьыршьарым. Ара сбыцқьаранџьуазар еиӷьын.
– Дамытра, Анцәа уиныҳәааит! – Шагә ибжьы раҳауан. – Зегь раԥхьа агәабзиара Анцәа иуаҭәеишьааит! Уи иацназгаша ахшыҩ уалаҟазааит! Анхара ҿыц анапалакра уадаҩуп, аха, аҭаацәара анаԥуҵа, ус ада иауам. Аус злоу, унхара есымша ак ацуҵалароуп. Иахьа усурҭа умам, уи аԥшаара уадаҩын аибашьра аанҵәеижьҭеи. Шьҭа иуԥшаартә иҟалақәеит, аусура уҭахызар. Аргылараҿ аҭыԥ сара иузысыԥшаауеит, ауалафахәы маҷымкәа иуоуртә. Аус злоу, ухаҭа гәыла-ԥсыла убри уазыҟаҵазароуп. Сгәаныла, аԥеиԥш бзиа узԥшуп. Анцәа уиныҳәааит! Уҭаацәеи уареи шәеигымхааит!
– Абҵас аныҳәаҿа, Шагә, иукит, – Марыхә дҩагылеит. – иахьцалак иуҳәаз сара еилыскааит, – ҳәа нациҵеит, Шагә ихшыҩрҵага ахьынӡаҳаракыз наҵишьырц. – Дамытра, уԥшәма бзиахәи уареи шәныҳәаҿа ааидкыланы искырц сҭахыуп, нас уаҳа сзыжәуам азын, шәԥагьы дшәыдыскылоит. Шәшынҭаацәоу Анцәа шәиныҳәааит!
– Анхара ҿыц дақәныҳәо, шәаб шәныҳәаҿоуп иикыз, – Марыхә иашьҭахь Рашьыҭ дҩагылеит. – Ҿыц, Дамытра, уалкааны уныҳәаҿа шьҭихит, ушынҭаацәароу шәныҳәаҿа ҳадгылоит. Ҿыц шәымҩақәиҵар иҭахыуп. Абзиарақәа шәзеиӷьасшьоит. Шәзыхшақәази шәареи шәеигымхааит!
– Абра итәоу зныҳәаҿа ҳамкыз дысгәалашәом, – Рашьыҭ ифырџьан днаҿыхәахьан, иҭыркәкәа усгьы ижәӡомызт, Марыхә дҩагылеит. – Шагә, уаҳа аӡәыр иныҳәаҿа укуазар, зегь ныҳәазааит! Иахьатәи ҳаиԥылара еиԥшу аныҳәаҿақәа ҳагымзааит! Шәчеиџьыка ҭбаахааит!
Иаалгаз асас даныҩагыла, Арӡына уа дызтәазаауазма, Ҷыжәгьы уи длыцгылеит. Драцлабуазшәа Арда уаҳа дымԥшит. Аешьцәа, рымацара ианаанха, даҽа ныҳәаҿак
шьҭырхуан. Марыхә Ҷыжә аасҭха дналыдтәалан, лусураз длызҵаауан. Арӡына илзеилкаауамызт лҩыза Ҷыжә дзыхҭеикыз, нас даақәгьежьны, лымариа ԥшааны, Ҷабҷан дызлацәажәоз. Рашьыҭ, ақәчага даныҩахыҵ, иҟәардә даахан, длатәеит. Шагәгьы иҽынаисҭхан, имала дтәан. Рашьыҭ дҩагылан, Зиза даалыԥхьеит.
– Бабхәраа аӡә дыҟаӡамкәа ишԥаҟалеи?
– Иара иҭахымхеит.
– Ишәыцҳар акәын, Дамытра! – рымаҳә дааигеит. – Шәызлыҵыз ауаа шәырмыԥхьаӡакәа ишԥаҟалеи?
– Лдәылҵшьа иазгәааны иҟоуп, иааӡомызт, – Дамытра агәра диргон ус шакәыз. – Ма игәааӡазшәа ҟарҵоит.
– Шәара ирзышәыцҳандаз! Ирҭахызар иаарын. Шәара иатәашәымбазшәа иҟалеит. Шәымацара шәакәым, ҳаргьы ус ҳахьит. Шәеинымааларақәа ҳара ҳаҵгәошәа аԥшра ахьаиуз сҭахӡам.
– Аамҭа зегь рҭыԥ аԥшаауеит, – хшыҩ дук иалаҟаз диеиԥшын Дамытра.
– Аиаша уҳәеит, аха ас ҳмыхьыр еиӷьын, – уи диқәшаҳаҭны, Рашьыҭ иҭыԥ шыҟаз днахынҳәит.
Зиза, аамҭа лмырӡырц, аишәа аилыргара лҽаназылк, Ҷабҷан даалывагылеит. Арӡына дрыцхраарц лшьапы даақәгылеит. Х-ҩык рҽаназырк, уаа жәа-ҩык ирызхиаз ақәчага аилыргара закәыхзи. Ҷыжә змаҭа зшьамхаҿы дызкыз Арда длацәажәон. Лыхшыҩ дзыдтәалаз лахь иҟаӡамызт. Иҩнагьежьуаз рынаиааишьа дазҿлымҳан. Арӡына длыҵашьыцуа дыҟаӡамызт, Ҷыжә лаҵкыс деиҵбын, аҩнра дымцацызт, лара лыҭҳаџьшьа уи илызԥшын. Зиза зегь рыла деиқәшәан. Лхаҵа, лԥа, лаб, лан, лашьа. Лхаҭа улаԥш узлыҟәгарымызт, арахь закәытә мчызи дызлалаҟаз! Ӡӷаб хәыҷык лакәызшәа, дҵарын, деилҟьан. Илыӷраз узеилымкаауа, амаҵура дазыласын. Аиҳараӡак Ҷабҷан длызкылԥшуан. Уи илыгыз лызкашәозма! Иаҳа лхы аҳаҭыр лбон. Уамак дыццакуамызт. Лышьхәҳаракы лшьаргәацә еинаала иазшан. Лышьи-лышьи еиқәҵо днаиааиуан. Леинаалашьақәа аԥҳәысҵәҟьа лыбла хыркуан. Арда лааҩсан, ара иҩназ аҳәсақәа қәрала дреиҳабын, ԥшрала аӡәгьы длыҵахомызт. Ҷыжә, лхаҭа асаркьа данадгылоз, лхаҿы илдыруаз ахаҿқәа ирҿалырԥшуан. Уажәгьы лхы-лҿы лыбла иаахлыргылон. Дзеицәаз ҳәа уаҩы дылбомызт. Ианакәызаалак зегь раҵкыс иԥшӡаны илбоз лара лхаҿы акәын. Дразҟыдахеит лымҳәозар. Дызлагылаз дрыҵашьыцуа адәы дзықәиҵазеи? Аиҳараӡак Ҷабҷан дылҭахымызт. Лара, Ҷыжә, маӡала дызҿынҵәаауаз ахаҵа диԥҳәысын. Уик аалзычҳауамызт. Ҩыза бзиак длымазар лыуазыр лыцылҩылымшарызи. Уахьгьы дҩызадан. Лхала лымаӡа ахьылзынхаз зынӡак даргәаҟҵәаҟуан. Лымчымхара лцәыҵымҵырц дықәԥон. Ус ианбанӡа? Лааҩсан иаалыдтәалаз Марыхә цәажәарҭахәыс дикын, ларгьы дихәлаччон. Лҩныҵҟагьы ччоз џьыршьозар дызбоз? Ма убри длызҿлымҳахандаз! Аӡӷаб тәахьа лаамҭа лаԥысӡаныдаанхаӡар ҳәа дшәон. Иара, Марыхә, акыр длеиҵбын, аха иабарԥырхагахоз? Ус дазхәыцыргьы лцәымӷӡамызт. Аҭҳаџьра лыхьӡацәар зылҭахызи, абзиабара уи иаҵалырӡрынеи, дшеиқәымшәаӡоз агәра лгар.
– Саҭамыз! – дҩагылеит иара. – Рашьыҭ дцаанӡа ак иасҳәароуп, – зыӡбахә имаз дааизааигәахан, днаидтәалеит. – Уск сымоуп, узсыцхраауазар.
– Исылшо акәзар, сзумыцхраауеи, – Рашьыҭ ихы ааизкыдиҵеит.
– Сара абылтәы ҭирҭа акомплекс сыргылар сҭахыуп. Алгьыл амысххьеит. Аха иблыша ҟәрышьла смаҷуп. Узсыцхраауама?
– Аҭак ҳәара иаразнак исцәыцәгьоуп, – Рашьыҭ даахәыцит. – Усҟатәи аԥара схаҭа снапаҿы искӡам. Аха афирма амал шьҭоуп. Еилақәоу ргәаанагара еилыскаароуп. Арахь дәқьанк аргылара ҳҽазаҳкыр сҭахыуп. Ҳаихьӡақәап сгәахәуеит, аха аамҭа сҭахыуп зегь сшәарц-иззарц.
– Сара усырццакуам. Аиқәшаҳаҭра усгьы иҳабжьаҳҵоит. Иларҵаз шаадрыхуа деилыркаазар, узлахәу мап сцәыркрым ҳәа сгәыӷуеит.
– Иуҳәаз саҳаит. Ҭыԥс ишьҭухыз арбан? – Рашьыҭ адгьыл дазҿлымҳан.
– АТК азааигәароуп. Дара роуп измысхыз.
– Изхаурҭеи!
– Уажәы дара рхы ирзархәаӡом. Ашәахтә рызшәаӡом.
– Уи адгьыл ргахьеитеи, – реицәажәара заҳауаз Дамытра иҽаарылеигалеит.
– Ишԥа рга?! – Марыхә иааџьеишьаҵәҟьеит, иагьааицәымӷахеит, аиҳараӡак Рашьыҭ иахьиаҳауаз.
– Сҩызцәа иргахьеит.
– Сара шәҟәыла сеиқәшәоуп. Дара ирымеи?
– Ҳаиқәшәоуп рымҳәеи.
– Азин анылысхуаз, заҟаџьара шәҟәы згаз удыруама? Уи адгьыл аӡәы дазҵаауан ҳәа џьарак иаасарымҳәеит. Уажәы изгар зҭахыу дарбану?
– Убарҭқәа рҭыԥ иқәҵеи! – Рашьыҭ Марыхә инаиабжьеиган, дҩагылеит. – Нас иаабап. Шьҭа ҳцалар бзиан, – уи Шагә иахь даақәгьежьит.
– Ҳаицдәылҵып! – Шагә дҩагылеит.
– Уаҵәы ашьыжь усура бцозар, Леиуан сара дызгап? – Арда лыԥҳа дналыдгылеит.
– Аеи, нан! – Зиза лнапы лырбон, зегь наскьалгарц. – Усура сҭыҵроуп, сырхамшҭкәа срыхьӡар.
Рҽааныркылақәан, Шагә ишьҭаланы, амардуан илаҿалеит. Адәаны алашара каххаа иаркын. Џьоукы, ашахмати адоминои ирысуан, анаӡара аҵла иҵагылаз қәчагак иадтәаланы. Адырҩаҽны ус змамыз ракәхарын уажәраанӡа ишьҭамлацыз. Иаадәылҵыз еилаҵәаны абзиараз еибырҳәон. Змашьына ҭәӡоз Шагә иакәын. Иара, Арда, рԥа, рмаҭа анҭалоз, Арӡына дырзацлеит. Ашьыжь араантәы ақәҵра иаҳа илзымариахон Гагрантә аасҭа.
– Уаха Аҟәа бызгап бҭахызар? – Марыхә дҵаауан.
– Мамоу, иуҳәо закәи! Ашьыжь араагьы уск сымоуп, – мап кны, ара уск лымазшәа зылҳәоз, лҩыза игәы илмырхьырц акәын. Ауха дицны Гагра дымцеит, лыуацәагьы иаргьы аиҩызарада ак шрыбжьамыз даҽа знык агәра длыргарц. Иаргьы, дицны дахьымцоз ала, ихы маҷк далалырԥшырц дашьҭан. Маҷк дышизгәааз ицәа ианырыр цәгьа илбомызт.
Шагә ишьҭаланы иқәҵуан Ҷабҷани Рашьыҭи хаз-хазы. Ҷыжә лгәы хьыу-хьыуа ҿыц ара иаԥшәымахаз даалыдхылеит.
– Саргьы сцалап, – даақәгьежьуан лара.
– Даараӡа иҭабуп! – Зиза уи иналышьҭалҳәеит. – Ашьыжь имгылакәа, зызхара ицәаз ибарги! – аҵла аҵаҟа итәаз дрызԥшны, Зиза лхаҵа даалырӡырҩит.
– Аӡәы иабымҳәан! – аухантәарак ҿызымҭцәоз Дамытра иԥҳәыс даалылабжьеит.
– Аӡә иасымҳәо закәи? – цқьа илзеилкаауамызт.
– Ашьыжь агылара шыбцәыцәгьоу бара, шаанӡа тәамҩахә змауа.
– Ои! Уара уи гәоуҭазар, абна ак ҟалеит, – дахьирҽхәаз уамашәа илбон. – Уаала, ҳахәнап! Аҳауа цқьаҿ уааҭгылар уҭахыу?
– Уаҵәы сымацара сыҟазаауеити, сызхара ара стәамзаауеи, – днагьежьит иара. – Леиуан ианду дызлыбҭеи?
– Аусура сцоит, дызбода? – дивагылан амардуан даҿагылан, иблахаҵ гьежьыр, дааиҵагыларц.
– Сара аҩны сыҟами.
– Уара дузбома?
– Усҵәҟьа сычмазаҩума…
– Зны ухы узбозар аагәаҭеи! Ахәыҷы ибара цәгьоуп. Уааҟәымҵӡакәа улаԥш ихызароуп. Аҩны агәарԥгьы дабоит.
– Ахәыҷқәа ахьыхәмарша араагьы иҳамоуп. Ашҭа заҟароу бымбаӡеи.
– Зны ҳҭыԥҳаақәлақәап, – ашә аалыртын, иара аԥхьа амҩа илҭеит. – Ухәшә ыжәны, ушьҭала!
Ахәшәқәа ахьылҵәаххьаз еиуеиԥшымыз х-таблеткак аарылылхын, инықәылҵеит, аҵәыцак аӡы изаақәлыргылеит. Рымҳара-уаҭах дныҩналан, аиарҭақәа ааиқәылхит. Диарц лхаҵа инаиабжьалгахт. Иара икьаҿ ишәыхуа данааҩнашыла, лара амаҵурҭеи акҿаҩреи цқьа еиллыргарц, днахынҳәит. Икеикеиуа ианылрыцқьа, аҽыкәабарҭа дынҭалан, ӡык лықәылҭәеит акырӡа лгәазыҳәаны. Ашьҭахь асаркьа дадтәалан, лхаҿы рыцқьо. Лцәаакырагьы лылабон. Ахаа лыхшәшәо, дыцқьа-шәқьа даақәгьежьын, лхаҵа дшыцәаз анылба, лшьаршьаф ԥшқа лықәҵаны, дышьҭалеит. Аҵыхәтәан лгәы раҳаҭӡазшәа аамҭа лныруан: илыман лхатәы нхара. Ишылҭахыз зегьы еиҿылкаарын, ҽԥныҳәак уаҩы илиҭарымызт. Лан агәхьаа далыргагәышьон, аха аамҭа аҽамԥсахкәа ицарымызт. Аԥыхьатәи ар ирцуҭазшәа иалацәажәақәон. Ҿыц еиҭахынҳәырц ргәы иҭазшәагьы, ажәабжьқәак ыҟан. Иаар, уажәы инхоз рԥсҭазаарагьы аҽаԥсахрын, иаармариан акәымкәан, шьаҭанкыла. Баҳчак аадмыртыкәан, ишԥаҟаларыз. Уи ирлас еиҿыркаарызшәа рҳәақәон. Лцәалжь аԥсшьара иаҳәон, аԥхыӡ хааӡа дынҭанагалон.
Маҷк лхы шлыхьуазгьы, лхы лгәы ақәыбзиаха дааԥшит. Хәыҷык лҽаашьҭалкит. Даныҩагыла, ирлас лиарҭа ааиқәылҵан, излауаз ала лхаҵа диԥырхагамхеит. Ӡы хьшәашәала лҿы анылыӡәӡәа, иаҳа деиӷьын. Чаик лжәит. Дамытра ихәы рхианы инықәлыргылан, ампахьшьы ԥшқа нақәлыршәит. Шьыбжьон иифашаз, ихала ирԥхарц, адырган ишаныз, инҭалыргылеит. Лынҭыҵга ҵкқәа руак аалшәылҵан, лҽааидылкылан, дындәылҵаанӡа лымҳара-уаҭах дныҩнаԥшит. Дамытра ицәа уамак иҭынчӡамызт, иахьцалак дыцәан. Ихәшә,
шижәрыз ихамшҭырц, иаацәырылган, аҵәцала аӡы ахьнықәлыргылаз, ачанах маҷ наваргыла инанылԥсылеит. Шьҭа лгәы рҭынч дындәылҵын, длалбааит.
Ашҭа ҭацәын. Макьана усурагьы уаҩы дыццакуамызт. Ааигәа-сигәа аусурҭақәа рыман. Лара даханы Пицунда дцон. Ихарагәышьан, аиҳараӡак аԥҳәыс лзы. Лара дҿан, ишьҭылхуан. Ианлылымшашаз аамҭак лзааир, нас иҟалҵашаз лыӡбарын. Уажәы дқашәакаҷҷо амҩаду шыҟаз амҩа данын. Жәа-мшы рыла лцара-лаара аҽарманшәалашьа дшацәхҟьахьаз лныруан. Зегь зыбзоураз шьцыларан. Амҩа ааиҩылҵәан, егьи аганаҿ дааԥшит, дықәызгашаз ак аацәырҵуазар ҳәа. Рцуҭаҿынтә лара дызнысхьаз амҩала дааиуан Ҷыжә. Аӡәи-аӡәи рнапқәа рызҩышьҭырхит, аԥсшәа ааибырҳәарц. Машьына хәыҷык аауан, агәхаа лымкӡеит, лыхшыҩ Ҷыжә илызхан. Амашьына лаԥхьа иаангылазар, уажәраанӡа зныкымкәа илықәшәақәахьаз ахаҵа ҿы иакәын.
– Заҟа ибзианы шәсықәшәази! – данынҭала лара дгәырӷьон.
– Уажәраанӡа аасҭа, иахьа иаҳа блашоит, – уамак длызхьаԥшцәомызт зыхшыҩ зымҩа иазкыз аныҟәцаҩ, амала аҽнытәи лҷыдара ҿыц иаҵишьцәазшәа лгәы илнаҭон. – Быԥсҭазаараҿ еиҭакра бымоума?
– Ижәдырит. Шәылаԥш ас еснагь иҵарума? – аҭакс иара иҷыдарак инаҵылшьит.
– Еснагь мамоу, аха зны-зынла иаԥсоу дансықәшәалак.
– Ус сгәы иаанагаӡом. Еснагь акәушәа збоит. Абра сааншәыжь! – дааӷьаҵәыӷьаҵәит, акурорт шыҟаз ицоз амҩа хагылаҿ ианлеиуаз.
– Иауазеи, бахьцо блазымгои! – уахь дыбжьалеит.
– Ҳааиқәшәацԥхьаӡа сеиқәшәыршәоит, аха агәхьаа шәасыргацәар сҭахӡам. Гагра шәцошәоуп ишеилыскааз.
– Зиза, сара уи сгәы иаахәаны иҟасҵоит.
– Даараӡа иҭабуп! – уаҳа илҳәарыз лҿашәомызт, лыхьӡ иалҳәаны лгәалашәомызт, иара уи идыруан. – Даараӡа иҭабуп! – ҿыц диаҭабуан данҭыҵуаз. Нас уа дааҭгылеит, иара даақәҵәины дымцози, лаамсҭашәашьалагьы диаҭабырц лҭахын.
Агәашә дынҭалеит. Даазгаз лыхьӡ ахьидыруаз иахьцалак иџьалшьон. Амҩан заҟантә дышьҭиххьаз, иеибырҳәоз лгәалалыршәон, лҭыԥ аҿы днеиаанӡа, илыхьӡыз иара дазҵаауа, лара аҭак илҭо лгәалашәомызт. Ус адырра илҭахьазар, иара ихаҭа иҽылимырдыруази. Ихьӡыз лыздыруамызт. Ус анакәха, иара лара амашьына анҭыҵ длызҿлымҳахахьан. Дзызҵаауадаз? Убри аламҭалаз уаҳа уи дизхәыццәартә аамҭа далаҟамызт, ашьыжь лдиректор лҽилырбарц лыхәҭан, аусура дышҭыҵыз иалҳәарц. Адкыларҭа дныҩналан, амаӡаныҟәгаҩ аԥсшәа лалҳәеит.
– Дыҟоума? – лара реиҳабы дизҵаауан.
– Дыҟоуп, – атрубка аақәылхын, ателефон леиҳабы дизасит, ахараӡа џьара дтәазшәа. – Зиза дыԥшуп. Дласышьҭуама?.. Бнеи! – атрубка ллымҳа иаадылхын, илҳәаз азмырхакәа, ашә шыҟаз, лхы налҟьеит, Зизагьы ауада ҭбаахьы лшьаҿа неихылгеит.
– Ббара ҳазбзиахааит! – иара дҩалхаҵгылеит.-Блатәа! – иаргьы иҭыԥ аалихит. – Бчымазацәа ҭыбгахьоу?
– Ҩыџьа ҭыҵит, ҩыџьа шьҭоуп. Урҭ руаӡә даҽа ҩы-мшҟа дҭахоит. Аԥшьбатәи дҭыҵыргьы, акраамҭа иҩны дышьҭазароуп.
– Убасҟатәи аамҭа иҭахыуп?
– Ишьапы агипс иҭарҵеит. Иԥҳәыс илцәыуадаҩуп ахәшәтәырҭаҿ ибара. Аҩны дылгар, лхәыҷқәеи иареи еицылбалап. Шәача дгатәхоит, уа асаркьа дҭарҵароуп. Иусқәа иаҳа иуадаҩуп.
– Бара ҩ-напыкла аусура бкуама? Шьҭа уи былшап ҳәа сгәыӷуеит.
– Саргьы сгәыӷуеит.
– Банцашаз бхынҳәыр уск базыскрызшәа басҳәеит. Ибгәалашәома?
– Ак сашәҳәароц шәҭахын, саҭамзааит, уск сазышәкырц шышәҭахыз сыздырӡом.
– Аеи… Сгәы иҭаз ауми исҳәаз. Сара схаҭыԥуаҩԥсшьара дыҟан. Исзааицҳаит аусура уаҳа дшызҭымҵуаз.
– Акы еимашәкуаны смаҳаӡацызт.
– Уи иара ихатә усқәак имоуп. Ҳара еимак ҳабжьаӡамызт. Деиӷьзар сҭахын аиашаз. Исҳәар исҭахыу: быҟамижьҭеи абри аҭыԥ даҽаӡәы дазыскырц сгәы иагьҭамшәеит. Аус бызсыцуама?
– Ои! – лара иааџьалшьаз дагьаарҭрысит. – Аҭамзаара саҳәоит. Исылымшар ҟалап.
– Бҭагылазаашьа зеиԥшроу аасаҳәеи!
– Абыржәоуп сабраа ауаҭахқәа анысзырԥшаа. Сыҩналашәа зуит. Сыҷкәын сан дылбоит. Ларгьы гәабзиарыла иӷәӷәоу лакәӡам. Макьана ашьыжь дылзызгалароуп, аусура ашьҭахь
даазгалароуп. Нас баҳчак шԥаадмыртри ҳәа сгәыӷуеит. Иаб дзықәшәаз жәбоит, дзеиԥшрахаша уажәыҵәҟьа адырра цәгьоуп, дзыхәшәтәуаз ҳдыргәыӷит аха. Сыҩн усқәа срыхьӡаны, даҽа қалақьк аҿынтә усура аара-ацара сцәыхьанҭоуп. Ишәҭахыу аусқәа сырхьымӡар ҳәа сшәоит. Арахб хазы аҵара сҭоуп, ижәымдыруеи?
– Заочно? Изымдыруеи. Мда-а!.. – леиҳабы иааицәымӷахеит. – Бнапы ианысҵалак зегьы брыманшәалан инабыгӡон. Даҽаӡәы дсывартәаны дзысҭахи сгәахәын. Иаалырҟьашәа, базыҟамҵаӡакәан ибасҳәеит. Иахьцалак базхәыцырц аамҭа бысҭап.
– Заа аҭамзаара шьҭасҵоит. Уи агьалҵуам.
Макьана ԥхынҵас зҽеилазҳәоз Арӡына даныҩдәылҵ, амаршрут машьына дақәтәарц, аџьармыкьахь дымцакәа, аамҭа ԥыҭк лыман азы, шьапыла лусурахь амҩа данын. Асфальт лшьаҵа ашьхә ықәнархаауан акәымзар, амш аныбзиаз, ҳәынҵәык дыламгылаӡакәа, лымҩа ашьыжь ишьҭылхуазар, шьапыла мҩеи дызвысуаз апарк ҵлақәеи ирхылҵуаз аҳауа цқьа лызҩыдан. Заа џьара иццакуаз дахьрылагылаз лгәы иаахәон. Зны ашҭа хада ааҩҵәаны далсуан. Зны Аиааира апроспект ахи аҵыхәеи еимданы, лусурҭахь дҩеиуан. Уи аҽны апроспект данын. Шьыжьнатә ажәлар рацәан. Русқәа рыда хьаа-баак уаҩы иныԥшуамызт. Убас иԥхьаӡаны, лхатә хәыцрақәа дрылашьшь, лара Аиааира апарк днавалеит. Аган мҩа давҵаланы, ааҭгыларҭаҿ акы дышлалбааз мҩашьо, изықәшәацәгьахаз лыԥшра шьҭыхны, Радица дааиуан.
– Шаанӡа ара бабаҟаз? – излыдымҳәаҵалоз аӡӷаб лӡамҩа днагәӡын, даалыдхалеит.
– Уск сыман, – Радица дмаӡаха дцәажәон.
– Ибыхьыз сабҳәароуп, – Арӡына уи ус иаармарианы дылзоушьҭуамызт. – Џьара сызбыхәар быздыруам.
– Акгьы смыхьӡеит, – хьаак змамыз лыԥшра шьҭылхыр лҭахын, дманшәалахомызт.
– Беилашәаны бшыҟоу сара исымбаӡои, сыԥшқа! – лмахәар аанылкылан, амҩа даанылган, апарк аҿы ҵлак дынлыцҵагылеит. – Изысцәыбӡои? Асҵәҟьа бысзоушьҭуам, ибыхьыз аасабҳәаанӡа. Нас иҟаҳҵаша ҳахәаԥшып.
– Сара цхыраара сҭахӡам, – Радица, лылаӷырӡ анаалҿеибаҳәа, лчавра пашәӡа ларҭмаҟ маҷ иааҭылԥаан, лӡамҩаҿ ацәаакыра налалырчачеит
– Ыҳы! – зымаӡа зҵылхыз лакәны дыԥхьаӡаны, Арӡына уи лҽаалырҭынчуазар ҳәа длызԥшын. – Быцәгьара сашьҭоума, ибырмаӡо-егьиуа. Бҽаарҭынчи!
– Агинеколог дысҭахыуп, – аалҿыҵҟьеит Радица.
– Нас?
– Ареспубликатә хәшәтәырҭаҿ иҟаз лакәын исҭахыз. Иахьа дҟалаӡом ҳәа сарҳәеит. Ақалақь аҩбатәи ахәшәтәырҭаҿ снеир сҭахыуп.
– Иаалырҟьаны урҭ аӡә дбымбавр амуа, ибыхьи?
– Сцәа стәым, – иаразнак аҭак шылзымҳәоз, илгәаӷьит.
– Ибҳәо закәи, бара?! – Арӡына лцәа дааҭӡыӡааит, иаалырҟьаӡаны лара лхазы убас дыҟазшәа аилккара лоузшәа. – Ишԥа быхьи?
– Убас… – уаҳа лзацҵомызт.
– Нас уажәы ара бзааи? Бгәабзиара зеиԥшроу еилыбкаарц башьҭоума?
– Сыҽԥсыргар сҭахыуп. Бсыцхраа!
– Агәра гаҵәҟьаны быҟоума? Аӡәыр бибахьоума?
– Схала исымбои.
– Гагра изыҟабымҵеи?
– Исцәыҵыҵыр ҳәа сшәоит. Бара быда аӡәгьы иласымҳәацт.
– Сара исҿыҵҵыр ҳәа бымшәан. Амала иҟаҵатәу цқьа ҳазхәыцроуп.
– Азхәыцра аҭахӡам. Сазхәыцхьеит.
– Иара дзусҭада?
– Иара илабхи…
– Идыруама?
– Идыруеит.
– Иахиҳәааи?
– Иасҳәеижьҭеи иҽысирбаӡом.
– Ди-да!.. Ҷаарыхәи бареи шәеидызымбалахьази. Иакәзар?
– Иоуп, – иаразнак аҭак шылзымҳәазгьы, лхы лалырҟәын, дақәшаҳаҭын.
– Цқьа ихы иҭагаланы иаҳәатәупеи.
– Сиҭахӡам.
– Нас бижьартә бхы знабгеи?
– Ус иҽысирбеит. Шьҭа зегь еилкаахеит.
– Иҟоу бдыруама? Усура иансаамҭоу сымнеир ҟалаӡом. Бара аҩны бызгоит. Уа быҟаз схынҳәаанӡа. Нас мҩак бықәысҵоит. Телефонла џьоукы срацәажәоит. Бзиоума?
Амашьына мҩахь дкылылган, таксик аанылкылеит. Ианҭала дахьцашаз иалҳәеит. Аҩнеихагыла аҿаԥхьа даанылкылан, длызԥшырц амҩақьыра имҭаӡакәа, иаалгоз дҭылган, длыма дныҩналан, дахьҩықәнылгаз ашә аартны дныҩналҵан, илфашаз-илжәшаз ахьыҟақәаз наллырбан, ателербага налзаҿакны, даақәгьежьит. Шьҭа, лусура дагымхарц, атакси деиҭанҭалеит.
– Амузыкатәҵараиурҭа!
Амашьына дахьынӡаҭатәаз, лхәыцра зызкыз лҩны инлыжьыз лакәын. Амала цқьа дызхәыцуамызт. Уи арԥыс дхәыҷымызт-дымҷымызт, ӡӷабк дышԥеижьоз! Лымҩақьыра аныҟәцаҩ инаиркны, атакси данлалбаауаз, аҵараиурҭахь инеиуаз макьана ирацәан. Лҭыԥаҿ даннеи, аԥсеиҭакха даахьӡахьан, аҵәҵәа ҟалеит. Ишалырԥхьоз сааҭк цеит, нас даҽа сааҭк, абар ахԥатәи. Аиҭакра ду азынгьы ддәылымҵит. Лшьамхы еиқәыршәны, ахышә дадтәалан. Лтелефон аақәылхын, аҩны илзықәгылаз ақалақь телефон ахь дасит. Радица лномер шлымылхрыз дшыццакуаз ашьыжь илгәаламшәаӡеит.
– Радица! – аҭак анлоу длызҵаауан. – Бышԥаҟоу?.. Аеи, абаа бҟәыӷах! Ҩ-сааҭк рашьҭахь аҩныҟа амҩа сықәлоит. Уаанӡа ибҭахызар бышьҭала, – лҳәан, аимадара лырцәеит.
Ирыбжьалақәаз цқьа иабалдыруаз, аха Радица лҳәашьақәеи ашьыжь илбаз лҟазшьа аҽыԥсахшьақәеи даарызхәыцыр, еинымаалашаз џьоук ракәын, изхараз иара ихаҭа лара лыуазырреи лыгәжәажәареи дахьыршьҭуаз-дахьаарышьҭуаз хьаас имаӡамызт. Ииҭахызи, ииҭахыз иц иамкыр акәын! – гәаныла дагьаашәиит. Аҟәарҭ иагәыдуҵаз акәҷышь иаахон, лара дызҭаиршәахьаз агәаҟҵәаҟра иара изы хьаада ииасрын ҳәа дгәыӷуазма? Лара лхала зегь рҭыԥ иқәылҵарц, арахь аҭыԥқәҵашьа цқьа дақәымшәо, дгәаҟуа амҩақәа дырнын, мышкымзар мышкы аҵыхәан рымаӡа еилкааӡамкәан ус инхозма. Лиашьара ишаардырлак аиман дкылырцарц ишьҭамлаӡози. Иихәыцуази ҟадыџь? Иусурҭа акәзар дзықәгәыӷцәо? Уҳәан-сҳәан злаҟаз ала уа ҵарҭыша гара ҭыԥын, иҽеиз мҩаԥызгоз дарбаныз, аха маӡала уск ҟарҵозар – ишымаӡаз инхар акәын, иаарцәыҵыҵыр аҽеи дақәдыршәозма, аиаша ада ак иашьҭамыз рацәазшәа рхы аадырԥшуанеи.
Арҵара ус уҽаназук, умч, улшара зегь иара иадумҵар, улҵшәа маҷхон. Убас лхы лбо мацара, даҽа ҩ-сааҭк мҩаԥылган, аҵарамш анаҩсан даҽа уск азы дшырҭахымыз еилкааны, длалбааит. Шьапыла амҩа даныланы, аамҭа лзырӡуамызт, атранспорт раангыларҭа шыҟаз дкылсит. Раԥхьа иааиуаз троллеибусын, дынҭалеит. Уи усгьы, уара иаҳа уаныццакуаз, иара таатиуан. Машьынас ианыз зегьы иара амҩа арҭон, иарах урҭ ирԥырхагаӡын. Иҿыр-мыруа цәгьала иаангылаанӡа, амч азаазгоз атәыҩақәа афымца цәаҳәа иҩықәҟьан, ажәҩан ахь ииашаӡа ихалалеит. Аныҟәцаҩ урҭ рҭыԥахь илбааигарц, ашахақәа рырххара иҽаназик, лара илзымчҳазт, иҭагылаз днарылс-аарылсын, длалбааит. Лыҩнаҿынӡа уамак бжьамызт. Амардуан дҩаҿалан, лышә днадгылан, аҵәҵәа ҳәынҵәры днагәҭасит. Лцаԥха аҩныҵҟа инылмыжьхьази.
– Бшыҟоу аасаҳәи! – илзыԥшыз ашә анаалырт, дныҩналан, адунеи шылхамбгаз ллырдырны, лгәы шьҭылхырц, дҿаԥхаҿаччон.
– Ус, – аҭак лоуит, лакәӡамкәан инахынҳәыз аҳәсахәыҷ лҿынтә.
– Уажәы акраҳфоит, нас ҳусқәа ҳрылацәажәап, – аԥшәма лыкҿаҩрахьы лҿыналхеит. Уа игылаз аишәа еицарса иқәгылақәаз ампахьшьы ԥшқа аарықәылхит. – Аа? Бара зегь бырхиахьазаап! Дзакәытәҩын ԥҳәысузеи еилкааӡамкәа инхаз! Ара блатәеи! – лхаҭа лҭыԥ аалылхит, илҭаз дылмырԥшырц. – Акреицаҳфап. Бнапымҭ ахәҳшьароупеи, – лычхьыԥи лаҳәызбеи аақәылхын, акәац ӡы ҽыҭк аамхны лҿы инҭалҵан, акартош ӡы, аџьымшь џьы иарганы, инашьҭалҵеит. – Ҟы! Дара ихаауп. Ахаара бҿы иагымхааит!
Асҟатәи ихаахаҵәҟьаз агьама лбарц лҭахызшәа, лгәы иаго-иамго Радица акы днацҳаит. Афатә хааҵәҟьан. Лхаҭа ажәак лыхәлалмыршәазт, Арӡына уаҳа ҿымҭкәа, лҩыза дылхьылгӡарц, дмыццакӡакәа лхәы лнапы алакын. Излалылшоз ала абзазашьа агәазыҳәара бзиа лҿықәылҵон. Илҭаз лгәы лзышьҭылхырц, дманшәалахандаз! Дшыналҿаԥшлоз мацара, акрырфан, Радица аишәа аилыргараз дҩагылар лымукәа, аԥшәма иҟалақәаз еилылкаарц лҽыназылкит.
– Аранӡа шәышԥааи! Исзеилкаауам, – лызҵаара акыр иаҭыԥмызшәа лхаҭа илныруан.
– Ҿыц иацысҵо агьсымаӡам, – Радица лхы лзышьҭхуамызт. – Сижьеит. Сшиҭахым збоит. Дсыдҿасҳәаларц сагьашьҭам. Ишьҭымҭ сзынхар сҭахӡам. Еилкаами?
– Еилкаауп, – Арӡына дҩагылан, афатә знырххьаз ачанахқәа, ачхьыԥ, аҳәызба нарнылҵан, аӡәӡәарҭа инҭалыргылеит. – Еилкаамгьы ыҟамкәа, – уаҳа џьаргьы ццакырҭа рымаӡамызшәа, рыӡәӡәара лҽыназылкит. Урҭ маҷын, дрыдымхалацәеит. – Адиван ҳнықәтәап, баалеи! – аԥхьа уахь дныҩналан, ателербага абжьы аалырмаҷит. – Асал шәыбжьалар бҭахыуп, – адиван аҿы наҟ-ааҟ инатәеит, маҷк иааиҿаԥшуа. – Ибыхьқәаз урызхәыцыр, беилкаауп. Аха ԥхьаҟатәи быԥсҭазаара базхәыцхьоу?
– Уи иазымхәыцуада! Сазхәыцуеит азоуми сызҿу сзашьҭоу, – Радица лаԥхьа итәаз лыбла дзыхԥшылацәомызт.
– Хшара дыбмоуӡакәа баанхар былшоит, уи бдыруама? – анылҳәа, зцәа зтәымыз азныказ дҿаббаӡазшәа даақәлырхеит. – Ахшара дызмауа аԥҳәыс акыр даԥсоума. Аԥсабара адәы дзықәнаҵаз хшара длоурц акәӡами?
– Сыҽԥсмыргарц азоума асҟатәи зсабҳәо?
– Ибабжьазгоит.
– Хаҵа сыҟамкәа, ас зҽызсырбода?
– Ак ӡбатәуп.
– Иагьсабымҳәан! Сҭаацәеи сҭахцәеи ахьымӡӷ дырганы, схаҭа хьӡы сымаӡамкәа… – лнацәала лӡамҩақәа аалрыцқьеит.
– Бшыҟоу знык иабҳәан, уаҳа дбымбаӡацт, иалыбдрааи цқьа биацәажәар дызлагаша.
– Уаҳа акгьы иасҳәаӡом. Иҭахызар симԥшаауази…
– Сгаӡа хәыҷы… – Арӡына лнапы дҩахан, лнацәкьарақәа лаԥхьа итәаз лӡамҩа инықәылшьит. – Заҟа быԥшӡоу, беинаалоу, бызҭахымхо дарбану?! Иаргьы гаӡак иакәымзар. Уи сара еилыскаауеит.
– Изакәи иеилыбкаауа?
– Дгаӡоу дҟәыӷоу.
– Иаҭахӡам! Сара деилыскаахьеит.
– Дгаӡоу дҟәыӷоу?
– Зхада хы зҭахӡам иоуп. Диегоиступ. Знык сус ааҟасҵааити! Уи сара исырбап. Сԥсы ахьынӡаҭоу сшьа шԥасзымури.
– Бшьа уны, иҟабҵарц бгәы иҭеи?
– Уи аабап, – аӡӷаб лгәаӷ пеипеиуан.
– Зны ихьыз еилаҳкаап.
– Ихьуази? Акгьы имыхьӡеит. Гаӡаҵас са соуп ииԥхьаӡаз. Сзакәытә гаӡоу ибахра дыҟоуп.
– Бшьа бур сара изуазар.
– Излабымуеи? Сҿаҳәаны аӡәыр симазаауама?
– Иацәажәара аҭахыуп, бара.
– Иаҭахӡам! – иааҿахҵәа мап шылкуазгьы, џьара ԥсыхәак аҭашьа ҟаларгьы иудыруази ҳәа, лыхшыҩ аҵкараҿ хәыцрак ахәынган цәырҵуан.
– Сара агинеколог лҿы бызгоит. Аха аоперациа бзылур суӡом.
– Нас уахь сзыбгои?
– Бцәа бтәымкәа быҟазар? Убри еилыскаар сҭахыуп.
– Уи сара исзымдыркәа сыҟоума? Уи аилкаараз агинеколог илыласхи.
– Ибзеилымкаазар ҟалоит. Ԥышәас ибымеи уи еилыбкаарц? Знык ахаҵа бҽибырбеит ҳәа, иаразнак ас бҟаларызма? Бҟалазаргьы ҟалоит, сара акгьы сҳәом. Аха цқьа еилкаатәыми.
– Ҳазтәоуи? – Радица аамҭа лыцәцар лҭахымызт. – Бызсыцхраауазар ҳцалап!
– Аеи, – Арӡына лтелефон аақәылхит. Лыхьӡынҵа аалыртын, илдыруаз агинеколог лыхьӡ лԥшааит. – Сара Арӡына соуп. Сҩыза бзиак дбызназгар сҭахыуп. Харантә дааит. Иахьа дбыдыбкылар былшарыма?.. Сара схаҭа лцәа лтәымзар еилыскаарц сҭахыуп… Лара лыҽԥлыргар цәгьа илбом. Аеи, лцәа лтәымкәа дыҟазар… Мызкы аҟара лхыҵуеит… Аиаша!.. Уи схамшҭи. Нас уажәы ҳнеиуеит… Даараӡа ибџьысшьон… Иҭабуп! – лмобильник налҵәахит. – Илҳәаз бымбои: аоперациа аҟаҵараз аамҭа аҭахыуп. Мызкы бхыҵуаны, аԥыргара дацәшәоит.
– Ицәырыргаз закәыхи! – Радица иаалықәшәацәгьахаӡеит.
– Баалеи! Бшыҟоу цқьа еилҳакаақәапи.
Рҽааидыркылақәан, индәылҵит. Амҩан, илыцыз лгәы лырҿыхарц, Арӡына лакәын ицәажәоз. Зҭак ҟауҵашаз зҵаара лҭиӡомызт азы, Радица ҿылҭӡомызт. Адунеи зыҵабгаз леиԥш дҟамлацкәа, адгьыл ақәгылара лзычҳауамызт. Дызҭашәаз ҭыҵшьак акәын илбоз: аоперациа. Аџьармыкьаҿ амаршрут такси иақәтәеит. Иара ааҭәаанӡа уаҳа имҵасит. Дара заа
иҭаланы ҭыԥқәак ркит, акәымзар ршьапы ишықәгылаз ацара рықәшәон. Убасҟатәи еилапахәхар ҳәа уаацәшәарын. Знык дандәықәла, уаҳа џьара дааиҵамсӡакәан дцон. Авокзал аҿы даангылеит. Уа ҩыџьа лбаан, иҭалоз уаҩы даныҟамла, амҩа иқәлахт. Шьҭа ианаангылоз дара ҭыҵуан, ирулак еилагылаз инарылсқәан, ашә иаалагылеит. Иахьлалбааҵәҟьаз еихагылаз ахыбра ҿыцызшәа ишәшәын. Адкыларҭаҿ ианнеи, Арӡына ахәшәтәҩы дышрызԥшыз наралҳәан, рҩыџьегь наурышьҭит.
– Бхаҭа хаҵа бзыҟами? – агинеколог дҭацәхаанӡа ҳәа, ашә иахьынӡылатәаз, Радица лхы дызцыз иналызлырхеит.
– Бызҵааи?
– Сара сеиԥш иагьаҩы лзаабгахьеит. Бкәалкәало џьоукы бызҳашьҭеи, бхы бзашьҭами? Бхала хаҵа бзыҟами? – инаҵылшьит Радица.
– Хаҵа сцар, шәара, аҟадыџьқәа, ишәхылаԥшуада. Схы сашьҭазар акәхоит.
– Шьҭа аиаша саҳәеи!
– Уаҩы дсызкамшәацт.
– Агәра сымгаҵәҟьеи.
– Уамашәа изыббеи?
– Хаҵа бцар бҭахӡам бҳәар, быгәра згода.
– Дзусҭазаалак хаҵа дцарц лҭахыуп. Аха былахь иану ҳәа ак ыҟами. Бара хаҵа бцартә акәал бымоуп. Бзацәхьаҵуеи?
– Арӡына! – амедеҳәшьа ашә аалыртхьан. – Бпациент длашьҭы!
– Саргьы слыцнеир сҭахын, – Арӡына Радица дҩалыцгылеит.
– Зны лара дҳадаҳкылап. Нас шәхала шәеицәажәап.
– Сара сақәшаҳаҭымкәа, акы лҽазылымкааит.
– Аеи!
Аамҭа уамак мцеит, аха Арӡына дгәаҭеиуа ашә аԥхьа дтәан, иаалгаз аҳәсахәыҷ илыӡбахьаз дгәазҭоз дақәшаҳаҭны аоперациа лҽазылкыр ҳәа дшәон. Иаалгәалашәеит илхыҵуаз маҷзар дыԥлыргар шылҭахымыз. Лԥсы ааивылгеит. Иахьцалак лцәа лтәымкәан дыҟамзар ҳәа, даагәыӷит. Ус акәзаргьы, аҷкәын аӡӷаб джьаны даанижьыр шзыҟамлоз иара изымдырӡози? Иигәаӷьи? Арӡына уи диацәажәарц лӡбахьан. Иахьынӡамаӡаз дигар иаҳа изеиӷьын. Иахылҵшаз ацҭәы макьана дзазхәыцуамызт. Далашәар ибарын закәытәҟабал-ӡабалраз злыҵра уадаҩхаӡоз. Иҟалази иҟалақәашази ахьынӡеиҿылбаауаз, лхаҭа уи арԥыс ицәымӷра лызцәырҵуан. Аӡӷаб хаҵа дцартә дшыҟаз аалыцәцәырҵуан. Дызжьаз дцәырлымгакәа, аанхашьаз илымази. Лхаҭа лхы лыхьчар акәхон. Иахьа лыҽԥлыргарц дашьҭан, уи ала лус нҵәозма. Иахьа лҽызлаҿылхша заҵәык акәын лхы иҭаз, аха иацраҳәахоз ахьынӡалхьынҳалашаз здыруадаз, лԥсы ахьынӡаҭаз илыцрымҵыр?
– Блеи! – амедеҳәшьа ашә дылагылан.
– Сбыкәахшамзи! – Арӡына аамҭа рацәа мцакәа иахьлыԥхьаз деигәырӷьан, дагьҩаҵҟьеит. Дныҩналазар, ахәшәтәҩы лҿаԥхьа Радица дтәан, лылаӷырӡ лҿаҳәҳәы. Лхаҭа ааскьа даҽа ҟәардәк днықәдыртәеит.
– Ну что! – агинеколог лхы ҩышьҭылхит. – Аӡәи-аӡәи еицәаҳӡо акгьы ҳамаӡам. Аӡӷаб лцәа лтәым. Уаҳа илымуазар, аоперациа ҟаҳҵап, уи азы аамҭа анааилак. Уаанӡа дазхәыцааит иаԥсоу иаԥсаму. Уи ахынҟьа-ԥынҟьа лыԥсҭазаара бжамҽамнатәуеит. Уаҳа ишәабжьазгаша акгьы сымаӡам.
– Лцәа лтәымра еиқәлырхароуп хымԥада, – лаамҭа анааи, Арӡына лыҽналалгалеит.
– Исҭахӡам! – Радица инеималҭәарц агьлыгмызт.
– Ибҳәо закәи?! Сбыцхраауеит сымҳәеи! Зегь рҭыԥ иқәаҳҵоит, уажәы ажәҩан бхабгазшәа шыббо еснагь быҟазаауама.
– Исҭахӡам! – илымҳәац џьылшьозшәа, еиҭалҳәоз шьақәлырӷәӷәон.
– Уи шәхала ишәыӡбап, – агинеколог реиԥылара аҵыхәтәахьы иналгон. Ас заҟаҩы ҟыжуа иҩналоз, иҩныҵуаз маҷызма, лгәы ԥырҵәахьан, арахь рразҟы дара рхаҭа ракәын изыӡбашаз. Лара илуалыз – мҩақәҵаран.
– Иҭабуп даараӡа! – Арӡына даныҩагылоз, Радица дҩаҵҟьан, дыццакуа лџьыба ирхианы иҭаз аԥарақәа агинеколог лаԥхьа инықәылҵан, даазгаз лаԥхьа дындәылԥеит. – Саҭамыз! Агәхьаа басыргеит, – ашә шыҟаз лҿыналхеит, лус лзынамыгӡакәа, баша даазар аҟара иԥхьаӡаны.
Рҩыџьегь амҩахь ианцәырҵ, шьапыла Амраҭашәара шыҟаз илеиуан. Ақалақь аналҵымҭа гәыԥ-ҩык еилагылан, аԥасаџьыр шьҭызхуаз амашьынақәа уа иаангылон. Арӡына лҩыза лықәҿылҭӡомызт, лхала лԥсы ааивылгарц. Ааҭгыларҭаҿ ианнеи, Гагранӡа изгашаз ак ааиуазар ҳәа, иԥшын.
– Аҩныҟа бызгома, – ацәа даалҵызшәа, Радица ҿаалҭит. – Схала сцоит. Усгьы агәхьаа басыргеит.
– Бус аҭыԥқәҵара абыржәы салагароуп, – лмобильник аацәырылган, аимадара шьақәлыргылеит. – Марыхә?.. Марыхә уоума?..
– Сара соуми, – ибжьы лаҳауан.
– Агәхьаа уахьаласҵо, саҭамзааит! Арӡына соуп изҳәо.
– Изымбои бара шбакәу. Жәаха ҳааидыҵижьҭеи, уаҳа уахь сызҩықәымлеит.
– Ус умазма?
– Аӡә дысзыбыԥшаахьазар сгәахәын.
– Аӡәыр дузыҽҳәараны дихьеит ҳәа уарҳәама?
– Убас ак ҟалазшәа сгәы иабан.
– Ус аныҟала, адырра усымҭар ҳәа ушәома?
– Сшәаӡом. Сшыбхамышҭуа здыруеит. Шьҭа сзыбҭахыз аасаҳәеи, акәымзар ибызҭоу аԥара ҳалгоит.
– Уара узы аҟәрышь сеигӡома.
– Уи здыруеит, аха иахьцалак.
– Ҷаарыхә ителефон суҭар сҭахын.
– Илабхи?
– Уи изы бзиарак ҟасҵар ҳәа ушәоит, ыы?
– Усгьы акы изыбундаз, сара стәы ианамух!
– Дзысҭахыу иалудрааи? Ӡӷабк лзы акәымзар?
– Аа!.. Ианҵала!
– Так, так!.. – иаацәырылгаз абӷьыц ахыԥхьаӡарақәа анылҵон. – Так, так! – ианылҵаз иашазарц гәалҭараз, хыԥхьаӡарацԥхьаӡа еиҭалҳәеит.
– Иашоуп.
– Иҭабуп!
– Иахьыбҭахыу ибыхәааит!
– Уи бишьҭамлан! Иаҭахӡам, – изцәымӷахаз лыԥшра Радица илыман, арахь ҩныҵҟала лҩыза дызҿыз мап лзацәкуамызт. Гәыӷрак ахәынган лызкашәон.
– Ишԥаҭахым? – лтелефон даҽа хьӡык ҭалҩҩын, аимадара шьақәлыргылон. – Уаҳа наҭахымкәан иаҭахыуп, – лтелефон ллымҳа иадкылан, лҽызмалдаз аҭак ҟаиҵаӡомызт. Даҽа знык ихьӡ лԥшаан, лыҽималдахт. – Ҷаарыхә уоуми?
– Ааи! – илаҳауан ибжьы. – Сызҭахыда?
– Сара, Арӡына, соуп. Сугәалашәома?
– Быгәаламшәакәа. Сабабыцхраауеи?
– Ацхыраара сара соума изҭахыу, уара уоупеи.
– Исзеилымкааит.
– Узбар еилукаартә иуасымҳәози.
– Иахьцалак?
– Телефонла усҟатәи ҳзеицәажәаӡом. Узбар сҭахын.
– Иаба? Ианба?
– Иауазар – абыржәыҵәҟьа.
– Сабанеиуеи?
– Сара амҩа сануп. Сахьуқәшәо саҳәа!
– Убас ибызхмырԥо изакәытә уси?
– Исызхырԥаӡом.
– Гәдоуҭантә Лыхныҟа узлабжьало амҩа сангылазаауеит.
– Избан?
– Арахь усура смиаси.
– Еилыскааит. Сааҭк ашьҭахь.
– Исмаҳаи.
– Макьана ҳусқәа еиқәшәоит, – Арӡына Радица дналҿаччан, лтелефон лҵәахит.
Гәдоуҭанӡа ицоз автобус анаангыла, Арӡына далацон, Лара дааҭгылеит, рҩыџьегь Гагра ицоз еицҭаларц. Еилагылаз рыбжарак анықәнага, иаанхаз аамаҷхеит. Ԥыҭ-ҩык еизахьаанӡа, даҽак ааиндаз шырҳәоз, маршруткак рзааит. Еилапапа аҩныҵҟа еилагылар зҭахымыз анааҭгыла, Ԥсоунӡа ицашаз анҭамла, аԥсеивгарҭа роуртә иҟалан, аҳәсахәыҷҩыхәнеит. Радица џьоукы даарывадыртәарц, Арӡына дрыҳәан, лхала дгылан, Ешыра аҳаԥы-ресторан иладгылаанӡа. Уа ҭакәажәык дҳақьԥсықьуа данҭыҵ, лҭыԥ лара иаанылкылеит. Знык амҩа узықәлондаз, бжеиҳан ԥсеивгарҭак уԥшаауан.
Гәдоуҭа ианлеиуаз, Арӡына заа аныҟәцаҩ иаԥхьа инықәылҵеит рҩыџьегь рымҩақьыра. Радица лгәылҽанӡамкәа илҩызахаз дышлаҭабрыз лҽылзақәыршәомызт, лаԥшхаала дналыхәлаччеит. Егьи данлалбаа, ари, Ҷаарыхә имашьына лбозар ҳәа, днаԥшааԥшит. Иара дыҟаӡамызт. Лгәы шлыхьуаз, ԥшь-мҩак реихагыларҭа дызлыбаахьаз навсит. Арӡына лакәзар, – илҳәарыз лҿамшәо, амҩан даанхалеит. Нас дааԥышәырччеит: ақалақьынтә икәыршашәа иаауаз амҩа Ҷаарыхә имашьына лҭалон. Иаргьы дхарахаԥшуан, дзышьҭаз дахьгылаз изымдыруа.
– Баԥхьа сахьзымааиз, саҭабымҵан! – лара имашьына данааҭала, иԥсҟы ырҵәиуа, цқьа лҿаԥшыха иауамызт.
– Сара соуми узбар зҭахыз, уаԥхьа сааизар – агьамам, – лара дҿылхуан.
– Уигьы ҵабыргыуп.
Ақалақь агәҭаны акаҳуажәырҭаҿ днеигеит. Акаҳуажәырҭа ахьӡын, арахь фатәыс иҟарымҵоз арбаныз. Ргьама хаан. Ус иахьынеидтәалаҵәҟьаз, акҿаҩраҿынтә афҩы хаа уаҳауан. Узхара ыфаны уҟазар, афатә фҩы амла уанаркрын. Ӡӷабкгьы дышьқьыруа амаҵ луан. Ирзаалгаз афатә рнап адыркхьан, изеидибагалаз изалацәажәаӡомызт. Иара лара длызԥшын, лара иара акрыфара даҟәылхыр ҳәа дшәон.
– Узбар зысҭахыз уцәа иаламшәаӡаци? – лара дҵаауан, лаҳәызбеи лычхьыԥи илрыцқьаз лчанах ианынанылҵа.
– Сзазымхәыцӡацт, – аара здыз диеиԥшӡамызт.
– Радица Аҟәа дыҟан, – иаразнак ацә атәыҩа лара дазыҭрысит.
– Нас? Уа дҩеир ҟамлаӡози? – иманшәаламыз зҵаарақәак шҿааирхаз ихаҭа иныруан.
– Ак узеилымкаауашәа ҟаумҵан! – дшыманшәаламхаз лара ишьақәлырӷәӷәон. – Сара зегь здыруеит, – анылҳәа, иациҵарыз дақәымшәо даашьақәхеит.
– Бара бҿы дашшырц, дҩеима? – дҵааит, ихы аҭыԥ ианазнеи.
– Лыҽԥлыргарц дҩеит, уара, машәырны дсықәшәеит.
– Агәра сызгаӡом.
– Гәрас иузымгои? Сара исҳәо акәу, лара лыҽԥлыргарц дахьашьҭаз акәу?
– Лцәа лтәымшәа ахьылҳәо.
– Уԥхамшьаӡои? Лхы иазылура лыздыруам, уара улжьо џьушьоит. Уара уоуп дызжьаз. Лара ӡӷаб ҟәыӷа-гаӡак лакәхеит. Акәымзар угәра лгозма.
– Уи лҽыдлырбароуп. Лхы лжьозар ҟалоит, – ихы злацәигара ҿарԥарҭак дашьҭан.
– Лареи сареи ахәшәтәырҭа ҳаадәылҵижьҭеи, ҩбаҟа сааҭҵуеит. Иаразнак сушьҭалеит.
– Уаҳа изалҳәада? Аинформациа џьаракыр идәықәылҵазар? – иԥсахы шеибакуаз иажәақәа ирныԥшуан.
– Мчыла илсырҳәеит, уанаџьалбеит, – ихымҩаԥгашьа лара илзымбатәбаран. – Ас аӡӷаб данҭагылоу, имариоу џьумшьан. Ҿымҭӡакәа аранӡа дызлааизеи! Уамашәа иумбаӡои?
– Ԥара-шьарала сара слыцхраауеит.
– Иуҳәарц иуҭахи? – лылахь ааималарџьахәын, лыџьымшь еиқәара дынцәыҵыԥшит.
– Лыҽԥлыргааит!
– Ухы еиламган! – уик ишамуаз иаразнак илырдыруан.
– Уаҳа ԥсыхәас иамеи?
– Дугоит!
– Ибҳәо закәи?! Сара сазыҟаҵоу?
– Иуҳәарц иуҭахи? – дҭылҵаауан. – Ачара аҽазыҟаҵараз аамҭа уҭахыума?
– Иарбан чароу?
– Мамзар ҩныҵҟала аԥҳәысаагара уазыҟаҵаму? Ухәыҷу џьушьозар? – алаҿимҭуцазшәа анылба, инацылҵеит: – Лара дуҭахыму?
– Дысҭахымзар ҳәа агәра сымам, – аҵыхәтәантәи лызҵаара, аҭак аалихит.
– Дуҭахымзар дзужьеи?
– Дысҭахызшәа сгәы иабон.
– Ари дыхәмаргазма, дуҭахызу дуҭахымзу узымдыруа, данужьоз?
– Ус иҟалеит.
– Ус иҟалазар, угха ухала ириаша! Ас узцо џьумшьан. Ма иуҭахымхаша аӡә лакәындаз! Дзеиԥшроу умбаӡои – дкахәхәа, дыԥшӡаӡа, дыԥшқаӡа!..
– Уаҳа епитет ыҟаӡами? – дааникылеит.
– Сара гәыкала суацәажәоит: лыԥшӡараҵәҟьа аӡә даԥсоуп. Иԥхаумшьаӡои ӡӷаб заманак дҟадыџьха адәы дахьықәургыло? Уи ус баша ииасып угәахәуама? Аҟәарҭ иагәыдуҵаз акәҷышь ишаахо умаҳаӡаци? – дӡырҩуазшәа анылба, ихшыҩ аалгарц, азҵаара иқәылԥсон. – Ари ас инрыжьп ҳәа угәы иаанагома? Жәлак дырҭыԥҳаупеи. Зны ухы ацҭәы изалоуҵои?
– Нас иҟасҵап зыбгәахәуеи? – аҵыхәтәан иааиҿыҵиршәеит, шьҭа дхьаҵрын лгәахәыртә.
– Иҟоу лныԥшаанӡа, ма уажәоуп данааҳга, ас ирлас ахшара дызлоуи ҳәа, акылԥшцәа ргәы иаанамгараз, уара уццакыроуп. Абз хәаԥсақәа хәшәы рымоу џьумшьан.
– Абзқәа срыцәшәаны, ԥҳәыс даазгароума?
– Лара лԥсҭазаара уазхәыц! Ухы уазхәыц! Лгәы лхаумыршәаӡан! Амалагьы… – илзацҵомызт.
– Изакәи амалагьы?
– Лгәы ухшәаӡеит. Дуқәгәыӷӡом. Арахь дхьасырԥшуеит ҳәа саҿуп акәымзар. Уазхәыц! Уаҳа иуабжьазго агьсымаӡам, – дҩагылеит.
– Алада бцоу, аҩада бцоу? – дынлыцдәылҵит.
– Амҩахь скылга! – анылҳәа, Амрагыларахь дцон.
– Бҭала! – имашьына ашә лзааиртит.
– Аус абоууеи? – амҩан лара дҵаауан.
– Араион апрокуратураҿ.
– Апрокуратураҿ аус зуа ас аӡӷаб длызныҟәар азин имоума, мшәан? – дҿаббаӡа даақәлырхан, иара имашьына анааникыла, лара длалбаауан.
Ихаҭагьы дааҭыҵын, машьынак даашьҭнахаанӡа, длыдгылан. Нас иара дгылахын дынкахәыцуа.
– Ииуристӡам апрокуратура аметодқәа лхы иалырхәоит, – имашьына дынҭалеит. – Схы аазықәсыршәазеи!
Аамҭа ықәҳа ицон, Чаабан дыррак лиҭомызт азы, амш рацәа раҩсызшәа, Ҷабҷан лгәы ҭынчӡамызт. Лхаҭа ателефон дизасырц иаақәылкуан, ус ҟалымҵарц иара дышлыҳәахьаз анаалгәалашәалак, дааҟәыҵуан. Иара ахәшәтәырҭа дҭыҵхьан, иҽлымаимдозар макьана иаҭахны ибомызт, Ԥсоу аҳәаа дхымҵыцызт, имашьына ԥҽхьан, шьапыла Шәача дцартә деиқәшәамызт уҳәа, илымхәыцрыз арбаныз. Лхазы уи дихашшаауан, иара ателефон дахьамысуаз иаармариан дааруазыруан. Аусураз Рашьыҭ ишьҭаҵарҭаҿ дмааиуа дыҟаӡамызт, лара лхаҵа дызизҵаауамызт. Ихырԥатәымыз уск ԥшааны, уа лхаҭа дизнеирц иақәылкхьан, дзырмаҳагьызтәуаз уа дылбозар илдыруази. Макьана лҽазылкуан акәымзар, илзымгәаӷьӡацызт. Илҭахызи аԥҳәыс мыжда? Бзиа дырбозарц! Урҭ уаа жәа-ҩык ыҟазаргьы, рызынтәык дрызҿлымҳазаауан. Убас ала лара дыԥсыҽын, лыгәрагара уадаҩын. Ахаҵа лаԥшы дацәыхьчалатәын. Уи зылшоз илзызаҵәхашаз лхаҵа иакәын. Уи лхаҵа изеилымкаауазар, лара лхы дақәиҭын. Лымч кәадахон. Лхы дзаиааиуамызт. Лхы ахәац ҭашәеит анырҳәоз аамҭа дҭагылан. Аус злаз – уи маӡарахк иҭаҵәахтәын. Акәымзар лхы аҭыԥаҿ иааргон, аха макьана уи абаҟаз.
– Сӡырҩуеит! – абжьы анга, илзасуаз дзусҭаз аилкаара дазҿлымҳацәамкәа, лмобильник ллымҳа инадылкылеит.
– Ари сара соуп, – лҟәардә, шьҭахьҟа дыхнаршәҭырц агьлыгымхо, лыбӷа адҵацәаны дыштәаз, аҵыхәтәан ибжьы анаалаҳа, лгәы лҽанӡамкәа, лҽаалыриашацәеит.
– Еилыскааит, – лҳәеит, ауадаҿ итәаз илызҿлымҳацәахар уаҳа агьырзеилымкаарц.
– Алада банбацо? – еиқәшәарц шиҭахыз усгьы иҩашьомызт.
– Сахьтәоу исаҳаӡом, – лҳәеит аҩныҵҟа иҟаз рзын. Акы дахымццакуазшәа, ашьшьыҳәа дҩагылан, лышьи-лышьи еиқәҵо, дындәылҵит. – Хы-мшҟа сызцаӡом.
– Еилкаауп, – аԥсшьацәа рцара-раара хҽуан, аԥхынраҵәҟьа еиԥш атауар аагара хҭацаланы ишрымамыз иара идыруан. – Нас иааҭкааны адырра сыбҭоит. Схала сыбзасуеит, – иаразнак реимадара ааҿаԥиҵәеит.
Иара дызҿыз лара еилылкаауан, аха рымаӡа еицәажәара ас иахькьаҿхаз лгәы иалан. Лтелефон лырцәарц, аҳәынҵәры днагәҭасаанӡа, лыхшыҩ азымшьҭӡакәа, илзасуаз иномер ус днахьыԥшит. Лгәы ҭыԥарц агьагмызт. Иара ителефон аномер акәӡамызт. Иара иакәымкәан, рымаӡа иҽақәыршәаны, ицәажәарыдаз? Аномер лцәымӡыртә лтелефон агәалашәараҿ иаанлыжьит. Авариа данақәшәа, имобильник ицәыԥхасҭаханы, ма ицәыӡны, аҿыц ааихәама? Шьҭахьҟа лҭыԥахь днахынҳәит. Длатәан, лнапы ԥшӡақәа нықәҵаны, лҽаалырҭынчуан. Дызҭынчхозма, ахәшәтәырҭаҿ данышьҭаз, лара илызҭаз иномер ала дшизасуаз аалгәалашәазар? Закәытә хәмаррази?! Лхы лхымхәыцӡо даақәхеит. Дшәарӡыӡон. Ас иауӡомызт, лхы лнапаҿы иаалгарц, лхы дақәымчуан. Ҿыц дазхәыцуан ахәшәтәырҭахь
ателефон данизасуаз еибырҳәақәаз. Илызҭаз иара иномер заҵә акәын. Хәыц-хәыц илгәалалыршәон сааҭ-бжак аԥхьа реицәажәашьа. Иара иакәымкәан, даҽаӡәы ас изирмаӡарымызт. Ма аӡәы даргамаитәыху? Зны анахь, зны арахь, аӡхыҵра даанахәазшәа, дкыднаҟьон, дахьааҭгыларыз лҽылзақәыршәомызт. Лыуазыршьа аԥхӡы аалықәнаҭәеит. Ԥсоу аҳәаа данықәсшаз нҭкааны адырра илҭарц длыҳәеит, икьаҿӡаз реицәажәара анҵәамҭаз. Ихала дшылзасуаз нациҵеит. Ителефон аномер хымԥада иԥсахын. Ианлаамҭаз илызгәнымкылазар ҳәа дазхәыцны, ихала дшылзасуаз адырра лиҭон. Убас акәын лара дахьазааиуаз. Ибжьы лзымдыруа дыҟазма! Ибжьы ҟаҵашьа аӡәы иҽақәиршәазаргьы илшон аха.
Лыԥхӡы лықәхьшәашәахон. Аԥхӡы цәаакыра цқьа илыламбацызт, лцәа арҵәиуазшәа илныруан, дарманшәаломызт. Дҩагылан, ашьма шыҟаз лҿыналхеит. Уа, алашара аналыркы, асаркьа даадхылеит. Лнапқәа ӡык нарықәылҭәеит акәымзар, лхаҿы дакьымсит. Асаркьаҿ лхаҿы ҭылҵаауан. Лхаҭа дзусҭаз еилылкаарц лыҽԥылшәон. Лыхшыҩ акгьы ланаҳәаӡомызт. Лхала илбон лхаҿы шыԥшӡацәаз. Анцәа иишаз лзырымҳәози. Хшара дышлоухьаз лныԥшуамызт, убас деинаалан. Лыԥшра џьашьахәы ҩыџьа ахацәа реиканра ибжьаларҟьцыр ҳәа, лцәа дыҭӡыӡаауан. Уи маӡарахзарц дықәԥон, аха мышкы зны лылшара лцәынҵәар – дабананагоз?! Илықәгәыӷцәоз ауаҩ мап ицәылкырц лгәы иагьҭашәомызт. Зегь рыла деиқәшәан, илҭахыз илымамыз арбаныз! Лхаҵа иҟазшьеи, иуаҩышьеи, иаамсҭашәашьеи, иҭышәынтәалашьеи… Урҭ зегьы ажәак аҿы рҵакы еидылкылар алшозар здыруадаз, аха лара ажәацԥхьаӡа рҵак ҷыдарақәа лцәыбжьахар лҭахӡамызт. Рԥа иакәзар – уааизгәдузартә изҳашьа хиркәшон. Арҭқәа лара илмалын. Зныкымкәан дырзыхынҳәуан. Аха… Еснагь «аха» иацыз аалызцәырҵуан. Хаҵа дцазижьҭеи, Рашьыҭ илымҳа зны иҭылшьхьан данқәыԥшыз аӡәы бзиа дшылбоз. Лхаҵа убас иҟаз уаҩышьак далаҟан, даҽазны дылԥыларын ҳәа дызқәымгәыӷуаз арԥыс иӡбахә иалымҳәар лзымчҳаит. Иара дгаӡазма, абзиабара ауаҩы даанагон, уи даналаҟамыз, дҭацәын. Инҵәон бзиабарак, аԥсҭазаара уи иацҭашәомызт, ицәырҵуан даҽа бзиабарак. Иахьцалак илаҩсхьаз маҷк дахимбаауа иара дауҟахыз, дхаҵамзи. Дҭиҵаауа илаҩылхыз дагьагәылаломызт, уи акәмызт дыӡӷабны, дыргаанӡа ҩныҵҟала дзымҽхазкыз дзусҭаҵәҟьаз еиликаарц, дылмазҵаацәеит. Ус иара иаҳа ԥхьаҟа дыԥшуан. Лыԥсҭазаара маншәалеитәырц, длышьҭан. Анасыԥ аӡәы заҵәык далаҭхаџьоутәыр зыԥсаз иара итәала иҳаракны дахәаԥшуан. Аӡәзаҵәык – Ҷабҷан лакәын. Уи дахьлықәгәыӷцәоз ихаҭа закәытә насыԥыз дызлатәаз иара аӡәзаҵәык ишиныруаз алаҿиҭуамызт, еиԥш аӡәы изеилкаауамызт. Иаалҭахыз зегь лымазар, дахьлықәгәыӷуаз дшаԥсахоз агәра игон, аха ишԥа! Убасҟан лара лыԥсҭазаара иагәылганы иаалгоз, уажәык илыцәҿыцхаз лымаӡарах ус мап лзацәкыҵәҟьомызт. Лыԥсыҽра еилызкаашаз дшылзыҟамлоз лныруан, убри азакәын уи иагьзымаӡаз.
Лхаҿсахьа џьашьахәы аҽеиҭанамкырц дазкылԥшуазшәа, уаҳа кәарак аӡы аалҿамҭәаӡакәа, дындәылҵит. Лыԥсҭазаара даҽа мҩак азылхра дазхиазшәа, аус еицызуаз днарылсын, лҭыԥаҿ деиҭанатәеит. Лаԥхьа қьаадқәак ықәын, лылаԥш нархьылгӡозшәа луан. Аус лзуӡомызт.
Аусурамш нҵәаанӡа, дындәылҵит. Фатәқәак аалхәарц лгәы иҭан. Урҭ ахьырҭиуаз адәқьан дныҩналаанӡа, лгәы аалхалыршҭырц, егьырҭ атауарқәа рнапы ахьалакыз дныҩнысқәарц, лҿыналхеит. Зны ашәҟәыҭирҭа дныҩналеит. Иаауҭахыз иҟамыз арбаныз. Асовет ҳәынҭқарра еилаҳаанӡа, шәҟәы бзиак ашәҟәыҭирҭа иқәхаӡомызт. Уаанӡа иҵегь аҭагылазаашьа еицәан ҳәа рҳәон лара илеиҳабацәаз. Аенциклопедиақәа, авторцәа ртомқәа раахәараз, заа, ҩба-хԥа шықәса аҭыжьранӡа шыбжьаз, анапаҵаҩрақәа мҩаԥыргон. Уа ацәаҳәа уқәдыргыларц уҭахызар, амакулатура – ажәытә шәҟәқәа, агазеҭқәа, баша ақьаадқәа – еизганы ирумҭар, иааҳәны иухәаԥшуамызт. Ианаамҭаз уҽанузеиқәмыршәа, анапаҵаҩра уахьӡаӡомызт. Убасҟатәи ашәҟәы бзиабаҩцәа даараӡа ирацәан. Иамыԥхьозаргьы доусы рхатәы библиотекақәа аҩны ирыман. Иахьа аамҭа даҽакала ирԥынгылан. Аԥыхьа ашәҟәы рацәа еизызгоз, аиҳараӡак арҵаҩцәа, змала иаанхаз ажәытәҳәсақәа, амла иамкырц, закәытә енциклопедиақәаз, нас Достоевски, Белински, Толстои, Гиуго, Гашек, Диккенс уҳәа, закәытә авторцәаз раԥҵамҭақәа ааганы хәмариала иқәырҵоз. Ашәҟәқәа, акартоши аҭабырџьани, аҵәеи аҳаи реиԥш, аџьырмыкьаҿ асаара ишьҭаҵаны ирҭиуан. Абыргцәа, атомқәа еиқәҵаны, амҩадуқәа ирынтәалан. Ашәҟәы аазхәоз маҷын. Ашәҟәы уаҩы иҭахӡамкәа инхеит. Ашәҟәы ауаҩы дазгәдуун. Дагьаԥхьон. Урҭқәа неиԥхьбеит. Уажәы изышьҭаз – афатә, нас амаҭәа. Аҭышәынтәалареи аинҭәылареи рахь аԥсҭазаара ахы архахьан. Лара ашәҟәқәа еимдо дрылан, абзиақәа рацәан. Ак аахәара лгәы ахӡамызт. Арахь дзыҩналаз лхаҭа илызгәыцаракуамызт. Аҵыхәтәан амзар зныз блокнотк аалхәеит. Уи ахә иаҳа иҳаракын акыр шәҟәы ҿыц, ма ажәытә томқәа ааизакны раасҭа. Адәахьы дыҩдәылҵзар, лылаԥш
амашьынақәа инараахеит. Шәҟәыла иҭәыз адәқьани иномаркала еивҵарыԥхыз амҩадуи ааиҿылбааит. Амашьынақәа даараӡа ирацәан. Дара, ҭаацәарак иатәыз хаҵеи ԥҳәыси рхала, ҩ-машьынак рызҭагылан. Дыԥхасҭанатәыр ҳәа Рашьыҭ дшәон, арахь авариа рацәахан, аҿар даара иҭахон акәымзар, рԥагьы машьынак изааигахьазаарын. Ауаҩы ихыз-ихӡыз иаҳа дазҿлымҳазма, иҩныҵҟа беиара аасҭа? Ма лара илзеилымкаауаз мҩак ауаҩытәыҩса ангылазу? Аизҳара мҩа иангылан, акәымзар ассахарахь рдоуҳа иагозма?
Маҭәала иахьыхәҳахәҭуаз ахыбра дныҩналеит. Аҳәса рымаҭәа иаҳа ирацәан. Дынрылаԥшит. Аҵкқәа, аҩныҵҟа маҭәа, акостиумқәа. Убла аахыркыртә ирацәаҵәҟьамызт, ара иаазхәоз маҷын. Рызынтәык аџьырмыкьахь еихон. Еилуԥшаашаз уа иаҳа иуԥылон. Лара илҭахыз зегь лыман, ара ирҭиуаз еицәамызт. Ахацәа рымаҭәа ахькнаҳаз днадгылеит. Илцәагози ҳәа, кьаҿ цәыхәак лхаҵа изы иаарылылхит. Игәы ааҟалҵар лҭахын. Еиҳараӡак иаахәатәны илымаз – лԥа изы шьаҵатәык дашьҭан. Ишьапы зҳауан, арахь аӡынра ааиаанӡа еимаак изылымԥшаар, зегь анашьҭалалак, абзиаҵәҟьа аԥшаара цәгьахон. Еимаа заманак аалхәеит. Иҵегь еиӷьыз, иаҳагьы зыхә цәгьақәаз лоуан, аҳәаа данхыҵлак. Адәқьанқәа реимдаха лоуамызт. Аиҳараӡак аҵыхәтәантәи аамҭаз. Ҿыц иаалхҭашәаз Чаабан убри аламҭалаз дабаҟаз? Лара хәыцырҭас димазма? Ихы мацара хҭацәыха инамҭозу? Дахьнеилак ҭыԥ лиҭомызт. Димҽхакын.
Иаалхәаз пакетк иҭаҵаны илкын. Аҩнымаҭәа, аихаҷамаҷа, аҳамҭақәа ахьырҭиуаз еимылдон. Лгәы лхалыршҭырц дашьҭан, егьыс иарбанзаалак ак аалхәарц лгәы иҭамызт. Илҭахыз зегьы дрылаҟан, ҳамҭак уажәыҵәҟьа иззаалхәашаз длызкашәаны длымамызт. Аԥҳәыс илызҿлымҳаран адәқьан ҩнаԥшра, иқәыз ргәаҭара. Џьоукы рзын уи гәмырҿыӷьган. Лара лгәы аалхалыршҭуан. Макьана дзыцәшәашаҵәҟьаз хҭыск данымиацызшәа лбон, аха дзыцәшәашаз аус мҩаԥылгахьан. Ателефон илзасыз дзызԥшыз иакәымзар ҳәа лгәы иахьааҭашәаз убри аламҭалаз даруазырит, шьҭа леилабылра лыхҟьон. Иахьцалак уи иара ибжьын. Ителефон аномер зиԥсахи?Ҿыц убри азҵаара даруадаҩуан, аҭак рацәан, иаҳа иҵабыргыз лыздырӡомызт. Уаншәоз аҷыҭ бжьы ҭҟәац бжьын, уцәа уҭанарӡыӡуан. Адәқьанқәа ирыҩназ лылаԥш рхылгон, лыбла иабаӡомызт. Лара иаалгоз мацара ахьыҩназ ыҟан. Ирыгыз-ирыбзаз уажәык илызҭҵаауамызт. Уи хьаас изылкрызи, ирҭахыз қьаадла еиқәдыршәон, аиҳабы инапы ақәҵаны илзынаишьҭуан. Илзаанхаз афатә ахьырҭиуаз адәқьан дазнеит. Ҩ-чахык, кәтык, ҭубарк аалхәарц, лԥара ааҭылгон еиԥш, Дамытра дааҩнашылеит, лашьҭахь игылаз маҷӡамызт, дааиԥхьеит.
– Иуҭахыу саҳәеи!
– Схала, – ацәаҳәа дықәгыларц, днагьежьит.
– Исышәҭаз аҟара даҽа пакетк исызҭашәҵа! – аӡӷаб лахь Ҷабҷан даахьаҳәт. – Шьҭа аконсервқәа ҩба ацышәҵа!.. Ахш жәпа сҭахыуп… Акаҳуа зҭоу пакетк… Ҩ-кьылак акәац. Сникерс – ҩба, Баунти – ҩба, кьылабжак аконфет ахәыҷқәа рзы… Нас ашьаҳариа. Убарҭ азхоуп. Заҟа? – аԥара лшәан, лпакет ду рҭәны иаарымылхит. – Дамытра! – уи даахьалырԥшит. – Уааины усыцхрааи! – анылҳәа, иара ииурыз цқьа дақәымшәа, даарылҵны дылзааит. – Иаашьҭхны исыцдәылгеи! – иаԥхьа лҿыналхеит. – Абра уааԥшы! – илкыз лпакетқәа Дамытра иааигаз инавалыргылт. – Уажәыҵәҟьа машьынала сааиуеит, џьара умцан!
– Агәхьаа шәыҽзашәыргеи? – идырт апакет ду иара ишизаалхәаз. – Иахьа суалафахәы сырҭеит, схала иаасхәартә сыҟоуп.
– Уаасызԥшы!
Уамакгьы дмыццакыкәа, днеиуан, амҩаду аган даваланы. Бзиарак лабхәында еиҳабы иԥҳаи имаҳәи иахьырзыҟалҵоз лгәы иаахәон, лгәы арҭынчуан. Лусурҭаҿ днеизар, аҩныҟа ицақәахьан, иаанхаз адәылҵра рҽазыркуан. Уажәык ара ус лымаӡамызт, дааҩнамԥшкәа дзықәымҵит умҳәозар. Лусуга ишәа иқәыз ақьаад уа иаанлыжьыр ишәарҭаӡамызт, шьҭа данааих наҟ инаԥхьалкқәеит. Аҵыхәтәан индәылҵуаз лара лакәхеит. Линомарка ҟаԥшь ҟәрышәҭӡа илызԥшын. Лара дуамаха данынҭатәа, иара иаҳагьы иԥшӡан, иареи лареи еизшазшәа еинаалон. Имырҭрыскәа ашьшьыҳәа иналырҵысуан, имыргәаҟкәа аныҟәцара дазыманшәалан. Иаалхәаз апакетқәа ирыдгылаз Дамытра даашьҭылхит.
– Исзеилкаауам, афатә сзаашәхәеит, аҩныҟагьы сыжәгома? – Дамытра амҩан иџьеишьоз иман.
– Уаҳа узгарц абоуҭахыу? – лаԥхьа лымҩа дҵаауа, иара иахь дхьамԥшӡакәа, ахәмаршьа лҽанылраалон. – Аԥара сырҭеит уҳәазма? – иааигәалалыршәеит ихаҭа уи аӡбахә шимаз.
– Ааи. Раԥхьатәи суалафахәала ак аасхәақәап сгәахәын, шәара ижәымуит, – иацы ашкол иалганы, усурҭак зԥшаарц иашьҭаз иакәызшәа дцәажәон.
– Уи шеибгоу аҩны инага! – наиабжьалгеит. – Ауалафахәы урҭартә, макьана заацәаӡамеи?
– Заа ԥыҭк рымысхит. Нас иахырхып.
– Имаҷымкәа уақәдыргәыӷма?
– Изларҳәо ала, руалафахәы иахыҽхәартә иҟоуп.
– Аусура уцәыцәгьоума?
– Сашьцылаӡам. Исцәыцәгьоуп. Арахь маҷк схыхь аҽыснардыруеит. Иахьцалак салаӡартә сыҟоуп.
– Маҷ-маҷ уҽухәшәтәлароуп.
– Аневропатолог убас иҳәоит.
– Аамҭа аҭахыуп, – лара длыргәыӷуан, анхарҭа ҭыԥ днагәылалан, хыбрак аҿаԥхьа данаангылоз.
– Аҩныҟа ҳаицлеип! – Дамытра, ашә ааиртырц, амаа инацәа нҭаиршәхьан.
– Убеиахааит! Аҩны усқәак сымоуп, – лҳәеит аамсҭашәараз.
– Агәхьаа шәасыргеит, – Дамытрагьы даԥсышәаӡан. – Даараӡа иҭабуп!
– Узхаҭабуазеи! Зиза сысалам лыҭа!
– Иҭабуп! – иҳәахын, ипакет рҭәы има, дыҩҭыҵит. – Ҷыжә, хәлабзиа! – Ҷабҷан амашьына анаақәлыргьежьуаз, иааиуаз Ҷыжә инапы лызҩышьҭихит.
Бзиара убааит! – дԥышәырччон лара. – Машьына уамак уаанагеит, Зиза лакәзар – машьына уамак дышьҭнахуеит. Шәызҿуи!
Сабхәраа рҭаца лоуп, ибцәажәашьоуи?!. – иаргьы длызԥышәырччон, илҳәаз хәмаршақәзаргьы игәаԥхомызт. – Уамақәак цәырыбгеит, – нациҵеит, Зиза лыӡбахә ахьацралҳәаз ирҵар иааилсын.
Уԥҳәыс дҿоуп, илыԥшнуп, – иахьылҳәозгьы лгәы лнархьуан, – уаалызкылԥшлар цәгьамызт, – длырбжьажьо дахьцәажәоз иахиҳәаарыз дақәлыршәомызт. – Нас ани Ҷабҷан лакәҵәҟьазма? – цқьа дылзеилымкаазшәа, ганкахьала ихшыҩџьара илырхарц, амҩаду ахь ицәырҵуаз амашьына дашьклаԥшуан.
Ҷабҷан усҟан, лашьҭахьҟа инлыжьыз рыгәхьаа уаҳа илымаӡамкәа, амҩа данын. Аҩны дшазааигәахазҵәҟьа, даангылан, зыцԥха аркымыз агараж ашә аалыртын, лхаҵа имашьына ааҩсан, лмашьына ныҵалгалеит. Иара данааилак лара лыҟамзаара шигәамԥхоз лдыруан, ҽԥныҳәак заҟа иҿыҵамшәарыз. Лхаҵа лара акыр дизаԥсан. Уи аҭак алҭозшәа даҿын. Уи адәахьала. Аҭак шылзыҟамҵоз, иқәгыӷра дшаԥсамыз лзымдыруа, лара дгаӡамызт. Арахь, лгәы иланаҳәоз налыгӡартә, аангылашьа лзыҟаҵомызт. Макьана. Дышьҭызхыз аӡы лшьапы дықәнаргыломызт, дышьҭжәааны амшын ҵаулахь дагон, зынӡак дахәланарбгарц.
Агараж ашәқәа нкыдылҵан, ацаԥха аркны, ргәарԥҭшәа дынҭалеит. Рашьыҭ аҩны ашьҭаҟа ахәырма иҭаауан. Иааҭалаз дзусҭаз ибарц, Баҭал, ԥхьаҟа иҽырнаашәа, даахьаԥшит. Уи уа иаб дицхраауазаарын. Асҟатәи хәырма дара ирзыфозма, аҭира усгьы ргәы иҭаӡамызт. Арҭраҵәҟьа аҽазнакаанӡа, иҿыхны ишьҭарҵон. Иҟәымтатахоз аалырхуан ирфаларц, агәылацәа, рыуацәа ирзыршон. Сасра иааиуаз ирырҭон. Дгьыл ҿаҵак шәырк зызҭагыламыз, ма зыԥсҭазаара ауаҭахқәа рҿы имҩасуаз Рашьыҭ аашьацәа ҳәа дырхыхәмаруан. Ахәырма шиаслак, амандарина аамҭа ааиуан. Хԥаҟа шьапы изеиҭаҳан, лимонк, ҩ-Вашингтонк апатырқал изгылан. Имаҷын азы аус рыдулара аамҭа рацәак ақәирӡуамызт. Рыԥсҭазаара ҟыҟ-ҿыҟк ацраҳәамкәа имҩаԥысуан. Абарҭқәа зегьы ритмк рыцын. Лхаҵеи лԥеи рнапы злакыз ашәыршьап руак ыҵҩаар, убри аритм ашьақәгылара амчи алшареи аҭахызшәа лныруан, ашәшьырҵаҿ дахьылатәаз.
Аҵыхәтәантәи аамҭаз ааԥсара ҵылгахьан. Илыцымларц лыфатә иаглыжьуан, лцәалжь уи адыруан. Уи акәзар изыхҟьоз? Ма лықәра атәы аҳәозу? Аҵыхәтәантәик зынӡак илҭахӡамызт. Дызбоз дахьџьашьахәыртәуаз лаҟара лыцнаҵон. Уамашәа дрымбо даақәгылар, лаҟара лыцнахыр, илзаанхози. Лхәыцра дагьаацәшәеит. Аҭаацәа уаххьак рзыҟалҵарц, дҩагылан, аҩны дныҩналеит. Акҿаҩрахьы днеиаанӡа, илымҳараз дазнеин, асаркьа даадтәалеит. Лхаҿы ааиҿылкаақәеит. Лхаҿы ҭылҵаауан. Есымша хаҿык асаркьаҿ избоз аҽеиҭакрақәа ацәыҵылбаауан. Урҭ аиӷьхара акәымкәан, аицәахарахь рхы ахькыдыз лгәы иалан. Дзусҭаз еилылкаарц лхы дазҵаауан. Бзиарак лхы иазылҳәарц убри аламҭалаз илылшаӡомызт. Цәгьарак лхы иаҵылбаарцгьы лҭахымызт. Иҟалҵоз аусқәа рыла лымҩа лчаԥозу, ичаԥаз амҩаду дангылазу еилыргашьак лзаҭомызт. Дзынгылаз амҩа датәнатәхьан. Аныҵшьас илымази. Абри лгәаанагара аҵыхәтәантәи аамҭаз илышьҭымҵуа илыцын. Акызаҵәык уи данызгоз – нагарҭа амамкәан ԥхьаҟа лԥеиԥш дацәшәозар. Уи анылдыруаз ҵҩа змамыз акаҵәара данхықәгылалак акәын. Усҵәҟьа иҟаларын ҳәа гәынхәҵысҭала дазхәыцлозаргь, макьана лабҿаба ианылныршаз аамҭа аалыдымгылацызт.
Дҩагылан, амаҵурҭахь днеин, уа инышьҭалҵахьаз лпакетк аимаа заманақәа ааҭылган, Баҭал иуаҭахаҿ инышьҭалҵеит. Егьи апакет иҭаз афатә акҿаҩрахьы иналгеит. Доусы рҭыԥқәа рзылылхын, ахышә цқьа иаартны, агаз-ҳақә аалыртын, амца нацралырсит. Аҷкәын иакәымзар, лареи лхаҵеи уамак рҭаххаӡомызт, ахацәа хәнаанӡа, рыфатә ирлас иаалырхиеит. Афатәҟазҵалашаз ԥҳәыск даарыдыркылар аԥшәма цәгьа ибаӡомызт. Лара илҭахӡамызт тәым ԥҳәыск рҩны дыҩныхо дыҩнагьежьлар, дцаны афатә аахәаны ирзаалгалар. Ҩыџьа лхацәа лхала илзымбо дыҟазма. Лусураҿ лара деилахацәазар, иара ихала афатә рхиара иҽазикуан, уи диҿыԥшуан рԥагьы. Амла рҽадыркӡомызт. Илзааигәаӡаз ахацәа амардуан аҿы рбжьы лаҳауан ааилашәшәымҭаз. Аԥхьа амаҵурҭаҿ иааиз Баҭал акҿаҩра дааҩнаԥалеит.
Еимаақәак узаасхәеит.
Аиаша?! – иара даагәырӷьеит.
Ушьапы ианаалозар гәаҭеи! Уаб кьаҿк изаазгеит. Ишәиҵааити.
Баҭал данындәылԥа, лара шьҭа зырхиара хлыркәшаз лԥа ифатә амаҵурҭахзь иналгеит. Данаахынҳәуаз рымҳара-уаҭах иҩназ лхаҵа наиқәҿылҭит, макьана ачаи ижәырц иҭахызар еилылкаарц. Уигьы аалгеит, миникекск саны инадылкылан. Лхаҭа лзгьы чаик аақәлыргылеит. Лԥа ифатә ашьҭахь чаик ижәуан, уи, заа имхьшәашәарц, амца рмаҷ иақәыргылан. Иаацәырҵит лхаҵеи лԥеи. Рашьыҭ икьаҿ шкәакәа ирԥшӡозу, иара дарԥшӡозу лзеилмырго, цәгьала еинаалон, иеиқәа иақәҵаны ишишәызгьы. Дџьашьашәа лара даныниҿаԥш, амцхә длаԥшықәлымҵацәартә, днахынҳәит, ишәыхны иҭакнеиҳарц. Баҭал ишьапы ианаалоз аимаа еиқәаҵәа маҷк ицәыхәыҷын, ҽнак аҟара изишьаҵар, маҷӡак еиҵыҵуан, ишьапы бзиа иҭашәарын. Иара игәы иаахәон. Ус ишишьаз, аишәа днадтәылеит. Иаб аханы иҭыԥ аалихит. Зегьы рҭыԥ рдыруазарц, ҿымҭӡакәа уа длатәон, заҟа даҽаӡәы иимҭарыз. Зегьы шәан-изан. Иимзаз акы ԥхасҭахар, зегьы ицәеилабгон, – уи уажәы цқьа изныруаз Ҷабҷан аишәа аҵыхәан дтәан. Еснагь убра илҭыԥын, лыхәаԥшра зҽацәызыхьчоз лхаҵа иҿаԥшра цқьа илзыманшәалазарц. Акранифоз зыбла шьҭызымхцәоз лԥагьы лылаԥш ихын. Рашьыҭ, ичаи данаҿыхәалак, акыр дааԥшуан, иԥа дмыццакыкәан дчаларц. Ианеицтәоз убас акәын, нас еицгылон. Лара дара дрызԥшӡомызт, дшыҩагылалак иҭацәқәаз аарымҵылхуан илыӡәӡәарц. Дара аныҩагылоз, зегь еиллыргарц агьлыгӡамызт.
Ашьыжь заа игылон усгьы. Баҭал дцан иҽикәабан, дышьҭалеит. Лара акьынтыжә ырбааӡаны, ирҩаны илыма лҿаалхан, ишыцқьазгьы џьара сабак рықәтата рҽеизырымгарц, Баҭал ипианино, ахышхә надгыларҭақәа, ашкафқәа ирхьылшьуан, ирықәылшьуан. Уадак, ма уаҭахк есымша дахысуа, ус лус маҷхон, илцәыуадаҩӡамызт. Уи дахьынӡаҿыз, Баҭал дхынҳәын дышьҭалеит. Иҽикәабарц дцеит Рашьыҭ. Лара ателербага дадтәалан. Иаарласны апрезидент иалхра аҽҳәара ааиуан. Иахьа амчра змаз аҳәынҵәы ргәыдырҭәаларц, аопозициа ирхаҭарнакыз рыҽԥыршәон, аха ишԥа! Рашьыҭ урҭ уамак хьаас имаӡамызт, ишьҭаларҭахь днеит. Ларгьы лҽылкәабарц лҭахын, ателедырраҭара нҵәаанӡа, даатәеит, дызхәаԥшуаз даланагалацәан. Ашьҭахь концертк мҩаԥыргон. Бзиа илбон амца ықәҵаны ианыкәашоз. Уи ахьынӡацоз, ателербага дзаԥырҵуазма. Лгәы аалханаршҭит. Аҽыкәабарҭа данҭала нахыс, аӡырԥха даҵагылан илызԥсырҳагазшәа, лхы-лыхшыҩ ӡбашьак ззылзымԥшаауаз лмаӡарах ус иазкын. Илықәҭәоз аӡы деилнарккарызшәа, илыцәтәымны илымаз лықәыӡәӡәаа иагарызшәа, акрамҭа даҵагылан, сапанк лхьылшьуамызт, шампунк лхыҵәҟьа иақәлымҭәеит. Аӡы дабанӡаҵагылазаауаз, аҵыхәтәан дҭыҵуан. Лыҽлырбеит, лхалаҭԥшқа аалшәхарԥаны, амаҵурҭа дааҩнысын, лымҳара-уаҭах дныҩналеит.
Рашьыҭ дкарауараха дыцәан, иԥсыԥ алагаҩагабжьҵәҟьа уаҳаӡомызт. Асаркьа днадтәалан, иқәгылаз алашарбага хәыҷы аалыркын, лхаҿы аалырлашеит. Лхы иалырхәақәоз налҿылшьқәан, лхаҿы ҭҵаауа, асаркьа дадтәалан. Акы лзымхозшәа лыҩныҵҟа маҷ-маҷ ицҳауан. Илыхьыз лзеилымкаауа дауҟахыз, ателефон бжьы дазыԥшын. Аҩныҵҟа абжьы гар, лара ишьҭылхаанӡа, аҭак ҟаҵара лхацәа аӡә дахьӡар ҳәа дшәон. Илзасуаз, лара лакәымкәан, даҽаӡәы дышиацәажәоз еиликаар, хҿыхшьақәак ҟаиҵарын. Аха лыҵабгара убра ахы акрызшәа, дшәарӡыӡон. Иаалырҟьаны лхы аалцәымӷахеит. Лҭаацәа дрылатәан. Дрылатәан, аха ишԥа?! Дҭәы-дыԥха! Дахьырбоз илықәгәыӷуан, еибаркны измаз лыда дыҟамызшәа. Лара лхы-лыхшыҩ, заҟа ара иҟаз аҟара, даҽаџьара иҟан. Еивагылаз аиарҭақәа руак дықәиан лхаҵа. Егьи аҿы уажәы лара днышьҭалон. Лзааигәа диамкәан, уахык мцацызт. Илгәалашәоз лыԥсҭазаара қәыԥш абри рымҳара-уаҭах иадҳәалан. Ԥхьаҟа даҽа бзазашьак лзыҟаларын ҳәа дгәыӷуамызт. Даҽак лҭахымзар ҳәа дгәыӷуан. Нас лымҳара-уаҭах дыҩнатәаны, лхаҵа, ашьахә уаҩ, игәы-иԥсы рҭынч данлырцәа, лхәыцраҿ еиҿылкааз аҩнаҭа изыҩныҵрызи? Аԥҳәыс ҟадыџь! Лхы зхалцәымӷахашаз далаҟамызкәа.
Уахыла адәахьы аахьшәашәарахон. Аҩныҵҟа уи маҷк ианыруан. Аԥхын еиԥшҵәҟьа иԥшқаз лықәҵаны шьҭа дзышьҭалаӡомызт. Аӡынра ирықәырҵоз макьана илзычҳауамызт.
Иахьцалак лхыза акыр иԥхан. Дхәыҵаланы дышьҭалеит. Лхы ахыза зақәылҵаз ахьҭа алалар ҳәа дшәаны акәӡамызт. Лхаҿы алашьцараҿыҵәҟьа илҵәахуан, акы дацәшәон, дагьацәыԥхашьозма лҳәо, ак лныруан. Лыԥсыԥха аҩныҵҟа даршуан, лхы ҩхәыҵылгеит. Лхәыцрақәа дырҭанагалан, дызмыцәакәа ишналгоз, аԥхыӡ бааԥсқәа дрылалеит. Аӡмыжь дышхыз, лнышьа ӡҭызшәа аӡбаара ианӡааҟәрыла, ашәакәа лхаҭа илхаҵәарц агьлыгхомызт. Адаӷьқәа лықәпапон. Урҭ рыԥшра аӡмыжь ихыжьлаз, лыдунеихаан илымбацыз абӷь ҟьаҟьақәа ирҩызан. Адажәқәагьы, рԥшҭәы цәыхәа-ҩежьшәа лгәы дырхынҳәуан. Адаӷь сса рбжьы уахәомызт. Нас илбоз асахьақәа лхаҿы иаанхомызт. Аӡмыжь ҿыц деиҭаҭагылахын. Џьоукы анаӡара ҽыкәпалла иҩуан. Рҽы шьапқәа аӡы иӡаагылаӡомызт, амҩаду ианызшәа, рҽеимаа шьҭыбжьқәа ҵарӡа илаҳауан. Аҽыуаа ахьыццакуаз амца қьоуқьад адгьыл иахылҵуан. Адаӷьқәаҵәҟьа, рбжьы уамагаха, ахықә шыҟаз иццакуан. Аӡмыжь еилашуа илзаауан. Амцеи алҩеи еилаӡҭуазшәа аӡы дырцәқәырԥон. Ахықә шыҟаз еибаԥхарсыз ас шыҟалоз ӷәӷәала рцәа иалашәахьазаарын. Амца цәқәырԥа лҽацәылгарц, Адгьыл ахь деихон. Дзеиҭаҵуамызт, аԥырсал лшьапы ирыцражьызшәа. Амца абз еиларҵәиуа иаалыхьӡеит шылҳәоз, Адгьыл дықәгылахьан. Лашьҭахь – амца, лаԥхьа – амца. Дгьыл кәамҟьак аҿы аҽыуаа лывагьежьуан, уаҳа царҭа рымамкәа, рҽышьҭабжь уамагаха, рҽы кьыркьыр бжьы зааҭымгыло. Илывахынҳәуан адаӷь, адажә, рбжьы ҟаҿ-ҟаҿ аҳауа иалҵәраауа. Аԥсеиқәырхараз уазырран. Амцабз адгьыл кәамҟьа арҭшәон, зԥсы ҭаз рҽеидыркылон, аха, рҭыԥ заҟа имаҷхоз, дара рхаҭа еилаҵәиуазма лҳәо, еилауаҭыруан, дцәырҳаны данааԥшуаз.
Лымҳара-уаҭах иҩнатәаз аҭынчра ааџьалшьеит, асҟатәи хыԥҽыга хамышҭыхә ашьҭахь. Хьаа-баак згәыҵаӡамыз Рашьыҭ ицәа раҳаҭын. Джьымдыршәа лхы лбон лхы ахьлыхьуаз. Дҩагылан, дышиашаз аӡәӡәарҭа дныҩналан, аӡы хьшәашәа налҿалҭәеит. Лаԥҭека таблеткак ааҭылхын, лҿы инҭаршәны, ҿамҩак аӡы нашьҭалҵеит. Иаалылсуазар ҳәа, амаҵурҭаҿ днатәеит, лԥсы ааиҭалкыр, лхыхь аҽаарԥсыҽуазар лбарын. Закәытәԥхыӡ ҿаасҭази! Длалбаан, дындәылҵит. Адәахьы илкуаз-илшьҭуаз ус ыҟаӡамызт, аха ак нышьҭалҵозшәа, ак аашьҭылхуазшәа, аҩны даавагьежьит, иҵегь иаалырҽеиқәарц, икаԥсаз абӷьқәа аашьҭылҟәшәаарц. Уск дахьаҿыз лгәы аалханаршҭуан, лхыхь ааԥсыҽхон. Иҵегь лԥсы лшьар цәгьамызт, аха шьҭа ҿыц дзыриауадаз. Гәыла ԥҳәыск, аанда анаҩсан, луҭра ашьыжьӡа дҭан. Уи дналацәажәеит хык амҭаӡакәа, ус ажәақәак ааимырдарц, еигәылацәаз ҳәсақәамзи. Данаагьежьуаз уи аанда ихырҳәҳәаны, иааллыркыз ахәсхәа, акәлындыр, аҵыбра аалымылхит. Лара лхала аиаҵәара шамахамзар илалҵаӡомызт. Рыдгьыл маҷ ашәыр ҵла иарган, дгьыл ҿаҵак Рашьыҭ инижьуазма. Лхаҭа анышә рпыпра уамак лгәы ханагаломызт. Дқалақь ааӡарамзи. Аџьырмыкьахь аныҟәара еиӷьалшьон. Уа иаауҭахыз иумауаз арбаныз.
Лыкҿаҩра дааҩнашылеит. Аби аԥеи гылахьан. Уамашәа илбон – лԥа, иеимаа ҿыцқәа ишьаҵаны, амаҵурҭа дааҩналеит; лхаҵа иакәзар – икьаҿҿыц ишәҵаны. Зда царҭа рымамыз ракәыз џьушьарын. Рықәҿылымҭит, аха илбоз лгәы шьҭнахуан. Инарымҵалыргылаз инадтәалан, ҭынч шьыжьхьа рфон. Лхы ламхақәыбзиахазшәа дыҟан, ларгьы лчаи лыманы даарыдтәалеит. Баҭал дшыҩагылаз ажәжәаҳәа иҽеилеиҳәан, длалбааит, амашьына ааҭгыларҭахь дыццакуан. Рашьыҭи лареи еицдәылҵит. Иара агараж ашә анааирт, лара лмашьына аԥхьа иааҭылгеит. Иара, имашьына аныҵигалак, ашәқәа аиркуан, лара дизымԥшӡеит.
Аусураҿ, ашьыжь инаркны, иаагатәыз атауар рыхьӡынҵа иацлон. Иаарласӡаны иаагатәын ҳәа акәӡамызт. Мчыбжьык аҿынӡа аҽҳәара лыман, лхаҭа уахь дыццакуан акәымзар. Лтауар ахьышьҭылхуаз ҩ-шьҭаҵарҭак ыҟан. Урҭ зегьы ҭылҵаахьан. Ҩ-хьӡынҵакны атауар лшеит, иацҵатәыз ашәҟәқәа заа илырхиеит. Адырҩаҽны амҩа дзықәымлахуази. Арахь лара дзыццакуамызт. Ателефон дазыԥшын. Иара аҽылнардырцԥхьаӡа, дааҭрысуан. Зыҽлымаздоз иара шиакәӡамыз лбацԥхьаӡа, даақәыԥсычҳауан. Лхала ателефон дизасырц иақәкны ианлымаз, шьҭа ахы-мшы дырҭагылон. Ихала дшылзасуаз шлеиҳәаз аалгәалашәацԥхьаӡа, лҽаанылкылон. Иара ихала дылзасуа, аҽакуа, амҩа лара данықәлашаз иара иалидраази? Аусқәа изеиҿызкаауаз лусураҿ ауаҩы димазу? Еилатәақәаз лаԥшыла иааимылдеит. Даҽа ҭыԥқәак ирыҩнатәазгьы даарызхәыцқәеит. Лгәы иҭашәаз азҵаара ҭакс иалҭашаз лымпыҵашәомызт. Шьҭа лхала лыҽималымдар, иара дылзасрымызт анылгәахәшаз, амҽыша аҽны, лтелефон абжьы иааркьаҿны дааруазырит.
Ари сара соуп.
Еилыскааит, – аҩны дшыҟаз дахьылзасуаз даараӡа илгәаԥхомызт.
Ашьыжь аҭыԥаҿ сҟалоит.
Уажәы шьыжьымызт. Адырҩаҽны ашьыжь акәын дызлацәажәоз.
Уи асабшаз Дамытра дымгылацызт, аԥсшьарамш инаҵганы. Зиза лыҷкәын иаб иахь диалган, лхаҭа ларҭмаҟ аашьҭылхын, лԥарақәа аалԥхьаӡан, илызхарын зылгәахәуаз аарылхны, дындәылҵит. Рцуҭа иаланхоз макьана зегь лыздырӡомызт, аӡәырҩы ццакуан шьапыла, машьынала. Аусура иамшӡамызт, аџьырмыкьахь зхы хаз маҷӡамызт. Ларгьы дрыздыруамызт, еимҩалацәазаргьы дахьцоз еилыркаарц иаангыломызт. Ахәымҽхан ахыбра аҩналарҭала зуаҭахқәа рахь зҽызшоз аҳәсақәа лзааирц дрыԥхьахьан. Урҭ аалгарц лгәы иҭазижьҭеи аамҭа лыцәцахьан, аха лмоуӡакәан. Лусурҭаҿ аԥсшьацәа ааигәа рҽырыԥсахуамызт, убри лхы иалырхәарц лгәы иҭан. Акәымзар аԥсшьара мшқәа рыламҭалаз аусура ацара лықәшәалон. Зхатәы сасааирҭақәа зыргылахьази зхатәы ҩнқәа рҿы аԥсшьацәа здызкылози рҭаара акыр ихҽхьан, аха аҳәынҭқарратәԥсшьарҭақәа макьана иҭәын убарҭ аҭагалара мзқәа рзгьы иааџьоушьартә.
– Ашьыжь бабадәықәлеи? – дылԥылон Ҷыжә.
– Ои!.. Сара аџьармыкьаҿ сцар сҭахыуп, – Зиза деихалашо дааҭгылеит. – Шәара ашьыжь шаанӡа зусқәа назыгӡо шәреиуоуп, – лара иаалԥылоз, маҷк акәзаргьы дырҽхәаны, иаразнак агәы изҭалҵон.
– Адәқьанаҿ снеин, фатәқәак аасхәеит.
– Иахьа шьыбжьхьа шәҽазышәымкын! Сшаагьежьлак шәара сшәызнеип ҳәа сгәы иҭан. Асааҭԥшьба рзын сгәыла ҳәсақәа саарыԥхьарц сҭахыуп. Даҽа ҩналарҭак аҿынтә исҭаауа шәара аӡәзаҵәык шәоуп. Мап сцәышәымкын, сшәыҳәоит!
–Ҳафатә бзыҟаҵондаз, мап зкуада.
– Сшәызԥшуп.
– Шьҭа ҳаигәылацәоуп, – дцарц лҿыналхахьан, Ҷыжә дааиҵаст. – Ҳаишьцылартәҳаибабахьеит. «Шәара» ҳәа бысмацәажәалан. «Бара» ҳәала.
– Ус ишәҭахызар, ишышәҭахыу исымҳәалои, – Зиза деихалашон.
– Ҿыц иаабҳәаз зегьы «шәара» алахыуп.
– Аеи нас, даҽазны ҳанеибабо инаркны. Хәымҽханынӡа!
Лнапы ҩышьҭылхын, «абзиараз!» аанарго, лнацәақәа аалҟьеит. Ҷыжә, маҷк днаскьахьан, даалызхьаԥшит, цәгьарас илыҵылбаарыз лзымԥшаауа, арахь длыҵашьыцуа. Зиза амҩаду дазкылсын, дшаваз дцон шьапыла, иаалыхьӡоз аӡәы даашьҭихуазар цәгьа илымбо, амала иаангыларыдаз ҳәа дхьаԥшуамызт, ус згәы иҭаз лакәӡамызшәа, днеиуан. Иахьцалак арратә цуҭаҿынтә аџьармыкьанӡа харан. Ацуҭаҿгьы џьармыкьа маҷк еиҿкаан, иахьеи уахеи уфатә злаурхиашаз анхацәа иааргон, аха сасцәақәак шылҭаауаз заа илдыруанаҵ, араион џьармыкьанӡа дцар иаҳа еиӷьны лара илбон. Амш бзиахон, ашьыжь маҷӡак ишҿыхьҭазгьы. Ари ашықәсан аамҭа бзиан ҳәа ирԥхьаӡон. Ачарақәа ираамҭан. Даргьы маҷӡамызт. Убарҭқәа урызхәыцуанаҵ, амҩаҿ ирацәаз аԥсҭбарақәа рашьҭахь, угәы камҳарын. Убас иҭахарц акәиа ҵаула иҭаԥшуаз аӡә дылԥыларын лымҩан ҳәа лгәы иҭаӡамкәа, машьына хәыҷык лалывҟьан иаангылеит. Лара ишлызкыз анылдыр, уи шьҭахьҟа аҿаанахахьан. Ашә анылзаадырт, лхы лалырҟәит дынҭаԥшырц.
– Ои!.. – аԥсҟы зкыз Ардасан шиакәыз анылба, дынҭалеит. Ашьҭахь Џьансыхә имала дтәан, агипс зҭаз ишьапы ишиҭахыз еиҵихырц, илабақәа ҩызӡа икын. – Шәабацои? – амашьына аҿынаирхахьан, лара дгәыбзыӷӡа данҵаауаз.
– Ара усқәак ҳамоуп, – Ардасан, имҩа зеиԥшраз дазҿлымҳаны, ԥхьаҟа дыԥшуан, амашьынақәа даара ирацәан, ладагьы ҩадагьы ицоз еивасуан. – Нас, ҳаныхынҳәуа, Ҷыжә даабароуп.
– Бзиароу?
– Џьансыхә Шәача даҳгароуп. Дҳаццар цәгьа иаабаӡом. Уа илдыруа хәшәтәыҩцәак ыҟоуп.
– Угәабзиара шыҟоу умҳәои! – лара Џьансыхә дааизхьаԥшит.
– Шьҭа акыр сеиӷьуп, сыгәчама хьаак амоуп, изыхҟьа цқьа еилкаатәуп, – иҳәеит иара. – Дамытра даабар цәгьа иаҳбаӡом, – нациҵеит.
– Уи илашәхи?
– Дгьылк кны иҳаман, – Џьансыхә амцхә ацәажәара усгьы игәалаҟамызт, лара лызҵаара аҭак ирлас ианизыҟамҵа, Ардасан иажәа нарыбжьаиргылеит, имҩа илаԥш ахмыжькәа. –
Убри ҳцәигарц аӡә даҿуп ҳәа дыррақәак ҳлымҳа иҭишьит. Телефонла. Иҟоу цқьа еилаҳкаарц, ҳиацәажәарц ҳҭахын.
– Акы иҳәо смаҳацт. Ишәцәызго дзусҭада?
– Цқьа еилкаатәыми. Иахьа, асабша, аус иуӡом, дабаҳбари?
– Аҩны дыҟан, џьаракыр дцарц игәы иҭазар сыздыруам, – аҽны лгәыла ҳәсақәа анылзааилак, ахацәа рҩыжәрала илԥырхагахар ҳәа даашәеит, арахь шьҭа еилкаан, Ҷыжә илацәажәарц, рцуҭа ишазнеиуаз, Дамытра дырбар – аҩныҟа ихәнигон.
– Бара бахьцо саҳәеи! – ақалақь иазцоз амҩаҿ ианнеи, Ардасан дҵаауан.
– Аџьармыкьа.
– Ақалақь ахь ҳцоит, уаанӡа бнаагап.
– Уаҳа зҭахым! Мышьҭабзиала шәсықәымшәеи! – Зиза лыбз еснагь ихәшамзи. – Ҷыжә ахәымҽхан сара сҿы дҟалоит.
Усгьы шьҭа арҭ рҩыжәра дзацәцомызт, аҳәсақәа изларԥырхагамхашаз ак лзыӡбозар лбарын. Рых-ҩык, рхыхьқәа ирыцәшәаны, ирымжәыр иудыруази, гәыӷрак лыман. Ус лҳәеит ҳәа, лишәа арԥшӡашьа рҽақәдыршәарц рылымшози. Аус злаз – лгәылацәа ргәы ндмырхандаз. Ахәшәтәырҭа дааҭыҵижьҭеи, ибла хаӷӷалпа лхаҵа дахьылымбацыз даргәырӷьон. Уи аҵыхәтәа ԥҵәарызма? Дызцыз ахацәа дгәыбзыӷӡа драцәажәон, лгәаҵа иҵхоз дылмырбарц.
– Уа иҟалҵои! – Ардасан дҵаауан.
– Ҳаигәылацәамхеи! – лгәы иаахәаӡаны аҭак лҳәон. – Сгәыла ҳәсақәа уаха, каҳуак дсыржәырц, саарыԥхьоит, – дзыԥхьоз лгәыла ҳәсақәа шракәыз инаҵылшьит. – Шәҽышәзақәыршәозар шәнеи!
– Ахацәа ҟалома?
– Мамоу.
– Ҳамацара ҳжьымдырха ҳабҭаауама? – лгәы иҭакыз даныԥшызшәа, илԥырхагамхартә рҽахыргарын лгәахәыртә, гәыӷрак лызкаиршәуан.
– Шәжьымдырхарым, ҳагьаашәырҿыхап, амала ишәымжәын, – лгәы иҭаҵәҟьаз лҳәон. – Шәгәабзиара иаԥырхагахар сҭахым.
– Џьыбышьт, ус иҳажәӡом, – Ардасан имашьына аџьырмыкьа иавсуаз амҩа аганаҿ иааникылеит.
– Ари амашьына зтәыда? – ианаамҭаӡамыз лара Ардасан дизҵаауан.
– Адәы дықәуп ҳәа иаҳзымдыруаз ауаҩҳмашьынақәа ирзааицаз бымдыруеи? Ак ҳзааихәақәаанӡа, ԥсеивгарак иаҳҭап сгәахәшәа, саб иашьа имашьына имысхит. Сызлақәтәоу ала ашәҟәқәа еиқәыршәо-аҽакуа иабасҭахыу аха, сақәшәеит. Аус алазуроуп, ишԥаҟасҵои?
– Иара иҭахӡамеи?
– Иҷкәын игәы бзиам, диманы дцеит.
– Ԥшӡала дгьежьааит! Уаргьы уеиқәшәааит ишгуҭахыу еиԥшҵәҟьа!
Рашьҭахьҟа амашьынақәа еивҵаланы иаауан. Раԥхьала иаауаз ҭыԥ рырҭомызт. Ардасангьы дырԥырхаган, дырԥырҵырц рбжьы дыргон. Зиза дыҩҭыԥан, драҭабуа лнапы нарзылҟьеит. Амашьынақәа ааилыҵқәаанӡа, лара дааҭгылеит. Анахьгьы арахьгьы зхы хаз дара ааихсыӷьра рмоуӡарызи угәахәрын. Еимҟьарак лхы иалырхәан, амҩа агәҭаны даннеи, уа даанхеит, ҩыџьаран илывсуаз амашьынақәа дрылазза. Интеллигент ныҟәцаҩык дрылашәан, лаԥхьаҵәҟьа даангылт, амҩа ааихҵәара лаӡарц. Уи лхы иархәаны, днаццакын, аџьармыкьа дынҭашылеит.
Акраазхәоз рацәаӡан. Аҽны усура мшӡамызт. Акрыҭирҭа ҭыԥҭацәык убомызт. Уи акәындаз, амҩақәа ирынтәалан, ауҭраҭыхи ашәыри рыманы. Аџьырмыкьа ҭыԥ есааира иҭшәахон. Ҿыц дгьылк азырԥшаар цәгьамызшәа лгәы иаанагон. Ма иара уа ирҭбаатәхон. Уажәраанӡа уаҩ дазымхәыцкәа иҟан лызҳәомызт, аха ари аус аҭыԥ изықәрымҵацзи? Раԥхьа ауҭраҭых ҭирҭа ааимылдеит. Иара уаҟа ашәыр даарылаԥшқәеит. Лан илзаалышьҭқәахьаз ыҟан. Убарҭ ирыламыз дрышьҭан. Леидара уамак ихьанҭахомызт. Аамҭагьы лцәагомызт. Ашәи акәаци рыҭирҭа дныҩналеит. Ашәхак лан илзаалышьҭыз ирылан. Ҩбаҟа килограмм ауаҭәа кәац аалхәеит. Ахәыҷы изы – ацха. Ачаи иаларӡҭны иаб ижәларгьы бзиан, ихы иазеиӷьын. Амаҭәақәа ахьырҭиуаз ахь днеин, Леиуан аимааи маҭәа ԥхақәаки изылԥшааит. Амшқәа бзианы ишааиуазгьы, аӡынра ааигәахон, изеиԥшрахарыз здыруадаз. Уажәнатә амш бзиақәа уржьон, дырԥханы деилаҳәамзар, ачымазарақәа ицәеижь изалаҽрымызт.
Ахаатә лых ахьырҭиуаз адәқьан лԥшаан, дныҩналеит. Торт бзиак лымазар лҭахын, иқәыз лгәаԥхомызт. Ирхыҵуазгьы цқьа иуазҳәодаз. Излылхшаз аалхәеит. Иагьа умҳәан, иааҟаҵаны инарымҵаургылаз иаҳа ихаан, агьама ҿыцхон. Лҽахьылыгӡар акәын. Лгәыла ҳәсақәа дрызԥшын, иахьцалак илзымааицызт, сасцәақәак ирҩызамзи. Аконфетақәа
днарылаԥшын, еиӷьыз ҳәа илԥхьаӡаз килограмм-бжак, килограмм-бжак хы-хкык аалхәеит. Лгәы алаҟаны аџьармыкьа дынҭыҵит. Арахь данаауаз еиԥш деиқәшәахыр! Ма даазгаздеиҭарықәшәахыр цәгьа илбомызт. Атрассахь дыҩцәырҵит. Амҩаду ааихылҵәан, машьынак шԥамааирыз ҳәа дааԥшит. Атаксиқәа рҭыԥҭацәын. Иқәыргашаз ауаа ыҟан, аусутә рыман. Ақалақь ала таксик лбаауан, лнапы аныҟәцаҩ изылҟьеит, лаԥхьа дааирнц. Иаргьы уи акәын ииҭахыз, аҭыԥаҿ азыԥшра згәаԥходаз. Атаксиқәа рықәтәара дашьцылаӡамызт лара, аҽны дыццакцәон акәымзар.
Аҩны дшааизҵәҟьа, инлыжьхьаз рбжьы аалаҳаит. Аби аԥеи рышьҭаларҭа иагәылаҵәиуан. Ахыза рықәылхын, игыларц иԥхалҵон, лхаҭагьы лызхара дзыччомызт. Амала лбжьы ҭылгацәомызт. Леиуан аиарҭаҿ дыхәмарларц деилаҳауан. Мчыла деилалҳәон, иара дылԥырхаган. Дамытра длыцхраарц лара диҳәон, иара ахәыҷы диахәмарларц агәазыҳәара изкашәаны дыҟан. Лара ателербага аҿалҵан, амультик лԥшааит. Леиуан адиван днықәлыртәан, ашәарах рыхҭыс ахы ахьцоз днықәылҵеит, наҟ ицоз дазҿлымҳахар, ҭынч дадтәаларын ҳәа. Иаалгаз апакет жәпақәа иаарҭылхын, афатә рхиара лҽыназылкит. Аԥхьа иҟаҵатәыз, ашьҭахь иҟаҵатәыз усгьы илдыруан, аха, иаҳа деиқәшәарц, ҿыц даарызхәыцит. Каҳуак шыдлыржәоз аҳәсақәа иралҳәеит, арахь рхәы бзианы иҟалҵарц лыгәҭакын, сиурпризк аҳасабала шырҳәоз еиԥш. Дамытра дааҩналан, аишәа еицарса хәыҷы днадтәалеит.
– Чаик ужәырц уҭахыума?
– Цәгьа избом, беилахоуп аха.
– Уажәыҵәҟьа! – аӡыршыга хазы афымца инаҿалкит, лгаз-ҳақә иақәгылаз маҷӡамызт азы. Ахәыҷы иқашьгьы излырԥхар акәын. – Иахьа Џьансыхәи Ардасани срықәшәеит.
– Иабаҟаз?
– Ҷыжә дырбарц рҭахыуп. Уара иуацәажәар цәгьа ирымбозшәа ицәажәон. Арахь иаакыдгыларц расымҳәар амуит, – ачаи ҟаҵаны иааимҵалыргылеит.
– Ачеиџьыка змаз бакәны бызбонеи, бахьаарыԥхьаз бгәы иалоума?
– Ачеиџьыка сеигӡома, – дахьизеилымкааз лгәы иалсны, ачеи ахәшеи ааимҵалыргылеит. – Ишәымхажәыр ҳәа сшәоит. Шәыхшыбаҩ рҵысны, арыжәтә шәкыр – шәышԥаҟанаҵои?
– Ҳҽаҳаршьуама, иҟалеи?
– Зынӡак ижәжәыр ҟалаӡом. Арахь ҳәсақәак срыԥхьеит, шәырԥырхагахар сҭахым, – лхаҵа заа дазыҟалҵон.
– Ахаҵа ԥҳәыск дылԥырхагахеит ҳәа аӡәы иабымҳәан! – чаӷьала иҿы ахьҭәыз, ацәажәара ицәыуадаҩын, албаадара мариахарц, ибла ҟәазхан, шьҭахьҟа иаамышьҭкәа, ииулак илбааидеит. – Иара иаажәо бымоу? – дҵаауан иԥсы анааивига. – Убри бымҳәо!
– Исымоуп. Уи ыҟоу, иҟаму здыршаз уара уакәын.
– Ҳмеицәҳап, џьыбышьт, фырџьанк сасык исыржәуеит ҳәа.
– Сара сыцәҳауама, сулабжьоит ҳәа саҿупеи. Асасцәа зҭазарц зҭахым даԥшәыма ԥҳәысума. Амала арыжәтә рҽадырцалацәар сҭахӡам. Аиҳараӡак аныҟәцаҩцәа. Заҟаҩы ҭахахьада? Арыжәтәи аццакыреи роуп изыхҟьо. Изжәыз изхара ццакыра иоуӡом.
– Ҳара авариа ҳаналашәоз, ижәны аӡәгьы ҳаҟаӡамызт, – ихы злаирқьиашаз, ларгьы илыҽԥникылашаз иман. – Иаҳхараз ҳәа акымзарак ҳамаӡамызт. Амашәыр иалашәаз ҳакәхеит, – ичаи ыжәны даалган, даннаха лара излеижәоз ааимҵылхын, илыӡәӡәон.
– Шәахьымӡацызт уҳәар уҭахыума?
– Зегьы еиԥшны иузыргьалом сҳәар сҭахын.
– Уаха иумжәын! Бзиоума? – диҳәон лара. – Ухы иазеицәахоит.
– Даргьы ирзеицәахоит. Ажәраз иаҳҭаап ҳәа сгәы иаанагаӡом, – лгәы ааирҭынчын, амаҵурҭахь днеит, амультик шамахамзар згәы ԥнамҵәоз иԥа иахь.
– Длыбаауагар, ҳауак шәфарын, – лара лбжьы аагеит.
– Ҳцома? – аб аԥа дизҵаауан.
– Иаба?
– Агәарԥахь. Уа уҩызцәа ыҟами.
– Ихәмаиуама? – «р»-и «л»-и макьана изыҳәаӡомызт.
– Ихәмаруеит.
– Ҳцап, – ԥыҭк данхәыц, ахәыҷы дақәшаҳаҭын.
– Ҳласып! – аб иԥа имахцәы ааникылан, диманы дындәылҵит.
Аҩныҵҟа ҭацәхазшәа ныррак аалоуит. Ҭынчран. Лара инықәлыргылоз-иаақәлыргылоз рыбжьада, ак уаҳаӡомызт. Ацуҭа атрасса иаҟәган, машьына бжьгьы ааҩуамызт. Лҭаацәа ҵаҟа иҟан, ргәы аадырҿыхарын, лгәы рызҭынчын. Иахьцалак рҩыџьегь аҩныҵҟа ианлыцыҟаз, иаҳа дҭәы-дыԥха лхы лбон. Уи дазымхәыццәартә, илкуаз-илшьҭуаз лус рацәан,
акҿаҩра дахьыкҿаз. Аӡрада шьҭа лторт злылхшаз лырхиахьан, инҭалыргылеит. Лчашә злылхуаз ача чразы иқәгылан, аҩныҵҟа ԥхаран, хәымҽханӡа иамажәахарын. Ахаатә мацарала аишәа лырхиарц азныказ лгәы иҭан, аха аџьармыкьаҿ даныҟаз даланагалацәан, иаалхәаз луҭраҭых рыцқьаны, иӡәӡәаны, ижәырц иҭалҵахьан, авенигрет алылхраз. Арахь лан илзаалышьҭхьазгьы маҷӡамызт, ахаатә мацара акәымкәа, ачыс замана аақәлыргыларц. Ашә аӡә дасын, аԥлакь шылкыз, лхы нкыллырҳәҳәеит.
– Шлеи! Ашә аартуп. Ои! – Ҷыжә данылба даалыԥхьеит. – Абра шәтәа! – акҿаҩраҿы аишәа еицарса хәыҷы иадгылаз аҟәардә наллырбеит.
– Заа сыбзааит, цхыраарак сызбыҭозар сгәахәшәа, – Ҷыжә днатәеит. – Усгьы сызҿу агьсымам.
– Шәԥсы аашәшьа! Сара сахьӡоит, – дгьагьаӡа анахь-арахь дықәгьежьуа лыфатәҟаҵара лҽахьыгӡашьа џьазшьоз Ҷыжә аԥшәма ԥҳәыс илыӷразеи ҳәа длышьклаԥшуан. Убасҟатәи чыс хкы иаразнак лнапы рылакын. – Уҳәан-сҳәанк ааибаҳҳәап, – ҳәа нацылҵеит, лыгәыбзыӷԥшышьа здубаалашаз дмаҷны.
– «Шәара» ҳәа бысмацәажәалан ҳәа басымҳәази.
– Ои! Саҭашәымҵан!
– Ҿыц «шәара» бҳәахуеит.
– Аиасра сцәыуадаҩуп. Аха ауаа браҟаразар злабҭахыу ала, ибуам нас, – азаҵә хыԥхьаӡара лхы лықәымчны лхы иахьалырхәоз лбарҭамхарц, илатәаз дылҿаччон.
– Убас, убас! – Ҷыжә «бҽаршьцыла» лҳәон, зынаӡа ҭбааз аԥшәма ԥҳәыс ҿа акҿаҩра ҭшәаҿы ирлас-ырлас лынаҳәааҳәшьа лызҿыцбарахаӡаны. «Илыӷроузеи?!.» – адырҩегь длыҵашьыцуан, иҭәы-иԥха илбоз ауаҩы ҟәымшәышә.
– Ахаара быгымхааит!
Аԥшәма Ҷыжә лаԥхьа акаҳуа, чанах хәыҷӡак ианыргыла, иаақәлыргылеит, аршра данахьӡаз лызгәамҭаӡакәа. Даҽа чысмаҭәак ианҵаны, хышәҭ-мышәҭк аақәлыргылеит. Лхаҭа дышгылаз лкаҳуа лжәуан, инықәлыргылон, иаақәх днаҿыхәон. Уи ажәха лымаӡамызт, шьҭа Ҷыжә, лхала илжәыртә дазымааншәаламхар ҳәа, длыцәшәон. Лчысҟаҵара ԥкырак алҭомызт. Аԥшәма ахәыҷы длыбааигазижьҭеи, аамҭа бзиан ицахьан. Шьҭа ихынҳәыр цәгьа илбомызт. Аҳәсақәа ааиаанӡа, Леиуан акриҿалҵар лҭахын. Нас канфеҭқәак нидырклар, уаҳа ус имаӡамызт. Даҽа ԥыҭрак ианылымба, лхала длалбааны, дрыԥхьарц лгәы ишҭаз, ҩыџьа аҳәсақәа драԥхьагыланы аҷкәын дааҩнашылеит. Дамытра урҭ дрышьҭагылан.
– Адиван аҿы шәлатәақәа! – Зиза аҳәсақәа даарыԥхьеит. Ҷыжәгьы, акҿаҩраҿы ус лымамкәан, амаҵурҭаҿ лҩызцәа даарыдтәалеит. Аршыха данахьӡаз рзеилымкаауа, акаҳуарзаалгеит. – Шәсыртәақәаанӡа, скаҳуа агьама жәбар сҭахын.
– Каҳуак шәсыржәуеит аныбҳәа, – уамашәа илбон руаӡә, – ирмарианы ҳаилгоз џьаҳшьон. Бишәа злабырҩычо закәи?!
– Шәарҭ шәгьамақәа бзиоуп ҳәа саҳақәахьеит, – аԥшәма ԥҳәыс дрыхәлаччон. – Сышҽшәсыргәаԥхара сыздыруам. Лхәыҷы акҿаҩрахьы даалган, заа излырхиахьаз иқашь аақәлыргылеит. Ихала акрыфара шицәыцәгьазгьы, лара лус ахьынӡаналыгӡоз, ԥыҭк анихит. Иаанхаз лхала иҿалҵан, дрыцқьаны иаб иахь дналгеит. Лыхьурӡы нақәлыргылеит. Лчашә макьана дакьысуамызт. Инхаз лгәыла ҳәсақәа рҽеизга ианааҩналоз, аԥхьатәиқәа реиԥш лишәа чыс џьаршьон. Рнапы адыркыр, заҟа ихааз рбар, иагьа рҳәарын. Ҷыжә уи дахьдырҽхәоз дшьыцуан, Дамытра иакәзар – ҿымҭӡакәа иԥшәма игәы лыздуун.
– Уамак лоуп уԥшәма, – ҵабыргызу, хәмарразу изеилмырго, Ҷыжә лхы иара иааизааигәалтәит. – Уаалышькламԥшыр – дуцәыргоит.
– Ма дысԥырыргандаз! – иаҳауаз игәы ишалсуазгьы, илҳәаз агәхьаа имкӡазшәа, дыхәмаруан, ларгьы илгәарԥхаӡаны дԥышәырччозшәа ҟалҵон, амала иҳәашьа лгәаԥхон.
– Аӡәыр дааизар – унарԥыли! – амҳаԥ абысҭа иалазырҵәиуаз Зиза лхаҵа наиқәҿылҭит.
– Оо!.. – Дамытра, еибакеибашьҭуаз иҩызцәа аниба, иџьшьара хыжжуан, ишааиуаз имаҳаӡацызшәа.
– Хажәра шәоуааит! – Џьансыхә, илаба иҽрынҵа, аԥхьа дааҩнашылеит.
– Еиӷьу аашәхәааит! – Ардасан, уи дишьҭагыланы, аԥшәма аԥсшәа иеиҳәон. – Шәтәақәа, шәтәақәа! – иҩархаҵгылаз аҳәсақәа рахь ихы хан.
– Иакәымкәа ҳашәԥырхагахеит ҳәа сыҟоуп, – Џьансыхә изааргаз аҟәардә аҿы днатәеит, илаба ицырхырааны. – Ҷыжә бҿы ҳнеин, банаҳамба арахь ҳхалеит.
– Ақьафура ахьыҟоу ҳара ҳақәшәоит, – иҳәеит Ардасан. – Ус ҳалахь иануп, – ҳәа нациҵахт.
– Шәааизар, бзиала шәаабеит! – абысҭа аақәзыргылоз Зиза дсирын, асас ҿыц аҩнаҭа ҿа рҭаара дзыцәшәоз шацраҳәазгьы. – Шәнапы ӡык нақәышәҭәала! – рызынтәык ҩалыргылеит.
Дара рнапқәа ахьынӡарыӡәӡәоз, лара лчашә руак нҭалыргылахьан. Уи злалӡшазгьы зегь ирызкылԥшуаз лаб илзааихәахьан. Лысасцәа рызынтәык амаҵурҭаҿ ианаақәгыла, Џьансыхә аишәа аҵыхәан иҭыԥ аалихит зегь раԥхьа. Агипс зҭачаԥаз ишьапы аиҵыхраз уа иаҳа изеиӷьын. Дамытра аханы даагылеит, исасцәа лаиртәар, иара уа иҭыԥ аалихырц. Аҳәсақәеи Ардасани аишәа иаакәшеит.
– Шәхәы шәнапы нашәыркы! – Дамытра раԥхьа ибысҭа ааԥиҽит, егьырҭ иҿаԥшырц. Хара имгакәан, ифырџьан аақәхуа, дҩагылеит. – Анцәа улԥха ҳаҭ? – аниҳәа, зегь ҩагылеит.
Иҭааз дрықәныҳәан, ифырџьан ааҭаирцәит. Зиза дҿаԥхаҿаччон, амала ишылгәамԥхаз илырбарц, лхы лырҵысуан. Дахныҳәаны днаҿыхәар, гәыбӷан изҭодаз иацы ахәышәтәырҭа иҭыҵыз. «Акы заҵәык» аанарго, ихыснацәа налирбеит. Иҩызцәа иржәрымызт, нас иаргьы ихҭеикцәарымызт лгәахәуан, иара даԥшәыман, аха дара сасцәамзи. Нас иаргьы иҽааникыларын. Дара, аҳәсақәа инаҿыхәа-ааҿыхәашәа афырџьанқәа аннықәдыргыла, рфырџьан ааҭдыркәкәеит. Уи акәындаз, ашьҭахьтәи аныҳәаҿақәа аныркуаз, маҷ-маҷ иржәуандаз, иааҭадырцәыхуан. Аҳәсақәа рзы аҩы Зиза иаақәлыргылахьан, уи раҭәашьаны ахацәа иркуазма. Ус иаҳа иеиӷьзаргьы здыруадаз, дхәыцуан лара, иагьа умҳәан, аҩы еиқәаҵәа ршьа иаҳа иалалон, акыр ирԥырхагахон. Амала ааигәа ахшыбаҩҵысра иақәшәаз рых-ҩык араха рнаалозма, рхы иҭаларынеи. Ус акәзаргьы, лара, аԥшәма ԥҳәыс, лысасцәа рхадара шиуаз, лхаҵа иҽааникылақәарц лызиаҳәомызт, илҭаз егьырҭ аҩыџьагьы лзынкыломызт. Ара иҟаз – хдырран.
Лчашәқәа рыҩбагь анылӡы, илыссан, ачанах ҟьаҟьақәа ҩба ирынҵаны, ишаҳәшаҳәо, макьана ахылҩа-ԥсылҩа рхылҵуа, иаарымҵалыргылеит. Ргәы иаахәаӡаны иаанырхқәеит. Ателербага иадтәалаз Леиуангьы сак изаалган, ҿаҵа-ҿаҵа иамхуа иҿалҵон.
– Бусқәа еихбырсыӷьзар ҳәа сыҟоуп, – лҳәеит ԥҳәыск. – Бааҳадтәалар цәгьамызт.
Аԥшәма ԥҳәыс лысасцәа ргәазыҳәара налгӡарц лыхәҭан, лыкҿаҩраҿынтә аҟәардә аалган, рхала аҭыԥ ахьылзаалырхыз, рыгәҭа днатәеит. Аҳәсақәа иахьынӡарыхәҭаз ишыԥхашьаԥхаҵозгьы, ахацәа ахьрыдтәалаз лара шьҭа илцәымӷӡамызт. Иахьцалак ахацәа аишәа мҩақәырҵон, идырԥшӡон, идырлахҿыхуан. Лара дазхәыцны дара даарыԥхьазар иаҩызахеит. Ҳәсақәак лафла ажәа аамаркыр цәгьа ирбомызт. Иржәуазар иҵегь ицҳафырхарын, аха арыжәтә рҽадырцаломызт. Иааизакны дахьрыхәаԥшуаз, аԥшәма лысасдкылашьа лгәы азыҟан. Ахацәа ргәалаҟан. Аҳәса ишаадмырԥшуазгьы ирбоз-ираҳауаз иазҿлымҳан.
– Сара уаҳа сзыжәӡом, саҭашәымҵан! Ус стәазаауеит, сахыжәымбаауазар, – иҳәеит Џьансыхә аҵыхәтәаншәа.
– Уԥшра сгәаԥхаӡом, хәшәқәак узысыԥшаап? – Зиза уи дизҵаауан.
– Хәшәла сџьыба ҭәуп. Изжәыз схы ааснархьит. Шәымшәан, исыхгоит, – таблеткак аацәыриган, ишырбоз иҿы инҭаиршәит. – Зныҳәара ҳахьымӡаз Анцәа шәиныҳәааит! Ҳазҭоу, шәчеиџьыка ҭбаахааит! – днаҿыхәан, инықәиргылеит.
– Џьансыхә аиаша иҳәеит. Шәарҭ шәагьысасцәоуп, шәагьԥшәымацәоуп. Исасцәаҵәҟьоу ҳара ҳауп. Амҩа ҳамоуп. Иҳақәлашьцаанӡа амҩа ҳанылар иаҳа иаҳзеиӷьуп. Анцәа шәиныҳәааит! Ҳаргьы лԥхала ҳаҩнқәа ҳрызнеиааит! – ифырџьан ҭамырцәӡакәа инықәиргылеит.
– Ишәҳәаз саҳаит. Мчыла шәныскыло салаҟаӡам. Амҩан Анцәа дышәхылаԥшааит! – Дамытра дрықәныҳәан, иҩызцәа наскьеигарц, аишәа дҩахыҵит.
– Ҷыжә, ҳбацәажәарц ҳҭахын, – аԥшәмацәа ахацәа рыцнаскьалгарц, иаарыдгылаз Ҷыжә Џьансыхә ихы налызирхеит. – Баабарц заҳҭахыз: ашәахьа Шәача ҳцарц ҳҽазаҳкуеит. Бызҳаццома?
– Уаҵәы издыруа ателефон сылзасуеит. Ашәахьа урыдыркылартә илзыҟаҵозар, адырра усҭоит.
– Азамана! Уахь шәнеи! Дамытра, уҳазлыбаар, амашьынаҿҳаицәажәап, – Џьансыхә амардуан, даҿымҟьарц иҽгәаҭо, длаҿалеит.
Џьансыхә, дааилаххыр ицхраарц, Дамытра дивагылан, Ардасан дишьҭагылан. Илалбаан, индәылҵит. Амашьына ианнадгыла, Џьансыхә ашьҭахь днықәтәеит, ишьапқәа адәахьы еиҵых. Асигаретқәа амца надыркын, иахон. Иржәыз рых-ҩык ирԥырхагахеит. Зегь раҵкыс излысыз Ардасан имашьына дынҭалар цәгьа ибаӡомызт, Дамытра иаҳаҭыраз дгылан.
– Иҳауҳәарц иаҳҭахыз, – Џьансыхә изхааиз иҳәарц иҽыназикит, иҿы алҩа ҭырбыбуа. – Ардасан ателефон уизасит лахьхьи ҳадгьыл аӡәы игарц иҭахыушәа.
– «Игарц иҭахыушәа» шԥыкәу?! – еицәаз дирҳарц иҭахны, Дамытра иаҳаз шџьеишьаз ихаҿы иазыҵәахуамызт. – Уи, излеиҳәаз ала, игахьеит.
– Излеигеи? – Џьансыхә дҵаауан, Ардасан еиҵбаҵас дӡырҩуан.
– Ашәҟәқәа зегь еиқәиршәахьеит.
– Ашәҟәы змихуадаз?Ҳаргьы ирымаҳххьеитеи, – Џьансыхә уамашәа ибон.
– Дгьылк азы ҩ-шәҟәык ҟарҵозма? – Дамытра иаҳауаз иаҳагьы изымбатәбаран, убасҵәҟьа Марыхәгьы имҳәеи.
– Уи ауми иуҳәаша!
– Иахысҳәаара сыздыруам, – Дамытра исигарет цәынха нкаиршәит. – Иара ашәҟәқәа рхианы абыржәҟәароуп даналгаз. Аспонсор дишьҭоуп.
– Урҭқәа уара иалудрааи?
– Сабхәа иашьа диацәажәон.
– Еилаӡама?
– Диргәыӷқәеит.
– Иара даадыруама? – Ардасан дҵаауан.
– Марыхә иоуп, уара.
– Уи дсыздырӡомеи, – иҳәеит Ардасан.
– Сара дыздыруеит, – иҳәеит Џьансыхә. – Уахаҵәҟьа даабароуп. Адгьыл ҳара иаҳкхьеит. Дызҿу закәи? Ижәла нҵәааитеи!
– Аҭыԥ иқәышәҵар бзиан, – Дамытра дрыҵгәон.
– Иара иҭыԥ дықәҵатәуп! – Ардасан амца ацреиҵон.
– Дықәаҳцацәап! – Џьансыхә иҩыза диқәшаҳаҭын. – Аус, ахьынӡаӡоу ахәцәҳамкыр, иаҳцәыхьшәашәахоит. Уахаҵәҟьа дҳаԥшаароуп. Уаала! – Ардасан иахь ихы наирхан, нас игипс шьапы рҳәазо, шьҭахьла маҷ-маҷ ихәамц неиҭаго, аҩныҵҟа егьи аган дныкҿатәеит. Изеиҵымхуаз ишьапы атәарҭа иқәын. Илабақәа неидыркит. – Ачеиџьыка бзиа Зиза илырхиеит, – Дамытра иахь ҿааиҭит. – Лнапымҭ Анцәа илықәирҿиалааит!
– Суҵашьыцуеит, – Ардасан имашьына дынҭалон. – Амала бзиа суҵашьыцуеит. Убасҟатәи уԥшәма деиқәшәоуп. Дуцәыргаанӡа уаалызкылԥшла!
– Абзиара сҳәоит ҳәа ушаҿыз, – Џьансыхә игәаԥхомызт Ардасан иҿыҵшәаз, – иалаужьыз закәыхи?!
– Цәгьара сҳәама, уара! Даара дманшәалоуп сҳәеит. Илышьклаԥшуа шырацәоу саҳауеит. Аусурахь дахьцо аӡәыдигароуп, данаауа даҽаӡәы дааигароуп.
– Уажәы мацара акәым уи аӡбахә анышәҳәо. Ижәбеи! – Дамытра имхацәгьахон.
– Мамоу, џьушьт! – Ардасан мап изымкуа, иҿгьы изиқәымшаҳаҭхо, аԥшәма диркәанызануан. – Дахьнеилак хацәоуп сҳәар сҭахыуп. Аԥҳәыс бзиа иналышькламԥшыр руама.
– Уцеи, уара! – Џьансыхә иҩыза дизаӷьуан. – Угәы иааҭашәалак уҿы иаурҳәалар ҟалома! – Уца, уца! – мчылашәа дындәықәиҵеит. Маҷк данынаскьа: – Иоуҳәо закәу удыруама?
– Изиасымҳәои? Аусураҿ длазгало дубахьоума? Есышьыжь уа уҟамзи. Сара уажәгьы уа сыҟами. Аус ахьылуа ахацәа заҟаҩы аус руа удыруама! Уа иҟоугьы рзыҵәахуам.
– Цқьа еилкаау умамкәан, аҭаацәа еилоуҵома?
– Изсымами?
– Ҳахьынӡашьҭаз заҟа даҳхагьежьуаз збоз ирҳәози?
– Уара духагьежьуан ҳәа…
– Лчеиџьыка ыфаны, нас…
– Аеи, шьҭа уи ҳаҟәыҵып. Амала ҳҩыза дрыцҳауп. Лара дабаҟоу, иара дабаҟоу…
Зыӡбахә рымаз рҩыза иаасҭа иԥшәма заҟа дҳаракыз ихаҭа иныруан, арҭ наскьаганы, аҩныҟа аҩхалара изымгәаӷькәа, ацуҭа гәарԥ иаақәхаз Дамытра. Уа дышгылаз даҽа цырак асигарет дахеит. Иҩызцәа уажәы излацәажәоз уаанӡа даҽазны аӡбахә рыман иара ишиаҳауаз. Ҷыжә лакәзар – изныкымкәа аҳәоу иаламҵашәа игәы иҽанылҵахьан. Ари закәызи? Мцада алҩа зныкыр иҩеихьазма?Џьара ак ыҟазшәа ибон. Иара лара лыгәра игоназ зныкгьы длызкылымԥшӡацызт. Уа дгылан иара акраамҭа. Ахацәа анца, зызхара иччаз-ихәмарыз аҳәсақәа, Зиза иҵегь илҭазар рҭахын, аха рҭаацәарақәа ирзымхынҳәыр амуа, иандәылҵуаз, иара дышҳазха уа дгылан. Ҷыжә заҵәык лакәын аҩналарҭа идәылҵны, даҽа ҩналарҭак иазнеиуаз. Уи иқәҿылымҭызҭгьы, аҩада дҩеирц макьана игәы иҭашәаӡомызт.
Аԥыхьақәа реиԥшҵәҟьа акаҳуажәырҭа ҭыԥқәа раанкылараз ҭыԥ рибамҭо шьҭа ишыҟамызгьы, аԥсшьацәа маҷӡамызт. Уажәраанӡа аԥхынрақәа рзы ишеилаҳәац еилаҳәан,
рмаӷра кьаҿқәа раԥхьа еибаркӡамкәа ихьажжы, реиқәа кьаҿқәа ршьамхы илахысуан, реимаақәа ҵарԥалақәан. Макьана ҽыкәабараз амшынахь илыбаауаз маҷӡамызт. Урҭ раасҭа аҭыԥантәиқәа амаӷроу ршәырҵон, акостиум ақәызҵозгьы дубарын, шьыбжьоншәа рҽааилдырҵәраар цәгьа ишырымбозгьы. Аиқәа кьаҿ аԥхынра ирышьарҵомызт, уажәааны акәмызт. Аԥсшьараз иаази ара инхози, хаҿыла мацара акәмызт, маҭәала еиҩудраауан. Рхымҩаԥгашьақәа даҽакын. Арӡына, ҭынч абас данылатәалак, еснагь ашәҵатәы, ашьаҵатәы ҭылҵаауан. Ҷаарыхәи лареи акаҳуажәырҭаҿ иахьеидтәалаз лхы-лгәы ҭынч урҭқәа уажәыҵәҟьа ишылҭахыз дызрызкылԥшуамызт. Зегьакакән лылаԥш иҵлыжьуамызт. Амала уи аламҭалаз дшынеибакәыз излацәажәоз Радицеи дзыдтәалази реизыҟазаашьа, аҭшәара ақәцә иҭаланы, атыгәахь ихамларц иазкын.
Лара Ҷаарыхә, Гәдоуҭа диҿцәажәазижьҭеи, дазыҟалҵахьан иара заҳаҭыр изымшьаз аӡӷаб иҽлықәиршәарц, ианамух ма, телефонла длацәажәаны, лгәы ааирҭынчырц. Усгьы дымныҟәеит иара, егьысгьы. Ҽнак Радица лзы шықәсык амчымхара иаҩызан. Ганкахьала лԥсахы еибакуан, уи азы ҵаҵӷәыс иҟаз зегь лыман: иара дылҿынҵәаауазшәа дахьижьаз, ҳаҭыр ахьлықәимҵаз, длыцхраарц шьаҿак ахьеихимгоз, ма уаҵәтәи аамҭа дацәшәаны акәзаргьы; лара лҿаԥхьа аҭакԥхықәра изышьҭымхзаргьы, ихшахараны иҟаз ишьаҭа кын, игәы меиҭаԥакәан аангылашьас имази? Ари дуаҩызма, дмырмыншәагазу?!. Рымҩа еизакхаргьы, иара лара бзанҵышьак лиҭарызма? Егьи аганахь ала, лара дшәарӡыӡон, илныԥшуа дааҟалар, илыԥсыхәхарызи? Абарҭ ахәыцырҭақәа, азҵаарақәа, урҭҭакда раанхара деиладыргьежьуан, деиладыршуан, ддырхьшәашәон. Арӡынеи лареи неидыҵзижьҭеи, уамак ҵуамызт, аха лара лзын хәломызт, шомызт… Арахь аамҭа нкылашьак амамызт. Уаныуазыруаз ус акәымзи ушыҟанаҵоз. Аӡӷаб убас дшеикәанарҵәиуаз Арӡына аргама илбон, ателефон данылзасуаз. Лбжьы уажәи-уажәи аҽеиҭанакуан. Лыԥшра-лсахьа ыҟа, ҵарала дыхәшьадамкәа, дызлыҵыз унеишь-уааишь зарҳәоз, иарбан ҭаацәараз лара дзаҭәазымшьарыз, иарбан арԥыс хгылаз илмеиҽырбарыз! Уаҳа наҭахымкәан аӡӷаб дладырҟәны лхы лбон. Макьана илзымгәаӷьыцыз лгәаӷьрымызт ҳәа узлалықәгәыӷрызи.
– Исзеилкаауам: мчыла дсыбҭарц баҿума? – иарах иҽирххон, убас ала ихаҭа иуаҩра аҳәынҵәы ишылеикәаҳауаз дазымхәыцӡакәа.
– Ҷаарыхә, уаҳа акы ааузеилымкааӡеит, – шьҭа абжьагарақәа рҵыхәтәа нҵәон, Арӡына ажәылара лҽазылкуан, уи усҟатәиҵәҟьа дазхәыцуамызт, заҟа лԥсахы еибакуаз аҟара. – Ари қыҭак дрыӡӷабуп, мышкы зны аӡәы дигашт, иҵыҵышт. Абри зегьы уара иуцрамскәан, аамҭа ииасып ҳәа угәыӷуама? Лара уаанӡагьы иналгап ҳәа лгәы иҭаӡам, аиаша уасҳәар уҭахызар. Сшьа зуроуп ҳәа дтәоуп.
– Исзылура саҳәеи, бара! – уаҩ датәаимбаӡо, мчы змаз ида дыҟамыз џьушьарын.
– Иузылуша зусу лара лоуп. Зегь сара исалҳәома. Зегь раԥхьа аус аӡбарахь икылылгоит. Лыҳаиди ыҟаӡамкәа, ас дтәазаауеит угәахәуама? Иаалыдырбалар лиашьара усгьы иуқәыркуеит. Изуҭахи аҟыба-ӡыба?
– Исҭахӡам. Ларгьы дысҭахым.
– Дуҭахымзар, ма думжьандаз! Уҽылҿушьаауазшәа ҟаҵаны, илымукызи? Уаҳа уаҩ дузымԥшааӡози? Иҳашьҭаларыда ҳәа аԥсшьаҩы ҳәсақәа ҷыдала иаауеитеи.
– Шьҭа ус иҟалеит, уи ҳзалацәажәареи.
– Иҟоуҵаз аҭак укыроуп. Иакәым ак лхы иазылур ҳәа сшәоит, ма лгәы ааҟаҵа! Слышьҭаланы сахьнеиз, лан дсызҵаауан Радица ҿымҭ-ԥсымшьа дынхеит, илыхьыз бдыруама ҳәа.
– Иҳаԥсыхәи, аа?!. – имашьхәылҵ аишәа ишықәгылаз, ихы еимлагәа иааникылеит, дызҭашәаз арыцҳара алҵшьа имоуазшәа.
– Асҟатәи угәы злыхшәеи! Изласалҳәаз ала, иреиӷьыз жәа лԥшаахын дызлахыухуаз.
– Ус иҟалеит.
– Изакәи, уара, ус иҟалеит ҳәа иуҳәо?
– Ҳақәшәеит, шьҭа ишԥаҟаҳҵо, – царҭа шимамыз дазааиуан. – Нас блыԥхьеи арахь! Сыҽзсырҟәандозар збап.
– Иуҳәо умбои, иуҳәо! – лбомильник аацәырылгон. – Лгәы узырҟәандозар ҳәа саҿуп, уара ухоуп узызхәыцуа, – леимадага ллымҳа иадкылан, арахь аҭак лоуӡомызт. – Ари илыхьи, уара?! – хынтәны аҭак аныҟалымҵа, «иааџьалшьон». – Џьаракыр дцоу?
– Иламҳәаӡакәа бсыԥхьама? – иара даҿеикуан.
– Иахьаҵәҟьа суацәажәоит ҳәа илыздырӡом, – амц ҳәаны, лхы ҿылхуан. – Алло!.. Алло! – аӡә лбжьы «аалаҳахт». – Радица боума?.. Радица!.. Быбжьы цқьа исаҳаӡом, Сара сахь баси! – леимадара ааҿылхит. Абжьы анга, ллымҳа ҿыц инадылкылеит. – Алло!.. Шьҭа ибзианы исаҳауеит. Бабаҟоу бара?.. Ҳкаҳуажәырҭаҿ стәоуп. Бзааиуама?.. Ибҳәо закәи?! –
«дџьалшьахуан». – Бышԥазымааиуа?.. Бусқәа зегь нышьҭаҵаны, бааи! Ҷаарыхә даазгеит, бара, ибҳәо закәи? Абыржәыҵәҟьа сбызԥшуп… Аӡәы ииҳәо баҳахьоума!.. Бгәы ԥҵәоу, иԥымҵәоу бҳәап ара банааилак… Жәа-минуҭк сыԥшуеит, ибызхома?.. Еилыскааит, сбызԥшуп, – лмобильник ҵәахуа, лхы ҩышьҭылхит: – Деилагеит ҳәа сыҟоуп, уара.
– Илҭахи?
– Дызбар ҟалаӡом лҳәеит. Уара узы. Уангәаалак зегь раҵкыс иуҭахыу дуцәымӷыушәа уҟамлои. Ара дааиааити, лымҳа ҭшьы бзиа лоуп. Сусқәа шьҭаҵаны, слышьҭоуп, илҳәақәо закәи! Аҵәца аақәылхын, аӡызла днаҿыхәеит, ҷкәынак дырзымжьо, Радицеи лареи баша иӡӷабцәазма ҳәа, лгәы дҭаччо. Жәа-минуҭк раҵкыс цахьан, лара лыхабар ыҟаӡамызт. Ихалырҟьацәар ҳәа дшәаны, Арӡына даҽа знык ателефон дылзасырц, лмобильник рххо иааҭылгахьан, дааҭгылеит. Амҩаҿ иаангылаз амашьына хәыҷы длалбаан, ашәҩаркны, дышәҭышха лҿаалхеит. Дԥыруазшәа илыԥшнын. Иара дибаӡомызт, ишьҭахь амҩаду еирхан. Дзыдтәалаз лтелефон анылҵәах, нас лыԥшышьала рҩыџьегь зызԥшыз дшааиуаз идырит.
– Бзиа зҳәаша!
Лара иаразнак дымтәеит, лхы инаркны лшьапаҿынӡа илаԥш аалхигар, уамашәа дибарц лгәы азыҳәозшәа. Иааџьеимшьашаз лакәызма. Ҵкы ҿыцк лшәын. Лыхцәы ныҵак ҿыц ианхылҵәа, лхаҿы гьежьӡа ианаалон. Лыбла еихаччон, агәрҩа иагаз ҳәа Арӡына зыӡбахә лымаз дабаҟаз. Лыҵкы лшьамхы иҩахысуан. Лшьаҵа ашьхә па лшьаргәацәԥшӡа иаҵнашьцәон. Урҭ реиуа ашьаҵатәы лышьаны, иара димбаӡацызт. Рҩыџьегь ҩалхаҵгылаанӡа, ус дгылан лара. Нас дларыцтәеит.
– Иахьак амш бзиоуп, – лҳәеит Арӡына, ибзиацәаз Радица шлакәыз лхаҭа илырдыруа. Илҳәаз нҭкааны лара илзылкыр, Ҷаарыхә ишыгәникыларыз лыздыруамызт. Ателефон абжьы анга, иаацәырылгеит. – Сӡырҩуеит… Сара сахь дасыртә иҟаҵа! – лтелефон аахылҩан, ҿыц абжьы гаанӡа, усымшәа иҟаз далацәажәон. Нас, – сӡырҩуеит, – лҳәеит. – Иуҳәо закәи?.. Уажәыҵәҟьа снеиуеит, – лтелефон налҵәахит. – Сашьа иҿынӡа снеиуеит.
– Бназымгои, – Ҷаарыхә дҩагыларц агьигмызт.
– Мамоу! – ус дызцо џьимшьартә, даанылкылеит. – Аарла шәеиқәсыршәеит, сабоуго. Иаарлас схынҳәуеит. Сааиаанӡа џьара шәымцан! – нарыдылҵан, акаҳуажәырҭа дныҵыҵит.
Уи ашҭа ааиҩылшан, уаантәы аихамҩахь дыхәнаны, иааҩҵәаны лашьа инхарҭахь дцозшәа ҟалҵан, дзыҩныҵыз акаҳуажәырҭа еиԥшны, иаҟарангьы егьи аганала игылаз даҽа каҳуажәырҭак дныҩналеит. Баша аҭыԥ ахьылгоз аусзуҩцәа ирцәымӷымхарц, ӡыки хаатәы саки аалхәан, дзызкылԥшуаз ауаа цқьа иахьылбарҭахашаз днатәеит. Лылаԥш ааихмырсыӷьӡакәа, дрызԥшуан. Рхала цқьа еицәажәар лҭахын, иаҳа ԥсыхәа аныҟамлоз, лҩыза длыцхраарц, рҩыџьегь даарызкылшәарын.
Дара, Ҷаарыхәи Радицеи, иааидхалеит. Иара лацәажәатәык аԥшьгара уамак иҽазикуамызт. Ҿыцбарах иибаз аӡӷаб ус дыштәаз даалызԥшырц игәы маҷк иаазыҳәон. Лара лхаҿы шылашац илашон, хьаа-баак згәыҵаҵәахыз лакәӡамызшәа. Изҿымҭуазшәа анылба, уи зыхҟьоз лдыруазар даараӡа дазҿлымҳан аха, лхала ак цәырылгар шамуаз лгәы азҩон.
– Ари ҳзеидылкылеи, еибаҳҳәо акгьы ҳамамзар? – лхаҿы мԥсахӡакәан, диҿаԥшуа дизҵаауан.
– Иҳамазар акәхап ҳанеидылкылах, – иаразнак аҭак шимҳәазгьы, даара дхәыцуазшәа акәын ҭынч ишааиҿыҵиршәаз. – Бгәабзиара шԥаҟоу? – аҵыхәтәан уажәраанӡагьы дзызҿлымҳахашаз ацәыргара игәаӷьит.
– Исыбарги, – лхы даиааирц лхы дақәымчуан, дҿаԥхаҿаччон, иакәымз мцхәык лымҳәарц, лажәа раӡан, иаргьы лгәабзиара ҳәа дзызҵаауаз бзиа еилылкаауан.
– Ахшара дбоурц убасҟатәи базгәаҟуама?
– Сзазымгәаҟуеи! Аԥҳәыс адәы дзықәиҵаз, дыззикыз еснагь илдыруазароуп.
– Ааи, аха… – дагьааҿахеит. – Ас акәызма?..
– Акәӡамызт, аха сара ус сақәдыршәеит.
– Уажәшьҭан бусқәа ӷәӷәахар?..
– Сара сцәа иалоу адунеи исырбарц, иҟасымҵара иҟоузеи!.. Аҵыхәтәанӡа сықәԥалоит.
– Бымацароу?
– Сымацара!
– Аӡәы бааиқәымгәыӷӡакәану?
– Уаа қьиақәак сықәшәозар збап. Згәы ԥхҭу рымала адунеи ҭәума, – инаиҿалырххит, иара изеилкаазар.
– Сара иҟасҵареи бгәаныла?
– Абас уныҟәароуп ҳәа сзузыхьынҳалома? Уара ишуҭахыу уныҟәа.
– Ишԥа?
– Уламыс ишаҵанакуа.
– Схы сақәиҭыбтәуама?
– Ааи! – дагьааиҵамхеит.
– Изхарада ҳәа быхҭаркыпеи.
– Сыхҭаркуеит, – лҿаԥхаҿаччара лҿықәбон, уаҳа мчы лымамызт. – Угәы ишԥаанагоз?
– Ирабҳәои?
– Аиаша сҳәароуми. Даҽаӡәы исызидҵома?
– Еицәоу амҩа бзангылеи?
– Еиӷьу удыруама?
– Бцәажәашьа злаҟоу ала, ахшара дбоурц бҭахны акәзаарын, ас бызныҟәаз, – иакәӡамз ак шцәыригоз ихаҭагьы иныруан.
– Сара бзиа узбон, – аишәа иаақәылхыз лнаспсыргәыҵа рҟьаҟьа лгәы инадылкылеит. – Уаргьы гәыкала усзыҟаз џьысшьон. Закәытә бзиабараз исымаз удыруама? Уаӷрагылеит.
– Шьҭа сыбҭахӡамеи? – мап лкыр ҳәа дшәаны, длызҵаауан. Иахьцалак бзиа дылбозар иҭахын.
– Исзууз ашьҭахьу?!. Сыздыруам, – зынӡак дылҭахӡамкәан лҽаалырԥшыр аҵкыс, кәанызанрак изынлыжьыр шеиӷьыз лбон.
– Мда-а!.. – иаҳаз ихьаан. Диҿынҵәаауазар иаҳа игәы ҭынчхарын, дылҭахыҵәҟьамзар акыр игәы инархьуан. Ус еиҿкаан ауаҩытәыҩса ицәаҩа. Лхы-лгәы дҭаларц цәгьа иааимбеит. Лара уи даҳәаӡомызт, шьҭа ихала дышныҟәашаз иҽизақәыршәаӡомызт. Игәазыҳәара ихаҭа изымдыруазшәа, аҭаҭын дахон, дылҿаԥшларц иҭахны, аха изымгәаӷьуазшәа. – Сызлабыцхраауа саҳәеи! – аниҳәа, лара диҿаԥшуан, уаҳа агьизеилымкааӡакәа, ҿыц инеиԥырҵхуазма ҳәа хәыцрак лгәы ҭнашьаауан.
– Усыцхраароуп ҳәа уасҳәама? – дызҭашәаз аҭыҵшьа лҽақәлыршәеит, аиҳараӡак ари азҵаара аҭак шыҟалҵахьаз иавлымгеит.
– Иахьа сыббар зыбҭахызи?
– Сагьушьҭаӡамызт. Арӡына суқәымшәар лымуит. Исоуҳәоз збарц сазҿлымҳахан, сааит. Арахь уара исоуҳәо умаӡам.
– Ибасҳәарц ибҭахызи?
– Иалыздрааи иуҳәарц иуҭахыз.
– Шьҭа ҳаидыҵуама?
– Ишуҭахыу.
– Ибыхьи, иаасҭахыу ада акы бацымныҟәарышәа? – ибжьы ҭынчын, аха длыҵаҳәҳәарц иҭахын.
– Сара исҭахыу ушацымныҟәо здыруеит. Убри азы ухы уоужьуп.
– Баҟәыҵ, џьыбышьт! – аниҳәа, ларгьы лызҿымҭуа даатәеит.
Илҳәаз хеиҵарызу ихеимҵарызу цқьа издыруамызт. Ираҩсхьаз ахҭысқәа еишьҭаургылар, лгәы ԥҵәаны иахьа дахьааихьаз дкылсит угәахәрын. Лара дызҭаиргылаз иара хьаа инаҭомызт, иԥсҭазаара иара иԥсҭазааран. Лара дахьынӡауазырыз, дгәаҟҵәаҟыз леиԥш даҽаӡәы ирҵаулаӡаны игәникыларымызт, лԥсҭазаара лара илыԥсҭазааран. Закәытә еидараз дызҵаз акаша ҵабга дынхықәгылартә иҿаԥхьа итәаз, бзабаа замана иалаҟаз, ахаҿы лаша аазырԥшуаз аӡӷаб? Уи ахаҿы шьахә аалырԥшыҵәҟьон. Даҽакала узлызхәыцуазма? Илмырзоз закәытә хаҿыз? Иара амчратә органқәа рҿы аус иуан. Инапы ианырҵалоз аусқәа арҭ ртәы еиԥшқәаз ыҟамзи. Аӡӷабцәа узрацәажәозма, изҭашәоз ахеивысрахь икылнагон. Иҿаԥхьа итәаз убарҭ дреиуан, зус ҭҵааны аӡбарҭахь идәықәиҵоз еиԥшыз аус ихала имҩаԥигеит. Цәгьарак ҟазҵаз иакәны ихы иныруамызт, амала иҟалаз ҵәахызар иаҳа еиӷьеишьон, иҵыҵыҵәҟьар аасҭа. Инаԥшуаз изы убасҟан ари цәгьоурахаҵәҟьон. Лгәы иҭаҵәҟьази лара, зхаҿы зхаччоз аӡӷаб. Аиашаз, лыԥшра ҿыц игәаԥхаҵәҟьон. Уи илгәыҵаҵәахыз идыруазарц иҭахымкәан дауҟахыз. Ҳәашьак узамҭаӡо, дзаманахацәаны аҽны дзаақәгылазеи? Дҿыцны лҽилырбар лҭахызма? Аиԥылара хымԥада лҽазыҟалҵон. Иалҳәоз зегьы заа дрызхәыцхьан. Илҿыҵышәшәон, ҿырҳәала илҵахьазшәа. Реиҿцәажәара нҭыршәаны дзазхәыцрымызт, аха хырхарҭак лҽазыҟалҵахьан. Лыхцәеиҿкаашьа, лышәҵатәы, лшьаҵатәы, – зегьы заа иҭылҵаахьан. Илҵшәадамызшәа игәы инаҭон. Усҵәҟьа акәымкәан, илҿыҵшәоз ахшыҩзцарақәа рыгәрагараҿы иара даангылозар, лара лҽызиқәлыршәози, деиқәыбырфынха, иаалыкәыршаз аҳәсақәа дреиӷьны дзаақәгыларызи?
– Ателефон сылзасп? – ҿыц даалахҿыххазшәа, лбжьы ааиаҳаит.
– Дарбан? – дарбаныз шидырызгьы, изымдырызшәа дҵаауан, ус зыҟаиҵоз ихаҭа изеилымкаауа. – Иҵегь баасыдтәалар бҭахӡамеи? – ишьхә даақәгьежьызшәа, нас дҵаахуан.
– Уаҳа еибаҳҳәаша ҳамамзар, ҳшеидтәалоу ҳархәлома, – лара лмобильник лџьыба иааҭлыршәан, иаахлыртит. – бусқәа брылгазар, бааир сҭахын, – ллымҳа иадкылан. – Ҳарҭҳаицәажәақәеит… Ирлас бзымааиуазар, Ҷаарыхә дбызԥшуеит, сара сцалап?.. Ма ателефон бизасп, биацәажәарц бҭахызар, – излацәажәоз азы Радица ус лымамыз џьушьарын. – Саргьы аусура сыҟоуп, ма аҩны сыҟоуп… Аеи нас, ҳбызԥшып, – лмобильник шьҭахьҟа иналҵәахит.
Абарҭ шыхәмаруаз аҟара ҿыц иааинырын, иҿаԥхьа итәаз дицәымӷахозар ада имамкәа, дналҿаԥшызар, лԥшра-лсахьа иааихҭашәаз еиԥхьнарбон. Адунеи аџьашьахәрақәа рҽахьеизыргоз рыгәҭа далагылазшәа, лыԥшра ҿыц дыхнахуан. Иаарыкәыршаз атәарҭақәа рҿы аԥсшьацәа ааиуан, ицон. Улаԥш рыдхалартә, аҳәсақәа хтын, шьҭа ҽеиларҳәалар ргәабзиара иазеиӷьын ҳәа аҭыԥантәиқәа ишырԥхьаӡозгьы. Рызынтәык дрылукаауан иҿатәаз. Мамзар иара усшәа иныруазу? Ма даҽа блак ала длыхәаԥшырц иҭахызу? Длыхәаԥшҵәҟьозу?Ҿымҭӡакәа итәан. Иара ииҳәоз имаӡамызт, ргәы мҿыӷьырц ак цәыригарц игәалаҟамызт. Ус иахьеидтәалазгьы ицәымӷӡамызт. Лара илҳәарызи, иара иҿы еихашәазар? Аус злаз – длашалашон. Гаӡара лашаразшәа знык иара иааинырит. Арӡына дааиндаз! Ари аспектакль нҵәашьас иаиурыз ибарын. Даараӡа дкарахазшәа, аԥсшьара даҳәон. Аԥсшьацәа дрыҵашьыцуан. Знык ԥсшьараҳәа тәымтәыла ицахьадаз. Арӡына ашҭа дықәланы дааскьон. Ихьыз изымдыруа, даҽа ԥыҭрак Радица лымала дидтәалазар ааиҭаххеит.
– Еибышәҳәаз сышбазҿлымҳаз! – Арӡына даарыдтәалеит. – Сышәзыӡырҩуа стәазар заҟа исҭахызи! Нас сыбла ҭшаша! – лнапсыргәыҵа Радица лӡамҩа инықәылшьын, лнацәкьарақәа уи лыхцәы ааимырдеит. – Бышԥаҟоу ҳәа бызҵаахагьы смоукәа, сымцеи.
– Бахьнеиз иҟеи? – излацәажәоз Радица инахылгарызшәа дҵаауан.
– Сашьа проблемақәак имоуп. Ибзиашәа иузымыӡбо агьыҟам. Шәара шәыпроблемагьы убас иҟоуп. Еибышәҳәаз сашәҳәома? Ма сара салахәра аԥсамкәа ижәбоу?
– Зегьы ӡбоуп, – лҳәеит Радица.
– Бара уажәы ԥан бымамкәа бҽыҟабымҵан! – зегь ҭҵааны илыманы, аус лӡбозшәа даақәгылеит. – Шәҩыџьегь ишышәзеиӷьу ҳазкылсроуп.
– Сара зегь еилыскаауеит, – Ҷаарыхә наҟ иалалацәар иҭахӡамызт. – Мчыбжьык аасашәраӡа! Сымала сзызхәыцқәаша рацәоуп. Иаарласны сҽышәсырбоит. Уажәы сцароуп. Саҭашәымҵан!
– Сузԥшуп! – Арӡына лнацәақәа еизакӡамкәа иаалырхәмарит, иара дҩагыланы иҿанынеихоз. Иара уаҳа даахьамԥшӡакәа имашьына дазнеиуан. – Ишәыӡбеи? – лара Радица лахь лхы хан, рхы зызкыдыз амашьына анықәҵ ашьҭахь.
Радица лызҿҭуамызт. Илхалашоз лыбла лзышьҭхуамызт, ирцәыӡыз рылахҿых рнырбаалар ҳәа дшәозшәа. Иаалырҟьаны лылаӷырӡ лалҿеибаҳәеит, акырӡа зычҳауаз аӡкыра амч мхакәа, аӡиа аҽеибаркны, ӡшәахха ианылҭалоз еиԥшха. Арӡына илбоз лзеилыргомызт. Гәырӷьара лаӷырӡызма, шәаџь лаӷырӡызма?
– Акгьы ҳзымыӡбеит, – Арӡына лызҵаара аҭак хьшәа Радица илџьабаран.
– Избан, бара? – Арӡына иџьалшьон. – Ижәҩахырқәа рыҩбагь еицеиҟараны илышьҭабҵазшәоуп иԥшрази, – нацылҵеит лхаҭа лызҵаара аҭакс.
– Сыздырцәом, – данхәыцх, Радица дыбжьажьон.
– Шьҭа ишԥаҟаҳҵари? – Арӡына ак лыӡбон.
– Ҳааԥшыроуп, – Радица лылаӷырӡ лрыцқьон. – Иаасашәраӡа имҳәеи! – акы дақәгәыӷуан.
– Итәоу брылкьыкь бхы аабмырԥшын! – Арӡына иаарыкәыршаз аԥсҭазаара иалачон лҳәарц лҭахын, дзыдтәалаз лылаӷырӡышара абаҭахыз.
– Сгәы иаанаго бдыруама, – Радица салфеткак аақәылхын, иналҿылшьит, лылаӷырӡ аалрыцқьарц. – Сыҽԥсыргарц сабжьеигарц игәы иҭахын, днызкылаз сыздыруам.
– Бымбои, ԥхьаҟа ҳамцеи? – Арӡына лҩыза длыргәырӷьарц лгәы иҭакын.
– Ас ианбанӡа?!. Зны-зынла ҳаиашьара ҷкәынцәа ааизганы, иҟоу раҳәаны, ижәысҵандаз сгәахәуеит.
– Иқәнагам џьыбшьома! – Арӡына ажәаҿ уи длықәшаҳаҭын. – Амала ус макьана ибзыҟаҵом. Усҟан зынӡак шәеилыӡӡааит ҳәа иԥхьаӡа. Убас иҟамларц дацәшәозароуп. Нас шәыцәгьаурақәа еиҟарахоит. Зус ӡбатәхо бареи быҷкәынцәеи ракәхоит. Макьана бара бҿы ӷәӷәахартә, бызлақәԥаша ҵәахны ибымоуп. Иара иакәзар – дзыцәшәаша маҷхәма. Ихы ихьчалааит.
– Сара усҟатәи аамҭа сымаӡам.
– Уа биашоуп. Излауала иахьынӡазалшо бнеилароуп, – лабжьалгон.
– Хара сызнеиӡом. Ҽнак зыԥсоу бдыруама?
– Уаҳа иҟабҵои? Исаҳәеи!
– Игәра шԥазгоз?! – лхы дазҵаауан. – Сара соуп зегь зхароу. «Бхы аагәаҭала!» лҳәон сан, ашкол санҭаз аахыс. «Бхы аагәаҭала!» ҳәа иаацәырылгацԥхьаӡа, сгәы шԥылҵәаз анбеилылкаауеи сгәахәуан. Аҵыхәтәан агәаара шьҭыскаауан. Уи лбан, шьҭа уамак сыхҭалкуамызт. Иара дысцәыӡыр ҳәа сшәаны, аа – сахькылсыз!
– Бгәы бмышьҭын! Ишыдыдуа қәа анбаухьаз. Баалеи! – Арӡына дҩагылан, Радица длышьҭаргыланы, ашҭа днықәгылеит. – Бмыццакын! Дзызкылсуа аабап, иаасашәраӡа иҳәазар.
Радица дызлааз амашьына еицынҭалеит. ГАИ аусзуҩцәа даанырымкыларц, ԥҟарас амҩаз иҟаз зегьы дрыцклаԥшуа, лара амҩа данын, ауниверсам аҿынӡа лҩыза дналгарц. Амашьына змылхыз амилициаҿ аус лыцылуан, аха дыззымдыруаз аӡә даалыдгылар, убарҭ зегь ҭиҵаанӡа, лԥсы ифалон, ма аԥара иаразнак илҭар акәхон.
– Дбацәажәарц иҭаххар, адырра сыбҭар сҭахын, – Арӡына, длалбаарц ашә аалыртаанӡа, лҩыза даалырӡрҩит. – Ажәакала, жәабжь ҿыцс иаабаҳалак здыруазароуп. Сара, акыр заа исзеилкаауазар, ателефон сыбзасуеит.
– Заҟа сгәаҟҵәаҟуа сыԥшу бдыруеит, – лыбла ҭыҟаԥшьааӡа, Радица лхы ҩышьҭылхит.
– Быԥсы бымфан! – Арӡына уи длылабжьон. – Аҵәҟьа даҿашәеит, цқьа изеилымкаацзаргьы, ус ауп. Даҿызхыз дитәуп, дабацои, – дҭыҵын, ашә нкыдылҵеит.
Арӡына дааԥшит, Радица машьынала даақәҵәины дхынҳәуазар ҳәа. Егьи ацашьа лҽылзақәыршәомызт. Амашьына рацәан, алада-аҩада еивасуаз лҽырзырманшәаланы, шьҭахьҟа амҩа данылар акәын. Лара амашьына аус ҿыц ишалмыруаз анылба, Арӡына лцара уи дшазыԥшыз еилылкааит. Ус акәзар лҳәан, Аҟәа ицоз амаршрут такси раангыларҭахь днеиуан. Уаантәы данаахьаԥш, Радица лмашьына иаразнак иаақәлырҵәит, лышьҭахьла иаауаз ацәаҳәа аанҿамсыр ԥсыхәа амамкәа ангәалҭа. Анаҩстәи ацәаҳәа алада ахы хан, «ишьҭаз аполицаи» иааннамкылози, уи лхы иархәаны, амашьынақәа дынрыбжьалеит. Дманшәалаӡаны амашьына шдәықәылҵоз лыбла ишабозгьы, машәырк ҟалымҵарц, Арӡына изшаз диҳәон.
Амашьынақәа еилаӷӷаа еилагылан. Рызынтәык Ԥсоу, Бзыԥҭа, Пицунда ицон. Ԥсоунтә иаауаз ракәын Гәдоуҭа, Афон, Аҟәа, Дранда, Уачамчыра, Гал, Ҭҟәарчал рымҩақәа ирныз. Урҭ уажәи-уажәи иаангылон, даара иҭәын. Аӡәы идамхаргьы дааҭымҵыр, иԥшыз аӡәы дызҭаломызт. Арӡына уахь дмыццакит, тәарҭак шлаҭәашьахоз лбаанӡа. Дызҭалаз амашьына, уамашәа илбартә, аԥшындага аман. Аҩныҵҟа шоурамызт. Данылатәа лааԥсара шлылсыз аалнырит, лԥсы аалшьарызшәа иааивылгеит. Еибалырбахьази лареи еибырҳәақәахьаз лхы-лгәы ирҭагьежьуан. Ҷаарыхә ишьаҿеихгашьа закәхоз заа илзеилкаауамызт, акы дшақәгәыӷуазгьы. Уи ихымҩаԥгашьахаз ӡӷабк лцәа иҭаӡомызт, Радица ус дагьыҟалеит. Ихы иаҭәеишьазеи?!. Ицо-иаауа иахьишьҭаз иаԥсаз иакәны Арӡына дылбаӡомызт. Аԥсҭазаара хаҵеи ԥҳәыси еиҟараӡамкәа иахьеҩнашаз лгәы иаламызкәа. Иқәнагаҵәҟьаз аус даҭазар акәын. Ма, ажәытәан ишыҟарҵоз еиԥш, драбазар! Уа инеигон, макьана дацәцоз шџьишьозгьы. Иахьырҭыԥымз итәаз арахә агыгшәыг рԥырхагахон. Доусы ихәҭаз иоур – иаҳа еиӷьын. Ларгьы, Радица, дынкыдрымҵааит, хаҵа дымцацкәан, игәра шԥалгоз? Дгаӡамызшәа лхы аалырԥшуанеи.
Гәдоуҭа илалагылаанӡа, лан лаҳәшьа Арда, ма уи лԥҳа Зиза даарызхьааит. Илбақәазижьҭеи уамак ҵӡомызт, аамҭа ирлас аҽаԥсахуан, рцәа ирызҭамгӡашаз акы иақәшәарын ҳәа дымгәыӷкәа, амашьына лиасит. Ҿыц илхәыцырҭақәаз дырзыхынҳәуан. Ԥхыӡҵас урҭ дрылазшәа, уажәи-уажәи ацәа дынҭанагалон. Дамхацәаӡаргьы лҭахымкәан, лхы лнапаҿы иаалгон, дызцәыԥхашьоз уаҩы дҭатәамызт, рызынтәык Ԥсоу аидарақәа идыркарахьаз ҳәсақәан, рхаҭақәа рыбла уажәи-уажәи инцәынҭаауан. Урҭ ақәра змаз уаан, аха лара дҿамзи, ас ааԥсара макьана иҵылгар абалҭахыз.
Заҟа аамҭа ианыз аҟара, амашьына амҩа иқәхон, авокзал аҿы иааҭгылон, апасаџьыр рԥсы ааиҭаркырц. Ишиашаз ицозар, лара ақалақь агәаны длыбаар, лҩызцәақәак амҩан дрыҿцаарын, уаантәы адәқьанқәа дышрылаз, аҩны днеирын. Амашьына ара ԥыҭк иаанхон азы, шьапыла аихамҩа дынхыҵын, уамак иҽеимз амҩа данын, лымҩа лыркьаҿырц. Макьана шцәыкьазгьы, аџьармыкьа заа аркра ара иҵасхахьан, аԥхьа дызныз аасҭа, иҵегь иҽеимз мҩак дныбжьалан, лыҩнеихагыла днадгылт. Аҭыԥ лгәаԥхомызт, аха иааныркылахьаз уаҭахла еибыҭаз аҩнқәа рыла ишьақәгылаз ақалақь аҩныҵҟа еиӷьыз лара илызҭодаз. Илоуз далаӡар лзеиӷьын. Акыргьы дашьцылахьан.
Дышҩыхәназҵәҟьа, лышәҩалыркын, лҽааилҵәрааны аӡы дынҭалан, лҽылкәабеит. Нас адиван дықәтәан, ацәаакыра бзиа илылабаанӡа. Ателербагагьы аҿалымҵеит. Лԥсы бзиа иааиҭалкит анылгәахә, апианино днадтәалеит. Ари лара иаалымхәаӡеит, аӡәгьы ҳамҭас илимҭаӡеит. Данааи ара иҩнагылан. Аибашьра ззааргаз ирыцәшәаны иқәҵуаз ирцәынхаз
музыкатә мыруган. Ашьҭахь аҟаза дазылкын, илзеиқәиршәеит, Ирҿыцит. Иреиӷьалшьоз ашәақәак алырҳәон. Ирацәангьы дзадтәаломызт, лгәылацәа уамак дырԥырхагахар зылҭахызи. Убри ашьҭахь адырҩаҽнытәи лҵатәхәқәа маҷк лҽырзыҟалҵон. Уаанӡа уахьха лфарц лгәы иҭан. Ателербагагьы наҿалкит, абжьы аармаҷны. Иҟаз-ианыз лаҳарц лҭахын. Апрезидент иҭыԥ еимазкуаз иакәымкәа еибаҟьашьуан. Ҿызымҭуаз аиҳабыра уажәтәи ркоманда усуран изҿыз, ак ҟарымҵаӡазшәа ишрыхцәажәозгьы, русқәа рыла ираахоз рыддырԥон. Дахьынаиааиуаз лара илаҳауан апозициа рхымҩаԥгашьа шҽеимз, лҵшәак шырзаламгоз. Лара лгәы зызҭаз дыҟамкәан, аха аполитика лыхшыҩ азылшьҭлар уамак илҭахӡамызт, хәы-шықәса раԥхьа ишаҳзыруз еиԥш, уажәы даҽак ҳаларымҵандаз ҳәа.
Ԥсабарала лара илыгын, ӡӷабцәақәак, ирыцлар ҳәа ишәаны, рызхара рфаӡомызт, уи лара илҟәыблаан. Маҷк лӡамҩақәа ааӡымпыпхар цәгьа илбаӡомызт. Уи ауха, илыхьыз лзеилымкаауа, акрыфара лцәалжь аҳәаӡомызт. Чаик лжәит, шоколадк надкылашәа. Макьана лтелербага аҿакын. Изыдгылоз акандидатцәа апрезидентра раҭәашьахар, аҳәынҭқарра иҳаракыз маҵура ҭыԥк шԥарырымҭарыз ҳәа, иасны изыдгылоз дырҽхәон. Лара излалгәалашәоз ала, хәы-шықәса раԥхьа дара рыбжеиҳараҩык зыдгылаз ракәӡамызт иахьа издырцәылоз. Ателербага абжьы лаларҟәын, илымҵагылаз лчысмаҭәа аалӡәӡәан, аҭыԥ инықәҵаны, даахынҳәит. Аекран аҿы ахаҿсахьақәа цәажәон бжьы рхаӡамкәа. «Убри ауп ишәықәнагоу!» – лҳәарызшәа, лпианино днадтәалахт. Адырҩаҽны лыстудентцәа ирылҭаран иҟаз аҵатәхәқәа лҽырзыҟалҵон. Амузыкатә мыруга абыжьқәак иҵегь ибзиазар лҭахын, ааигәа илзырхиаӡомызт. Аиқәыршәаҩ аԥара рацәаны иҭаххон. Уи, ара данаалга, ишынеибакәыз игәеиҭар акәхон. Лҵатәхәқәа абжарак раҟара днархысхьан, ашә аҵәҵәа бжьы аагеит. Уажәааныҵәҟьа илҭаарыз дылзымдыруа, дзусҭазаалак иҿаԥхьа деиҿкаамкәа дымцәырҵырц, асаркьа днанԥшылан, дзусҭаз еилымкааӡакәан, ашә аалыртит. Уа илагылаз Марыхә иакәын. Илҳәарыз лҿамшәа, дышҳазӡа данаанха, аҩныҟа длызнеирц дшааиԥхьашаз дақәымшәаӡеит. Дзыниақәаз еиликаахьазшәа, уаҳа еилахашьак лымҭакәа, инапы ианиаазшәа, инапсыргәыҵа ааиртызар, кәлап маҷӡак ҟаԥшьӡа ианыршәылан.
– Бареи сареи еибаҳҳәо агьыҟам, – егьи инапы анацәкьарақәа рыла, акәлап ҟаԥшь ааникылан, лнапы инаниҵан, – абзиараз! – иҳәан, шьҭахьҟа адыдыҳәа длалбааит.
Ашәҵәҟьа иаразнак илзамыркыкәан, дзыниаз цқьа илызгәнымкыло, лшьамхқәа ҵысуа, уа даабжьахеит. Данаахынҳәуаз лоура зоураз дҵысуан. Адиван днықәтәеит, лшьамхы инықәылкыз лнапқәа рыла лҳамҭа кны. Иаахлыртызар, ахьтәы мацәаз цырцыруан. Акы дазхәыцуа дыҟаӡамызт. Хәыҷык лхы аҭыԥ ианаақәла, маҷ-маҷ лхы иааҭашәаз:
– Ари закәызеи?.. Бзиа дызбома?.. Убри азакәзар насыԥк иоурц сызишьҭаз?.. – зҵаара рацәа лхакәын изылҭоз, аҭак нагӡа лымаӡамызт. – Уажәраанӡа сабаҟаз?.. Иара дабаҟаз?!. – лԥсахы еибакуазма лҳәо, дышьхынԥсыланы дахьтәаз, дызгыломызт.
Аԥхынтәи аилыхара ҭагалан еихсыӷьт злоуҳәашаз Шәача агьыҟамызт. Убасҟатәи амашьынақәа рацәаӡан. Ҷабҷан лмашьына хәыҷы ҟаԥшь, ацҳа еиҵҳәа иқәсны, атуннель еиҵых ихәыҵсны, ақалақь иавгаз амҩаду ианын. Устәиалагьы амҩа ҭацәӡамызт, џьара-џьара амашьына еивҵахарҭақәа дрылашәон. Аолимпиада аҽазыҟаҵараз аргыларақәа рацәан, аидарамҩангага дуқәа уажәи-уажәи илԥылон, убарҭ ракәын еиҳараӡак еилазырхоз угәахәрын, рбжьы уамыхәо иаауԥылацԥхьаӡа гәҭынчымрак уздырҵысуан. Амашьына хар лымаӡамкәа ишныҟәылцозгьы, машәырк даламшәакәа дрылҵындаз ҳәа, лгәы ҭӡыӡаауа, бзиа илдыруаз, Кавказтәи Ривиера ихәоноз амҩа дангылеит. Амашьына ргыларҭа лзыԥшаауандаз, еилапапа амҩа иавҵагылаз унацәы узрыларкьакьомызт. Ак шԥаарылымҵрыз ҳәа дгәыӷшәа, длаҩеиуа даабжьалеит. Еиҭаҵуаз анлызгәамҭа, аполиклиника шыҟаз дныбжьалан, ҭыԥк цәгьала илыԥшаан, иналыргылеит. Арахь иааиуази ицози рацәан, аргылара дацәшәомызт. Ашәқәа ҩаркны, амҩаду шыҟаз дцәырҵырц агьлыгымкәа, аполиклиникантә иаауаз атакси аалымԥыхьашәан, инылкылеит. Амҩа анылара шыуадаҩзгьы, ақалақь аналҵра аамҭа рацәак амгеит, нас илдыруаз аҩнаҿынӡа анеира закәыхзи.
– Дааихьеит.
Аурыс ҭакәажә илзааиз лгәашәҭшәа анылзаалырт, Ҷабҷан амҩахәасҭа чаԥа данылан, аҩны ашә даахеит. Изықәшәацәгьаны итәаз Чаабан дҩалхаҵгылашәа иун, аԥышәырччара ааиҿықәирххит. Аԥсеиҭакра дахьымгӡакәа, даниба имч илалазшәа, маҷк дагьаалахҿыххан,
дааигәыдиҳәҳәалан, гәыӡрала лхаҿы ааимидеит. Лара дҳәыԥӡыԥуа лҽиҟәылгарц дымчыдаха дигәҭасуан.
– Иҟоу, иану акы аасоуҳәар! Узыхьӡаша узашьҭеи! – иҿыцыз лаҳарц дшахгәаҟуаз илырдыруан.
– Ҳаиқәымшәацижьҭеи бшыгәхьаазго бдыруандаз! – деилихуан, илаҳаз ашьҭахь мап лызкуазма, иаҳагьы даамчыдахон нас ианнациҵа: – Бара быда аӡәыр дызбама.
Рыԥсыԥ ада бжьы аҩныҵҟа иҟамызт. Адәахьы иаҳагьы ҭынчран. Абӷь каԥсара аҽазнакуан. Зегьакакәын акыр иԥхаран. Иналаршәашәа, амш аныцәгьахалоз, аԥша хьшәашәаӡа аҿаанахон, аха макьана имчыдан. Ари ашықәсан адгьыл аԥхара аҵалон ҳәа ирҳәоз шьақәнарӷәӷәозшәа иааиуан. Адунеи аҿыԥсахра иацәшәоз маҷӡамызт, избанзар аҽыԥсахра еснагь узызԥшӡамыз ахҭысқәа ацын, амашәыр аҵан. Усҟатәи ирҭбаацәаны ихәыцуаз џьоукы Адунеи аҿиара рхьаан. Уанӡа рхәыцра знеиуамызт зхатә ус иахьа иззеиҿымкаауаз. Урҭ рыдунеи акырӡа иҭшәан, ҽнактәи анасыԥ азы адәы иқәын. Уи насыԥзу, насыԥдаразу изышьҭаз аӡәгьы цқьа иҭимҵаацызт, доусы итәала еиликаауан. Убри азы дара еилкаамкәан еснагь иаанхон. Убас изеиуз зхаҭа иззымдыруаз аҩыџьа наҟ-ааҟ еидтәалан. Зхатәы насыԥ маҷ иашьҭаланы, рразҟы иахькылнагарыз амаӡа иаршәоз ргәқәа ирҭаӡарыз абанеирыз? Ргәқәа хьшәашәаӡа еидтәалан.
– Уусқәа шыҟоу аасоумҳәои! – аҭынчра лхала иааилалгеит, ихымҩаԥгашьақәа злаҟаз ала, иакәӡамкәан дылбон, дҭынчцәан.
– Ус бзиас исымоу агьыҟам, – лызҵаара дазԥшын, гәынкылагакгьы далаҟамызт.
– Иҟаҵәҟьоу аасоумҳәои! – диҳәон. – Субарц баша усыԥхьозма?
– Иара усгьы бызбар сҭахын. Бшыгәхьаазгоз бымдыруеи. Амала быгәхьаагара зырцагәышаз аус сақәшәеит, изызӡарызеи. Убри алҵшьас иҟасҵара уахгьы-ҽынгьы сазхәыцуеит.
– Амашьынақәа рзын аԥара ушәарц аҷкәынцәа ухҭаркыма?
– Сыхҭаркит, аха сышԥахҭарки! – асигарет ҭра цырак ааҭиган, инеиҿыҵеикын, амца аиркит. – Сыхәцәҵыркааит, – нациҵеит. – Арахь ргәабзиара ашьақәыргылараз иаҭахыу бдыруама?
– Думыцхраахьеи? – Рашьыҭ изакәын изылҳәоз.
– Уи ауми исҳәо! – исигарет инацәа ишрыбжьакыз, дагьҩаҵԥеит, асҟатәи аус еиԥкаа илдыруан ҳәа дыҟаӡамызт. – Рашьыҭ ихьӡ ҳәара ицәыцәгьан, ларгьы илшьон дылхаҵан азы. – Ахәшәтәырҭа рҭыгара ахьтәаз бдыруандаз! Шьҭа Џьансыхә дырххатәуп шықәсыбжак аҟара. Уи аамҭа измаҷхаргьы ҟалоит. Асҟатәи аԥара абаазго?
– Схаҭа усҟатәи аԥара сымаӡам. Иаасҭахыу аасхәартә аҩны еиласҳәартә-еиласцартә исԥшаауеит, аха зегьакоуп ари иԥарақәа схы иасырхәоит, – лхы дахашшаауан, изԥарақәаз ихьӡ лҳәаӡахуамызт, уи иҿаԥхьа лшьара дзықәломызт. – Узланаиааиша усҭартә сыҟоуп, амц сызҳәом, – лԥараҭра, абанк иаамылхызшәа, зқьы-зқьы еилаз еилаҳәарак ааҭылган, иаԥхьа инықәылҵеит. – Уаҳа капеик уажәы исымаӡам. Ишсымам гәеиҭар ҳәагьы сшәоит.
– Макьаназ ари маҷӡам, – аԥарақәа дыркьымсӡакәа иқәын. – Иԥысҽыз амашьынақәа рыцкы рзаасхәарц сыдырҵеит. Ирҭахыу иномарказароуп, иҿыцзароуп. Мызкы аҽҳәара сымоуп. Сара смашьына сырҿыцп, аха арҭ ирзызуеи?
– Сара сабауцхраауа? – лара дӷьаҵәыӷьаҵәуан.
– Убри ауп саргьы сзызхәыцуа, – иаразак аҭак ҟаимҵеит, уамак иҳәарц иҽазыҟаиҵозшәа.
– Уара узын иааҟасымҵара арбану! – лҳәеит, зегьы дрызхиазшәа лхаҭа илбон аха, лыхшыҩзцара бзиашәа инаӡон. Уаҳа лзацымҵакәа дааҿахеит, илылымшарыз уснагӡатәык лыдигалар ҳәа дшәарӡыӡон. Иагьа умҳәан, илзынагӡоз зегь маӡазар акәын. – Исылшо акәзар, – ҳәа лҿы иааҭылхит.
– Схы зықәсыршәеи, аа! – иаразнак ас изымҳәеит. Нас ҿымҭӡакәа дтәахын, исигарет ҭынч инеиҿыҵакуа, аҭаҭын лҩа иҿыҵырбыбуа, ҩныҵҟала лара акы дазыҟаиҵозшәа, игәы иҭаз ацәыргарагьы изымариамкәан, ихаҭаҵәҟьагьы, убри илшарц, деибарххон. – Бара быда даҽаӡәы дызсыцхрааӡом, – иҳәеит ԥыҭк анҵы.
– Уи ҟаҵашьас иамеи? – лара дҵаауан, цхыраарас иара дзышьҭаз еилылкаахьазшәа.
– Исҳәарц исҭахыу иалыбдрааи? – илҳәашьаз ҵарӡа ихаҭа илсит, аҵыхәанӡа цқьа еиликаарцгьы иҭахын.
– Уцхыраараз сара Рашьыҭ иацәажәашьа сымаӡам, – лара иааҿаԥылҵәеит, уажәраанӡа зыхьӡ лшьоз лхаҵа ихьӡгьы аалҿыҵлыршәеит, ус ала илҳәарц илҭахыз хьаҳәхьаҵра шамамыз инаҵылшьӡан.
– Аеи, уи бара бызиҳәаӡом, – ахышә ахь дыԥшуан иара, убри аламҭалаз еибырҳәоз ахь ихы ыҟаӡамкәан. – Иахьцалак иара ида ԥсыхәа сымаӡам.
– Ухала уиҳәарц уҭахыума? – лԥсы ааивылгеит.
– Сызиҳәаӡом.
– Избан? Уиҳәа!
– Иџьыба иҭаз сиҭахьеит. Инапаҿы уаҳа икӡам. Егьырҭ аԥарақәа афирма иатәуп. Еилахәу дырмазҵаакәан, капеи кылҵәа изахыхуам.
– Дырмазҵаауеи нас?
– Уи лҵшәадоуп. Афирма злеиҵырхша аԥара ахырхӡом.
– Иара ида ԥсыхәа умамшәа уцәажәоит. Иҟаҵатәуи?
– Иҟаҵатәыхи… – сигарет цыра ҿыцк ааиҿыҵеикын, амца наиркыхт.
– Аҭаҭын уахацәоит, – иԥсахы шеибакуаз лбон.
– Мчыла имхтәуп, – алҩа наиҿыҵаирбыбын, ииҳәаз шлыдылкылоз ибарц, иааихмырсыӷькәан дылҿаԥшуан.
– Иуҳәашьеи?.. Дурҳәырц уҭахыума? – илаҳаз макьана агәраҵәҟьа лгаӡомызт, илзеилымкаазар иара даҽакала илирдыррын лгәахәуан.
– Дызсырҳәуеи? Ихала иҳаиҭартәҳныҟәароуп.
– Сара уи сҽысзалырхәӡом, – ҳәашьак ақәымкәа дагьаашәеит, ишыҟаҵатәыз ҳәа ак шылзеилымкаацызгьы. – Ҳҩыџьегь ҳаӡбахә еидкыланы изуҳәои?Ҳамаӡа ургамома?
– Сгаӡоуп ҳәа баҳама?Ҳамаӡа шмаӡоу амаӡарах ианҳазҭамҵәах ҳаҵанарбгоит.
– Иҟаҵатәу сзеилкаауам.
– Иҟаҵатәу ауми сзызхәыцуа, – алҩа хәхәаӡа иныҩнеиҵан, дҩагылан, ахышә днадгылеит. Аҭакәажә лышәҭ дрылан. Илҭаауаз шылыхьчоз убысҟан акәын ихы аназцоз. Аҩныҵҟа ахышәара-ҵышәара даалаҩеит. Ииҳәарызи ҳәа лара дыԥшын, иара ҿиҭуамызт. Ахышә деиҭанадгылан, даалызхьаԥшит. – Бара бымҵасырсроуп.
– Уи закәи?!. – лҳәеит аҟара акәын, уаҳа дзымцәажәо дааилахеит, ӡӷабк лакәызшәа, лымҵарсра заҭахыз лызгәзаамго, нас маҷ-маҷ шасыс дшыҟаиҵоз дазааиуан.
– Бара базыразны, – шьҭа илылсхьазар илылсит анигәахә, дазааигарц еилыкка илеиҳәеит, лаԥхьагьы иҭыԥҿыц иааникылеит.
– Сароу?!. – лыбла ааихмырсыӷьӡакәа, дшәарӡыӡо диҿаԥшуан, уаҳагьы агьылзацҵаӡомызт.
– Даҽа мҩак збаӡом, – иааԥиҵәеит аҵыхәтәа, илырсеит анигәахә.
– Мап? – иӡбатәыз зегь ҭылҵаазшәа, иааҭлырҟьеит, илҳәаз азымхозшәа, лхы анахь-арахь иахьылҟьоз, лмап инаҵшьуа. – Мап? – лҳәахт даҽа знык. – Уи ҟалашьак амам.
– Ҳашныҟәаша ҳәа исабжьабго даҽак бымоума?
– Исымаӡам.
– Бымбои! Саргьы исымаӡам. Ари, – аԥара аақәихит, – сара сыҿнахӡом. Иҭабуп иахьысзыбыԥшааз! – иџьыба инҭеиҵеит. – Ҳҩыџьегь, баргьы саргьы, уаҳа агьҳамаӡам. Сыҵабгарц бҭахыума?
– Исҭахӡам.
– Нас бсыцхраа! Бымҵасырсыр, афирма иалахәу аԥара Рашьыҭ ирҭоит. Даҽа мҩак абаҟоу?!
– Иуҳәаз сазхәыцроуп, – ҳамҭанык лхы аҿылгар, нас акы лзыӡбозар лбахрын.
– Базхәыц! Амала аамҭа рацәа ҳамаӡам.
– Мчыбжьык аҟара сҭахыуп, – уаанӡа лхы ахылгон, акәымзар илыӡбараз ҳәа акы дзазааигәахомызт.
– Иахьа аамҭа усҟатәи ҳамаӡам сҳәеит, мчыбжьык бҭахыума?! – дҩагылан, ахышә ахь деиҭанеит.
– Аӡара суҭароуп. Ас иаразнак акгьы сзыӡбаӡом.
– Исзеилкаауам, – иара даақәгьежьит, – Ԥсоу ацҳа бнықәсны, бҽыбҵәахырц бгәы иҭоума?
– Шьҭа сҽыҵәахны сабацои, – лгәы каҳаӡан, лхы лзышьҭхуамызт. – Уареи сареи даҷк ала ҳҿаҳәоуп, иумбаӡои? Уи аҵахь ҳаицагоит.
– Избан?
– Уи шьҭа еилкаауп. Мамзар угәы иҭоукыз ухауршҭыроуп.
– Зегьы ӡбоуп, бзыцәшәои? Исзеилкаауам.
– Иуӡбаз закәи? Исзеилкаауам, – иара иажәа лара лажәа ақәлырԥон.
– Аԥара шимаҳхыша.
– Сымҵарсны шасыс сҟоуҵарцу?
– Иарбан мҵарсроу? Иарбан шасроу зыӡбахә бымоу?
– Угәы иҭоукыз уаҳа ишԥахьӡутәуа?
– Иара изы ус ауп, аха бареи сареи ҳаицәажәаны имҩаԥаагоит, уи ус ахьӡуп акәымзар, ишҵабыргым ҳамдыруеи. Даҽакала цхыраара бзыҟаҵома?
– Сара исылшоз узыҟасҵахьеит.
– Уи сыҿнахуазар бхала иббоит.
– Даҽа цхыраарак сзыҟаҵаӡом.
– Бара излабҳәо ала, – иара ахышә аҿынтә дааԥшуан, – сыҵабгара бақәшаҳаҭуп?
– Избан сзақәшаҳаҭу? – аԥыхьа аасҭа шьҭа иаҳа лхы аус ауан, лыгачамкра акыр далҵуан.
– Ари атыша аҭыҵраз, даҽа мҩак збаӡом.
– Изумбои? Уқәҵны уца даҽа тәылакахь. Аҿыц ԥсҭазаара уҽазкы.
– Ибҳәо закәи?!. Даҽа тәылак ахь уцарц, закәытә малу иуҭахыу бдыруама? Апаспорт ҿыц, ашәҟәҭаҩра, анхара, аусурҭа… Аҩызцәа умазароуп. Сара уахь сшьапы алысхызар ҳәа стәоупеи. Бара бааныжьны сабацои?!.
– Сара?!. Абас суцәабзаны адәы сабанӡықәзаауеи? Убри зумҳәои?Ԥҳәысс сугарц знык иуҿыҵшәахьоума?Ҳаицыҵабгозаргьы ҳаицыҵабгоит, ҳаибаҭахызар ҳаицықәҵып ҳәа знык иуҿыҵуршәахьоума?
– Ибҳәо закәи?!. – лаԥхьа даалҿатәеит. – Бара уи бақәшаҳаҭхозма?
– Сақәшаҳаҭхаӡомызт. Аха уара уи уазхиазма?
– Ус ишыбҭахым здыруеит. Иҟамлаша сзалацәажәои? Бара Рашьыҭ иаҟара сшыҳаракым бдыруеит. Уи бҭышәынтәаланы бимоуп. Дбықәгәыӷуеит.
– Умбои закәытә цәгьароу сҽызлазгылаз! Шьҭа зынӡак иԥсы шҭоу анышә дасҭарц сабжьоугоит?
– Бара сара бсызгәаҟуаз џьысшьон.
– Раԥхьаӡа бзиа избаз уакәын. Убри азоуп сызузгәаҟуаз. Раԥхьатәи абзиабара аԥҳәыс дшазыҟоу шәарҭ ахацәа ишәзеилкааӡом. Убри заҵәык ала аԥыжәара угеит, излауала аҵыхәтәанӡа ухы иаурхәарц уаҿуп.
– Бҭышәынтәалареи быбзиабареи бзеиҩыхуам, – иара дҩагылан, ахышә ахь деиҭанаскьеит, аура-аҵышәара змаз ак шрыбжьагылаз усгьы ибон.
– Уи бзиа дызбаӡом ҳәа уазҳәада?
– Ҩ-бзиабарак… Бгәы бжьоит.
– Уи иуаҩраз ухы иқәуҵартә дыҟоуп. Бзиа дызбоит.
– Сара?!.
– Уара утәы уасҳәахьеит. Бзиа узбаӡом ҳәа ҳәашьа сымаӡам. Аха ҳабзиабара ԥеиԥш амаӡам.
– Абыржәы баашьҭхны сықәҵуазар, бсызхиоума?
– Сара сыҷкәын дсызкажьӡом. Уи иаб дидҳәалоуп. Ҳах-ҩык еиԥырҵшьа ҳамаӡам. Ҳаибаркны ҳазмоу аԥшәма иоуп. Сара уи сиԥсамхеит акәымзар.
– Бареи сареи ҳаиԥырҵра базхиоума?!. – дҵаауан, аҭакгьы дацәшәон.
– Асҵәҟьа усызныжьӡом, – аишәа ашҟа даахьаҳәшәа длатәан, лмашьхәылҵ нықәыргыла, лыҩнапсыргәыҵак рыла лхаҿы еимлагәа иаанылкылан, лылаӷырӡ лалҿеибаҳәеит, ҿымҭӡакәа дқьызқьызуан.
– Шьҭа бҽырҭынч! – даалыдтәалан, изнапык лызқәа ианнықәиҵа, лхы игәышԥы инадылҵан, ҭынч дҵәыуан.
– Сара Рашьыҭ сиацәажәоит, – лҽааиҟәганы даатәахт. – Имӡакәа зегьы аргамаҵәҟьа иасҳәоит. Иҭахызаргьы сишьааит. Зегь иасҳәоит. Нас дуцхраарц ишьапы скуеит.
– Беиламган! – узықәгәыӷшаз усмызт ҳәа, инапы неиҟьеит игәы каҳаӡаны. – Иԥҳәыс димазкыз ицхыраашьак изыҟаҵоны агәра згома.
– Изыҟаимҵои? Сара сзын иҟаимҵара арбану!
– Отелло Дездемона дылхыбааны илзиуз аабгәаларшәа! – иара дҩагылан, ауада ахышәара-аҵышәара шьаҿала еимидахуан. – Бзықәтәоу амахәҭа бхала ихыбымҵәан?
– Уаҳа сызлауцхраауеи?.. Сгәы ԥумжәан!
– Сара исчаԥаз амҩа заҵәык ауп избо.
– Адырҩегь иуҳәац уҳәоит. Уара, уи ҟаҵашьас иамоу саҳәеи! Фантазиак ухы иҭашәеит. Узықәшәаз уарлашәит ҳәа, иухәыцуа зегьы нагӡашьа рымоума.
– Ҳҩыџьегь ҳанеиқәшаҳаҭха, иаҳзыҟамҵо арбану! – макьана дазааигарын ҳәа дгәыӷуан, ларгьы имҩа дазҿлымҳахозшәа аниба, лԥсы ааивылгарц ҳамҭанык ахышә дадгылахын, нас данаақәгьежь дналҿаԥшит. – Ҳаизыразны уи амҩа ылаҳхып сгәахәуеит, – дҭиҵаауан, лара иқәҿылҭуамызт. – Бара бысҵәахуеит, маӡала Рашьыҭ сиацәажәоит, аԥарақәа шаасиҭалак, бара боусыжьуеит. Иаҳа ианеиҳаха, мчыбжьык аамҭа ҳцәагоит.
– Избан мчыбжьык ала уеиқәшәоит ҳәа зуԥхьаӡо?
– Рашьыҭ уаҳа изычҳаӡом. Дшыбзыҟоу бымдыруеи.
– Иуҳәо уазхәыцхьоума? – уамашәаҵәҟьа дылбон. – Маӡала шԥыкәу ушиацәажәо?
– Телефонла.
– Еимадахаз ателефонқәа акомпиутер иҭалоит, уи аилкаара уадаҩума?
– Ҩ-телефонк аасхәахьеит, – иԥараҭра иааҭигеит дара, шьҭа лара еиҿикааз хәыц-хәыц ишҭылҵаауаз аниба. – Даҽа џьоукы рыхьӡала иҭаҩуп. Руак бара ибысҭоит, егьи сара исымоуп. Ҳус ҳшаалгалак, амца иақәаҳҵоит.
– Сабоуҵәахуеи зуҳәаз?
– Абраҟагьы иманшәалоуп.
– Ыҳы!.. – дышгаӡаз аҟара илырбон. – Смашьына амҩан иргыланы?
– Уи зԥырхагеи? Ацаԥха уа инҳажьуеит, ашә аартызаауеит. Акы бшақәшәаз еилыркаартә.
– Аҳәааҿы машьынала сшиасыз еилыркаауеит. РФ-аҿ сшыҟоу еилыркаауеит. Ара амилициа аус шыруа узымдырӡои?Ҳара ҳтәқәа угәхьаа ркрым, аха ара, иахьабалак усахьақәа кыдҵаны, иушьҭазаауеит.
– Амашьына арахь иныжьны, шьапыла ацҳа ҳақәсып.
– Уахь шьапыла Ԥсоу иқәсуа акомпиутер иамбаӡои?
– Иабааит.
– Сеиқәыҿаҳәа сшиарымгаз еилкаамхаӡои?
– Урҭқәа зегьы еилкаахаанӡа, ҳара ҳус еиқәҳаршәоит.
– Сара уи сзақәшаҳаҭхом.
– Ибҭахызар, амашьына ықәаагап. Уа амҩан инҳажьп. Ҳашьҭымҭ ара иаанҳмыжьп. Уахь бахьысҵәахра смоур ҳәа бшәома.
– Усгьы исҭахӡам.
– Нас ишԥабҭахыу? – иԥсахы еибакуан.
– Иухьи, уара? – дааҵҟьарц агьлыгмызт. – Ари ацәгьара анагӡара сара исуалума?
– Мамоу, ибуалӡам, – иҳәеит хрыжь-хрыжь, лхымҩаԥгашьала данаалырҭынч. – Ауаҩы иеиқәырхара ицәгьоура усзар, ҳзалацәажәахуеи?
– Уара ухазы убас иубоит, аха Рашьыҭ изы ишԥаҟоу? Абарҭқәа зегь еиликаар – дышԥазнеири? Уазхәыцхьоу?
– Иаргьы иҩызцәагьы рҟәрышь ахьыргара рыздыруам. Сара сҿыхраз ԥыҭк рымаҳхыр – изԥырхагахода?
– Аԥара арҳаразы уахгьы-ҽынгьы закәытә тәамҩахәу имам удыруама? Иусурала иԥсы ҭоуп. Уара узиҵашьыцуеи?
– Сара сиҵашьыцӡом.
– Нас абас дурҳәырц зақәуки?
– Сақәшәеит.
– Излаилшоз ала думыцхрааи?
– Дсыцхрааит.
– Ибзиара узаӷрагылои?
– Бареи сареи ҳажәа ҳзеибаркуаз џьысшьон. Иамуазар – иҟасҵагәышьои.
– Сара иара дсызӷалатуам.
– Аӷалатра аӡбахә аныбҳәа, уи дыбӷалатхьеит.
– Уара уоума уи ҽԥныҳәас исызҭо?
– Ҽԥныҳәас ибысҭаӡом. Аԥара азоума дыбӷалатны зыбыԥхьаӡо?Ҳарҭҳаиқәшәеижьҭеи, дырӷалатны дбымоуп. Аха уи ус баша иҟамлеит. Аамҭа уа ҳнанагеит. Абзиабара ду иахымҟьо агьыҟаӡам. Сара ҽԥныҳәак сызбыҭаӡом. Амала иара ианеиликаалак дышԥазнеиуа?
Илаҳауаз лзақәҿыҭуамызт. Лҽызҭалыршәыз лҽаԥсалтәит. Лхәыцра еилаԥсон, мҩак дзықәгыломызт. Чаабан илеиҳәаз аҭак алҭо лҿыналхар, дзықәшәақәаз иара ивылбо даақәгылон. Иаргьы ихарази, бзиа иибашаз аҳәса ԥшӡақәа маҷызма. Иҿара мцабзха игәалалыршәазар, ларгьы убасҵәҟьа лыхьит. Лара лакәын зегьы зывбатәыз. Иара дҭаацәарамызт, иԥҳәыси иареи еилыҵзижьҭеи, ацәыбзаҵәҟьа димамызт. Лара дҭаацәаран. Лхаҵа, лԥа!.. Урҭ лӷалатын, Чаабан иҿаԥхьа лыҽҭаслымылтәит. Анцәа дрыцҳашьа! Иҟалҵаз закәи?!. Лыбзиабара дабакылнагеи?
– Иаҳаӡбои? – реидашлара аҵыхәтәахьы инеигарц, даақәгылеит.
– Сара уаҳа акгьы сзыӡбаӡом, – лхгьы шьҭылхуамызт.
– Бзиоуп, – илҭахьаз аԥарақәа аацәыриган, лаԥхьа инықәиҵеит. Уа иқәыз аҩ-телефонк иԥараҭра ахь иҵәахит.
– Арҭ зурхынҳәуеи? – лара даагачамкит.
– Урҭ срызҿыхӡом, – дҩагылеит. – Ибымысхуеит, аха ибымаски.
– Аӡара сыҭа! Арҭ аԥарақәа га! Акы сзеиҿкаауазар сазхәыцроуп.
Ус длыргәыӷуан, аха даҽа цхыраарак илҭарын ҳәа лхы дақәгәыӷӡомызт. Дзынгылашаз мҩакгьы шылзалымхуаз уажәнатә илдыруан. Убри аҽны реиԥылара рҩыџьегь ирцәымцхәыз уӷәны илбон, знык еиԥырҵқәарц дазгәышьуан. Еицәаз аамҭак лыԥсҭазаараҿ илԥымлаӡацызт. Андәылҵра иара дшазхиаз анылба, ларгьы лҽааидылкылеит. Адәны аҭакәажә дрызԥшын.
– Иахьак шәаанхаӡеит, – лара ак заҩзыжьуаз лакәызма.
Илҳәаз иаҵакыз Ҷабҷан илзеилкаауа дыҟазма. Чаабан еиликааит. Ԥарақәак ааҭиган, иналиркит. Иара Ҷабҷан ара дынижьырц игәы иҭан. Рҩыџьегь ахьеицәажәоз азы асҟатәи ахәԥса лыртәазар, лара ара диҵәахырц заҟа ицәылгози. Агәашә ианынҭыҵ, уаҳа ихьамԥшӡакәа, амҩаду иазкылсит. Хаз-хазшәа игылан. Еицәажәаӡомызт. Рҩыџьегь, таксик ааины иқәнагандаз ҳәа, иԥшын. Аҽны уаҳа ак мааиӡаришь ҳәа, ргәыԥҵәара иазкылсуан, маршрут таксик анааҭгылоз. Инҭалеит. Хаз-хазы итәар акәхеит, даргьы ирҭахыз уи акәын. Ажәак ааиқәымҵаӡакәа, «Кавказтәи Ривиера» иазааигәахеит. Лара длалбааит. Иара, уа дышҭатәаз, автостанциа дазцон. Даҽа маршруткак дақәтәаны, Ԥсоу ихы ирхон. Лара шьапыла аполиклиника шыҟаз лҿыналхеит. Ахәшәтәырҭаз игылаз ахыбра ҳаракқәагьы иара иадҳәалан. Зны-зынла Аԥснынтәџьоукы лбақәалон. Уажәы уаҩы дылҿаҳарымызт лгәахәшәа, аӡәы диқәшәаргьы, лмашьынахь днеиуан, ара агылара азин лымамкәа дыҟазма, длаԥшықәиҵацәарымызт ҳәа дгәыӷшәа, апарк дныҵалеит. Аҳәаа ихыҵны иааз даҽа машьынак лылаԥш нақәшәеит. Асаркьа ҭалаҳан, аҩныҵҟа аӡәыр дҭатәазу, дҭатәамзу лызгәаҭомызт.
Абри аламҭалаз уи амашьына иҭатәаз аҩыџьа лара дырдырын, илызԥшуан. Амашьына шьҭахьла аҿаалырхан, ҩ-«Жигули»-к зеивымсуа, амҩа ҭшәан азы, џьара дамысырц, акырӡа лыҽгәаҭо мацара, даақәгьежьын, аҩадара маҷ ахәнара лцәыцәгьаны, дҭагәаҭасуазшәа аҿыналырхеит. Ашьшьыҳәа амҩаду ахь дцәырҵын, уаагьы иаразнак амашьына ласқәа дызрыламгылазт, даанхеит. Аҵыхәтәан амашьына Амрагылара шыҟаз ицон. Уи хәдаҟала, ақалақь иавгаз амҩала, ахәқәа дырҿысны, лымҩа шылылхоз ҩашьомызт.
– Ари Рашьыҭ иԥҳәыс лоуп, – Џьансыхә, ишьапы еиҵыхны, ашьҭахь дахьҭатәаз, аԥсҟы иаҿатәаз Ардасан дааирӡырҩит, уамак игәаамыгӡаӡакәа.
– Лымацара машьынала аҳәаа дхыҵуама?
– Арахь ирлас-ырлас даалоит ҳәа сыҟоуп. Лусура иадҳәалоуп.
– Дзакәытәԥҳәыси, аа?! – Ардасан ихаҿы иаанхаз асахьа-мҳәыр датәнатәит.
– Думбаӡацзи?
– Мамоу.
– Шьҭа илылоухи:қәрала дуеиҳабуп, хаҵа дыҟоуп.
– Дзеиԥшроузеи, уара?! – иџьашьара изыҵәахуамызт. – Ну, Рашьыҭ! Ишԥауқәҿиа! Уа мацара акәындаз, зегь рыла иуқәҿиауеит.
– Ааи, – Џьансыхә иҩыза диқәшаҳаҭын. – Даара дманшәалоуп.
– Асҵәҟьа убахьоу, изуҭац иҭала ҳәа!
– Уи узлыдхалеи?Ԥҳәыс дааугар, ари длеиӷьхаргьы уздыруамызт.
– Усҟәаҵ, џьушьт! Ԥҳәыс даазымгакәа, иаасҿалыжьп.
– Абас шәҳәоит зегьы, – Џьансыхә игәы иалан. – Уара илҿаужьуа акыр уалаҟоу?
– Саргьы салаҟам, иалаҟоу дсықәшәап ҳәа, сагьгәыӷуам.
– Умбои, аччиа иуваҟәыло млашьк дааугароуп
– Иуҳәарц иуҭахи: еснагь абаранка скызаауама?
– Уигьы аҳаҭыр ҳзақәымҵеит, умбои.
– Ҳара иаҳхароуи?
– Аеи шьҭа, – Џьансыхә уа иҩыза дизыразын. – Ари ҳамҩанызаҩ дабакылаӡи, уара? – ахышә дкылԥшны, амҩахь днаԥшуан.
– Дгьежьуазар ҳәа агәра сымам.
Уи зцәаара анаӡара ибоз Ҷыжә дааԥсаха дааигәахон. Дыццакуамызт. Уажәи-уажәи ларҭмаҟ дынҭаԥшуан, акы лыԥхьаӡон. Амашьына аԥхьа данынҭала, Ардасан иԥсҟы ырҵәиуа, даақәгьежьын, машьынак иаԥхьаҟа ицәыбжьалаанӡа ҳәа, дыццакуан.
– Хәдала ҳцап, – Ҷыжә инарабжьалгеит. – Ахәшәқәа зегь сԥшааит, амала маҷк алада слыбаар акәхеит. Уи азын, ақалақь-гәы ҳазцаӡом.
– Уи бзиами, – Ардасан длықәшаҳаҭын. – Аурыс пропкақәа рацәахаӡеит.
– Заҟа машьына рымҩа иану умбаӡои, – Џьансыхәҿааиҭит. – Рызынтәык машьынак-машьынак аархәеит ҳәа сыҟоуп.
– Асовет мчы анҳамаз, ҳара ҳанхашьеи дара рынхашьеи узеидкылозма, – лҳәеит Ҷыжә. – Ԥсшьара ианаҳзаалак, ҳаҩнқәа џьаршьон. Уажәы?
– Рцәа иҭымҵи, ҳара ҳанеилаҳа, – Ардасан игәы наӡомызт.
– Абзацәа анԥсуа, – рҳәеит, – аԥсцәа гылоит, – Џьансыхә ишьапықәҵашьа дарааԥсан, инарҳәы-ааирҳәырц цәгьа ибомызт, ииҭахыз изҭодаз акәымзар. – Бара, Ҷыжә, – уи лахь ихы наирхеит, – ҳара ҳандәылҵ, хазы ахәшәтәҩы блацәажәон, имаӡоу акыр балҳәама? – иара игәабзиара дазҿлымҳан.
– Ҳашшәақәоз акәымкәан, – Ҷыжә аҭак илҭон, – баҩ шьа улаӡам. Иахьыԥҵәаз ибзианы еиқәыршәоуп. Убра унерв ааха аман, амшала угәчама ахьаа азцәырҵуан, макьанагьы ицаӡом лҳәеит. Аамҭа уҭахыуп, умбои.
– Ари амҩа бзианы илдыруеит азоуп Рашьыҭ иԥҳәыс астәиала дызцаз, – иҳәеит Ардасан.
– Уи дыжәбама? – Ҷыжә даалахҿыххеит. – Лмашьына шгылаз ҳанааи игәасҭеит, ишәасымҳәеит акәымзар.
– Изыбӡози? – Џьансыхә дазҿлымҳан.
– Ахәшәқәа санрышьҭаз, лара амаршрутка длыбааит.
– Иҟалои, амаршрутка дақәтәазар?
– Лмашьына ргыланы, шьапыла дабацоз?
– Дабацоз?
– Иалыздраауеи, аха дзылбааз иақәтәаз дудыруама?
– Нас?
– Чаабан убра дақәтәан.
– Чаабану?!. – иџьеишьон иара.
– Чаабанҵәҟьоу?!. – Ардасан иҩыза ициҳәон.
– Чаабан! – лара уи ихьӡ иаҵылшьцәон.
– Нас иҟалои? – Џьансыхә дҵаауан, нас дналықәҵәҟьарц агьигмызт. – Уск рымазар акәхарын. Акы ббазшәа џьара ибымҳәан! Абызқәа хәаԥсоуп, идырҿиара бдыруама!
– Ак сҳәо-егьиуа, ирыласхи? – ус лҳәар акәын, илбаз лцәа лырцәгьарц лгәы иҭалкхьазаргьы.
– Дара бырбоу? – Џьансыхә дҵаауан.
– Сҽыдсмырбаӡеит.
– Бҽыҵәахуа-егьиуа, ибыҵалазеи?
– Сара сзыцәшәои аха?...
Ԥсоу илаӡаанӡа, Џьансыхә уамак ҿиҭуамызт, дхәыцуан. Еицәажәоз иаԥхьа иҭатәаз даарак дырзыӡрҩӡомызт. Аҳәааҿы инаӡаанӡа, ацәаҳәа иқәгылаз амашьынақәа ҵыхәа ԥҵәара рымаӡамызшәа, аџьырмыкьантә иалагон. Х-цәаҳәакны ицон. Даргьы нарылагылеит. Џьансыхәқәкык аҭаны ӡык данаҳәа, Ҷыжә дәқьанк дныҩналеит.
– Аус ду ҳамоуп, – Џьансыхә Ардасан дааирӡырҩит.
– Иҟалеи?
– Чаабан иҳаиҭарц идаҳҵаз маҷуп.
– Ҟоҳ! Иҟалеи зырҳәа?
– Иҵегь имаҳхырц, ашьацҳәа ихала иҳахьеит.
– Изла?
– Уаргамаҳамтәыр уҭахызар, хышә нызқь доллар ҳауҭароуп ҳәа изаҳацҳап.
– Ҵакыс иамеи?
– Агьузеилкааӡом. Рашьыҭ иԥҳәыси иареи еицныҟәоит.
– Убасҵәҟьоу?! Ус акәымзар?
– Акәзар аабап! Иудыруеи иҳақәҿиаргьы.
– Дрыцҳауп.
– Дарбан ирыцҳаушьо, уара?
– Рашьыҭ иԥҳәыс.
– Сара сеилаххаа суцуп, срыцҳаӡами?
– Ҟаҵашьас иауҭо уазхәыцхьоу?
– Ателефон ҳамысуеи.
– Иасыз иеилкаара мариоуп.
– Амобильник ҳхы иаҳархәома. Ақалақь телефон ыҟами.
– Урҭ, ус еицымкәан, рыцҳарак иҭаҳаргылар сҭахымызт.
– Иҟало аабап, уара! Еицныҟәозар гәарҭак аԥара имаҳхуеит, иаҳцәаго саҳәеи? Сузҵаауеит.
Лгәыла ҳәсақәа анылҭаз авдырҩаҽны, усура усгьы ицаӡомызт, ауха илзыҟамҵаз ҳәа илԥхьаӡоз, аиашаз зегь еиллыргахьан, Зиза ҿыц деиҭаҿын, икеикеиуа рҭыԥ иқәылҵаанӡа.Дамытра иижәыз ихы инархьын, ашьҭазааракәын дзыҳәоз. Агәраганы дыҟан Џьансыхәи Ардасани иаҵкыс ишеиӷьмыз. Урҭи Ҷыжәи цо-иаауа и-Зиза дынлызкылԥшларц ахьиарҳәоз игәалаҟазаара бжьнахын, ихы ҩыҵарззара ицәымӷны, узиҿамԥшуа ииарҭа дагәылаиан. Усгьы иижәыз дарчмазаҩит лҳәан, Зиза лхаҵа хәшәқәак илҭан, аамҭа далнахуазар лгәахәын, лусқәа данрылга, иара дылхашҭызшәа иҟалагәышьеит. Дныҩнашылацԥхьаӡа иблацәа хҩан, даалмырԥшырц иқәҿылҭуамызт. Шьыбжьхьафара ааиаанӡа, даалырԥшыз џьылшьеит, акәымзар иара баша иблацәа еиқәыԥсан.
– Ахәшә ыжәи! – иаԥхьа итаблеткақәа еиԥшӡамкәа инықәылԥсан, ҵәыцак азна аӡы нықәлыргылеит. – Нас уаҳа умыцәан, ухәы ықәсыргылоит.
Лара данынахынҳә, ҽмырҵысы диахын. Ихы дақәымчуа дҩаҵыззан, атаблеткақәа иҿы инҭаиршәын, аӡы нарышьҭеиҵеит. Иблацәа еиқәымԥсаӡакәан, диахын. Аҵәца дахәаԥшуан. Рҩыџьегь еиднагалазижьҭеи, акы рыгымхоз џьушьарын, убасҟатәи аҵәца џьашьахәыла иԥшӡан, ипаны иҳаракын, иҭаз аӡеиԥш икеикеиуан, иаҳа иахьыҭбааз ахаҿы ахьӡы акәыршан. Аџьабаа баны, згәылацәа ҽыдзырдырыз, рыцәгьа-рбзиа далахәызарц шлыхәҭазаауаз деилзыркааз, зынхарҭа маҷ бырлашҵас ицқьазарц иашьҭаз лгәы хәаԥсарызма? Ихы дазҵаауан, аха игәы иҭадыршәаз ахьынӡаҵабыргхарыз ҵаҵӷәык икӡамызт, иҩызцәа дахьдыркәанызаныз ада. Даргьы ирбаз ҳәа иаҿаршәӡаны агьрызҳәомызт. Гәаанагарак рыман, уи ахьынӡаиашахарыз зырҵабыргуадаз. Арахь мцада лҩак ҩеихьазма. Х-ҩык ак анеицырҳәоз илаԥшҵашәарахозма?
– Шьҭа уҩагылар бзиан, – Зиза ашә даалагылеит. – Акруфароуп.
Лара дшынахынҳәызҵәҟьа, длыгажәызшәа дтәаа-маауа дҩагылан, иеиқәа ишьеиҵеит, икьаҿ ааишәиҵеит. Ишьапы шхырҟьаҟьаз, иҵарԥалақәа ааишьеиҵан, рмаҵурҭа дныҩналеит. Ибла хнакуа ицқьаз ауадаҿ аишәа иқәгылан ачыс. Игәы иаго-иамго, ихәы напаиркаанӡа, лхаҭа дзымтәоз еиликаарц иҭахын, дзылмазҵааит. Лацәажәара уажәык игәы ахымызт. Лара акҿаҩра дыҩнан. Афатә хаан, инапы анадикыла, игәы иаахәаны иҿаҵа лбааидон. Нас, рымҳара-уаҭах дшыҩназ, лара лынаиааи бжьы иаҳауан. Акранифа адиван днықәтәеит. Лара лҽеилаҳәа-лҽеилаца даақәгылеит.
– Леиуан даазгарц сцоит, – ателербага низаҿалҵеит. Уаантәыдшааиуаз, аишәа иқәгылаз ачанахқәа аақәылган, акҿаҩрахьы иналган, иӡәӡәаны рҭыԥ инықәылҵан, дааҩнашылахт. – Ухы шухьуа умлыбаан! Ахәыҷы даазгар, иуҭахызар ҳаицлыбаап. Зҿумҭуеи, убасҟатәи ухы ухьҵәҟьома? Иуҭахызар Леиуан изы сымцап?
– Бца! Акгьы сыхьуам.
Ҭынч ишиҳәазгьы, ибжьы хаарак аҵаӡамызт. Лара уи лызгәамҭазшәа аԥшра налҭан, лыбла ҭбаа камкам шылхалашоз, днаихәлаччан, дындәылҵит. Иара адиван дахьнықәтәаз акраамҭа даанхеит. Уаҩы дыҟаӡамызт, игәалаҟазаашьа зцәиӡодаз, ишиҭахыҵәҟьаз аҭынчра «далачон». Иҩныҵҟа былуан. Дызхәаԥшуаз ателедырраҭара изеимлкаауамызт. Излеиликаауази ихшыҩ изазымшьҭуазар. Илымҳа иҭиҩуан Ҷыжә лажәақәа. Игәалашәон Џьансыхәи Ардасани рҳәашьақәа. Ихшыҩџьарак ианирҵарцәалак, егьырҭ дзызхәыцқәашаз ԥшҭәыдахон. Иакәымз мҩаԥигарц ихы ирхар – ганкала мацара ихәыцра ахьирҵаулоз иахҟьон. Игәы убас еибафацәаны ианааилабыллак, игәрамгара злаизышьақәмырӷәӷәашаз ахәыцра иҵегь аҵаулахара ҵнагон. Издицәаларыз аган цқьа изымдыруа, аӡбжьаха дықәгылон. Ихы аԥсшьара аҭахын. Ателедырраҭара ихшыҩ изазышьҭыр – ԥсеивгарҭан. Нас маҷ-маҷ ихы-игәы змырҭынчуаз даамҽханакыхуан. Абзиара изцәырҵуазҭгьы, уи изыхынҳәрымызт. Ҭаха инаҭомызт ицәеижь еилзырхуаз, ирҭаауаз издырҵысуаз агәрамгара. Мцада лҩа ҩеиуам ҳәа ҿыц дазкылсуан. Ауама иӡбазшәа итәала игәы инаҭон. Дшааилак, абас еиԥш иаҳаит, иҟалаз цқьа еиликаарц иҭахын ҳәа дыхҭеикырц игәы ишҭаҵәахыз, рԥеи лареи амардуан ишаҿаз рбжьы иаҳауан. Зусқәа рӷьырак рҭыԥ иқәызҵахьаз лгәалаҟазаара лыман азакәын лԥа дырхәмаруа дызхалоз, дагьзааҩнашылаз.
– Ҳҽеилаҳхқәаанӡа, адәахьы ҳаицлыбаап? – аԥсҭазаара бзиа амч лҿықәланы, лхаҵа инаиабжьалгеит.
– Џьаргьы сызцом, – иара иааидгылаз иҷкәын икьаҿ жәпа ааишәихуан.
– Ишуҭахыу, аха ҳауа цқьак уфар узеиӷьын.
– Аҳауа араагьы ицәгьам, ахышә аартуп, – ишьамхы Леиуан днықәиртәеит.
Дгьагьо дахьыҩназ, лыԥшәма игәы шьҭылхырц лҭахын, хықәкыс ус ишьҭылымхыргьы, лара еснагь убас лхы мҩаԥылгон, лԥышәырчча лҿықәхх, лабраа дахьрызнеиз зегь аҩны ишылбаз инаркны, доусы ирҳәақәаз лгәалалыршәон. Иара хаарак иҵаӡамкәан, уамак длызхьаԥшуамызт, ихы-ихшыҩ иԥа изкызшәа лирбон. Ахәыҷы дшыҟаз, дзызҵаарц ииҭахыз игәы иҭеиҵәахуан. Еибырҳәашаз уи изеимлкаарымызт ҳәа дгәыӷуан. Еиҳараӡак игәҭакы инанаргӡомызт лара лылахҿыхшьа, руаҭахқәа убас ала рҭышәынтәалашьа. Дахьынаиааиуаз лыԥшӡара шьҭак ҩнанарҭәаауан, уи амч иара дҿанаҳәон.
– Аӡы-ы!.. – Леиуан иаб инаҩсан диртәахьан, дахьыхәмаруаз ибжьы иан илаҳаит.
Ус аниҳәоз, аӡызла даҳәон, маҷк иаацәырҟәандан, инапы иналыркит. Иҩнапык аҵәца иакәыршаны, ихала дымццакӡакәа ижәуан иааҭаирцәаанӡа. Даналга, иаб аҵәца ааимпыҵеихын, аишәа инықәиргылеит. Лара, дааины аҵәца анылгоз, заҟантә уаанӡа игәалҭахьаз, ичымазара анаҩсан, лхаҵа игәы ак шалсыз, ауазҳәара аҿынӡа дышнеихьаз даҽазнык агәра лгеит. Лхәыҷы даалгарц амҩа дықәлаанӡа, знык лыҽԥылшәахьан, игәы ҭызшьаауаз илырҳәарц. Алаҿимҭӡеит. Аиашаз, игәы иалаз нҭкааны еилылкаарц дымҵааӡеит. Уажәы убас дизныҟәарц цәгьа илбомызт, лыҽнылкылон. Дыхҭалкцәар иаҳагьы иҽирԥсуан. Ихала дазнеины, игәаҭеи цәыригар иаҳа изыманшәалахон, уи лара илдыруан. Зегь раҵкыс илҭахыз – игәы лырԥхар, иҵаҵӷәыдаз акы деилнархуазар, дызҭашәаз далылгар. Ак лызгәамҭаӡазшәа, лгәы изыҟаны, деихалашо дыҩнагьежьуан, лԥеи иаби рыда ԥсҭазаарак лымаӡамызшәа. Ус иагьыҟан, иара изеилкаазар.
Иара ателедырраҭара дахәаԥшуан деихәлаччы, иԥа акы аниҭахыз дааизхьаҳәшәа иуан, рҩыџьегь рыда уаҩы дыҩнамызшәа. Лара лылахҿыхшьала дылжьозшәа игәы иааҭашәон, илхәыцқәоз ракәӡамкәа, даҽа ԥанк даԥынгыланы. Араӡны ԥара ҩ-ганк амами, зынӡак еиԥшӡамкәа. Азганк анубоз, егьи умбаӡо. Аҩбатәи аган убарц, аԥара ааурҳәуан, усҟан актәи убаӡомызт. Убарҭ аҩ-ганк ирҩызахахьан хаҵеи ԥҳәыси реизыҟазаашьа, ҵаҵӷәык амаӡамкәан. Араӡны ԥара, иахьцалак, аҩ-ганкгьы иара ахаҭа еиднакылон, еидыгашьак рымаӡамызт, наҟ-ааҟ ирныз асахьа-ҭыҿҿарақәа ҵакыла ирҳәоз акакәын. Ҩ-ԥанк ирхықәгыланы, хаҵеи ԥҳәыси, ҩ-ганк «рсахьа» аадырԥшуазаргьы, ҩнаҭак иҩнан, ԥсык еицырхан, аӡиас хыҵ рыбжьазар, амч иаиааины, аӡәи-аӡәи рнапы еибадмыркыр, еицхыраарада аӡы ишаанахәоз лара еилылкаауан, иара макьана лашә-дагәа ҿымҭра дшазыманшәалазгьы.
Иара ахәыҷы диманы дышьҭалаанӡа, лара дқьаранџьуа дыҩнагьежьуан, лусқәа рӷьырак дышрылгахьазгьы. Нас дышьҭалеит, лхаҵа ихымҩаԥгашьа дазхәыцуа. Амцхәгьы уи лхы длызҭаргьежьуамызт. Лԥсы бзиа илшьар, ашьыжь лусурахь дымҩақәгылон. Аҩныҟа дхынҳәаанӡа, ԥсшьарак лоурымызт. Иахьа хәлаанӡа лацәааихьшьык лымаӡамкәа, аамҭа ахгара лзымариамызт, лҿара даанагон акәымзар. Данкарахацәалак ацәара лцәыцәгьан. Убри ауха убас дҟалеит. Дҩагылан, ашьма дныҩналан, лҿы ӡы хьшәашәала илӡәӡәеит, асапан шәах лҽарганы. Дҿахазшәа лцәалжь ҿыцӡа илныруан. Дласӡа лиарҭа даназнеи, иаҳа ирмарианы лԥсы еивылгон. Дынҭаҳәахаа дыцәеит, ԥхыӡс илбаз лгәаламшәо, аҵыхәтәантәи ада.
Дықәтәахын иара, Дамытра, ҵла дук. Лӡааатәи ԥсаҵас ажәҩан иаларсын. Абжеиҳара аҩахысынӡа махәы шьаҭарак адубаломызт. Раԥхьатәи амахәҭа амҽхак ҭбаан, аҵла иацәтәымызшәа, изҳацәахьан. Убри аҳаракыраҿ иара дықәтәан, дзықәтәаз амахәҭа илаҵакны хьархьла абжеиҵыра хиҵәахьан, наҟ уаҳа имч ақәхомызт. Лара дуазыруа иара иахь деихон, бзагәырҩак иҭаиргылаанӡа, изҿылҭуан. Лыӷыз бжьы бна ԥсаатәи шәарахи рцәа иҭаӡомызт. Заҟа лара дгәаҟҵәаҟуаз аҟара, иара изыраҳаҭхозшәа, дласуан, амахәҭа алаӡара ԥишәозшәа. Лара лцәа иҭалыгӡоз лыуазыр иара амч ахьинаҭоз зыхҟьоз лзеилкаауамызт. Ахьархь аҿырхара алаӡара шмаҷхоз аниба, иахьаанагаз лзымдыруа, инапаҿы икын аиха ццышә. Иоуразоураз иҽеиҵыхны ихиҵәоз амахәҭа дахьықәгылаз далҟьар, иҵаҟа аӡмыжь дахәланарбгон. Ибаҩҷыц лмоуа, лыдунеихаан хаара-бзарак лзымԥшаауа, ашәаџь лхьыкәкәа дықәхарын. Изҿылҭыцԥхьаӡа, иеиха иҩнапык рыла имҩанҵо, амҿы ҽыҭқәа ҟьаҟьаӡа иамырԥо, анахь-арахь еишьҭаҵаны, хланҵы иҭеиҵон. Урҭ аҵла злагылаз аӡмыжь инӡааҟәрылон. Амахәҭа иаланагӡоз џьоушьарын. Амахәҭа ашәпара ҵлак иашәпаран, ихаҭагьы уи дықәгылан. Даҽазнык аиха иҟьар, ихҵәон, иара млаҟәӡакәа, аҽарҵысуамызт. Инаар, дшалҟьоз ибар, ма дахьынҳаларын ҳәа, лара гәыӷрак рахәыцха илызҭашәон, лбжьы иаҳагьы илырдууан, дшизыраҳаҭыз илсыр, даангылоз џьылшьон. Иара изнапык ала аиха икын, егьи инапы – ибӷаӡара. Аҵыхәтәантәи еихаҟьараз иԥсы ишьон. Алада имҩаԥысуаз агәаҭара илаӡомызт. Аҵла дазааигәахарц, лара деихон, арахь дзеиҭаҵуамызт. Арҵәаа дыҳәҳәарц, лымч еизылгон, лбжьы лыхәлаҵәон. Закәытә рыцҳарази! Иара имч ааизиркәкәан, иеиха иҩ-напыкла ишилшоз имҩаниҵан, амахәҭа ҿаӡамызшәа иаахиҵәеит.
Амахәҭа, иара дшықәгылаз, аӡмыжь ахь аҿыланахеит. Аӡмыжь мшынхеит. Океанхеит. Зны, даныхәыҷыз, Аивазовски ирепродукциак лбахьан. Асахьаҿ амшын цәқәырԥада акы убарҭамызт. Ацәқәырԥа ажәҩан ахь ихалалон. Аҭыԥан имшын ҵаулаӡан. Илеиуаз амахәҭа хиаала адунеи зымҽхакыз ацәқәырԥа мыжда иахәланарбгарц иазцон. Лара лыҵәаабжь аӷлеира иагәылҟьон.
Дцәырҳаныдҩықәтәеит. Лааҩсан Леиуан игәы раҳаҭын. Ицәаара лбон. Уи инаҩсан – Дамытра. Лхыза даахан, лхы лыхчы инылалҵеит. Илбаз ҵакыс иамази? Лхы лыхьуан, дкарауаран ҳәашьак лзақәымҵо. Лыԥхыӡ уазыршьа дзалымҵӡацызт. Ҵабыргны дааӷзыр цәгьа илбомызт. Лнаҩсан дзызхьаауаз ахьылзышьҭаз лԥсы ҿнахуан акәымзар, гәшәак налазҳәашаз длымазарц лгәы азыҳәон. Убранӡа дыԥшқаны, дхәыҷны лхы лбон. Убас дхәыҵаланы дшышьҭаз, илулак лҽаалырҭынчит. Маҷк деиҭацәар лҭахын. Лхацәа рыԥсыԥ лагаҩагашьа лаҳауамызт. Урҭ ргәы ахьҭынчыз ларгьы дарҭынчуан. Нас дамхацәеит. Аха лыбла аацәырҟәысызшәа акәын дшааԥшыз. Лхы-лгәы акыр иақәыбзиан.
Ашара маҷк шагыз дҩагылан, ҿыц ӡык хьшәашәаӡа илкыхын, дгьагьаӡа дааҩналеит. Еиҳараӡак лыкҿаҩра дыҩнан. Дамытра дангыла, заа акриҿалҵеит. Ахәыҷы ихәы ҟалҵан, иқәлыргылеит. Иара дышьҭылхын, деилаҳәа, иҿы илырӡәӡәеит. Ирласны акрифарц лхала дидтәалеит. Ифатә аԥсхь хҽхьан. Ларгьы акы днацҳаит. Ирлас лишәа ааиллырган, лчанах ӡәӡәа рҭыԥ инықәылҵан, лҽааиҭалкит. Усгьы дҳаракын, зышьхәҳаракыз лшьаҵатәы еиқәаҵәа лышьаҵа данаақәгыла, дуамаха лхаҵа ибла даахгылеит. Уажәраанӡа игәамҵхамҵрақәа изарц дышлыхәамԥшуазгьы, лыԥшӡара даҽа џьоукы рыбла хнамкырц лшашьак шзыҟамлоз ахә ааишьеит. Усҟатәи ахацәа рыблахкра лнушьартә дыҟаҵәҟьан, даҽа ганкала даара ишәарҭан. Уажәыҵәҟьа лыблахкыгара ашәарҭа иаҵаз иаҳа дыхнахуан иара. Лара лҭеиҭԥш агәхьаа мкыкәа, илзырҳәақәахьаз аилыргара аԥшьигарын, аха ашьыжьӡа акы дыннакылон.
– Леиуан! – ахәыҷы изҿылҭит. – Уаб абзиараз ҳәа иаҳәеи! Нанду лахь узгоит.
– Сара дылзызгап, – Дамытра дҩагылан, ахәыҷы имахцә ааникылеит, диманы дындәылҵырц, иҿынеихеит.
– Усура умцаӡои? – рҩыџьегь дахьрышьҭагылаз, лхаҵа дизҵаауан.
– Уаантәы сымцои.
– Иаҳа харамхои.
– Аамҭа сымоуп. Уахагьы даазгоит.
Ус зныкыр иҟаиҵахьазма, лхаҵа уамашәа дбо, лара лышә алыркын, амардуанаҿ дларышьҭалеит, лцаԥха ҵәахуа. Иара ицаԥха иара иман. Џьарак аицыҵәахра макьана иамышьцылаӡацызт, иахьцалак аӷьыч-қәычра иацәшәон. Ҳажәбома рҳәозшәа, рԥа рыгәҭа дыбжьаргыланы, ацуҭа иалсуан. Зҽыздырбашаз уаҩ дыҟаӡамызт, адәқьан аҿы аус зуаз рыда. Урҭ ашьыжь аилыргарақәа ирҿын, адәахьы инеиуаз лаԥшықәырҵаргьы, рхы уахь уамак ирзышьҭуамызт. Хаҵеи ԥҳәыси ауаа рылаԥш иагьашьҭамызт. Ишеицызгьы доусы рхатә хәыцрақәа ирымҽхакын, иагьеиҟәыршон. Амҩаду ахь ианкылс, лара лхәыҷы иӡамҩа днагәӡын, иаб дицҵаны ддәықәылҵан, лхаҭа амҩа ааиҩылымҵәацкәан дгылан, лабраа амҩа ирзаныз дрышьклаԥшуа. Ииасуаз машьынак егьырҭ реиԥш илиаҟьан, маҷкгьы иласкьахьан, иааиҵаст. Шьҭахьҟа аҿаанахеит. Ианаалымариашаха, аныҟәцаҩҿааиҭит:
– Усура бцозар сгәахәит.
– Ои!.. Ааи, ааи! – цқьа дманшәаламкәан, амашьынақәа дырԥырхагацәамхарц дааҭгыло, амҩа ааиҩылҵәан, амашьына дынҭатәеит. – Даараӡа иҭабуп!
– Алада бцоит, аҩада бхы зхоуи? – дҵааит, амашьына аццакра инацҵо.
– Сҭаацәа наскьазгон. Сабраа рахь ицоит.
Даҽа ажәақәак неиқәырԥсон, амҩа иахьынӡаныз. Лара лыхшыҩ урҭ рацәак ирзылшьҭуамызт. Ҭыԥ лызымҭоз лхаҵа ихымҩаԥгашьа, амҩан мацара акәӡамызт, лусураҿ лыбла ихыҵуамызт. Еснагь имҩаԥылгоз лусқәа хшыҩ уамак рыҵаҵатәӡамызт, есымша дшырҿыцыз дырҿын, акы иагылмырхеит. Иара иҟазшьа иԥсахуазма, иуаҩра ҳареикуазма, еиҵитәуазма, ма игәабзиара еицәахозма, иҩызцәеи иареи арыжәтә рҽадрымцалазаргьы, ианыржә ашьҭахь, ихьҵәҟьаз цқьа еилылымкааӡакәа усура дахьцаз лгәы ишалаз, иаалхылгеит. Знык аҩны днаӡандаз ҳәа, дыццакуан ахәымҽхан. Реицрыҵра ҽнак бжьан. Сааҭқәак ирылагӡаны, ҽеиҭакрак имазар лбарц дазгәаҟуа мацара, аҩны дааит. Ашә аартын. Дныҩналазар, иара адиван дықәтәан, ателербага аҿаҵаны.
– Ахәыҷы дааумгаӡеи? – уи амаҵурҭаҿ дыҟамкәа, ма рымҳара-уаҭахаҿ дыцәамызшәа анылба, данаақәгьежь дизҵааит.
– Ҳахьӡоит, – иара дагьаалызхьаԥшуамызт.
Акҿаҩрахьы днеизар, акаҳуа злеижәыз ацәаакыра ҭабахьан. Хԥа-ԥшьба сааҭ иреиҵамызт уи нықәиргылазижьҭеи. Аҽны усура дымцаӡеит, хымԥада ус шакәыз агәра лгон. Ихьзеи?Ҿымҭ-ԥсымшьа дыҩнатәан, уаҩы имырбакәа дуазыруан. Лара уи лзымбо дҟаларызма, иҽызхирҟьоз лзеилкаауамызт. Икаҳуажәга анаҩсан, иарбанзаалак чанахк ҟьашьӡамызт. Агьимфаӡацызт. Лырхьшәашәага аалыртызар, рцуҭа дәқьанаҿ иаалхәахьаз афатә шынҭалыргылаз инхеит. Амлашьра иақәикызма?
– Иахьатәиала агьумфаӡаци? – ҿаалҭит.
– Исҭахӡам.
– Иузыҟасҵарц иуҭахи?
– Агьсҭахӡам сымҳәеи.
– Ус иҟалома? Ухыхь ашьҭахь ишахәҭоу маҷ-маҷ акрумфалар, угәабзиара уашәшәырхоит. Угәы бзиаҵәҟьамзар?
– Ибзиоуп.
– Аусура узымцеи?
– Усҟатәи бызҵаауеи?
– Дад русура рҽанагдырхо бзиа ибаӡом. Уабхәа угәы нирхар зуҭахи?
– Усура сҭыҵыртә сыҟамызт.
– Иухьи сымҳәеи?
– Исыхьи?!. Бара сбызҵаауама сҭыҵуоу, сымҭыҵуоу?
– Акы уҽахурҟьоит. Угәы злансырхаз зумҳәои?
– Сгәы ҭынчхартә сеиқәшәоума
– Узлеиқәшәами? Сабраа уара иузкыуп. Сара уара уоуп сзышьҭоу. Ҳахшара дыҟазар, угәы злансырхеи?
– Сгәы нзырхаз бара боуп сымҳәаӡацт.
– Уҽыргәааны уҽзысурбо сара соуп, уаҳа угәы нзырходаз? Даҽаӡәызар исоуҳәахьазаарын.
– Бымбои зегь шыбдыруа.
– Исзымдыркәан слашәума… Сара ахәыҷы изы сцоит, – аҽеизгара дналаган, данааҩнашылоз илышьхалыршәшәақәаз лшьаҵақәа ҿыц илышьалҵарц лҽыназылкхьан.
– Абра бтәа! – иара дҩаҵҟьан, лымахцә данкны дандәықәимҵа, иара иаҵкыс лара илылан уҳәартә дшыҟазгьы, лгәылҽанӡамкәан ихаҵа мчы дзаҿамгылакәа, адиван днықәҳаит.
– Иухьи?!. – дзықәшәаз зџьалымшьарызи.
– Ашьыжь бышьҭызхыз иоума есымша аусурахь бызгало? – еснагьҵәҟьа акәзу издыруамызт иара, аха ус дҵаар лҭак зеиԥшрахарыз дазыԥшын.
– Избан есымша? Сзықәшәо сышьҭырхуеит, – лцәеижь ҵысуан, дшылхыбаауаз шьҭа еилкаан.
– Иара заҟантә бышьҭиххьеи?
– Исгәалашәом, сышьҭихқәахьеит, – дҩагыларц дҩеихеит.
– Уа бтәаз! – инапсыргәыҵа рҟьаҟьа данылҿас, адиван егьи аган лара днықәҳаит.
– Узҿу закәи?!. – дыҩныҵәаарц агьлыгмызт, лылаӷырӡ нылкыларц, лымч лшәон. – Ухага зҵаарақәа рҭак ҟасымҵар ҟамло, сзыхурҟьои?!. – дҩагыларц ҿыц дҩеихеит.
– Рҭак ҟабҵацәап! – егьи инапсыргәыҵа рҟьаҟьа амца зыцреимҵацыз лӡамҩахь дыкшан, адиван анаҩстәи аган днықәҳаит. – Дзусҭада иара?!
– Дзусҭоу иалыздрааи… – шьҭа лылаӷырӡ лалҿеибаҳәон, амала дқьызқьызуамызт.
– Дышԥабзымдыруа?!. Быгәра згода?
– Уҭахызар иумган.
– Изакәи?!. – наҟ-ааҟ дылҿасуан, лара лхаҿы лҵәахуамызт. – Дзусҭоу саҳәа!
– Ихьӡу сыздырӡом ҳәа уасымҳәеи! Сара исыхьӡу еиликаарцгьы дысмазҵааӡацт, – лхаҿы еимлагәа иаанылкылан, шьҭак даақьызқьызт, лгәы ҭишьаауан.
– Аус еицыжәымуазар, алада дабацои? – длысырц дылхагылахын.
– Сыздырӡом. Гагра аус иуазар ҟалап.
– Бусуранӡа блеигома?
– Слеигоит.
– Нас?
– Дхынҳәуеит. Зныкгьы амҩан снеимыжьӡацт.
– Избан?
– Сыздыруам. Даамсҭашәоуп.
– Аус ахьыбуагьы ахацәа рыхьӡ быздырӡом?
– Сызхурҟьои? Исзеилкаауам.
– Бқашәқашәо бҽеилаҳәаны брызцоит.
– Сҽеилыхны сцома?!.
– Бҽаанкыл!
– Ахацәа рацәоуп сахьнеилак, сыбзиазар исышьклаԥшуеит, нас иҟасҵареи?
– Иҟабҵареи?!. – ибзиашәа инапы рҟьаҟьа наҟ-ааҟ дылҿасуан. Ҭачкәымла дыкшазҭгьы, ашәыта даиргарын. Лхы анахь-арахь ихиршәҭыцԥхьаӡа, дылҿасуан, ллымҳагьы ираахон, «ау-у» ҭга, лхы ҭиҟьахьан. – Иҟаҵатәу бсырбап!
Аҵәыуабжь ада анҭынчраха, лхы дҩаханы, лыбла аалыртызар, лыда уаҩ дыҟаӡамызт. Ашә вҵраан, хымԥада, иара ддәылыҩрхьан. Лылаӷырӡ лҿашы, ԥыҭрак уа дтәан. Хьаа лымамызт. Лгәы лыхьуан. Даныҩагыла, ашьма дныҩналан, ӡы хьшәашәала лҿы лыӡәӡәеит. Дкьыпшәыпуан. Лхаҿы ҟаԥшьын акәымзар, Анцәа иишаз лыԥшра лырхынҳәуан. Заҟа лгәы ҵишьааӡаз изеилкаауазма? Дзыхирҟьаз акы далаҟаӡамкәан. Адиван дазыхынҳәын, дтәан, уажәи-уажәи лылаӷырӡ аҿыланахон, дшиԥҟаз заҟа дазааигәаны илгәалалыршәоз аҟара. Уи агәыҭшьаага ҵаула лызнарҵысуан. Иҟалҵарыз-илурыз лҽылзақәыршәомызт. Лшьара дықәирҟьеит, аха ишԥа?! Ланхәа дызҭалыргылахьаз еицәаз даниарын ҳәа лхы-лгәы иҭашәозма! Иара дзынириази!
Маҷк лҽааидылкыларц, акҿаҩрахьы днеин, каҳуак лыршырц, аӡы нақәлыргылеит. Дкьыпшәыпуа амца дахагылан. Нас дкьыпшәыпуа илжәуан. Иагьлыхәласт. Ишыз лхы-лгәы ҭынчымкәа, илыхәламсыкәа излалжәрызи. Асаркьа днадгылахын, ҿыц лҽеиҿылкаауан. Дындәылҵит. Алашьцара аҽазнакуан. Лабраа рахь мҩабжара дымнеицкәан, аалашьцаҵәҟьеит. Алашьцара дацәшәон. Амашьынақәа, ладеи-ҩадеи иахьеивасуаз, рылашара кахха иахьаркыз маҷӡак лгәы ааҟарҵон. Шьапыла амҩа уаҩ данӡамызт. Ҽқәак аҩ-ганк ирнын, амашьынақәа иаарԥырхагахо. Амҩа ааиҩҵәаны, агәарбжьара даныҩбжьала, иаҳа дшәон. Хараӡамызт, аха машьынеи уаҩԥси аныршәлаӡамызт, аҽқәаҵәҟьа арахь иуԥыломызт. Аҩнқәа рахь дҩеихьан, лашарақәак ахышәқәа ианыркылԥхоз. Алақәа лшьаҿеихгашьа гәаарыгӡомызт. Ҭынчран. Ргәарԥ дынҭалеит. Лаби, лани, лашьеи, лхәыҷы дрыманы, ателербага иадтәалан.
– Ибыхьзеи?!. – акы лнымԥшырц, лҽеиҿкаашәа дшааҩнашгылазгьы, лааира иазгәаҟуаз Арда лакәызма лыԥҳа ӷәӷәала дшеимарамыз зымбоз.
– Ус… – Зиза аишәа иадгылаз аҟәардә днықәтәеит, лхы ларҟәны, лыбла цқьа изҭамԥшырц. Лхәыҷы ианду иҽаалҟәиган, иан даалыдгылеит. Лара лшьамхы даақәлыртәеит.
– Абыржәыҵәҟьа иҟалаз саҳәеи! – лҭаацәара ирхылҵуаз ацҭәы аӡбахә лани лареи ианеибырҳәоз, лара лаб иҿы далацәажәар шылҭахымыз имдыруази, иҩдәылҵлоз Шагә дааскьан, аишәаҿ даалҿатәеит. – Биԥҟама?!. – ҿылымҭуазшәа аниба, зҵаарала дааиргамеит. – Биԥҟама сҳәеит? – убас ӷәӷәа-ӷәӷәа длызҵаауан, аҭак ӡашьа лымаӡамызт. Ус шакәыз илалҿеибаҳәаз лылаӷырӡ даргамон. Абгьы уаҳа иҭахӡамызт. – Ибымеики?
– Сыздырӡом, – аалыхәылшәеит.
– Ишԥабзымдыруа?Ҿымҭӡакәа дааҩналан биԥҟама?.. Иахьа усура быҟазу?
– Сыҟан, – уи азҵаара аҭак ҟалҵон.
– Иара дымҭыҵӡеит. Дабаҟаз?
– Сыздырӡом, – лылаӷырӡ лрыцқьон, уи збоз Леиуангьы акьыжы дҵәыуан. Игәшәа лҳәарц диҿын, иара иеиқәкра мариамызт, лхаҭа лылаӷырӡ аанылкылаанӡа. – Аҩны дтәан ҳәоуп ишыздыруа.
– Биԥҟарц ҽнак хәлаанӡа дбызԥшны дтәазма? – азҵаара аҭак дашьҭаӡамызт, усгьы еилкаан, аб дҩагылан, ихы ахьигарыз изымдыруазшәа, амаҵурҭа дамкуа дааҩнахеит. – Бзыхирҟьо аасабҳәароуп! – дааҭгылан, илыдиҵаз мҳәакәа дышзаанымхоз лырбо, дналҿаԥшит, амца лыжәҵо.
– Изыбымҳәои, нан! – Арда, аԥшәма деицралаӡаанӡа, рыԥҳа дцәажәарц лыгәшәа лкуан.
– Дысхыбаауеит, – илҳәоз дацәыԥхашьо, аарла иаараҳартә, Зиза иаалыхәлыршәеит.
– Ух, ҽааны дымнеироуп! – лҳәеит ан, илаҳаз агәхьаа мкыкәа. – Уаҳа ибыҽԥникылашаз анимба, ак цәыригеит.
– Ус иҳәартә, изыхирҟьои? – азныказ иҿаббаӡа иаанхаз аб деиҭаҵаауан, аҵыхәанӡа зегь ҭиҵаарц.
– Ииҭахыу цқьа исзеилкааӡом, аха џьоукы сыргоит, џьоукы сааргоит. Уи имбои, имаҳауеи. Аусураҿ ахацәа рацәоуп. Сара сҽеилаҳәа-сҽеилаца амҩа сықәлоит.
– Бышиеиӷьу ихаҭагьы ибоит, убри ауп ихьыз, – Арда дҩагылеит, акҿаҩрахьы днеины, хәык аарызлырԥхарц, излацәажәоз азы усгьы зегьы еилкаан.
Ҿымҭӡакәа дахьтәаз акәзу, уажәраанӡа зыхшыҩ ззырымшьҭыкәа ирызгәамҭаӡоз Баҭаҟәа, шьҭа иҿыцыз уаҳа агьшырзацымҵоз аниба, дҩаҵҟьан дындәылуааит. Уи ихы ахьхаз
еилзыргаз Зиза, лхәыҷы дшыҵәаауаз лан длылҭан, лашьа днылкыларц, дыҩдәылҟьеит. Егьи агәашә дыҭҟьахьан. Агәарбжьарала дишьҭалар зшьамхы ҵарыз аҷкәын дихьӡомызт, арахь лаб иакәзар – имашьына ҭигарц аус аируан.
– Уихьӡаны дырхынҳә, суҳәоит! – лаб дааидххылт.
– Дныскыла-егьи акәым! – аб дмақаруан.
– Еибарԥсуеит, изуҭахи! – лара дҵысуан.
– Бара ишԥабҭахыз? Баҭаҟәа шьҭа дхаҵоуп, – амашьына аус анауы, Шагә днеины агәашә ааиртуан.
– Суццоит, ахәыҷы даазгаанӡа, уааԥшы! – амаҵурҭа дныҩналарц, лҿыналхахьан.
– Бара уа быҟаз! – имашьына дынҭалеит. – Уаха баангыла. Уажәыҵәҟьа ҳаахынҳәуеит.
– Саргьы суццоит! – дрыбжьагыларц даахынҳәын, амашьына дынҭалеит.
– Ахәыҷы дахьҵәыуа бымбаӡои? Ииҭахыу еилкааны саахынҳәуеит, бара бзыршәои?
– Ахәыҷы иуам, – Арда, Леиуан длыманы, дааиуан. – Ҳаазлашәҵазеи! – ахәыҷы иан длылҭеит. – Уа машәырк ухы иаҭәоумшьан! – лхаҵа днаилабжьазшәа луит.
Амашьына агәашә ианынҭҟьоз, зԥа дызгәыдырӷәӷәала дызкыз Зиза, дзықәшәақәаз раахыс илхашҭыз, аҽны уаҳа иаалгәаламшәацыз лыԥхыӡ ҿаасҭа агәхьаа аалызкашәеит. Аԥхыӡ агәра гатәызма?! Уи зҵаараны лҿаԥхьа уамак иқәымгылацыз ахамышҭыхә даналашәа, аԥхыӡи илабҿабаз ахҭыси ааиҿылбааит. Амашьына атрасса иазкылсхьан, амҩа ианыз иаԥхьа ианаангылоз.
– Уақәтәа! – арыӷьарахьтәи ашә Шагә иԥа изааиртит. Аҩныҟа дирхынҳәырц дихьӡаз џьызшьаз Баҭаҟәа ҿымҭӡакәа амашьына днавсын, ԥхьаҟа дыццакуан. Аб иҿынеихан, иԥа деиҭанаихьӡеит. – Уақәтәа сымҳәеи!
– Уааи, уара! – зԥа дызманы, ашьҭахь иҭатәаз даниба, Баҭаҟәа дааҭалеит.
Аби аԥеи рымаҳә дгьылк дықәмыргыло изгәааны иқәгәамҵуан. Ҩыџьа дрыбжьахар – Дамытра акыр илдыршозма, амалагьы деиқәычмазаҩын. Арыжәтә иҽадимцалацәакәа, аусура дҭыҵуазижьҭеи, заҟа деиӷьхази, асабша аҽны, иҩызцәа аниҭаа, рых-ҩык ргәабзиарақәа ҿыц инаԥхьарцан, изышьцылаз рҽарҭахт акәымзар. Убри инаркны, шьҭа ҩа-ха ҩы-мшы ҵхьан, лхаҵа дылзымдыруа даақәгылахьан. Дангәамҵхамҵуаз инақәыршәаны, иаҵкыс згәамҵхамҵра аӡхыҵра еиӷьымкәа абыржәы иаацәқәырԥаз леигәыдлар, ишьапы дзықәымгылаӡакәа, даашьҭхны, аӷ анлеиуаз амшцәгьа иарблаҟьаз амшын гәеиужь ду дахәлабгарц дагарын. Излеиҿылгарызи ԥҳәыс қәыԥшк илзааигәаӡаз ахацәа? Мчыс дызлалаҟази? Лшәикәагәра шәикәагәра нацҵаны, лхәыҷы дҵәааҵәаауа дшылкыз, рыгәҭа дныбжьагыларын, анахьгьы-арахьгьы ирҟьоз лара илаахаларц, убас дара алалыхьчарц.
– Иакәым акы шәҽазышәымкын, сшәыҳәоит! – амашьына шаангылазҵәҟьа, дара ҩҭыԥаанӡа, гәыԥшқарыла днарыхьӡеит.
– Бызшьуаз биеигӡоит, аа?!. – лашьа дылзыҵҟьон.
– Ы-ы-ҳ! Диеигӡо-егьиуа акәым! – дшыҩҭыҵыз Шагә, ицыз дырзымԥшкәа, ахыбра дныҩналеит, иԥагьы днаишьҭагылеит.
– Баҭаҟәа!.. – лхәыҷы длыма, дааҭыҵын, излалылшоз дласны, дныҩнаԥҟеит.
Леиуан дышьҭыхны, ахацәа дызрыхьӡомызт. Дҳақьԥсықьуа данынрыдгылоз, лаб, имаҳә иааиртырц, ашә дасуан. Уи уа дшыҟамыз агәра анылга, ацаԥха аацәырылган, ашә аалыртит. Аҩныҵҟа уаҩ дыҟаӡаҵәҟьамызт. Дамытра дахьрықәымшәаз лгәы ааҟанаҵԥеит. Лаб дмақаруа дыҩнан. Баҭаҟәа адиван дықәтәан, ихы ахьигарыз дақәымшәо. Инапсыргәыҵа амца ацраланы дафон.
– Ииҭахыузеи, аа?! – Шагә дгәамҵуан. – Иаб изыҟамҵаз дыҩнаҳҵазар, аҩнымаҭәа изаагазар, аусурҭа иаҳҭазар, аԥара бзиа иауазар, ԥхьаҟа деиӷьхарц иааҳалшоз акы ҳзамеигӡазар, ииҭахыузеи, аа?!. Унапала иуааӡаз абарҭқәа рышьҭахь даалысуа диԥҟоит, ыы?!. Аҩныҟа баала! Уаха ара бсызныжьӡом. Иара ара уаҳа дсымбароуп!
– Аҩныҟа сызцои? – лара лԥсы анлоу дҵаауан. – Дыҟаӡам, умбои.
Сара саангылоит, – Баҭаҟәа ҿааиҭит. – Ашьыжь ахәыҷы сара дназгоит.
– Бзиоуп нас, – аб дақәшаҳаҭхеит. – Амала иара ара уаҳа дсымбароуп. Ацәыршәага! – дындәылҵырц ашацаҳәа иҿынеихеит.
Лхаҵа дахьцәыҵалаз Зиза лгәы иаахәон, аха, лаб данца, дахьыҟамыз хазы дацәшәахуан.
Арӡынеи иареи рразҟы ӡбан ҳәа Марыхә иԥхьаӡахьан. Иара игәаанагара мацарамызт ари, рылахь еидырҵартә рыԥсҭазаара инанагеит, ус зҳәоз абыргцәа хаҵареи ԥҳәысреи зыбжьалоз ауаа Анцәа дрыбжьагыланы ирбон. Адырҩаҽны иалиххьаз адгьыл аҿы иааихәахьаз цинкарқәак ааганы ишьҭеиҵарц, зегьы еиҿикаахьан. Уаанӡа, шьҭа ҩы-мшы ҵуан еиԥш, ашьыжь икылхх изааит Џьансыхәи Ардасагни.
– Ари адгьыл ҳара иаагахьеит, – иҳәеит Џьансыхә, – уа акы уаламгааит!
– Шәара ишԥажәга?!. – Марыхә иаҳауаз злаџьеимшьарызи.
– Ҳара иаагахьеит, ашәахтәҳшәоит, аҽакуеит, – алаба зҽанҵа игылаз Џансыхә иҩыза Ардасан дааивагылеит.
– Ус ҟалашьа амаӡам, – Марыхә иарҳәоз агәра изгомызт.
– Изыҟамлои? – Џьансыхә дҵаауан, дара иргахьеит ҳәа ахьиарҳәаз Марыхә иахьазимырхоз игәамԥхаӡакәа. – Иҟалоит! – иара ишьақәирӷәӷәахуан.
– Шәҟәыс ишәки?
– Ашәҟәы ҳамоуп, – иҳәеит Џьансыхә.
– Ашәахтә злаҳшәазгьы ҳамоуп.
– Араион администрациа аҟәшақәа зегьы рнапы рымысхит. Аҟәа сцан, убарҭ аҟәшақәа иреиҳабыраз ақәсыршаҳаҭит. Сахьнеиуаз-сахьааиуаз дарбанзаалак аӡәы шәҟәык дашьҭан ҳәа, ӡбахәык рымҳәеит. Ус ак саҳар, сызҿыз заа саҟәымҵуази. Адгьыл рымакны ауаа среибашьуама, иаласхи. Ус заҟа џьара адгьылқәа сырҟәаҵыз жәдыруама! Абра заҵәык аӡә дадҵаалеит ҳәа смаҳаӡеит. Убри азоуп хы-шықәса дуӡӡа, сцо-саауа ашәҟәеиқәыршәара сзаҿыз. Уажәы шәара шәаакылсит, адгьыл ҳгахьеит ҳәа. Ишәымоу ашәҟәқәа сшәырба! Ари аус еилыргатәуп. Аха сара аусура саҟәыҵп ҳәа сгәы иҭаӡам.
– Уаҟәыҵроуп! – зшьапы зырхьараџьыз Џьансыхә дмақаруан. – Уи аӡбахә ала шьаҿак ҟауҵарц уагьаламган!
Уи ишьапы рҳәазаны амашьына инҭеигалан, Ардасан, аԥсҟы ырҵәиуа, имашьына аақәиргьежьын, агәарбжьара дныбжьалеит. Арҭ цҭәха иахьааизцәырҵыз шигәамԥхозгьы, ашәахьа аҽны ацинкарқәа ааихәеит. Ауха Арӡына лҿы дыҟан. Аҩаша ашьыжьымҭан аргыларатә еиҿкаараҿ заа илиҩаахьаз аидара мҩангага дуи акрани, иманы ацинкарқәа ахьышьҭаз днеит. Амшын аҟәара ихықәгылаз асанатори аҿы хыбра ҳаракык дыргыларц, аибашьра ҳазцәырҵаанӡа, рҽазыркхьан. Аамҭа цеит, абаҩқәа хаххала ақәеи, аси, Амреи ртәы ҟарҵозижьҭеи. Еимыхны еибгаз рҭиуан. Аиха хәҭақәа акыр ижьакцахьан, аха Марыхә иргылоз абылтәы ҭирҭеи апрофилактиказ ахыбреи рзы ихәарҭан. Ацинкарқәа иаразнак аидарамҩангага иазышьҭхуамызт. Ицо-иаауа ибжьан. Акрангьы уи иашьҭан, џьара иақәҵатәын, даҽа џьара иақәхтәын. Шьҭа абжеиҳара ааргахьан еиԥш, илаба иҽрынҵаны, иблақәа ҭыҵны ицо, Џьансыхә дҳашҳатәраха даакылҟьеит. Уи дишьҭан Ардасан.
– Узҿу закәи?! – Џьансыхә излабак иҟьарц агьигхомызт. Марыхә иусуцәа даарыдҵын, ҭынч иҿаахашьала, изааиуаз иҳәынҷахьан, аԥсшәа иҳәарц инапы аҿанааирха, иҿагылаз аҭак ирҭар акәхеит, ус ала иаҳагьы иҿеиҳәеит. Аха ԥшрала рцәырқшаԥаны игылан. – Ара акы уалагар зуӡом, – Џьансыхә аӷьара-ӷьараҳәа дышцәажәац дцәажәон.
– Снапы асыркаанӡа шәысзааир акәын, – Марыхә дҭынчхын, дагьԥышәырччон.
– Адгьыл ҳкхьеит ҳәа уаҳамҳәаӡеи? – Џьансыхә ибжьы ҭицаӡеит.
– Адгьыл ҳкхьеит ҳәа ишәҳәо сзеилкаауам, «заниато» аума?
– Уи уара уус иалеи?Ҳара иаҳкхьеит.
– Ҳаибашьыр шәҭахыума, уара?! – Ардасан даақәгылеит.
– Ҳаибашьыр ада жәымуазар, ҳаибашьып нас? – Марыхәгьы ихьаҵуаз иакәызма.
– Узҳавасуеи? Исзеилкаауам, – Џьансыхә иҩыза усҟатәи ацәажәаха ииҭаӡомызт.
– Сара аӡәгьы сивасӡом, – Марыхә ибжьы ааирмаҷхт, аибашьра аӡбахә анхиҩа ашьҭахь. – Ишәасымҳәеи, ара адагьы, адгьылқәа сырзышәарыцахьан ҳәа. Шәҟәы-быӷьшәы ҳәа еиқәмыршәаӡакәа итәоуп, аха дгьылк, аӡә илаԥш шахыу анаасаҳалак, иаразнак сацрыҵуан. Хы-шықәса раахыс сабамнеихьоу, сабамааихьоу, аӡәы имҳәеит абри адгьыл азы ажәак зҿыҵзыршәахьоу дыҟоуп ҳәа. Шәзыцәази, ашәҟәқәа еиқәышәмыршәоз?
– Иаҭахыз ҳара еиқәҳаршәахьеит, – Џьансыхә дызҿагылаз ииҳәоз иаҳаӡомызт.
– Еиқәыршәашьас иҟашәҵеи?
– Уи уара усс иумеи?!
– Дгьылк азы ҩ-шәҟәык еиқәдыршәаӡомызт.
– Ҳара уара уаԥхьа еиқәҳаршәеит, – иҳәеит Ардасан.
– Исшәырбеи!
– Иуҳарбоит, – иҳәеит Џьансыхә.
– Ишәызҭада?
– Ари адгьыл зду Алаҳаӡы ақыҭоуп, – Џьансыхәҭынч цәажәашьа дақәиҭымызт. – Ақыҭа аиҳабы ҳаиқәшаҳаҭраз ашәҟәы ҳаиҭеит. Ашәахтәҳшәеит.
– Алаԥшхырԥагас знык аҟара ишәиршәазар?
– Уи уара изууси! – Џьансыхә дузаҿакрын ҳәа дазхәыцуазма, иамур бжьыла игон.
– Шәеиқәшаҳаҭра изакәаным. Ари адгьыл агаразы, закәытә документациоу еиқәыршәатәу жәдыруама?Ԥхыӡ ижәбар – иахашәҵарым.
– Ақыҭа аиҳабы дақәмыршаҳаҭӡакәа, адгьыл агашьас иҟауҵеи? – Џьансыхә аҿарԥа имаз џьишьон.
– Ари адгьыл, асовет мчы ахаан аахыс, АТК иагахьан. АТК Бзыԥҭа иаҵанакуа иқәгылоуп. Ҿаҵак аҟара Алаҳаӡы иатәызгьы аҵанакит. Шьҭа сара Бзыԥҭагьы Алаҳаӡгьы реиҳабырақәа срызҵааӡомызт, избанзар адгьыл знапаҿы иҟаз АТК реиҳабыра ирымысхит.
– Уи зтерриториоу еилырганы иуҳарбоит ҳара, – Џьансыхә дмақархуан.
– Иҟоу шәасҳәап, – Марыхә рыхшыҩ изаагозар ибон. – Ҳаилыргара уадаҩхо инаҳамгап. Шәара шәсықәшаҳаҭым, ус ауми? Аӡбарҭа ахьӡала ашәҟәы алашәҵа! Сара сышәҟәқәа назгоит. Шәара шәышәҟәқәа нажәга! Иларыдтәаланы еиҿадырԥшып. Иаҳа ииашоу ҳарҳәап, убри ала ҳҽеилҳаргап.
– Ҳара шәҟәы алаҳҵаӡом, – Џьансыхә иааҿаԥиҵәеит. – Иуҭахызар уара иалаҵа.
– Ишәзеилымкаар ус сныҟәар акәхоит, аха сара сзашшраны сзыҟеи? Адгьыл зларымысхыз ала, ашәҟәқәа скыуп. Усывҵалартә уҟаӡам. Шәсықәшаҳаҭымзар шәара шәоуп ашәҟәы алазҵаша. Ма шәаангылароуп.
– Ҳаангылаӡом, – Ардасан даабжьаԥалахт. – Аԥсышәала иҳаӡбоит ари аимак.
– Сара аӡә ак имаскып ҳәа сгәы иҭаӡам. Шәҟәыла сыхиоуп. Шәарҭ шәыхианы збаӡом. Иаҳцәажәо еимакра аҵаны избаӡом. Ишәҭахызар ҳәынҭқар усла еилҳаргап сҳәан, ус ишәҭахӡам. Еиҳа зымчу ҳәа ҳаидгыланы, еимаҳкуа аԥсуара иаҳа иаҵоума? Аҳәынҭқарраз ҳақәԥон, еиҿаҳкаауа аԥсыуарам ҳәа шәгәы изаанагои?
– Уа-ҭахыла шәҟәык еиқәуршәеит, – Ардасан иациҵон, – убри ҳадгылароума?
– Уа-ҭахыла саҿызар, хы-шықәса сдыргәаҟуазма? Уа исԥынгылақәаз закәыз удыруама? Сацрымҵӡааит акәымзар, бӷьыцк узеиқәыршәома.
– Иааугаз ықәга! – Џьансыхәҿааиҭыхт. – Ара ак ургылар зуӡом.
– Усҟатәи ацҭәы залышәхуеи? Иаҳа ишәзеиӷьуп даҽа ҭыԥк шәыԥшаар, акы шәҽазышәкыр шәҭахыҵәҟьазар, – Марыхә ирабжьеигон.
– Даҽа ҭыԥк сара сашьҭаӡам, абри ауп исҭахыу. Уқәҵ хаала! Акәымзар… ус ҳзеилго џьумшьан. Сара иахьа-уаҵәы ауаҩы сизԥшуп. Ара аргылара салагоит.
Џьансыхәгьы Ардасангьы, амаӷра рыцрамсырц, цқьаҵәҟьа рыҽрызгәамҭо, рмашьынахь рҿынархеит. Аҵыхәтәан Џьансыхә ауаҩы дизԥшызшәа ицәыригаз шымцыз Марыхә еиликаауан. Иарбан ргылараз аспонсор иҽызлеигалоз шәҟәыла еиқәшәаӡамкәа? Арҭ аҷкәынцәа агьырзалхӡомызт, уи агәра ганы дыҟан, аха ишьҭырхуаз ацҭәы зиҭахызи. Аҟыҟҿыҟрақәа ицәымӷын. Ихала еимакык заҟа иҽалеимгаларыз, убри азакын уажәраанӡа иҭацәны иибоз адгьылқәа кын ҳәа аниаҳалак, уаҳа дагьырзымҵааӡакәан дзырҟәаҵуаз. Ус мацара акәындаз! Ҩынтә иалеигалахьаз иарзаҳалқәа мап рцәикхьан, ивҵалоз ауаа шыҟаз шааиликаалак. Аха ара, шәҟәыла шықәсыла иҽанеиқәиршәа? Шьҭа хьаҵшьа имаӡамызт.
Аҽнынтәарак инхаз ацинкарқәа ааигон. Адгьыл ҿаҵа имазкуаз игәалаҟазаара ԥхасҭартәит, аха аус изымуа, инапы ак амкуа иҽеиужьны даанымхеит. Иеикануаз аҩыџьегь шизымиааиуаз идыруан, иусура зеиԥикрызи. Ауха, аҩны данааи, иҳаиҭқәиҭ зеиԥшраз рымбарц, ихшыҩ зынӡак иазишьҭӡазшәа, ателербага дадтәалан. Дызҿыз аусқәа аҩны ианакәызаалак дрылацәажәаӡомызт, ак раҳаны рхала имазҵаауазар. Ҷаарыхә далеигалар – ишәҟәқәа рырхиара иҵегь заа далагарын, аԥҟаԥҵа ԥшрагьы амазаауан. Уажәы дазикыр, иеикануаз заа рҭыԥ рзиԥшаарын, аха Марыхә ихала зегь рҭыԥқәҵара иҽазишәон, ачынуаа реилабаара ҭиҵаауан, гәыԥҵәага шьаҿа ссала дыриааиуан.
Ателедырраҭараҿ алафҳәаҩцәа рықәгыларақәа цон. Рлафқәа мцхәы инарыҵшьӡан. Иара ихшыҩ иусқәа идырцагәызу, ма иибоз изгәнымкылозу? Амала ахәаԥшцәа ркьатеиах ԥҵәашьа игәаԥхон, дагьарччон. Ателедырраҭара зынӡак ибла иамбо, ирсамырҟәылуаз имаҳауа данаанха, дызларгылоз ацҭәы иханаршҭуаз Арӡына иҿаԥхьа данаақәгылоз акуәын. Лара лхы дазымхәыцӡакәа, лҩызцәа-лԥызцәа дахьрышьҭаз иара дыхнаххьан. Лгәеилгара, лыразра, лаамсҭашәашьа, еснагь еицеиԥшны лхымҩаԥгашьа, лхы ахамшаара… заҟа ҷыдара шьахә лыдикыларыз изымдыруа, ихы-игәы лтәылтәуан. Лнапы злакыз аус инаркны, илыԥсҭазаашьаз ак цәырылгомызт, ухала дыхҭоумкцәозар. Еицеиԥшны еишьҭагыла зусқәа
зымпыҵаманшәалахоз дубахьазма. Ауаа ргәы иаамыхәоз иалашыҩкны иалацәажәон, иашшуан, рхы-ргәы наӡомызт. Лара зегь рыла дҭышәынтәаламызт, усгьы еилкаан. Ихадаз лԥсҭазаара мҩа данымгылацызт. Макьана ихыԥаз аӡӷабцәа дузрылакуамызт, аха ус дагьыхәыҷӡамызт, лразҟык дазымгәаҟуа, арахь лхы дазыҳаҵҳаҵоны дубаӡомызт. Лықәра зықәраз иргәыҵхоз удырбомызт, аха исаашьаха адәы иқәын, изгозаалак ишиқәшҳаҳаҭыз зылжжозгьы дыҟамкәан. Лара ӡӷаб ҵаӷан, лыԥшӡара уи иазаҵшьуамызт. Уаҩы длаԥшықәимҵакәа дааиуазар? Дашьцылазар? Разҟы бзиак даԥсамкәа адәы дықәгылазма? Убри иара илызлыбааигар ихәҭамкәан, иҟалазеи!.. Амашьына асигнал бжьы ихәыцрақәа ааиԥнарҟьеит.
– Ҳара ҳауп, – уа данынрыдгыла, Џьансыхә ибжьы идырит. Иара ашьҭахьтәи атәарҭаҿ аамҭала идырхьараџьыз ишьапы ықәын, дызҭыҵуамызт. Ардасан иакәын иҭыҵны игылаз. – Уаҵәы ашьыжь ҳадгьыл аҿы аусеилыргараз ҳҩызцәа неиуеит. Администрациа аҿынтәгьы иаҳзаауеит. Улеироуп.
– Бзиоуп, – иара мап имкӡеит, даргьы аақәҵәины ицеит.
– Иаҳҭаз зусҭқәада? – машьынала иааиз Ҷаарыхә дҵаауан.
– Урҭ издыруа роуп, уск иашьҭоуп, – Марыхә иашьа имашьына агараж иахьыҵаиргылоз дизымԥшкәа, дҭиҵаацәарц даҽа зҵаарақәак игәыдиԥсылаанӡа игәахәын, шьҭахьҟа днеит.
Уск уҽазукит ҳәа, усгьы ҭынч агьудырҟаҵомызт. Зегьы еибашьуан, акы иақәиҭны рхы рԥхьаӡон. Имеибашьуазгьы, ус ӷәӷәак аибашьцәа ирзынаигӡазшәа, даақәгылон. Аибашьра ашьҭахь ҳнапы еибаркны ҳабзазашьа еиӷьаҳтәрызшәа згәы иаанагоз ауаа иашақәа рыхәда хҽхьан. Аибашьра ажәлар рдоуҳа азыхьчомызт. Ганкала, аԥсадгьыл ахақәиҭра еиднакылон, егьи аганала, аамҭа бааԥсы, аамҭа гәаҟ иарҿиаз азакәандара, мцхәы ахақәиҭра, аҵас ақәныҟәараз аԥса ԥырсалқәа ауаа ԥхасҭартәуан. Ҿыц аҵаси ақьабзи реиҭашьақәыргылара, ррыцқьара, аҿыц ахылҿиаара зегь зыхәшәтәуаз аамҭа рҭахын. Уи амҩа ԥкырак амаӡамкәа иауҭбаахыз. Инымҵәаӡоз аполитикатә еиҿыхарақәа, аблокада иацраҳәаз аекономика аиҵахара жәлар ркультура ладырҟәуан. Агәамҵхамҵрақәа аҿар рылааӡахон. Аԥсуара, хәахәажьахәара шагымхозгьы, цәгьала аҽахьчон. Ҳабла уамак иабомызт закәытәқәԥараз ицоз, есымша ҳалагыламзи. Ашәытара анунылалак, аҽардаанӡа даҽа шәытарак урҳауан. Жәларык знысыз аҭоурых ианазынхалак, иааимызак урызхәыцыр – ухәажьы қақаӡа иаргылон, убасҟатәи узызҵымҵшаз џьамыӷәа еидаран. Аӷ леира ҳамхәаҽыкәа, ҳаԥсы злаҭоузеи, иааџьоушьацәап.
Ахәы-аҿы дықәдмыргыларц, ицо-иаауа изыбжьаз ахацәа рхымҩаԥгашьа абас ирҭбааны Марыхә ахҭысқәа еиҿибаауан. Уи азы даныхәыҷыз аахыс агәырҵҟәыл игӡамызт, еиҳаз аҵара далгахьан, декономистын. Акабинет аҿы дтәаны, қьаад гәарҭала есымша еилырхуа, арахь абиуџьет иҭыргоз уалафахәыла ихы изныҟәымго аниба, аус хьанҭа иадгылаз, комиссиак даланы, игәеиҭарц дрызцо, ҵарҭышак рымхуа, ахныҟәгара дақәиҭымызт.Уи иара итәымызт, аиҳабацәа ишырҳәоз иуҳәозар. Убри азакәын иара даҽа ԥсҭазааратә планк зышьақәиргылаз, зны абылтәы ааганы аҭира заԥшьигаз. Уа еснагь амҩа ангылара руамызт азы, зны иқәҵырц рыхәцә ыҵарбаҟа иркаанӡа, абылтәы ҭирҭа, апрофилактика нацҵаны, аргылараз азин ылхра дзашьҭалаз. Акыр шықәса даашьҭымҵӡакәа дашьҭан. Шьҭа аргылара хықәкыла иҽаназикуаз аламҭалаз, даҽа ԥырсал еиқәаҵәак ааиҿадыргылеит. Урҭ шизымиааиуаз иара изымдыркәа, дгаӡазма, аха иаҭахӡамыз ақәԥарақәа реиҿкаара игәы ԥырҵәаӡеит. Ус иагьа иҟазаргьы, дымгәамҵкәа, аамсҭашәала, зегь раԥхьа хшыҩла, ашьап аҵаҵа, анап аҵаҵа дыриааирц иҽазикуан. Еибашьрала инҵәаз аиааира абеиҭахыз. Мышкы зны хшарала дманшәалахар, ирҭаххоз, ирыхӡхоз ҳәа иашьҭамлакәа, иҭышәынтәаланы аҵара рҵар, русурҭа иашьҭамлакәа, заа ирзырхиазар, ӷа дрымамкәан, мҩак иангылар, рхы иахәар, излагылоугьы ирыцхраар, – уаҳа ауаҩы адунеи иқәихуази? Аԥсҭазаара ду ҳәа изышьҭаз заҟа ихәыҷыз иқәра наӡацԥхьаӡа ирлас иныруан. Макьана ихбыџ шәымҭа дҭагылан, иҽӡаны аибашьра данцоз. Знык данца, ирхынҳәра иҭаацәа ирылымшеит. Убри аибаҟәаҟәара хыркәшахеижьҭеи, жәибжь шықәса нҭакәкәа иҵхьан. Иара макьана дыӷәӷәаӡа ишьапы дзықәгылаӡамызт. Иқәра зықәраз афирмақәа еиҿыркаахьан, уахьынарызԥшуаз ишырҭахыз адәы иқәын. Аҭаацәара аԥҵара уажәакәын иҽаназикуаз. Ихы дацхраарц инапы-ишьапы имҟьар, даазхәоз аӡы дзамҵуамызт. Изқәымҿиауаз иакәны ихы ԥхьаӡа дықәгылар, акыр изеиҿкаарызма.
Ашьыжь иамихыз адгьыл дазлеит. Уаҩы дизԥшӡамызт азы, иара дрызԥшырц иӡбан, ицинкарқәа дрызнеит. Уаҳа ус имаӡамызт, уажәраанӡагьы иргылашаз доусы рҭыԥқәа еиҭагәеиҭон, ишәон-изон. Абылтәы ҭирҭа амҩаду иаҳа иазааигәахон. Уи иаҿаԥшьхон амыруга-цехқәа хԥа, адәқьан. Амашьына ӡәӡәарҭа – хазы. Аҩбатәи аихагыла аплан иарбамызт, аха иара иҽаԥшьеигарц игәы иҭан. Усҳәарҭа хәыҷык иахьцалак еиҿкаатәхон.
Ихыбра ԥшӡа ибла ихгылан. Анагӡара иадраӡар. Уи иазымраӡарц згәы иҭазгьы рмашьына ҵаҟа иаангылеит.
– Администрациаҿ ашьыжь еилацәажәарак рымоуп, – амашьына дышҭатәаз Џьансыхә ибжьы аагеит. – Иаагарц иаҳҭахыу убра иалатәамзар ҟалом.
– Заҟа иадхылои? – Марыхә дҵаауан.
– Ҩбаҟа-хԥаҟа сааҭ. Уа ҳнеины иуаҳҳәоит, аҩны уҟаз!
Адҵа иҭаны ианца, рхымҩаԥгашьа чҳаны, ихаҭагьы имашьына дынҭалан, аҩныҟа амҩа данын. Џьансыхә изшьапык ырхьараџьны, изеиҵымхуа дахьҭатәаз аҭыҵра ицәыцәгьан, иара, Марыхә, иеиканра ахьаԥшьигаз ԥхеишьон. Адгьыл еимактәы наҟ ириҭарц азныказ игәы иааҭашәеит. Уажәраанӡагьы знык аҟара ус ихьхьан, иҽеимҭеит акәымзар. Уажәы иаҳа дамҽханакуан. Арахь азин ылхраз хы-шықәса дуӡӡа аџьабааи аџьамыӷәеи идырбаз данаазхәыцлак, убасҟатәи шәҟәы еиҿкааны, арҭ рҩыџьа азинылхра ргәы шԥнаҵәоз, рус шкарыжьуаз еиликаауан. Абылтәы ҭирҭаз азин ылхра, даҽа обиектк аргылараз адгьыл агара иаҩызамызт. Амала дара идыргылоз макьана цқьа ирҳәаӡомызт, абылтәы аӡбахә злаз акәымкәан, даҽак рҽазыркыр рылымшози. Иахьцалак иара дзацрыҵрызи иигахьаз адгьыл маҷ?
Џьара дцаны, даҽа уск иҽизазкуамызт, дыҟаӡамкәа изааир ззиҭахызи, иажәа деижьеит рҳәо-аҽакуа. Изхара ателедыраҭарақәа ибеит, иҿагылаз ракәымзар убасҟатәи изхара ателербага дзадтәаларымызт ҳәа, игәы дҭаччон. Шьыбжьан ааит. Дзызԥшыз ауаа рыхабар ыҟаӡамызт. Шьҭа уи аҽны баша ицәыбжьырхит анигәахә, иусуга маҭәақәа ааишәиҵан, абаҳча дныҵалеит. Аибашьра анеилга аахыс, еиҭеиҳауаз ашәыр ҵлақәа шьҭа ирҿалон, аиҳараӡак ахәырмақәа сынтәа ирҭииртә еинҭәылахьан. Есышықәса, рызҳашьа даҵклаԥшны, еилихуан. Ашьҭахь ршьапы ирпуан. Уажәыҵәҟьа инапы злеикуаз аанда аҵкарк акәын. Уи азааигәара еиҭеиҳаз аӷьацара акыр ирцәыцәгьан. Иаарыкәыршаны амаӷра гылон, ирххуан, иаҳагьы иҿион. Сынтәа ирпырц инапы адикылеит. Ус рдац ыҵихуан. Рышьаҭа аӷьацара иҵегь иуадаҩхарц, адгьыл аус адулара уа иаанкылатәымызт. Аӡынраз мшы бзиақәак шьақәымгылакәа ииасрымызт. Убарҭ ихы иархәаны, акартош леиҵар, маҷк ианаалак, ирашәарын, иадиҳәҳәыларын, аҵывхәтәан иҵихрывн. Аџьабаа инарбон, аха иааиԥмырҟьаӡакәан анышә дыҵхозар, ажц маӷ ахыӡӡаарын. Аԥхынра аџьқәреи леиҵар, арашәара, адҳәҳәылара ҿыц деиҭаналагон. Акыргьы ирпхьан. Дааҟәымҵӡакәа аус ахьиуаз, аԥхӡы илҵхьан, амашьына асигнал бжьы анааиаҳауаз. Абаҳча ааиҩҵәаны, агәарԥ днықәсын, агәашә днадгылеит.
– Шәааи арахь! – агәашә ааиртит, дзызԥшыз ауаа аниба.
– Уахь ҳазнеиӡом, – иҳәеит Џьансыхә, шьҭа акыр иҟар хҽны. – Иаҳҭахыз ауаа еизаагеит. Имааицызгьы шьҭа иааиуеит. Уҳазлеирц адырра уаҳҭап ҳәа, ҳааит.
– Уск сзынамыгӡо, аамҭа сымышәхит, уара, – Марыхәҽԥныҳәак риҭар иаҳа ишеиӷьыз иныруан. – Ҩ-сааҭк рышьҭахь шәҳәан, шьыбжьанӡа сыԥшын. Шьҭа Амра лхыҵхьеит.
– Администрациаҿ реилацәажәара ианраамҭаз изаламгеит, уи ҳара иаҳхарам.
– Сшеилаҳәоу жәбоит, аԥхӡы сҿатата, ас леишьа сымаӡам.
– Ушыҟазаалак ҳара уаҳгоит, уааҳгоит. Уҽҳақәыршәа!
– Ӡык аасықәысҭәаанӡа, уа шәааԥшы. Слеиуеит иаарласны.
– Бзиоуп, – рҳәан, ицеит.
Иара даагьежьын, аҽыкәабарҭа дынҭалан, ӡы хьшәашәак иқәиҭәеит. Аӡәы дизԥшыр иҭахӡамызт, арҭ изларҳәоз ала, гәыԥ-ҩык игәхьаа иадыргон. Ирхианы иқәыз иқьаадеизга аақәихын, имашьына аҭыԥ иааҵигеит. Дара реиԥш, иара иҩызцәа дрыԥхьар мцхәӡамызт. Ауаа анеиҿанагало, наҟ-ааҟ еиҟароу амчқәа гылазарц рыхәҭан. Иара аӡә агәхьаа даиргарц игәы иҭаӡамызт. Дара ауаа зеизыргоз ддырԥхашьон, ма ддыршәарц ргәы иҭакын. Иара имацара длеирын, бџьарла, документла, иҽеибыҭаны. Ус иагьыҟаиҵеит. Иқьаадеизга иҩыҵракны, имашьына дырзааҭыҵт.
– Мшыбзиақәа!
Рызынтәык днарылаԥшны аԥсшәа аареиҳәеит. Дара гылан, амашьына тәарҭақәа ирықәтәан, ршьапқәа адәахьы илбааганы, згәабзиара макьана иацәымшәоз ҩыџьаҟа адгьыл аҿы итәан. Рызынтәык рнапы рымхуа дрыламлакәан, қәралагьы маҵуралагьы еиҳабацәаны ииԥхьаӡаз ҩыџьа рнапқәа аарымихит. РуаӡәЏьансыхәи Ардасани рқыҭа деиҳабын. Забаҭеи ихьӡын. Егьи Алаҳаӡыхь ақыҭа ааигәа дахадыргылахьан. Уи Едрас иакәын. Ччаԥшьк итәазгьы, игылазгьы аӡәы иҿықәмызт. Зеиԥш ыҟамыз уск иахаҵгылазшәа, рыԥшрақәа мчын. Ус акәны иагьа ибазаргьы, Марыхә даарылагылеит ак згәы иалаӡамыз, зус хьаҳәа-ԥаҳәак змаӡамыз иԥшра аахәаны.
– Шәызынтәык шәгәы иалоу шәҳәароуп, – зынӡак ҿырымҭӡозшәа аниба, аиҳабацәа ихы нарызирхеит, иаҟара иразыз аацәырымҵӡацызшәа, убас алагьы дара рхымҩаԥгашьа аҿаҳәара дацхраарц.
– Араион администрациаҿынтә иааираны иҟоу ҳрызԥшуп, – ҿааиҭит Џьансыхә.
– Ас аимак шәыманы, уара иааганы аблокқәеи ацинкарқәеи шьҭоуҵо-егьиуа иҟалаӡом, – иҳәеит Забаҭеи, иҳәахьа хырԥашьак змаз акәны имԥхьаӡо.
– Сара азин сымоуп, – Марыхә иқьаадқәа иааргәылихит араион ахада идҵа зныз ашәҟәы, Забаҭеи инииркит. Уа иаҳәоз уи изеилкаазу здыруадаз. Едрасгьы даԥхьеит. – Абри ашәҟәы шәызԥыргозар, сара адгьыл ҿаҵа мап ацәыскуеит. Уи аԥыргара иаҭахыу шәымдыруеи? Абра искыу адокументқәа зегьы акакала иԥыргатәуп. Ишәылшозар – бзиоуп. Ус акәымкәан, ас адәаҿы шәеизаны, аус аҭыԥ ақәҵара маншәалам, – ҳәа, дара ирзеилкаазар, аҳәынҭқарра аусбарҭақәа рҿы аус зуаз, аӷьычра иалаз рымҩа иқәлангы, аусеилыргара рнапы ахьадыркыз раҭәеишьомызт. – Ҳаилыргара зылшо аҳәынҭқарра аусԥҟақәа назыгӡо аиҿкаарақәа ҳамами. Апрокуратура, аӡбарҭа рылархәны, иҭҵаатәуп, сара сышәҟәқәа шәрықәшаҳаҭымзар.
– Иуҭахызар уахь ашәҟәы уара иалаҵа! – Џьансыхәҿааиҭит. – Сара аус абра еилсыргар сҭахыуп.
– Иамур, ус сныҟәар акәхоит, – Марыхә иқьаад ааидикылахт
– Абри адгьыл ҿаҵа уара ианурҭоз иақәшаҳаҭдаз? – Едрас дҵаауан.
– Абар иақәшаҳаҭхаз! – Марыхә иқьаадқәа даҽа бӷьыцк аарылихын, Едрас инаииркит.
– Зегьы рнапы ануп, – иҳәеит Едрас. – Алаҳаӡыхьи Бзыԥҭеи реиҳабацәа рыда. Иашамкәан иҟаҵоуп.
– Сара ус сгәы иаанагаӡом, – Марыхә арҭ еиԥкааны иҿаԥиҽлар, џьара дызкылсуазар ибарын. – Ари адгьыл АТК аиҳабы ирымиххьан асовет мчы аныҟаз. Иахьа уажәраанӡа уи анаплакы иатәуп. Ҳтәыла иахаԥаз аибашьра ашьҭахьтәи акризис амшала, адгьыл ашәахтә рызшәаӡом. Убри азын, акыр алызхырц згәы иҭоу дара иахьа рхы ирзамырхәо адгьылқәа рырҭеит.
– Сара еилыскаарц сҭахыуп абри адгьыл Бзыԥҭа иатәу Алаҳаӡыхь иатәу? – илаба иҵаргәа дааскьан, Џьансыхә иҿыцыз уамак аацәырызгазиԥшра аашьҭихит.
– Территориала абжа Бзыԥҭа, абжа Алаҳаӡыхь ирхыԥхьаӡалоуп.
– Абжа Алаҳаӡыхь иахьатәиу акәын сара иҵабыргыстәуаз.
– Иуҳәарц иуҭахи? Уара, даҽа раионк аҿынтә уааны, ара адгьыл угар азин умоуп, сара сқыҭеи Алаҳаӡыхи еивоуп, аха адгьыл сырҭар азин ыҟаӡам? Иуҳәо акиаки шеинымаало умбаӡои?
– Алаҳаӡыхь аиҳабыра ирмазҵаакәа азин ахьурҭаз иашамкәан иҟарҵеит, – амца абылтәы нақәиҭәеит Едрас. – Уажәы ацҭәы ҟалаӡомызт.
– Абри аус сахьынӡаҿыз хы-шықәса рыла араиони ареспубликеи реиҳабырақәа ақыҭа ирызҵаатәызар рзымдыруа иҟазма? – Марыхә ааҭгылашьа имаӡамызт. – АТК ари адгьыл агеижьҭеи иҵуа жәдыруама? Ақыҭақәа ирхагылоу ирзеимакырҭоуп иахьа абра аҳәаа ахьрыбжьоу ахьыкәу. Сара изгаз абжа қыҭак иатәуп, егьи – даҽа қыҭак. Уара иурҭаз закәытә шәҟәу ҳарбеи! – Џьансыхә иахь ихы наирхеит. Егьи иџьыба еиқәшаҳшаҭрак ааҭигеит, Марыхә уи ааимеихын, даԥхьеит. – Ари закәи?!. – иара дцәыҵаччон. – Асовет мчы аныҟаз акәзар, аҳәынҭқар шәжьоит ҳәа, ашәҟәы узҭази уареи шәҭаркхьазаарын. Ахақәиҭра ҳмоуи шәҳәан, шәхы иааҭашәо шәнапы рылашәкыр ҟалома. Уажәоупеи азакәан иаҳагьы ламысла ҳанадгылаша. Шәызҿу еилышәкаауоу, ишәзеилымкаауоу сара исзымдырит, уара. Шәеиқәшаҳаҭра излаҳәо ала, ари адгьыл жәгеит ауҭраҭых аашәрыхырц. Адгьыл абжа абетон ықәуп, АТК-аҿы аус зуаз рхатәы машьынақәа ара идыргылон. Егьи абжа аевкалипт ҵлақәа лоуп. Иарбан помидору, картошу, џьымшьу ишәааӡарц ишәҭахыу, адгьыл рпышьа ахьамам?
– Уи ала адгьыл згеит, иаасрыхуа закәу уара усс иумеи? – аҭак шиоуаз дазымхәыцӡакәа, ирхианы имаз хшыҩзцарақәак Џьансыхә иҿыҵышәшәон.
– Аимак ҳабжьамлакәан, шәус ус ицар, ҽԥныҳәа шәоурымызт, аха иахьа ҳахьааихьоу аус аилыргара аҳәынҭқарраҿ инеир, ишәҿаркуа рацәаӡоуп, иумбаӡои? Шәара, – Забаҭеии Едраси ихы нарызирхеит, – аҳәынҭқарраҿ аус зуа, абри адгылашьас ишәымеи? – ҿырымҭуазшәа аниба, инациҵеит. – Шәарҭ, Џьансыхәи Ардасани, шәхымҩаԥгашьа шәыԥсахроуп. Шәсеибашьырц шәсықәмақаруеит уажәи-уажәи. Ара аусуцәа шыҟаз шәысгәыдлеит, урҭ рҿаԥхьа ҳаибакыр сҭахымхеит, акәымзар шәықәмақаррақәа зычҳауада? Аус еилҳаргар шәҭахызар, ҳахшыҩ ырхьшәашәаны, ҭынч ҳалацәажәароуп.
Ана-ара итәаз, игылаз иаазгаз ирыдгылазу, ирыдгыламзу арзара рцәымӷызшәа, Забаҭеии Едраси рыда, дарбанзаалак аӡәы ажәак ихәылшәомызт. Марыхә дахьынӡацәажәоз арҭ рхаҿқәа ҭиҵаауан, уаҩы илаԥш дыҵамшәацәартә, днарылаԥш-аарылаԥшуан. Уамашәа иааџьоушьаратә, ҿаԥшылараҵәҟьа иҿаҳа-дагәан. Аиҳараӡак рхы рзышьҭымхуазшәа адгьыл иазыԥшуан. Уаҳа ҳәатә анҭгьы арҭгьы ирымамызшәа ианааидхылоз инақәыршәаны, «Нива» шкәакәак ааҭгылан, ҷкәына асаки ҷкәына гылҩырки ааҭыҵит. Аԥхьатәи иаҳа аиҳабыра шимаз иныԥшуан, Марыхә уи адгьылргылаҩҳәа ҿыц аҭыԥ зырҭаз шиакәыз идыруан. Агылҩыргьы араион аусбарҭа длаҩеиуа дшыбжьаз дибақәахьан.
– Абарҭ роуп ҳзызԥшу, – Џьансыхә араион анапхгара аусзуҩцәа аарыдгылон еиԥш дзыдгылаз нарызирԥшит.
Марыхә иқьаад бџьар днарылаԥшын, адгьыл злаирҭахьаз зҳәоз адҵа зныз абӷьыц ааргәылихын, ауаҩаса инаииркит. Егьи дагьнахәаԥшит, ахы ааиқәшәеит:
– Ҟаи! Ари зегь еиқәыршәа имоуп, – даазгазгьы ахызаҵә наргәыдиҵеит, уаҳагьы ииҳәашаз иҿамшәо, ақьаад ыргьежьны, дҿаббаӡа дгылан.
– Абри адгьыл қыҭас издыда? – Џьансыхә даҽа знык ицәыригон игаӡа зҵаара.
– АТК иатәуп, – Марыхә иааҿаԥиҵәон.
– Қыҭас изтәыда? – Џьансыхә изҵаара дацрыҵуамызт.
– Алаҳаӡыхь иатәуп.
– Убри акәын исҳәарц исҭахыз.
– Уи агьаҳәом ҳаимак аҿы.
– Ушиашам уажәгьы иузеилымкааӡаци?
– Сышиашоу агәра згоит.
– Иргылааит иара! – Ардасан дааҵҟьеит. – Ихьуа ибап.
– Акыр улшозар ара ҳаҟами, – иҳәеит Марыхә.
– Иргыла, иргыла! Иҟало умбари, – имашьынахь иҿынеихемит.
– Уабацои!? – Џьансыхә уи днаиқәыҵәҟьеит. – Аус уӡбазшәа! – аниҳәа, егьи, амашьына дахьынҭатәаз, аҭаҭын абырқь дахо даанхеит.
– Шьҭа еинаалашьак ҟашәҵеи! – ҿааиҭит Забаҭеи. – Уара, – Марыхә иакәын изеиҳәоз, – иуҭахыу ааҳаҳәеи, арҭ улахәзарц.
– Шәсацлабырц шәҭахызар, – Марыхә дцәажәон, итәаз, игылаз дрызнеины рнапы рымихуан, – искыу ашәҟәқәа акакала иԥшәыргароуп, – данцашаз аԥсшәа раҳәо, Едрас инапы ааимеихын, Забаҭеи дааидгылан, уигьы инапы ааимеихит, иабжьеигаз аус шамуаз ирдыруа. Асҟатәи ацҭәы изышьҭызхыз аус рыциуазма, даргьы рыҽимандыршәалозма, аусеилыргарақәа ҵыхәтәа арҭозма. – Аӡбарҭа иашәҭа шәҭахызар, – араион аусбарҭа аусзуҩцәагьы рнапқәа аарымеихит, – уа ҳаилдыргап, ҳхала ҳзеилымгозар. Даҽа мҩак збом. Ҳааҟәымҵӡакәа ҳаидашшылалар, иахьа ҳзеидыҵуам. Шәаԥхьа сахьцо, саҭамыз! Абзиара шәзыҟалааит! – имашьына дынҭалеит.
Агараж лмашьына ааҵылгахьан, ашә аркра дшаҿыз, Ҷабҷан лтелефон абжьы аагеит. Ашә налыркаанӡа, аимадара ҿаԥырҵәахьан, даҽазнык еиҭасуан. Лмашьына аҩныҵҟа дынҭатәан, уахь инҭалҵахьаз лшәыра хәыҷы лмобильник ааҭылгеит. Иара иакәын. Араҟа иацәажәара, телефонла акәзаргьы, еснагь рҩыџьегь рҽацәырыхьчон, ажәак, ҩа-жәак амҩақәҵараз еибырҳәарц ргәаӷьлон. Уажәы дылзасзар, рхы-ргәы иҭамыз уск аӡбахә ирзарын ҳәа дазымхәыцӡакәа, лтелефон ааҿылхын, амашьына аақәырҵәины, амҩа данын. Лмобильник ҿыц ҭыԥ лнаҭомызт.
– Уеилагама? – амҩа дшангылаз, лмобильник анаацәырылга, дахьылзасуаз даараӡа ишшәарҭаз иаразнак илырдыруан.
– Сеилазгашаз ҟамлаз џьыбшьома?!. – ибжьы-агьи уааицәшәарын.
– Зегьакоуп телефонла иаҭахым, – иааҿылхит. Аусураҿ днаӡарц агьлыгӡамызт, ҿыц лмобильник лгәы аҵанӡа гәырк лыланаҵон. – Иуасҳәаз умаҳаӡеи? – ас қәыӷәӷәарыла димацәажәаӡацызт.
– Исаҳаит, аха аӡ ду сага, аӡ хәыҷы сага зҳәаз сиаҩсӡом. Ҳаибамбар ҟалаӡом, – ибжьы лгәаԥхаҵәҟьомызт.
– Иаба, уара?
– Хара ҳцартәҳаҟаӡам. Аамҭа ҳамаӡам.
– Иҟалеи?
– Зегьы здыруа џьоукы цәырҵит.
– Ишԥа зегьы здыруа?!. – лгәаҵан агәыр ԥынҵа иҵегь иҵархон.
– Ҳахьыҟаз џьоукы ҳарбеит.
– Ишԥаа?!. – адыхҳәа даанымгылар, амҩа цқьа илымбо, лшьара дықәҟьахьан, џьоукы драахон.
– Телефонла зегь еибаҳҳәома?!. – иара лхымҩаԥгашьа џьеишьон. – Ҳаиқәшәап! Аҷандара амҩахыҵарҭаҿ сгылоуп.
Уаҳа илырҳәаӡомызт. Аимадара ааҿаԥылҵәеит. Иҟалҵашаз ҳәа дзазхәыцӡомызт. Зхы ҭырҟьаз ақәҷышь, ахы аҭыԥаҿ иааргарц, изҵадыртәоз алагьан иасуан. Еилдыргоз џьызшьоз иҵегь ахы ҭырҟьон. Лхы ҭууа убасҵәҟьа лара лшьара дықәырҟьон. Акызаҵәык илыӡбаз – иара иаирбаз аҭыԥ дымхәыцӡакәа дазцон. Даҽа қыҭа ҳәсақәак Аҷандара абжьаларҭаҿ игылан. Урҭ длаԥшықәырҵар ҳәа дагьшәомызт, иҵегь дзыцәшәашаз лаҳахьан. Аамҩахыҵ игылаз иакәын анаӡарантә лылаԥш заахаз. Иаԥхьа даангылеит.
– Бмыццакӡакәа бцала! – илыдиҵеит дшылзааҭалазҵәҟьа.
– Аеи, – амашьына дәықәылҵеит.
– Ателефон исзасит, бареи сареи ҳшеиқәшәо, ҳахьеиқәшә, ҳанеиқәшәо уҳәа, – зегь здыруа.
– Изусҭқәада? – даҽа зҵаарақәак лзыҭиуамызт, дҵысуан, дшабон, дшьабозаргьы здыруадаз, уаҳа акгьы лныруамызт.
– Изусҭқәоу здырхуандаз!
– Ирҭахи? – ак лӡбарц лхы дақәԥон, аха башан.
– Хышә нызқь.
– Доллару?
– Евро!
– Усҟатәи сымаӡам. Уажәыҵәҟьа акгьы сымаӡам.
– Џьансыхәи Ардасани ирысҭаша сымԥшааӡацт, ари сзацлеит. Иҟасҵои?
– Исыздырӡом.
– Сыплан заҵәык ауп ҳҿызхуа.
– Чаабан, сужьозар? – ԥсҿыхгак арахәыц деимнадон.
– Мчыбжьык аҽҳәара сырҭеит. Исзасуеит. Брацәажәарц бҭахызар?
– Ирумҭар?
– Ирысымҭар, дара ателефон изасуеит.
– Дарбан?
– Бхаҵа! – иаразнак лхы иахьыԥнамҟыз иԥсы иҿанаҵон.
– Хҿыхшьак ҳамаӡамкәану?.. Ус ишыҟалоз сымдыруази, – лылаӷырӡ ӡхыҵраҵас иаалҿеибаҳәарц агьлыгмызт.
– Аҽԥныҳәақәа уажәы акыр иҳахәома? – лара лыҽԥныҳәа, имацара иакәмызт, иара изкӡамызт, аха ус ала ииҳәарц ииҭахыз нас инациҵеит: – Аамҭа ҳамаӡам, ибымбаӡои?
– Иҳаԥсыхәи?
– Мчыбжьык иалагӡаны, аԥара рысҭароуп.
– Сара сабауцхраауа? – лмашьына ацашьа лырццакуамызт, акәымзар дызлашәоз закәытә машәырыз заа издыруадаз, анахь-арахь илцәыблаҟьон.
– Абасҟатәи амал Џьансыхәи Ардасани , нас ҿыц иҳазцәырҵыз аӷацәа, рызынтәык ирзысшаша, Рашьыҭ имҳамхыр, измаҳхуада? – дзызбжьымҵшаз, иҳаракӡаз ацаҟьа еиҩхаак дыкҿеицалон.
– Сымҵаурсуама! – аҵәы илалҵон, знык ишьақәиргылахьаз иплан лымдыруази.
– Бымҵасырсуеит. Бақәшаҳаҭума? – дҵаауан, лара хаҿыла дцәыҵаччон, уаҳа ишамуаз еилкаауа. – Абыржәы сара Афон слыбаауеит. Бара ацҳа бныҵсны, шьҭахьҟа бааҵсуеит. Бмашьына, Амраҭашәара ахы рханы, иааныбкылоит. Ашә амыркӡакәа, быцԥхақәа шаҿоу, иаанбыжьуеит. Шьапыла ацҳа быҵсны, бгылазаауеит. Сара таксила сбыхьӡоит.
– Зегьы уӡбахьеит.
– Уаҳа аӡәыр ҳизҿыхуаны бдыруама? – ацаҟьа ҭшәара иҵегь дыкҿаирӷәӷәон, ииӡбахьаз ада ԥсҿыхгак иаргьы ларгьы ишрызкамшәоз даҽа знык илеилыркаауа.
Афон, ҩбаҟа такси ахьгылаз ашҭаҿ днаӡаанӡа, иара длалбааит. Лара, иара ишиҳәаҵәҟьаз акәымкәан, ацҳа дыҵсаанӡа, дманшәалахартә илывсуази илԥылози амашьынақәа даарызԥшын, дықәҵәины дааҭгылеит. Дыҩҭыҵын, лшәыра лыма, амҩа дҩанылеит, ацҳа шьапыла дныҵсырц. Аӡы даанахәахьан, амала, лԥсы ҿылхырц, дмадаӷь-мадашәомызт. Аӡхыҵ ишаҭахыз дышьҭнахын, иахьаҭахыз дкыднаҟьон. Шьҭа Чаабан имацара инапы
данын, лара лхала ақәԥара дашьҭаӡамызт. Аус злаз – иҟаҵәҟьаз Рашьыҭ изӡырымгараз хҿыхшьак лоурц, Анцәа диҳәон. Хҿыхшьак! Уи иаанагоз, – ԥхьаҟа илԥеиԥшыз акымзарак лбаӡомызт, адунеи хәашьын. Дҿихуазу, амш цәгьа ашьҭахь акаш еилахәашь далаиргылозу, иарбан ԥышәагаз илзеиҿикаауаз азы, лашара ҷҷарак дақәзыргәыӷуаз таксик ала даалыхьӡан, лара, дааҭымгылаӡакәа амҩа дшаныз, дҭаиртәеит. Шьапыла дахьцоз шылзымдыруаз еиԥш, дызҭалаз амашьына дахьагоз лзеилкааӡомызт.
Гәҭыхак ацәыргашьа уаҳа рҽырзақәмыршәакәан, ҿаҳа-дагәара уны, иара аԥхьа, лара ашьҭахь ишҭатәаз, Аҟәа иҩеит. Атаксист иахьеиҭеигарыз, ишеиҭеигарыз рыздыруамызт, цқьа еибадыруаз ракәӡамызшәа рхы аадырԥшыр еиӷьын. Иара лара длыбааигеит, Лакоба ихьӡ зхыз амҩаду шыҟаз дцәырҵыртә. Ихаҭа, дзықәтәаз ала аџьармыкьаҿ длеины, длыбааит. Амрагылара дызгашаз даҽа таксик икын, амҩа данылан, лара, машәырны даашьҭихызшәа, дылзаангылеит.
Уачамчыранӡа илдыруаз шымҩазгьы, дахьигоз макьана илзымаӡан, изҵаара дақәиҭымызт, атәымуаҩ дахьҭатәаз, амҩа нымҵәарызшәа илзыгәыԥҵәаган. Зегь раҵкыс илзышьҭымхуаз – еилкаа рацәа ахьлымамыз. Уачамчыра ианыҩаӡа, даҽа таксик икырц дналыдҵаанӡа, иаалзымчҳаит:
– Асҟатәи машьына рыԥсахра заҭахи?
– Аконспирациа, – иҳәан, атакси ахьеилагылаз днеит.
Амрагылара рхы рханы амҩа ианыхын. Аԥсҭазаара арҿыцра зцәыхьанҭаз Уачамчыра ақалақь уамак уаҩ данубаауамызт. Аалӡга ихыз ацҳа инықәсны, Елыр қыҭа иналалеит. Аҩны былқәа рацәаӡан, еибгаз уарла-шәарла иуԥылон. Абра џьара даанижьыр ишәарҭахарызма? Усгьы аламала уаҩ дахӡамызт иқәцышәхаз ақыҭа. Иара деиханы драҩсуан иҵегь иҭацәӡаз ацуҭақәа, амҩа акәзар – уарла-шәарла машьынақәак аауԥылақәон, уааԥсыра убаӡомызт. Аԥсҭазаара аангыларц агьахьагмыз дабеигоз? Лцәа дааҭаӡыӡон. Нас лҽааиҭалкуан. Заҟа хара мҩа даныз, лшәарҭа дацәыхарахозшәа лгәы иаалнаҭон. Маҷк дҭынчхон. Лхәыцшьа ҿаҳәашьа иаҳа-иаҳа иԥытуан. Заҟа лхы еилгахоз аҟара, иахьцалак мырмыншәага ӡмахымзар лаԥхьаҟа агьылбарҭамызт.
– Егры сыругома, исзеилкаауам, – Гал аџьармыкьа азааигәа ианеицҭыҵ, уа дааныжьны, даҽа машьынак иԥшаарц иҿынеихаанӡа, даалырӡрҩит. – Агырқәа сырзугома? – зныкымкәа илмаҳахьази ауаа мҵарсны Гыртәыла ишырҵәахлоз.
– Уажәы уа аурысқәа гылоуп, ус маӡала аӡәы дузиагом. Мцхәы бцәырымҵцәан саагьежьаанӡа. Арахь атауар азы иаауа аӡәы бидырыр, ҳамаӡа змаӡахом.
– Амҩа ҳшаныз амш царц агьагым. Сабоугои? Исзеилымкааит, – илԥеиԥшхарыз уамак дзазхәыцуамызт, иахьцалак гаӡа ԥсышьак даниарц лҭахымкәан, лцәа лхыбзаауан.
– Сыгәра бымгаӡои? – иара дҿеиҳәон.
Аҭак дазымԥшӡакәа, дыццакуа иҿынеихан, атаксиқәа ахьгылаз дырзааигәахонаҵ, аӡәы имашьына дааҭыҵын, дааиԥылан, аԥсшәа иеиҳәеит. Арҭ еибадыруазма? Уиҵәҟьа лҭахымызт, лцәа дааҭыԥсааит. Аҽнынтәарак рҩыџьегь рԥсы зқәырҵоз – издыруаз аӡәы илаԥш иҵамшәандаз ҳәа имҩақәын. Рыуа, рҭынха, рдыр иаҳа иахьыҟаз ақалақьқәеи араионқәеи рҿы – дарбанзаалак зегь рҽырцәырхьчеит. Зны заҵәык зылаԥш рықәшәахьаз аӡә дҟаларын ҳәа иахьымгәыӷшаз еиханы иааизар, раԥхьа иаарԥылази лара даазгази еибадыруазма? Амалагьы лара лцәа дацәшәо дгылан, лхы ахьылҵәахрыз дақәымшәо дшеиҵасуаз, еибабаз ахацәа иномаркак инҭалан, еицны рҿаархеит. Ус иаҭахызар лгәахәын, маҷк ҩныҵҟала лҽааидылкылеит, Чаабан иҟаиҵашаз изымдыруа дыҟазма. Амашьына лаԥхьа иааныркылан, дынҭадыртәеит.
Ақалақь иалсны, араион қыҭақәа еимдо, рҿынархеит Егры шыҟаз. Аҳәаа цҳа дықәыргарц ргәы иҭазма шылҳәоз, амашьына аахадырҵәиин, алада рхы хан. Иарбан ҭыԥыз изнысуаз лзеилыргомызт. Иблыз аҩнқәа маҷӡамызт, дара урҭгьы аиҭашьақәыргыларақәак рықәылбаауан. Рыдгьылқәа аус рыдулан. Рыԥсҭазаара зызкыз нхаран. Лара дызҿыз лхы лзазышьҭуамызт. Лхәыцрақәа еиԥхьыттон. Иаалырҟьашәа аҽнынтәарак лыхшыҩ ззылзышьҭуаз ахь дианагон. Лшәаӡыӡара акәхарын лара цқьа дызмырхәыцуаз. Шьҭа дыхьчазшәа маҷк дазааиуан. Рҩыџьегь Шәача злаԥш раахарыдаз?!. Уаҩы дыҟамзу! Чаабан игәра лган, «лымҵарсра» дацхрааит, аха мцура уск далеигалазар? Иарбан гәаанагараз дыззаанҿасшаз дақәшәомызт. Ахацәа рҩыџьегь урысшәала еицәажәон, аказы иара дизҵааит ҳәа, аныҟәцаҩ изеилкаарымызт лгәахәшәа, лхы наизлырхеит:
– Шәача ҳазбарыдаз? Угәы ишԥаанаго?
– Уи здырхуандаз!..
Ари азҵаареи аҭаки дара уажәраанӡагьы еимырдахьан. Уажәы иабацоз? Рымҩа нымҵәаӡозшәа анылба, агәарбжьара мҩа акәзар – амашьына аццакыра иаԥырхаган,
лыхшыҩ ааиҭаԥахуан. Егры ацҳа хада ақәсра иацәшәаны, маӡала аӡиас иахьыршаз ҭыԥк рымазар? Аурыс ҳәаахьчацәа шгылазгьы, аҭыԥан инхоз ауааи нырцәааи еимадарақәак рыбжьамкәа иауҟахыз. Иаалырҟьашәа амашьына арыӷьарахь мҩак ианылеит. Кьыс рмоуӡакәан аибашьра иалҵзу, жәохә шықәса раахыс аҿыцқәа дыргылазу лзеилкаауамызт. Иҿыцқәаҵәҟьан лҳәаратәгьы илбомызт. Икҿакшәа иҟазар, амца ықәымлакәа иавсзар? Егьырҭ анхарҭақәа инарылгазшәа еиҿкааз гәараҭак агәашә инадгылеит. Ларгьы амашьына дааҭырган, уахь инҭалеит. Аԥшәма ԥҳәыс лакәхарын, уамак иҿамыз, иагьхатәрамыз аӡәы даадәылҵын, даарԥылеит.
– Бзиала шәаабеит.
Уи агыруа акцент аҭаны аԥсшәа илҳәаз Ҷабҷан дагьааршәеит. Аранӡа данааргах, ԥсыуак дылԥылазар, лымаӡа лыҵхра иаҳа имариахон. Ахаҵа аԥхьа аҩныҟа данлеи, уи даԥшәымазар акәхарын, аԥҳәыс Чаабан длалышьҭын, Ҷабҷан днаишьҭалыргылеит. Ахыбра иагьжәытәҵәҟьамызт, аҿара аҟәынҳәҳәылаҵәҟьагьы иҟамызт. Аҩныҵҟа ибзианы еилырган. Аҩнымаҭәа аҿыци ажәытәи еилаԥсан. Ашьапықәгылара шырцәыуадаҩыз ҩашьомызт, аџьабаа рацәа анхарҭа ишадубалозгьы. Дара рааира иазԥшызма лҳәон Ҷабҷан, аԥшәма ԥҳәыс дазыҟаҵазшәа лбон. Уи илзымдыруаз ауаа рааира џьалымшьаӡеит, блаартла дырԥылеит. Дааҟәымҵӡакәа дԥышәырччон, лыбла разын. Аԥшәмеи лареи гыршәала ажәақәак неимырдон. Лара, хара илымгакәа, рыфатә аақәлыргылеит. Аиҳараӡак асас ԥҳәыс дылхагьежьуан. Лара лгәы иагозма, мчыла маҷк лфазшәа луит. Аԥшәма хаҵа аҩы Чаабан идицаларц иҽазикын, асас ха-ҵәцак ракәын дызқәиҭыз, иара излеиҳәаз ала, уаҳа имжәит, аԥшәмагьы ижәыр имуит. Аишәа дҩахыҵит, уи анаҩс аԥшәма ишԥаҟаиҵарыз.
– Абри ателефон ала сыҽбымаздоит, – Чаабан даалыдгылеит, рҩыџьегь ажәақәак еимырдарц, рхала аԥшәмацәа ианааизынрыжь. – Уи иаҭаххозар ауп, акәымзар зынӡак самысыргьы ҟалоит. Ара иҟоу аӡәгьы ҳахьӡала иҭаҩӡам. Убас иҟоу даҽакы сара сџьыба иҭоуп. Зҽеимаздаз зусҭқәоу реилкаара уаҩы илшом, ҳхаҭақәа ҳабз ҳҿы иҳазҭакыр. Сара сбымбакәа, бхала ателефон бамысын. Ачҳара, адырҩегь ачҳара! Даҽакы ҳаҿнахуа збаӡом. Акыр бҭахыума?
– Сҽызлеиҭаскшаз ҳәа ак шьҭысхқәар акәын. Аха ас зегь аалырҟьаны иҟалеит.
– Аԥшәма уаха ибзааигоит.
– Рашьыҭ силгеит. Уи итәы сҳәаӡом, – инеималымҭәарц лҽылҟажон. – Аха Баҭал!..
– Уи бицәымшәан, сара сылаԥш ихызаауеит, – диргәыӷуан акәымзар, илаԥш аҷкәын излеихызаашаз ҳәа зынӡак дзазхәыцхьазма.
– Шьҭа ҳцалар бзиан, – аԥшәма дааҩналеит.
– Аеи, – Чаабан ланиқәшаҳаҭха, уи дындәылҵит. – Бымшәан! – иара лара даалызхьаԥшит. – Сцароуп, – иҳәахт, дышцоз лара илымбозшәа.
Даагәыдикылеит. Лара аҭак ҟалҵаӡомызт. Дадырсызшәа ус дышгылаз, иара дындәылҵит. Аԥшәма агәашә дазнеихьан, дыԥшын. Амашьына аақәгьежьны аҿаныланаха, илҭахәаша ицозшәа гәаанагарак лызцәырҵуан. Азаҵәра гәыҭшьаага-гәыԥҵәагаха, амш аныцәгьахаӡоз, аԥсҭҳәа еиқәаҵәа адунеи анарлашьцоз еиӷьымкәа, илхатәон. Дыззаӡа дышгылазгьы, лԥсы лзыҩнамкәа амаҵурҭаҿ дшаҟьон. Адунеи лзыҭшәарахан, ҟарск илзаҩызан. Цәала-жьыла ахлымӡаах дҭагылар аҵкыс еицәазаарын лдоуҳа анҭакыз. Иҟалҵаз ацәгьарақәа, ааи, уажәыҵәҟьа убас акәын лхы дшазхәыцуаз, убри абахҭа иреицәаз аҭыԥ аҿынӡа днанагеит. Лхы ахькҿалкрыз дақәымшәо, дуазыруан. Убри аламҭалаз адунеи ланыӡӡаара дақәшаҳаҭын. Нас аԥсраҵәҟьа дацәшәо, дҟыжда-мыждаха лԥсы ҩнаҟәкуан. Макьана дыԥшӡан, лцәалжь ҟәымшәышәын, дыԥшқаӡан. Зны дшыԥсуаз, анышә дшафоз лзымдыркәа, дгаӡазма, аха убранӡа, лԥсы Дызшаз, Ҳаиҳа зымчыз, илымихаанӡа, лԥсы ҭазарц агәазыҳәара лызкашәон. Макьана мхәлацызт, ахышә ала дызқәыԥшуаз адәы, анҭыҵ иқәыԥхоз алашара гәы-ԥсык ацәаара лызҭанаҵон.
– Ҷабҷан, быԥсы ааиҭабкыр бҭахызар, буаҭах бсырбап! – аԥшәма ԥҳәыс дааҩналеит.
Амаҵурҭа иаҿакыз ауаҭах дныҩналгалеит. Лара илдыруан лысас ԥҳәыс лыхьӡ. Ара лаагара дара рҽазыҟарҵахьан. Дызҭашәаз далашыҩкӡахан, дырҩашьан даман акәымзар, уи ус шакәыз, ара данаарга нахыс, дазхәыцхьазар акәын. Чаабан дижьазар ҳәа даҽа знык ӷәӷәала даацәшәеит. Иагьа умҳәан, иареи лареи шеидырбалахьаз азы рҿымҭраз ахәԥса аниқәырҵоз уи аҽны ашьыжь акәын лҳәартә илбон, убасҟатәи дшәарӡыӡо ателефон дылзасит. Излеиҿикааи, иагьанбеиҿикааи иара абарҭ агыруа рҭаацәара дрыдыркылартә иазхиазарц? Лцәаҭаӡыӡара маҷ-маҷ иаалхыԥсаауан, лынхарҭа акырӡа даҟәган, иагьа умҳәан. Иара убри иацны, лхәыцшьа акыр иааилыккон. Убри ашьыжь агырқәа иҽрымеидартә аамҭа имоузар, уаанӡатәи иплан ала дымҵаирсызшәа игәҭакы наигӡон, ус ала ларгьы дижьеит, дазааиуан абарҭқәа зегьы зцәа иҭазымгӡар злымшоз аԥҳәыс. Мамзар иара заа, уаанӡа,
драцәажәахьан ԥҳәыск дшырзааигоз ала. Лара уи данзақәымшаҳаҭха, инапы злеикрыз дақәымшәо дшыҟаз, анҭ, ацәгьахәыццәа, Шәача дара збаз, ателефон иқәмақарны изасит, иара, иҟаиҵарыз дақәымшәо акәхарын, лара ателефон дшылзасуаз. Убри ашьҭахь, дара рҩыџьегь еибабаанӡа, иара игыруа телефонла иҽидиҳәалеит, аҽны Гал дизԥшызарц иеиҳәарц.
Абарҭ алкаақәа иаҳа дыззааирыз лыздыруамызт. Лазхәыцрақәа реиҿыбаара даараӡак илзышьҭхуамызт. Аԥхьатәи лгәалалыршәарц лҽеизлыркәкәаанӡа, ашьҭахьтәи лхашҭуан. Ашьҭахьтәи лгәалалыршәарц лҽеидылкылаанӡа, аԥхьатәи лымпыҵаӡҭуан. Лшьара дшықәҟьацәаз маҷ-маҷ дазкылсуан. Лхы аҭыԥ иҭҟьаны, агаӡҳәаӡра дазнеирц агьлыгымхар ҳәа даацәшәеит. Амцхә ахәыцреи ашәарӡыӡареи реилаӡҩа ззышьҭымхыз дархагон. Лхы аԥсшьара иаҳәон. Лцәеижь шынеибакәыз аҭынчра иазгәыкуан. Дшеилаҳәаз аиарҭа днықәиеит, лыбла ҭраа аҭуан даҵаԥшуан. Лшьапқәа, лшьаҵатәы шлышьаз, адашьма иқәгылан. Лылацәа ааиқәылыԥсеит. Дкарауарахаҵәҟьан. Дырӷӷа днышьҭарҵазшәа, деилаԥыххаан. Дыззыраҳаҭны дыззыхынҳәыз лҿара иаҵаз ахаара-бзара абзагәырҩа ӷызы-ӷызуа илхагылан. Гәшәак лзаазгарыз дабаҟаз! Азаҵәра лцәа иҭалмыгӡар ада ԥсыхәа жәлак лызкаршәӡамызт. Лԥсы лшьарц дахьнықәиаз лгәаҟҵәаҟ даруазыруан. Ма ацәа иаалымнахындаз, акы дзазымхәыцуа. Цәаблаҟәҵәҟьа длызкылсуамызт. Дзаҵәитәӡарц уигьы дазгәышьуан. Иара ицынхәрас, ашә аавҵраан, аԥшәма ԥҳәыс лхы аакылалкит. Лысас дшыцәамыз агәра анылга, дааҩналеит.
– Шьҭа лашьцеит, – лҳәеит лара, лысас даныҩалхаҵгыла.
– Убас аамҭа цахьаҵәҟьама? – адәахьы хәлаҵәҟьан.
– Амцхә быцәар, уаха банбацәои.
– Сыцәаӡамызт.
– Ус иаҳа ибзеиӷьуп. Каҳуак бсыржәыр сҭахыуп. Баала! – амаҵурҭахь аԥхьа днагылеит.
– Аԥшәма даныхынҳәлак, уаххьак ҳфап. Уаанӡа – акаҳуа! Ишыҟасҵалак бақәшаҳаҭу, бхала иҟабҵоу?
– Ишышәҭахыу.
– Ус акәзар, баатәа! Сара Шьаза сыхьӡуп, – акҿаҩрантә лбжьы цқьаӡа амаҵурҭаҿ илаҳауан. – Убас сыхьӡ шьала. Аԥшәма ашьыжь дцоит, уаха даауеит, ихьӡу бзымдыруазар еиӷьуп.
– Аконспирациаз?
– Аеи. Бзықәшәақәаз саҳақәеит. Излауала ҳбыцхраауеит, аха нас ҳабхашҭроуп. Аԥсуаа агырқәа ишырзыҟоу бымдыруеи?
– Ахацәа абеибадыруаз?
– Аибашьра ашьҭахь ҳара ҳақәҵит. Чаабани ҳареи қалақьк ҳаицаланхон. Бзиа ҳаибадыруан. Арахь аамҭа маҷк ианҭышәынтәыла, шьҭа уамак ишәарҭам, шәымхынҳәыр, шәынхарҭа ҳзыхьчаӡом, еимырҵәоит ҳәа адырра ҳарҭан, ҳхынҳәит. Сыԥҳа уа хаҵа дцеит, уажәгьы сгәы иалоуп. Аҷкәын аҵара дҭоуп, сынтәа даауазар ҳәа ҳаԥшуп.
– Аԥсшәа абашәҵа? – Ҷабҷан дҵаауан, дзызҵаауаз длызҿлымҳаҵәҟьазу лхаҭа илзеилкаауамызт, аха имеицәажәози шьҭа, илзаақәлыргылаз акаҳуа днаҿыхәон.
– Сан даԥсыуан, – аԥшәма ԥҳәысгьы акаҳуа лжәуан. – Арҭгьы шьҭрала иаԥсыуаан. Аха ҳшыҟоу бымбои, аԥсуа атәым маҵуҩыс дидикылоит, амала имилаҭ ахара игылоу дадикылар иҭахӡам. Агырқәа ус иҟаӡам. Ақырҭқәа ракәзар – иаарбаз зегьы ақырҭуазар рҭахыуп. Убра ҳаҵахеит, бымбои. Ари иаб иашьа дшаԥсыуаз дыԥсит. Иаб агырқәа дрыланхон, дагыруоуп иҳәо ихы иԥхьаӡеит. Урҭ раб ихьӡыз бдыруама?Ҭлабган!
– Аҵара шәымазма?
– Сара иансааз Аҟәатәи арҵаҩратә институт салгеит. Сымҵадырсит. Шықәсык ашьҭахь изулак сдәылҵит. Убри дахәамԥшӡакәа, схы сшақәиҭыз аниаҳа, уажәтәи схаҵа деиҭасышьҭалеит. Еилыбкаауама ҳҩыџьегь ҳбыцхраарц изақәаҳкыз?
– Сара сыхҭыс даҽакала иҟалеит. Схаҵа ивызбаауа акымзарак акы, – лнацәкьыс ақәцә наллырбеит, – абасҟатәи акы ивызбо сымаӡам. Уи иҳақ шәашьак сымаӡам.
– Ус иагьа иҟазаргьы, бахьааихьоу ббоит. Бхы еиқәбырхароуп, – илҿатәаз лкаҳуа зҭаз аннықәлыргыла, лара илкыз уи инавалыргылеит.
– Сшәаны арахь сеихеит, аха хеиқәырхашьак сымаӡам.
– Ӡбышьак змам уск цәырҵхьоума? Сара стәала, бхаҵа бынидтәаланы, ԥсыцқьала биацәажәароуп. Ибанаижьуоу, ибанаимыжьуоу иара иусуп. Бара буал быхәда иқәыбхыроуп. Нас иҟаиҵаша шәхала еицышәыӡбап.
– Исанаижьша акгьы салаҟаӡам. Уи ауаҩ сара сиԥсаӡам.
– Ихы шымҩаԥигаша сыздыруам, аха биҭахыҵәҟьазар, аԥа дшәыбжьагылазар, ибанаижьыргьы ҟалоит. Ауаҩы ҳалалҵәҟьагьы, иҳалалра иахырҟьаны, дԥаԥашькгны думпыҵахалоит.Аԥшәма даауеит ҳәа сыҟоуп, – ахышә дынкылԥшит.
Амашьына агәарԥ иааҭалон. Аԥшәма агәашә аиркын, аҩны анаҩсан игылаз игараж ашә ааиртит. Имашьына нҭеигалан, чамаданк ааҭиган, имашьына ҭыԥ ашә аиркит. Иҿыцыз ажәабжьк ааигазар ҳәа, Ҷабҷан ахышә дылагылан, адәаны икнаҳаз алампа ицәыҵнарҷҷоз алашьцара далаԥшуа. Аԥшәма дааҩналон. Иара ихьӡ зхарҵәахуаз лара илзеилкаауамызт. Дзыԥшаарц зҭахыз дцәыҵигартә, иҭаарых шынеибакәыз нҭкааӡаны аԥшәма ԥҳәыс лысас лҿаԥхьа иаақәылҵахьан. Иара ачамадан лара дзыҩнарҵаз ауаҭах ашә аҿаԥхьа ҩнаиргылеит
– Чаабан ибзааишьҭит, – даалызхьаԥшит. – Иаабҭаххашақәа ҭоуп.
– Иҭабуп!
Илулак дизԥышәырччазшәа лун, ачамадан лыма, ауаҭах дныҩналеит. Аҟәардә инықәылҵан, иаалыртит. Аҩныҵҟа маҭәа, лышәҵатәы, ақлаԥад, – лҽызлаалыԥсахшаз ҭан. Макәанк иҭаны, азганк иаван лыԥшӡара хьысҳамхарц лхы иалырхәақәашаз. Изаманан. Ус иаазгәалҭеит. Уаҳа алада иаҵақәаз рыҭҵаара дашьҭамызт. Аиарҭа днықәтәеит, лыхәда хҽны. Лыԥсҭазаара еицрыжәжәа илымпыҵахеит. Аӡы дхырҵазшәа, агырқәа дрылатәан. Иуаа бзиақәан, убри ак лгәы маҷк иаарҟәандон, илдыруази цхыраарак рызынтәык илзеиларҵар. Гәыӷрак аалызкашәон, маҷк даарԥхон, аԥсҭҳәа еиқәаҵәа ҿыц иаалхаԥаанӡа. Гәҭынчымрак лгәыҵалан деиланаршуан, ҿыц лыуазыр даргәаҟуан, дхәацыхәаԥшьха ашьа цәгьа лҿықәнаҵон. Агьаргьаласа уҭадыртәар еснагь уацәшәалон, аха хәмар цәшәара хазын. Ахәмарраз агьаргьаласа уҭалар, ушәарӡыӡара ҳәаа змамз гәырӷьарак ацын. Ашәарҭа мацараз игьаргьаласуаз агьежь иуҭахӡамкәа мчыла уҭарцалар, уеиқәхарызу, уҭахарызу узымдыруа, ажәҩани адгьыли уеибанарбозар, арахь иара ахаҭа уашәшәырзар, лара лыбзазашьа еиԥшҵәҟьа, уцәа уҭахьҭшь-шәарӡыӡацәахарын. Ус дахьынӡагәаҭеиуаз лгәалашәомызт, аԥшәма ԥҳәыс лааҩналашьаҵәҟьа лыгьаргьаласшьа цқьа дазалнамхӡеит, иаалалҳәаз шеилылкаазгьы.
– Бааир, акы ҳнацҳарын.
Аҩагылара дшақәиҭымыз лбон Шьаза. Даалзааигәахан, дагьыналыдтәалеит. Лызнапык аанылкылан, длыцтәан, аԥхара зцыз мчык лылалҵозшәа. Асас лымҩан иҟалҵаз агха ланазыжьуаз дабаҟаз! Аԥшәма уи еилылкаауан. Усҟан аӡәымзар аӡәы дазхәыцӡомызт Ҷабҷан дызҭагылаз ахьхәра, агәжәажәара илызнырҵасуаз агәыхь, лыҽлыриашарц лҭахызаргьы дымҩақәызҵодаз. Иааҟалҵаз зегьы зыдҳәалаз ақәгәыӷра аҭаацәа реиҿкаара, раҳаҭыр, рыламыс, агәҭынчра, анасыԥ, аҵыхәтәан аразҟы амҩа еицаныз рнапала аибыҭара, – зегьы-зегьы, ирыцәкаҳаз асаркьа иаҩызаха, иҟәыбасан. Иԥыххааз асаркьа аибыҭара аӡәгьы иҽазимкыцызт. Ҩмсагала иааизыҳәҳәаны, уаҩы иахьиԥырхагамхашаз жрак иҭарԥсон. Уаҩҵас иԥсардыз иакәымзар, ахьӡиахьымӡӷи бзиа еилызкаауаз убас акәын дышныҟәоз. Аԥсҭазаара шәышықәсала, зқьышықәсала абзазашьа шьақәнаргылон, еснагь имҩақәызҵашаз аҷыдарақәа еиҿнакаауан. Урҭ рԥыргара зылшоны изыԥхьаӡоз еснагь изшәарҭан. Аԥҟара иқәныҟәоз ишьапы ӷәӷәан. Угазҽазуа амҩа уангылар – уарчмазаҩуан. Жәлар реилазаара иаԥырхагаз шаҭашьа имамызт. Ухы мацара уазхәыцны, ԥсҭазаашьа уоуамызт.
– Баала, бхәы хьшәашәаанӡа!
Уаҳа даҽа ажәак лықәымҵакәа, аԥшәма ԥҳәыс Шьаза лысас ԥҳәыс длыԥхьеит. Убас лгәылхашҭра иаҳа имарианы лара илбон. Аҩныҵҟа аҭыԥқәа рааԥсахраҵәҟьа хәшәын. Амаҵурҭаҿ ақәчага иқәгылаз абысҭақәа рхылҩа-ԥсылҩа шьҭа ирхылҵуамызт, аха макьана ицан. Ашә рҩа сақәа ҟәаз-ҟәазӡа иргәылан. Акәац ҵаа рҩа ӡны, агәҭа иқәгылаз адырган ианын. Уи иавагылаз асаан гәаҩа аҟәыд анын. Агырқәа аҟәыд бзианы ирымчаԥози. Рых-ҩык ааидтәалеит. Рхәы рнап адыркит. Уамак ишымцәажәозгьы, аԥшәмацәа ажәақәак ааимырдон. Асас ԥҳәыс иџьалшьоз, – аԥшәма гыршәала дцәажәон, аԥшәма ԥҳәыс – аԥсышәала. Илҳәоз иара еиликаауан. Еибырҳәоз Ҷабҷан еиллыргон, Шьаза аԥсышәала дахьцәажәоз иабзоураны. Аха лыхшыҩ рзылшьҭцәомызт азы, игәнылкылоз маҷӡан. Лныҳәаҿа аныркуаз, лыԥшӡара инаҵыршьӡон, убри аиааира шагоз агәра лдыргон. Аԥшӡара шәарҭазаарын, иагьԥсҭаҵаган. Иҭабуп ҳәа ралҳәазшәа луит, дара рныҳәаҿа ҳәа ажәақәак нарзылкит. Акранырфа ашьҭахь иаразнак аишәа иахымҵит. Ирацәажәоз лара илызкӡамызт азы, лгәы лхашҭырц «атәым ажәа» шырҳәоз ҩашьомызт, ҿыц лхьаақәа дрымҽхаркуан.
– Шьҭа аҽыкәабарҭа бҭасҵап? – Шьаза дҵаауан. – Ус аҭахыуп ҳәа сыҟоуп.
– Ибзиан, – асас длықәшаҳаҭын.
– Аишәа еилсыргаанӡа ҳәа бымԥшын. Бҭала! Нас, ашьыжь инаркны, акҿаҩра быкҿалап. Уажәы ауҭраҿ ус ҳамаӡам, аха уахьгьы иааҳрыцқьалап.
Дызҭарҵаз иҿыцҵәҟьаз ҽыкәабарҭамызт, аха икеикеиуа ицқьан, аӡырши ахьшәашәеи еилоуҭәартә еиҿкаан. Лҽааилылхын, аӡы днаҵагылеит. Ашәах лҽалырган, иаалықәылӡәӡәааит. Даҵыҵыр лҭахӡамызт. Лцәалжь заҟа иԥсаҳәуаз аԥсы ашьон. Лыԥшәмацәа лымацара днымхарц илызгәаҟуан, иахьцалак азаҵәра ҭыԥ лнаҭомызт. Аӡы цқьа зегь лықәнаӡәӡәаауан, лгәаҵа иҵхоз аҿынӡа изынаӡомызт. Лызаҵәрак зынӡак изалакьысуамызт. Лхы шьҭыхны илкын, аӡырԥха лҿаҭәаларц. Убри алачара мап ацәкра лзышьҭымхуа, даадәылҵит, аԥшәмацәа лыцәшәар лҭахымкәа. Лҽаалырбан, Шьаза заа илызкналҳахьаз ахалаҭ аалшәылҵан, лымаҭәақәа мкыҷырц дрызкылԥшуа иааидылкылан, луаҭах дазнеит. Чаабан илзааишьҭхьаз аҽырԥшӡагақәа аацәырылган, асаркьа днадтәалеит.
– Сыхаара! – аԥшәма ԥҳәыс лхы аалалкит. – Бымԥшӡакәа бышьҭалар, быԥсы бшьап.
Амцхә лҽеиҿкаара лгәы алаҟацәамызт. Дышьҭалеит. Агәаҭеира иацнеиуаз ауазырра аалызцәырҵыхт. Аиашаз, уи лызцәырымҵит, илхаԥаны деимырхха дакын, акрахьынӡалфоз, лҽахьынӡалкәабоз маҷк илызҿыцәаауан. Дыбзагәырҩаха адәы иқәгылаз дшәикәакгә хәашан. Зхы арыцҳашьара зқәашьхаз иаҟара ирыцҳадаз. Аиҳараӡак илгәырҩоз – лара лхала илызгәамҭаӡакәа атымитышахь лшьаҿа еихылгахьан. Дарбанзаалак аӡәы гәыбӷан лызиҭомызт. Чаабанҵәҟьа вба идӡамызт. Лгәаҵӷа ҵнаблаауан дызқәыз амҩа хеиқәырхага. Илзымхәыцшаз зегьы лхазы дрызхәыцуан, инаԥшуаз изы зегьы бзамыҟәран. Лхаҵа ихаҿы лыбла ихгылан, ҭыԥ лнаҭомызт. Илзаацәырҵуан лԥа ихаҿы ԥшқа ԥшӡа. Урҭ шьҭа лара илтәқәазу, илцәыӡхьазу? Дара шԥалзыҟаларыз? Изыхҟьаз лзымдыруа, Шьаза лажәақәа лгәы ҭыршьаауан: «Ӡбышьак змам уск цәырҵхьоума … ԥсыцқьала биацәажәароуп. Ибанаижьуоу, ибанаимыжьуоу иара иусуп. Бара буал быхәда иқәыбхыроуп.» Акраамҭаӡа дгәырҩон. Ҳәаа змамыз ирҵауланы агәырҩа ауаҩы дафон, знгьы маҷк иԥсы еивнаргон. Мҩак акәын илбоз, – Рашьыҭ бзиахә днаидтәалаҵәҟьаны иҟаз абас-абас ҳәа лыҽлыргамарц. Ус дхәыцгәышьон акәымзар, илзынагӡозма.
Иагьҭагаларамкәан иагьӡынрамкәан амш бзиақәеи амш цәгьақәеи рҽеиҭаркуан. Уамак иԥхарамызт, иагьыхьшәашәарамызт. Уажәраанӡа асы ӷәӷәаны иқәнаҵон архақәа рҿынтә иубоз ашьха рықәцә, акыргьы илыбааганы, ахәҵа цуҭақәа рҿынӡа, шьыжьла иаарҟәашуан. Аамҭа аҽеиҭанакуазма угәахәыртә, ақәа анлеиҵәҟьоз, хьҭаӡамызт. Еиҳараӡак узжьоз аԥхара мшқәа ракәын. Ашьыжь уҽеилоуҳәон, хьҭахар ҳәа ушәон. Нас Амра аакылԥхон, иушәуҵахьаз мцхәхон. Зхы зызгәамҭоз уакәзар, аԥхӡы улҵуан. Ахәымҽхан аахьшәашәарахар цәгьа иабомызт. Усҟан уара ахьҭа улалахьан. Аԥсабара иадырбалоз аҷыда-дыргақәа рдырцәақәак сынтәа аӡынра бааԥсхон зҳәалозгьы, рдыррақәа ирықәымныҟәаӡакәан, аамҭа мшла зынӡак ицәгьамхарц иааиуан. Џьоукы цәырҵуан, ауаҩы инапала ихшьыгақәа ҟаиҵахьеит, атом наплакқәа рырҿиара еиҵихит, акосмос акәзар – ҭыԥ аиҭом, арҭ зегьы адунеи шынеибакәыз аԥхара аҵеиҵан, убри амҩа иаҳа-иаҳа иҭбаахоит ҳәа ауаа дыршәон. Убри аламҭалаз, Амрагылареи Амраҭашәареи ртәылақәа ахьҭа иагон, џьара-џьара ирымбацыз асы рызлеиуан.
Зиза заа дгылеит еснагь еиԥш. Леиуан дышьҭылхын, деилалҳәон. Ааԥшра асҵәҟьа заа иҭахӡамызт, иҟыжмыжра уахәомызт. Знык дзалҵгәышьар, дшыхәмаруаз иҿы илырӡәӡәон, акриҿалҵон. Ианду лахь дшылгоз идыруан, дааныжьны иан лусурахь амҩа дахьықәлоз иҭахӡамызт, иара итәала дмырмыруа, ихы рыцҳашьаны зынгьы дкьыпшәыпуа амҩа длыцанын. Арахь иаб ауха аҩны дыҟаӡамызт, иани иареи анеилеибаҵаз ашьҭахь. Ахәыҷы иара итәала аиҳабацәа реинымааларақәа иныруан. Усҟан иара игәыҵхоз дара ирбон, ртәала деилыркаауан, дрыцҳаршьон, аха аҵыхәанӡа игәаҭеишьа изазнеиуамызт. Иан, инапы кны, амҩа дахьаныз, мчыла дылгозшәа иԥшран.
Лхаҭагьы лгәы ҭынчӡамызт. Дамытра иакәзар – ауха дымхынҳәӡеит. Дхынҳәны иҽирцәгьар ҳәа дшәаны, илзаангылаз лашьа Баҭаҟәа аухантәарак адиван дықәтәан, ателербага дахәаԥшуан, игәы анԥҵәа иара уа дамхацәеит. Ашьыжь иаҳәшьа лаԥхьа дгылеит, заа ддәылҵит. Уи иашьҭахь лара иаҳагьы илымхацәгьахеит, лхаҵа иҩнаҭа дахьахымыз.
Иабраа дрызцазар, иан иагьа лгәы иаахәарын иԥҳәыс дышлызныҟәаз. Уахь дымцазар? Ауха иабеихигеи? Ланхәа лара дшылзыҟаз, лгәы иаахәози, иаамыхәози уажәыҵәҟьа Зиза уамак илхьаамызт, адәны хыҵакырҭак иоуит ҳәа дааҭымгылакәа, иҩныҟа игәаӷьны дзымааизар, иан лахь ма дцандаз!
Иахьцалак ибзиашәа иара ауха дымгьежьӡеит. Лашьа дгәамҵхамҵшәа изҳауан. Иааиԥгылоз ҭачкәымла мацара иӡбаларц дашьҭан. Зегь раҵкыс агәамч имаз џьимшьози. Макьана ус ӡбатәы ӷәӷәак даламшәацызт, аха ауха имаҳәи иареи ааибабар, лара дызрыбжьаҟазозу цқьа заа издыруадаз. Рызынтәык еимаркуаз ирымази? Лхаҵа иакәзар, – ус змамкәан зан лкалҭ хьаас ишьҭызхыз дшиҩызахаз, лара илзымдыруазар, издыруадаз. Ихымҩаԥгашьаз иара дыдрабарц рҽазҵәылхны лаби лашьеи ахьдәықәлаз иаҳагьы лара дацәшәон. Лаб иԥсҭазаара џьабаамзар иаҵази. Иани иаби дшыҷкәыназ ихыԥсааит. Иашьеи иареи зегь рыхәда иқәын, аиҳараӡак иара. Рашьыҭ иҭынчшьа иуаҩышьан. Шагә иаҳа деилыххазшәа адәы дықәын, иԥсы еибадыркуан иааиԥгылалак. Аха иара шьҭа дабхәын. Иԥҳа дахьхәыцуаз лаб ихымҩаԥгашьа аамсҭашәарак аҵазар еиӷьымзи. Иҷкәын ишьа иурц дандәықәла, уи дааникыларц иҽазимкит, диацлабны дицдәықәлеит. Имаҳә диԥҟар хьӡы аиуазма? Лнапы злалкрыз лыздыруамызт, дызлашәаз аҭыԥ ақәҵараз.
Лаб макьана аҩны дыҟан. Ирахәҭицон. Лара лан лахь дныҩналан, ахәыҷы хыхьтәи имаҭәа ԥха ааишәылхит. Днатәеит, макьана аамҭа лыман. Лусура дагхаргьы уамак агәхьаа лкӡамызт, дызхьымӡоз лымаӡамызт. Аԥсшьацәа раара-рцара акыр еихсыӷьуан. Уажәыҵәҟьа иҩнаҵаны ирымаз амаланыҟәацәа ракәын. Даҽа мчыбжьқәак рышьҭахь, лыӡын ԥсшьара мзқәа лзааиуан. Ианлаамҭаз усура днеирц лҭахын лаамсҭашәараз. Иахьцалак ауаҩы ианиаамҭаз дыҟазарц ахьихәҭаз иҽагимырхалар бзиа илбон. Аамҭак змамыз ауаа ҳаҭырс ирымбоз рхакәны илԥхьаӡон. Шьҭа ддәылҵыр цәгьа илымбо, ашьыжь ааихьан, лаб иааҩналара даазыԥшит, иара ииҳәоз лаҳаргьы лҭахын.
Уаҳа дымгьежьӡеит? – иара дҵаауан.
Дызбаӡом.
Дааиуазар даабмышьҭын! – ииҳәаз шәан-иӡбан ҳәа иԥхьаӡон.
Иҩны дышԥаасмышьҭуеи? – аԥҳа аб диҿагылан.
Шәеилыҵыр, ибзаасхәаз аҩны иҭаны, бдәылҵуама? – лгәы иҭаӡақәамыз цәыригон. – Илҳәо быԥши! – Арда лахь даақәгьежьит.
Уи иҽирҽеиуаны збом, – ан аб диқәшаҳаҭын.
Бышԥеиԥҟоз?! Дцәыршәагоуп акәымзар, – Шагә амца ықәиҵарц агьигмызт.
Нас шьҭа ус иҟалеит, ишԥаҟасҵо? – Зиза аус лзырдадозарц лыҽԥылшәон.
– Машәырны иҟалама, ибҳәашьеи? – ан ҿыц аб дидгылан. – Нап быгмыжькәан ибааӡаз ус лзырур – изеиԥшроу ббап.
– Уи ауми! Аныда, абыда адәы бықәума? – Шагә амаҵурҭа дааҩнагьежьит. – Инапы шԥашьҭихуаз, бҭынхадазшәа?
Ргәы ашыра еиқәтәозар ҳәа, хаҵеи ԥҳәыси дырзыӡырҩуа, Зиза даагылеит, адуқәа рбжьы даршәаны дымҵәыуарц, Леиуан дихагьежьуа. Лҭаацәа еилылкаауан, аха рымцашыра атыгә аҿы ианнеиуаз иалагӡаны, аус аҭыԥ иахьықәырҵоз дызрықәшаҳаҭхомызт. Ҿылҭуамызт, агаз амца иақәлымҭәарц. Амца акәзар фархьла еилан.
Шәыҷкәын днышәкылароуп ҳәа урызлеип ҳәа уҟоу, уахь узацәажәо дҳамаӡам. Ҳзықәшәазеи! Ҳажәлар ирылиааз ракәӡамкәан, иабаанагеи, сукәахшоуп?
Шәгәы шәмышьҭын! – аԥҳа днарылабжьазшәа луит, аб кәтыҿарҳасрак иалагӡаны ааҭгылаха иараӡаны. – Сара аусура сагхар сҭахым. Сцалароуп.
Амҩа алԥха боуааит! – ан лыԥҳа абзиара налзеиӷьалшьеит, даҽазны иеиԥшымкәан лымҩа дацәшәон.
Зиза агәарбжьара дангылан. Лабраа рҿы реицәажәара даарлахҿыхит, еицәангьы лгәы алаҟамызт. Абзамыҟәра дҿаҳәаны даман. Шьамҭлаҳәын илышьклажьыз. Дызҭашәаз алҵшьа лҽылзақәыршәандаз! Лабраа аус еицәартәырц идырҵаулаӡон. Даргьы илзеилымкаауаз уск рҽазырымкит. Рымаҳә ирзиуз ргәаӷ хнарҽҽеит, амшцәгьаз аӡиа иамкыз аӡы хыҵны, аӡиас шалҵуа еиԥш. Лхаҭа лхаҵа игәаӷ дамго дауҟахыз, аха изымдыруаз амҩа ианызаалак аихагыларҭаҿ игхаз ахь дымҩахнагар алшон. Уи азы измыриашарыз амҩахәасҭахь дымҩахымҵыр амуа иҟазма, дыргьежьтәымзи. Хыла-гәыла аилаҵара хшыҩ аҭахӡамызт. Уи хықәкыс ишьҭымхӡакәангьы, еилоуҵон. Лара ишлыхьыз еиԥш. Инапы анышьҭих ашьҭахь, лабраа дырзымцар акәын. Дзықәшәақәашаз заа илызгәамҭақәеит, уи лхы иавалбон. Џьара цхыраарак лырҭарын ҳәа дрықәгәыӷшәа шьаҿак шыҟалымҵазгьы, лҭаацәа рҟазшьақәа лзымдыруа дыҟазма, лԥа даалгарц дахьнеиз, лхаҵа дзықәиршәаз лзымҵәахит. Иагьа умҳәан,
ларгьы аӡыршы дабылны дрызнеит, лхьаа лзымӡартә. Иҟалаз ҟалахьан, шьҭа ахгьы агәгьы рҭыԥқәа рзыԥшаара акәын амчи, алшареи, ауаҩышьеи зҭахыз. Амҩаду аҿынӡа длыбааны, дышьҭызхрыдаз ҳәа дыԥшын, лхәыцырҭа ааиԥмырҟьаӡакәа. Иахьцалак Дамытра лгәаӷ шьҭихратә ак ибеит, ак иаҳаит. Деилазгазеи? Деилазгада?
Зиза, иҟеи? – Ҷыжә дҿаԥхаҿаччо шьапыла амҩа данын.
Бзиароуп, – Зиза аҭак ҟалҵеит еснагь еиԥш зеиԥшла.
Бгәы алаҟамшәа збоит, – аиҵбы лхымхагәыхь қәрала иеиҳабыз лԥсы ҭанаҵозшәа, даҽазны еиԥшымкәан, лыбла аԥсҭазаара рхын. – Акыр ҟалама?
Ахәыҷы аҩны дынсыжьит, – Зиза акала лгәы иҭаз лҵәахуан, иаалыдгылаз лызҵаара аҭакгьы анахашьа лҽаақәлыршәеит, арахь иҷыгәӡа илбон Ҷыжә ак шлаҳақәахьаз, амала уи дзаргәырӷьарыз хаҵа иҟаз илзеилкаацәомызт. – Шьапыла усура бызцои? – реицәажәара даҽаџьара иниалгеит. – Иахьцалак ақалақь аҿынӡа хароуп.
Санышьҭырхуа ыҟоуп, уаанӡа снеилап.
Бгәы алаҟаӡоушәа збоит, қәҿиарақәак бымамкәан быҟам, – иахьцалак Ҷыжә лхаҿы лхалашара зыхҟьоз маҷк дазҿлымҳан.
Иацы Џьансыхә Шәача дызгеит. Ҳаиқәшәақәеит, – Ҷыжә илықәҿиақәаз иаҳагьы ддырлахҿыхуан.
Иарҳәеи?
Инервқәа ааха рымоуп. Игәчама ихьӡошәа иныруеит, ибӷа еибгам. Аԥара рацәа аҽыхәшәтәра иақәырӡтәуп. Иабааигои?
Чаабан димыцхрааи.
Иҵегь имырхроуп. Арахь Чаабан ихаҭа закәытә ӡмыжьу дызҭатәоу бдыруандаз! – акырӡа иеимакырҭаз ахшыҩзцарақәа зцыз ак аацәырылгеит.
Дзықәшәаз ашьҭахь иусқәа уадаҩуп, аха дызлымҵра акгьы ыҟамзар ҳәа агәыӷра имами, цхыраарак иоуп.
Аеи шьҭа, – длықәшаҳаҭхазшәа ҟалҵан, илҳәашаз ацҵашьа дзақәымшәакәа, лымҩа аашьҭылхыхт.
Уи лцәажәашьақәа Зиза уамак лызрыҵбаауамызт. Иахьцалак Ҷыжә лҽеиҭакшьақәа дрызкылԥшцәар, лара леиҵаҟьарақәа дрылахәызшәа, ныррак деимнадон. Длышьклаԥшуан, длышьклаԥшуан, илывылбаарыз цқьа дзақәшәомызт. Мамзар лара, лхаҭа аӡмыжь аԥаҩ даннықәгыла, иаалыкәыршаз рызынтәык ак рыҵылбаарц лҭахызу? Ашьыжь раԥхьа иаалԥылаз Ҷыжә илыҽԥнылҳәашаз дашьҭан. Лара, аҭыџьҳарахьы зхы зырхашаз, лхаҭа акалашәа длахҿыхын, ус амхагәырӷьара маӡа еимнадоз ус заманак зхазы иақәшәаз лакәын, ма дшьыцны аӡәы изы цәгьахәыцрак мҩаԥылгахьан, ма зҿы зықәԥызҽшаз хҭыск ианиеит. Руа иалылхрыз лыздыруамызт. Зцәаара амҩа иалаӡуаз Ҷыжә акгьы лызлыдкыломызт. Агха лымазар ҟамлози. Зиза лхаҭа цәгьахәыцрыла еибыҭақәаз дреиуӡамызт, убри азакәын еснагь лыбла зылхаччоз, аԥышәырччара илҿықәыз лыразра ду аҵубаауан. Иара абыржәыҵәҟьа, илхараз лзымдырӡакәа, лхаҵа дылхыбааны, аҭаацәара рыркшара иҽаназикуаз ихаҿы лбон. Лыбла нымҩахыҵ икыдхалан, илывсуаз амашьынақәа лныруан, лыбла иабаӡомызт. Руак анлывҟьа иааҭгылахт. Илдыруаз, иагьылзымдыруаз ахаҵа иакәын. Лара дзеиҭамҵуа дгылан, иаҳаҭыраз, шьҭахьҟа иҿанааиха, днаиԥылар ламысымзи. Лхаҵа лара дышьҭызхлоз дышлыҽԥникылаз лгәаҵа ыҵнамхуази. Иахьцалак лшьапқәа неихылган, лхала ашә аартны, дынҭалеит.
Ишьҭысхуа аҳәсақәа ашьҭахь иҭалоит, – даалызхьаԥшуан иара дцәажәонаҵ, имашьына бжьаратәла ирласуа. – Бара – аԥхьа. Избан?
Ашьҭахь итәоу иҿцәажәара аныҟәцаҩ дарманшәалом.
Аҳы! – ихы ааиҟьеит, иаҳаз гәыкала дазыразны, ус алкааҟаҵашьа ахьлылшаз џьеишьазаргьы ҟаларын. – Аныҟәцаҩ дманшәалазар бҭахыуп нас?
Бзиа избоит санышьҭышәхо, – лыхәша бызшәа аалҿықәлахт. – Убас сырманшәаланы слажәгоит.
Уа блазгаанӡа, бгәалаҟазаара сзышьҭхыр цәгьамызт.
Ус зышәҳәои? – лгәы аҵанӡа дшынҭаԥшыз аалнырит.
Иахьа бгәы алаҟаӡам, – ҭынч игәаанагара шьақәирӷәӷәон.
Ус исныԥшуама? – лхаҿы лымԥсахырц, дԥышәырччон, лызҵаарагьы лгәы шалаҟамыз лзымҵәахуазу, ма убас иҵаҵӷәыдаз аԥшра лымазу ҳәа уазхәыцрын.
Сара изымбои, – иара зынӡак гәыҩбарак зҵамыз далацәажәон.
Сыздыруам, ус акәзаргьы ҟалоит, – илаҳауаз зынӡак мап ацәкышьа дзақәымшәеит. – Абрахь шәыбжьамлар ҟамло, агәхьаа шәахьасырго сҭахгәышьам аха, – атрасса аҿынтә Пимцунда амҩа анылырхуаз, излацәажәозгьы рԥсахырц агәазыҳәара шьҭылхуан.
Сара сгәы иаахәаны бызгоит, уи хьаас ибымкын! – иҳәеит иара. – Аӡынра ааигәахоит, шьҭа аусура аанышәкылозар акәхап.
Аеи, мчыбжьык еиҳамхозар акәхап.
Ус акәзар, даҽазнык баазгартә, сыҽбықәсыршәароуп, – дыччон иара.
Аеи, – лҳәан, дынҭыҵит.
Еснагь еиԥш, иара даақәҵәины дцаанӡа, лара дыԥшын. Имашьына дааҭыҵны, дышиашаз агәашә дызҭаломызт. Убас диаҭабуан. Иарбанзаалак бзиарамзар ак лзаҵбаауамызт. Нымҩахыҵ ахатә машьынақәа аԥсара иҵагылан. Урҭ зтәыз, ана-ара амҩа аганаҿ еидгылақәаны, еицәажәон, ус дук зыӡбоз рыԥшра шьҭыхны. Иарбан уҳәан-сҳәаныз идырҿиауаз дазхәыцуа, агәашә дынҭалеит. Харак дымнеикәа, даагьежьын, амҩа ааиҩылҵәан, атаксистцәа днарыдгылеит. Џьансыхә изшьапык ԥҵәан, имашьына ԥҽын, аҿыц изаарымгаӡацызт, арахь дзаауамызт. Аӡәы имашьына аамҭала зхы иахырхәоз Ардасан уа дгылан.
Дамытра дубахьазар? – лара уи дизҵаауан.
Дзымбаӡацт, аха аҩны дыҟазшәа ргәылак иҳәон.
Дахьизҵааз лгәы намӡо, шьҭахьҟа лҿаалхеит. Аҩны дшыҟаз зеибырҳәарызи, Ардасани иҩызцәеи Дамытра иԥҳәыс дышлызныҟәаз рзымдыруазар, лара дзыҩназ иара дышдәылҵыз рмаҳацзар? Иналаршәаны акәзаргьы даазгалоз ахаҵа даақәгьежьны дышцалоз араҟа избоз, абыржәы дааздыҵыз ахацәа закәытә уҳәан-сҳәаныз илыздырҿиаз? Иара дшышьҭихыз Дамытра ихаҭагьы ҽнак ибеит ҳәа, ацҭәы шьҭихрызма, иҩызцәа илымҳа ак ҭырымшьызар? Аҳәсақәа уҳәан-сҳәан иазҟазан ҳәа агәаанагара шәхьан, аха ахацәа урҭ излареиӷьзи.Урҭ ргәаанагара ԥлыргарц ақәкы лыман, лхаҵа дахьыҟаз еилылкаарц адагьы, абыржәы убра данрызнеиуаз. Иԥлыргахуеи, зыхшыҩҭбаамыз, аҳәагәаҵәа жәпара зыӷраз знык ргәы иҭашәаз лзыԥсахуазма. Лчеиџьыка лнапы иқәыргыла дызԥылаз иҩызцәа ашҳам џьбара рыкәа иҭазма, лхаҵа абас деилагартә?
Ахыбра аҩныҵҟа амаланыҟәцацәа еилыхон. Шьыжьхьа рнап анадырклак, дара маҷк рԥсы ршьон, ирфаз рнааларц, иаразнак амаланыҟәақәа ирықәтәомызт. Уажәы урҭ цар, шьыбжьхьафаранӡа амҩадуқәа ирнызаауан, рцәаржь зышьцылахьаз ԥымҽырц. Рҭаацәарақәа реимак-реиҿак, русура рҽырхаршәаланы, ас иаауаз насыԥ рымазар ҟаларын, – лара дрызхәыцуан. Рыҟаҟ-ҿыҟ маҷын, аспорт рԥсҭазаара ҿа азыркуазар. Лара илымбоз, илмаҳауаз, рыҩныҟа инрыжьыз еиҿыхарақәак ирылаҟамызт ҳәа агәаанагараҵәҟьа лзышьҭхуамызт, аха, иахьцалак рус-ҳәыс нышьҭаҵа, абрахь иаартә ирҭагылазаашьамзи. Лара ус џьаракыр дызцарызма?Қалақьк ахь дымцар ҟамло зны даачмазаҩхар, даузышьҭуадаз? Лхәыҷы? Лан заҵәык лакәын цхырааҩыс илоуаз. Уигьы агәабзиара далаҟандаз. Ҳәсеи хацәеи рмаланыҟәақәа лбааганы идәылыргон. Урҭ, агәарԥаҿ еилагьежь-еилахынҳәуа, сааҭк аҟара анҭыҵра рҽазыҟарҵалон. Атаксиныҟәцаҩцәагьы заҟаҩы гылаз, рыбла ҭраа аԥсшьарҭа иҩназ ирызԥшын, амаланыҟәцаҩцәа шамахаӡамзар џьаргьы ицаӡомызт. Шьыбжьхьанӡа рмаланыҟәақәа ирықәтан, икарауараха ианыхынҳәлак, акраафашәа хәлаанӡа рԥсы ршьон. Ардасани иҩызцәеи аарыцҳалшьеит, ааигәаӡа ргәаӷ кны дшаарԥырҵызгьы, лгәы аалырҳәхьан. Урҭи рҩызцәеи иааиуаз аӡын дуӡӡа иӷыҵсыр акәын усурада, ус анакәха – ҟәрышьда. Ааԥынразгьы аусутә еснагь ирымамзар, идырҳауаз шнырхшаз иаҳа рҽақәдыршәарын. Урҭқәа зегьы лара лхаҭа илбахьан, иԥылшәахьан.
Аҩныҵҟа, аус лыцызуаз аԥсшәа раҳәо, дыҩнан. Ашьыжь ԥсшәаҳәарала иахьеиԥылақәоз лгәы иаахәон. Рԥсы шьаны, иацтәи амш иарҿиахьаз маҟәымбара-шьаҟәымбарақәак рашьҭахь иныжьны, амш ҿыц иаԥылон. Усҵәҟьа изхьамԥшуаҵәҟьа изаанымхазаргьы, дара ус ирҭахын. Лхаҭаҵәҟьа убас дыҟан. Лхаҵа идҳәалаз ахҭыс мыжда дшьаҳаны даман, ишылҭахыз лыбла хааӡа зегьы дзырԥыломызт, аха, убри хәыцырҭас ишьҭыхны мацара, дызлагылаз дахьаарықәшәоз лгәалаҟазаара лаҟәызарц лҭахӡамызт. Излауаз ала дԥышәырччон, еснагь еиԥш лхы мҩаԥылгаларц, лхы дацклаԥшуан. Ҿырҭцәомызт акәымзар, доусы зыӡбара изхьымӡацыз русқәа ирылаҟан, лара лтәқәа зырхьынҳалатәызи. Урҭқәа лгәы иҵылхыр лылшон, лҭыԥаҿ лымацара данаанхалак, аусураҿынтә еимҟьарак лзыԥшаар. Уажәы хҭацәыхак лымаӡамкәа дыҟамызт, илыгәхьаақәаз даарымҽхарклартә, лхы дақәиҭхалон.
Иахьцалак еизеилибамкаартә, хәыки-шьхаки зыбжьагылаз ракәны, иареи лареи еиднагылазшәа аалныруан, даҽазнык еиԥшымкәа, хьаак лгәыҵхон, дарҭынчуамызт. Убри акәын лыуа-лҭахы злацәажәоз. Лара лыгәра мгаӡакәа, дышԥалхыбаауаз?!. Ҵаҵӷәы заҵәык
имазар – акы иамусымзи. Уахь дызхьынҳалашаз азы инапы ҭыԥшшан. Ак иаҳазар ҟалон, ак ибазар – цқьа дрызхәыцыртә ихы иԥнамҟит. Ари иаҳәози? Иҩаӡара маҷызма? Шьҭа дара еиднагалахьан, ахәыҷы, аԥа, дрыбжьагылан, деицырааӡар рыхәҭан, хара-бӷьара нхараламкәан, хыбрак еицыҩназар рыхәҭан. Аҭаацәа реиқәырхара зегь раԥхьа лара илуалны илбон. Уи азы иҟаҵатәызи? Ихаҭагьы убас дхәыцыр акәӡамзи? Инапы шԥашьҭихуаз, уаҳа мҩақәҵашьак иҽизақәмыршәеит акәымзар! Лара длықәгәыӷуазар акәын, убри игхеит. Лыгәҭыха хырҵәагазу, еиқәырхагазу цқьа дазнеиаанӡа, уаҳа лҽалымҭацәарц, аҳасабеилыргарҭа дныҩналан, ирызныжьтәыз ақьаад надлыркит. Рхы рықәырԥс ақьаадқәа ирыдтәалан. Каҳуак зжәуазгьы дубарын, иҵегь иаалахҿыххарц агәазыҳәара лыман. Аԥсҭазаара ааҭгылашьак амаӡамызт, ԥхьаҟа ицон, иара аамҭа ццакышьа шьҭыхны. Изацымныҟәаз амҩа далнаршәон. Еигӡарак, рыцҳашьарак амамызт. Ухала ушьаҿа ацеихыугалар, унҵыра бзиоутәуан. Ҳәсақәак ара итәан, аха аҳасабеилыргаҩ хада дхаҵахын. Лыԥшышьа аҟәымшәышәра аҵбаауа, иара дгәабзыӷӡа лқьаад аалымихит. Леиԥш иҟаз уажәи-уажәи иахьиԥылоз акәхарын, аусура игәалаҟан, дыргәаԥхалар иҭахын. Лаԥшыла еилибакаарц цәгьа ибомызт, ибз хаан. Динтеллигентын. Убас акәын ишыҟаз егьырҭ рҩызцәагьы. Ирбаз, ираҳаз еснагь цәгьарак аҵызбаауаз уаамызт. Лара даадәылҵит, аус ахьылуаз лыжәлар дышрылагылаз дазхәыцуан.
Сшәацәажәар сҭахын, – лдиректор дааиуан, џьоукы ицны. Урҭ шицыз асҵәҟьа лхы излырхомызт, аха ихала, ак леиҳәарц иҭахызшәа, даалыдгыларц ицыз даарылҵхьан.
Саргьы сбацәажәарц сҭахын, уи сылахь аҿы баԥхьазар ҳәа агәра сызгом, – иара дыхәмаруан. – Сааҭбжак ашьҭахь сбызԥшуп.
Ицыз ԥхьаҟа инеихьан. Ииҳәаз аамҭа иалагӡаны, арҭ ихы дақәиҭыртәрын ҳәа дгәыӷуан. Амаланыҟәцаҩцәа адәны рҽеизыргон. Раԥхьеи рашьҭахьи игылашаз амашьынақәа, агәашә аҿы унаӡаанӡа, иԥшын. Абар руак агәашә инҭыҵуан. Амаланыҟәцаҩцәа ҩыџьа-ҩыџьала иашьҭагылеит. Аҩбатәи амашьынагьы нҭыҵит. Зхатә таксиқәа ирықәтәаз нымҩахыҵ еилагылан, рԥсахеибакра рзымҵәахуа. Арҭ шьҭа игьежьаанӡа, акрырфаанӡа, рҽыкәаба-рҽышьшь рԥсқәа неиҭаркаанӡа, дара уа изеиҭамҵуа игылазаауан. Ашҭа иааҭыҵхьаз аӡәыр дрыцырҟьазар – згәы бзиамхаз иакәын. Ахәшәтәыҩцәа заҟаҩы уҭахыз аԥсшьарҭаҿ усура макьана иҭыҵуан, ма ирыԥхьааны иааргон. Араион хәшәтәырҭахь ирымгар иҟамлоз дара амашьына ааиҵадыргылон. Зхатәы таксиқәа аазцоз цқьа ацәаха иақәиҭымызт, ашьыжь шаанӡа иааны ацәаҳәа иқәгылон. Аӡәы дцар – иҭыԥ ркуан. Убри азакәын рыбла ҭраа изыԥшуаз. Абар, даҽа гәыԥк амаланыҟәцаҩцәа рҽахьеизыргоз.
Атаксистцәа уажәы усгьы иусдан. Лара Ардасан диацәажәар цәгьамкәа илбон. Зегь раԥхьа дизҵаарын, Дамытра иарҳәаз закәыз еилылкаарц. Аҵабырг леиҳәарымызт, уамашәа ибазшәа, днахыкәша-аахыкәшарын, ак шиарымҳәацыз ала, мап икрын. Реиҿцәажәара убри ала инҵәарызма? Лхы дазҵаауан, дахьындәылҵуаз амаланыҟәцаҩцәа реилагьежьымҭаҿ дахьрылагылаз. Дамытра ихаҭагьы , урҭ ак рҳәеит ҳәа, ажәак иҿыҵымшәеит, ҵаны иҽԥнылкылози. Амала Ардасани Џьансыхәи аҩнынтә ианынаскьеига нахыс, иқәшәацәгьаны лхаҵа дымхынҳәи. Хымԥада, иарҳәаз ыҟан, излалырҵабыргуази? Лшьапқәа ԥхьаҟа деихыргомызт, шьҭахьҟа даахынҳәит. Дыҩналаны днеиуан, Ардасан даҽакала аҭак ҟаиҵар шилшоз дазхәыцуан. Иаалырҟьаны, ааи, абри аҭыԥаҿ абас дшырбаз ҳәа, акы аацәыригар? Аха ицәыригарызи? Акгьы лзеилцомызт. Аҩнынтә данаауаз, иара аҽны даазгаз дицаалон. Имашьына данҭыҵуаз, дырбалон. Уа еилагылаз рыбз ирцәахыхшьаз здыруадаз. Даҽа џьоукы данааргалозгьы ыҟамзи. Иара иаҳа дзыхҭарки? Ус лҳәеит ҳәа, иара заҵәык дхынҳәны амҩа дықәлон. Иахьцалак иара иакәымзар илаԥшықәырҵацәаз? Аха Дамытра уи иӡбахә аацәыригақәеит. Амала, ахәыҷы диманы лабраа рахь амҩа дананыз, ари ахаҵа машьынала дышьҭимххьази. Уамак лхы иҭашәазшәа, дааҭгылеит, аха нас уажәы еиҿалырԥшқәоз убранӡа ишеиҿылбаақәахьаз аалгәалашәеит. Дгәаҭеиуан азы, зны еиҿылбаахьаз ҿыц илызцәырҵуан, даҽа ганк ала дахәаԥшырц.
Аԥсшьарҭа аиҳабы иҭыԥахь ицнеиз рхала иаадәылҵын, шьҭахьҟа ицон. Лара дааԥшқәеит, адиректор ихала длыԥхьозар ҳәа. Ихаҭа длацәажәарц шиҭахыз лимырдырхьази. Имаӡаныҟәгаҩ длышьҭаланы даалон, ма лмобильникла лыҽлымалдон. Дыԥшын. Аамҭа уамак мцацызт, лара ирацәазшәа лбеит. Азыԥшра ануқәшәоз, ушԥаҟалоз! Иаалырҟьаны иаалгәалашәеит сааҭбжак ашьҭахь диҭаарц шлабжьеигахьаз. Ишылҟазшьаз еиԥш, «ои!» – лбжьы лхала илаҳартә иаалырган, лхы ргәалалыршәарц, адкыларҭа дныҩналеит.
Ихы дақәиҭума? – амаӡаныҟәгаҩ длызҵаауан.
Аеи, – егьи аҭак лылҭеит, дизлеирц лхы наҟьаны.
Слеир ҟалома? – ашә аалыртит.
Баатәеи! – иаԥхьа аҟәардә налирбеит. – Ибҭахыз ала ҳалагап! – данылаиртәа ихы налзишьҭит.
Усгьы сара сус ӡбаноуп, шәара ишәҭахыу анышәҳәо, – ахәша лҿыҵхон. – Саԥхьаҟа планқәак еиқәсыршәар сҭахыуп. Убри азын, иаҳҭоу анықәҵлак, уаҳа аӡәыр ҳизԥшызар еилыскаар сҭахын.
Сара бахьынӡаздыруа, аӡынраз шәаноуҳажьҭуа ас бахымццакӡацызт, – дҭиҵаарц дылҿаԥшуан. – Акыр быхьма?
Мамоу, – илыхьыз иаҳахьаҵәҟьазма ҳәа, лхы дазҵаауа лылаԥш иҟәылган, аха лхы ҩышьҭылхыхт, лхы лмыргамарц. – Еснагьтәи ҭаацәа усқәоуп исымоу, – нацылҵеит, гаӡаразу, ҟәыӷаразу илҳәаз лхаҭа илзеиламыгӡо.
Ибҳәарц бҭахым, уи еилкаауп, – лгәаҵа дҭаԥшыхуан, – сызлабыцхраауа ыҟазар – исцәыбымӡан! Аԥара бҭахыума?
Суалафахәы соур уажәы исызхоит.
Ус акәзар, – иҳәеит иара, лара дызлашәаз изеилымкаацт лгәахәыртә, – бызҵаара аҭак: иаҳҭоу рнаҩсан, џьоукы аарц ргәы иҭоуп. Ҳнаҩсантәи аԥсшьарҭаҿ ирыдыркыларц рацәажәара саҿуп. Ара ремонтк мҩаԥаагароуп. Бара ибҭахызар – уажәнатә боусыжьҭуеит.
Шәара шәахьҳазҿлымҳацәоу еснагь исгәаԥхон. Арҭ ықәҵаанӡа, сусқәа хара ицарым, – лҳәеит, иагьаалцәымӷахеит, доуижьуазар дымцахуаз аха.
Уаҳа зҵаатәы бымоума?
Сароу? Мамоу.
Аусураҿынтә иаарлас бхы бақәиҭзар злабҭахыу ала, аӡынраз ауп изысҳәо, сара сызлацәажәарц исҭахыу ацәыргара сцәыуадаҩуп.
Ои! Саҭамзааит! – лара иаалцәымӷахеит. – Сызлашәԥырхагахоз цәырызгап ҳәа сгәы иҭаӡамызт. Аусура иахьынӡаҭахыу ара сыҟазаауеит, ҳәара аҭахыума. Настәи планқәак сзеиҿкаауазар ҳәа сгәы иҭан, аха урҭ аасызԥшып.
Интересс ишьҭысхит.
Иахьцалак ҳаԥхьаҟа схаҭыԥуаҩыс бышьҭысхыр сҭахын.
Ои!.. Аиашаҵәҟьа шәҳәома? – уажәада аӡбахә лмаҳацызшәа, иџьалшьаҵәҟьон.
Аԥхьа ианбыдызгалоз усҟатәи уамашәа ибымбаӡеит ҳәа сыҟоуп.
Уи азҵаара аҭыԥ иқәаҳҵаз џьысымшьази.
Аҭыԥ иқәысҵахьазар, ахаҭыԥуаҩ дсымԥшаахьази.
Сара убраҟа аусура мап ахьацәыскыз азоуп изысҳәо. Амала мап ахьышәцәыскыз сгәы иалоуп, уаҳа ԥсыхәа сымаӡамызт. Иахьагьы убасҵәҟьоуп сшыҟоу, аиаша шәасҳәап.
Уажәгьы ибҭахӡам?
Иамур ҳәа сшәоит. Аха адгьыл аԥсеивгара сара сҿы иаангылама, шәааи акандидатурақәа ҳаицрызхәыцп! Сшәыцхраарц сҭахыҵәҟьоуп, уаҳа изла – сыздыруам.
Аӡәаӡәала зегьы срызхәыцхьеит. Ҳҩыџьегь иҳабжьахозар, аиаша басҳәап, аӡәы иалкаара сзышьҭымхит.
Сара сҿы иаҳа шәзаангылеи?
Анапхгара иаҳа банаалоит.
Изла?
Бымбои, бара бкандидатура алацәажәара ҳҽазаҳкхьеит.
Иахьцалак сара сзалшәкааз сазҿлымҳауп.
Быӡбахәџьарак, ҩыџьарак ҳалацәажәахьеит. Аиҳабыра, аиҵбыра ибеиӷьу дырбаӡом.
Саҭамыз! Сызҵаара аҭак ашәҭаны ижәбома?
Бара бҿоуп, беизҳара ҳацхраароуп. Рыцҳарас иҟалаз, баргьы ибыхьуа убри ауп, аԥҳәыс еснагь лҭаацәара ус шьамҭлаҳәны илыцражьуп.
Убри азоуми хаҵак дшәывагылазар зысҭахыз.
Аусура агәамҵхамҵра даараӡа ирацәоуп. Урҭ ухшыҩ иузҭагӡароуп. Доусы ианраамҭоу иуӡбароуп. Алшара умазароуп. Уҵсахы еибамкроуп. Иахьа даҽа напхгара ҷыдарақәак шьҭаҳхроуп. Ҳаамсҭашәазароуп. Ҳаизҳалароуп. Анапхгаҩы даҽакала ихы аарԥшышьа дақәшәозароуп. Аԥыхьа исхаҭыԥуаҩыз абарҭ иҷыдарақәа руак игын. Бгәаныла иарбаныз?
Иԥсахеибакшьа сгәаԥхомызт.
Во! Бымбои! Уи ихадаз усын. Иамуазшәа аниба, ихала дцарц иақәикит. Сара мап зицәыскрызи? Аамҭа даҽакала аҽаҳнарбозар, ҳацныҟәароуп. Бара ибылшарызшәа збоит, убри азын ҿыц бара сыбзыхынҳәит. Ус еиԥш аҭыԥ сзырхиаӡом, аилазаара иалахәу ируам, акәымзар аколлектив ааӡараус хсыртуан, бара бахасыргылон. Аха доусы ҳнапы иану аус анынаҳагӡо, ааӡара ус ҳхы-ҳаԥсы азкызароуп. Базхәыц!
-Ҭаим ауҭ сҭахыуп, – уаҳа илҳәашаз лҿыҵашәомызт. – Даҽаӡәы шәзықәгәыӷша дышәзыԥшаауазар, ари азҵаара аҭыԥ ақәҵара асезон ҿыц аартрахь ҳнахар акәхоит.-Бҭаацәара аиҿкаара ус убранӡа аҭыԥ ибзықәҵарым ҳәа базхәыцуама? – иара дҵаауан, лара дызҭагылаз атыша ҭиҵаахьазшәа.
Сцуҭаҿы абаҳча аиҿкаара иаҿуп, убранӡа ишԥаадмыртри. Аха, иахьцалак, уи аус анапалакра макьана сазыҟаҵаӡам.
Макьана! – гәыӷрак изҭашәон. – Сара сбықәгәыӷуеит, – дҩагылеит иара, лара лхы дшақәиҭыз лирдырырц.
Лара лҭыԥ дазнеин, азхаз дықәгылан, акгьы дазхәыцӡомызт. Леиҳаби лареи реицәажәара лгәы шьҭнахӡомызт. Длатәеит. Уаҳа уаҩ дыҟамызт, лцәалжь аԥсы алыршьарц, лҽааиҵылхит. Аамҭа маҷ-саҷла ицон. Лгәалаҟазаара аҽаԥсахӡомызт. Лдиректор илеиҳәақәаз акырӡа рыҵаркуан. Ԥхьаҟа дыԥшуан, агьузиаҳәаӡомызт. Игәыӷра ԥсадалтәырц лҭахӡамызт. Макьана иқәшаҳаҭхара гәаӷьыуацәан. Макьана! – илыциҳәахьан иаргьы. Иаалырҟьашәа ирҵарны даамҽхазкыз – еиҳабыра-еиҵбырақәак лара ишлылацәажәақәахьаз. Убрантә дызхыбаақәашаз уҳәан-сҳәанқәак Дамытра изнеизар?
Џьансыхәи Ардасани рҭыԥ иқәиҵазшәа ибон Марыхә, араион аусбарҭаҿ аус зуаз ахацәа, иара ишәҟәқәа аныдирба, рнапқәа шрываҳаз гәеиҭазижьҭеи. Аха зынӡак адгьыл имазкуаз урҭ аҩыџьа рыҽдырҭынчуамызт. Иаҳауан аусбарҭа аҟәшақәа ишрылагьежьуаз, иара адгьыл «иашамкәан» иширҭаз ҭырҵаарц, аиҳараӡак архитектура аҟәша ҭыԥ иқәдыргыломызт, изакәызаалак изҿадырԥашаз ак рԥшаарц. Марыхә уахь игәы ҭынчын, акы шырзалымхуаз усгьы еиликаауан. Даҽа ганкахьала, дҵыблаауан макьана, ацҭәы иҭахымызт, аимак дашьҭамызт. Ус хәыҷы-хәыҷы рыхшыҩ азааиуазар ҳәа, азыԥшра иқәшәан, егьырҭ иусқәа дырҿын.
Зегь раԥхьаӡа, ачара аҽҳәара ԥҵәатәын. Аҩны раҳәашьак иӡбар акәын. Дыԥхамшьакәа Ҷаарыхә изиаҳәар, егьи раби рани рлымҳа инҭишьрын. Урҭ рықәшаҳаҭ акәын ииҭахыз, егьыс ус ӷәӷәак урҭ изымҩаԥыргозма, шьҭа ибыргцәан. Ақәшаҳаҭхараз – дара мап ркрымызт, изызԥшыз рыҷкәынцәа рыԥҳәысаагара ишԥақәымшаҳаҭхоз, аиҳараӡак аиҳабы иқәра ахыԥарахь ахы архар ҳәа ишәонеи. Ақәра нҵыра дук шамамыз абыргцәа ирбахьан, иҿаз ирзеилкаауамызт аха. Уахьынӡаҷкәыназ узхьымӡаз уахьӡарц, цқьа уҽеибымҭаӡакәа, ҽықәпалла уашьҭалон, аха иааг. Аишьцәа рҩыџьегь аҳәса еицааргар бзиан аҭаацәа рзы, аха ианамуӡах аиҳабы дааигозар – шьҭа иааигалак илықәшаҳаҭын. Уи аган ала, Марыхә игәы ҭынчын, аӡӷаб лхы-лҵыхәа, лԥшра-лсахьа, лҟазшьа – уамак лыҭҵаа-ԥшаара иашьҭалацәомызт. Лара лакәзар – хшла иркәабоз ауаҩыцқьара лылан.
Ашьыжьҵәҟьа акәымкәан, иара амҩа дықәгылеит, Арӡына лусурамш анҵәамҭаз длыхьӡарц. Сынтәа ачарақәа шырацәаз гәыцареикуан. Аиашаз иҳаҩсхьаз даҽа шықәсык еиԥшымызт. Асабшеи амҽышеи рызхомызт, ауаа еиламхацәарц, егьырҭ амшқәа рзы, аиҳараӡак ахашаз, аҽҳәара ԥырҵәон. Ачарахь ацара иахьцалак иԥшьаз уалс ирыԥхьаӡон. Амҩа ианыз неидашшылон. Аҵыхәтәан, дара ахьымӡозаргьы, ачарақәа рацәазар шеиӷьаршьоз иазкылсуан. Уааԥсырала ҳрыцҳамзи. Ачара – аизҳара иамҩан. Амшқәа акырӡа ишеилгазгьы, амшцәгьақәа ирыцәшәаны, ақыҭауааҵәҟьа рчара мҩаԥгара ақалақь ахь ианиаргоз маҷӡамызт. Уаагьы иануҭахыз, ишуҭахыз аԥсшьарҭаҿ урыдыркылондаз. Амшқәа ҭәын, ачара зурц зҽазызкуаз ацәаҳәа иқәгылан. Убри амш, аԥсраҵәҟьа уақәшәаргьы, иахырԥаны, иааиԥырҟьеи! Уи ашықәсан уа амш уоуӡомызт.
Марыхә иҭахӡамызт, иҩны, игәарԥҭбаа дышрылаҟаз, ичароура ақалақь ахь игарц. Рҭаацәара, рылахь акыр анызар, мшы бзиак рзылбааԥшрын. Ақалақь аҿы имҩаԥыргоз ачара, ааи, акала уеиқәнаршәон. Ӡынҵәы, ҳәынҵәы улагыломызт. Аҩныҵҟа иԥхаӡа утәан. Аха амузыкеи ҳхымҩаԥгашьеи анеилаӡҩалак, улымҳа ҵырхааӡон. Еибаныҳәоз доусы ихазы дцәажәон, ииҳәоз идтәалаз илымҳанӡа изнагомызт. Аԥарарҳараз еиҿкааз агәыԥқәа шәаҳәон, икәашон. Ичарамызт, аха ибжа-концертын. Иабаҟаз жәлар рашәаҳәара, рыкәашара?
Ргәырӷьара? Ауаа рыԥсҭазаара даараӡа ируадаҩын асовет мчы аҿиара иалагӡаны. Аколнхара-тәра, аӡыхҵара, аибашьра, амилаҭ хақәиҭра қәԥара, ҿыц аибашьра… аблокада. Заҟа рыхҭыргазеи? Марыхә, ибла нцәынҭаазшәа, имҩа ихашҭуан. Ԥҳәыс даазгаз ачара изыруан. Аха ахаа-чара, алахҿыхра цахьан. Шамахамзар ашәак рҳәомызт, икәашомызт. Ҿыц ишьақәыргылатәын агәырӷьара. Ақалақь чара. Уажәы ишымҩаԥыргоз ала, уи арҿиартәҭагылазаашьак амамызт. Уи, ақыҭа гәарԥаҿ еиҭацәырымҵуазар, даҽаџьара ҿиашьиак аиуамызт. Иаалырҟьаны иааҭрысшьа имашьына аццакыра иаанырын, иааиҵасырц агьагымхеит, иҽеимҭацәеит акәымзар. Рчара аҽҳәараҭараз амҩа дылзангылан. Арахь лхаҭа дылмазҵааӡацызт диқәшаҳаҭзу, диқәшаҳаҭымзу. Амацәаз лаҿа инанҵаны дылԥырҵызижьҭеи, мшқәак ракәын иҵуаз аха, дылзымааӡацызт. Ателефонҵәҟьа дылзамысӡацызт. Ихы дақәгәыӷцәон акәымзар, мап ицәылкуазар? Иҽлымаимдар ҟамло, аамҭа мши-ҵхи ицәымцеит, аиашаҵәҟьа уҳәозар. Уахь иҽызлаирқьиашаз иман. Иамиххьаз адгьыл азҵаара аҭыԥ ақәҵара ҽнак имнахит, акәымзар Арӡына лҿы днеины дхынҳәызижьҭеи иахьа хы-мшын. Лхаҭа дкәанызануазар, дизхәыцыртә аамҭа лыман ҳәа иԥхьаӡон. Аха, ҩныҵҟала дааиҭаԥахуан иара, лгәы изеиҟарамкәан дибаӡомызт дҭиҵаауазижьҭеи. Хаҵацара иаалырҟьаны дазыҟаҵамкәан лхы лыԥхьаӡозар – уи даҽакы иамусын. Аҵыхәтәан игәы иҭашәазгьы уамак дақәшаҳаҭмызт. Дарбан ӡӷабзаалак аҩнра цара лҽазыҟалҵон, дҳәаны дтәазаргьы, дтәамзаргьы. Иара ишихәашаз дхәыцуан, лара илхәыцуази? Дмыццакыкәа длызнеир, лыҽлырзозар ибарын.
Аус ахьылуаз лҵараиурҭа дазааигәацәамкәан дҩаскьан, имашьына, аладара ахы азырханы, иргылеит. Макьана аамҭа рымазар акәхарын, уаҩы ддәылҵуамызт. Лусура ашьҭахь даанхар ҟалон, иудыруази еизарак рымазаргьы иара изцасны, дагьааԥышәырччеит. Анс акәзу, арс акәзу, длызԥшырц иҭахын. Ателефон дылзасны, дышлызԥшыз ллымҳа инҭишьырц цәгьа иааимбазт, аха инеира ҳамҭак илзаҩызахар даараӡа дазгәаҟуан. Абзиабара ауаҩы дармаҷуан. Дарԥшқон, агәыразра изаанагон, агәы хыҭхыҭра маҷымкәан изыԥшын, агәыӷра изҭанаҵон. Асҟатәи иаразнак инапы рыкәшомызт, игәыҵаимкыргьы ԥсыхәа абаҟаз! Бзиа дибаҵәҟьозма? Уи рҵаула дазхәыцыртә аамҭа иман. Ус игәаԥхозар, нас еибагәаԥхеибашьозар ҳәа дгәыӷны акәымзи, лара аӡӷабцәа зилырбоз, ихаҭагьы дзықәгәыӷуаз. Игәаԥхашаз ҳәа џьоукы дахьрышьҭаз, шьҭа ихы дахыччартә дааихьан. Арӡына лакәзар – бзиа дибомызт изҳәомызт, уи ԥишәартә дҭамгылацызт азы, ус акәзар ҳәа зны ихы дазҵаауан акәымзар. Амала аӡӷаб ӷәӷәала игәамԥхашаз лакәӡамызт, уи заманалаҵәҟьа идыруан. Издыруадаз ибзиабара аасҭа дахьигәаԥхоз уажәы иаҳа амч амазар. Мамзар урҭ иара ицәеилаԥсаны, лзыҟазаашьа дарҩашьазар? Иқәра акәзар ус дҟазҵоз? Иахьцалак ихбыџьра дҭагыламызт. Бзиа дызлеимбози длызхәыцуазар, дибалар иҭахызар? Лыуаҩышьа акәымзи иара дахьааихьаз дкылызгаз?
Аҵара зҵоз дәылҵқәон. Рҽеибаркны амҩа ианылон. Арҵаҩцәа ракәын издәылымҵуаз. Еилацәажәарак рымазар игәахәшәа, иҽирҵысуамызт. Ателефон дылзасырц цәгьа иааимбазт, иахьцалак дҳамҭаха даалызкашәарц иӡбахуан. Арҵаҩцәа дәылҵуамызт, лымала дабацәырҵрыз. Аус злаз лара уа дрылазу, дцахьазу? Арҭ аҵараиурҭақәа рырҵаҩцәа русурамш хаз-хазы ирзыԥҵәан. Рсааҭқәа анынҵәалак, уск дыннамкылозар, доусы ихақәиҭра ишиҭахыз ихы иаирхәон. Абар џьоукы ахьаацәырҵқәоз. Ларгьы даадәылҵын, ашә даалагылеит, илышьҭагылаз дырԥырхагамхарц, лҽынасҭха. Дзызԥшызи? Амҩа даныԥшылон. Аҵыхәтәаншәа иаацәырҵыз ҩыџьа аҳәсақәа аалыдгылан, иааицәажәақәан, еибарччон рбжьы ҭымгацәакәа. Амардуан кьаҿ илалбаан, амҩа ианылеит. Еснагь еиԥш лхы мҩаԥылгон, лыԥсҭазаара ианыршаз ак ҟамлаӡызшәа. Урҭ шеицыз лыналыдгылара маҷк изыманшәаламызт. Ус дҳамҭаны длызкашәарымызт. Азныказ иихәыцқәоз ихаҭа иааџьеишьеит. Иара дҳамҭаны лара дылзыҟаларын ҳәа агәрагара зхаиоурызи? Дҳамҭаны акәмызт, илцәымӷыз уаҩны даалызцәырҵыр? Ус аныҟалоз маҷызма. Иара идыруан арԥыси аԥҳәызбеи аиҩызара ду шрыбжьаз. Арԥыс бзиа дшибоз иҩыза ӡӷаб ианлеиҳәа нахыс, дҳәымпырҵызны дааимпыҵахеит. Убасҟатәи убри дылцәымӷахеит, бзиа дылба акәмызт, реиҩызара ԥлыргеит. Убас иара, Марыхә, ихьыр ҳәа даацәшәалон. Арӡына илыцыз хазы мҩа анышьҭырх, лара лхала длеиуан, шьапыла лыҩнынӡа дцарц, ақалақь еиҩылҵәарц лгәы ишҭаз мҩашьо. Џьара дынкыдгыларц лгәы иҭакызар? Илаԥҵш дыҵшәаанӡа игәахәын, имашьына, амотор аус амыруӡакәа, аладара икәаруа илҭеиҵеит. Абжьы мыргаӡакәа, ашьшьыҳәа, иаалыцрасрызма лҳәо ианаалывала, дагьааҭрысит.
Уо-о-ра! Уабаҟаз? – рыбзиабара далашьцылаӡаны акырӡа ахыҵуазшәа, иҿыцыз агьлызцәырымгацызшәа, уажәраанӡа реиҩызарада ак рыбжьамшәаӡазшәа, лхала имашьына ашә аалыртын, абжьааԥнеиԥшҵәҟьа дыниватәеит.
Сааит, – уаҳа ииҳәарыз акгьы иҿамшәеит, дҳамҭаны длызкашәарц шиҭахыз акәымкәа, лара дҳамҭаны дизлыбаазар – иаҳа иҵабыргын. – Џьара ҳнатәап! – налабжьеигеит.
Ус ара ҳаицәажәаргьы ҟалоит, аха уҭахызар – ҳнатәап.
«Нарҭаа» шыҟаз амҩа дахьынӡаныз, лаҿа иаиркыз амацәаз, уи уажәы лнацәа иахаӡамызт, даԥсахыу, дазымԥсахыу, – абри ҭиҵаауан. Макьана изеилымкаацызт, арахь иара рчара аҽҳәара еицазԥырҵәарц, амҩа данылахьан. Ларҭмаҟ маҷ амацәаз ааҭыганы, шьҭахьҟа иааилыркыр? Аҩбатәи аихагыла иаартыз ҭыԥын, убра ҿымҭӡакәа акы инацҳауан. Лара араҟа илгәаԥхон. Аҳауа еснагь ицқьан, аиҳараӡак аԥхынраз маҷк аԥша аақәсуан. Аԥацха анаҩсан апроспект бжьан. Уи уаҩ дананыҵәҟьамыз аамҭак ыҟаӡамызт. Ԥшахьырсраз икылсуан. Нас аҵла лан. Урҭ уԥырхагамызт, амшын агәы уныхԥшыларц.
Иахьа уаазцеи? – ӡык ыжәуа, лара дҵаауан.
Бара боуми, – ихгьы шьҭихуамызт, акрифон. – Ҳчара аҽҳәаразы ҳнеицәажәап аасгәахәын.
Уара уџьашьатәыми! – дԥышәырччон. – Ачарахь уабаҟоу, уанаџьалбеит. Ухазы зегь уӡбеит. Уаалаган анапеимдахь суҭеит. Сара сгәаҵа иҭоу уазҵаахьоу?
Бгәаҵа иҭоу шаасабҳәара!
Цқьа уаасацәажәар ҟамлози. Џьара ажәа сҭихьазаргьы уздыруамеи.
Бҳәаны бтәоуп ҳәа сара агәра сызгом.
Уара уда уаҩы сааиҭаххарым ҳәа зышьҭукааи?
Бхымҩаԥгашьа ус иаҳәом.
Избан?
Ас бхы бақәиҭӡаны бызсыцломызт.
Иумбои иуҳәо! Даҽаӡәы ажәа аасниҵар, уаҳа ҩызак дысмоукәа саақәхароума?
Иахьцалак арԥыс игәаԥхаӡом иӡӷаб даҽа арԥыск ҩызаҵас акәзаргьы данылзааигәацәоу.
Аӡӷаб аҩызцәа злымоу, руаӡә ихазы далихуазар ҳәоума? Аҩыза аҩыза иоуп. Ҩызада уԥсҭазаара бжатоушәа изхаҭәааӡом.
Сара ҩызаҵас иаҳа сыбҭахыу, снапеимдахь иаҳа аҳаҭыр ббоу? Иаҳа ибзааигәеи?
-Ҩызцәаҵас ҳҩыџьегь ҳабзиақәан. Анапеимдахь еимаҳдар, ҳзеиԥшрақәахаша сеидроу, – ларҭмаҟ маҷ аалыртын, амацәаз зҭаз акәлап хәыҷӡа ааҭылган, днахан иаԥхьа инықәылҵеит.
-Ҟаи! – иара иааџьеишьан, дагьаагәырӷьеит. Илиҭахьаз акәӡамызт. Ахҩа аахиршәан, ахаҵа мацәаз аагәылихын, иарма ҽырбага нацәы инахеиҵеит. – Макьана ари иахазааит…
Арыӷьарахь аиагара азин уоуаанӡа, – иажәа ааиҿылԥааит, дагьаалырччеит.
Снацәа ианаалоз иалыбдрааи?
Сара снацәа ианаалоз уара иалудрааи?
Ҳаиҭоуп.
Шьҭа аҩны ишԥароуҳәо?
Ачара ҳуроуп ҳәа, снарҿамгылои.
Уқьаӷьариа лоума иааугаз ҳәа, иуазҵаапеи.
Лоуп сымҳәои.
Лхазын дқьаӷьариуан рҳәашт.
Акаамеҭҟалараны иҟами.
Сҭацахаанӡа ахьӡ соуит, аҩнра дцарц аӡӷаб дзықәшаҳаҭым арбану.
Бааи иҳарласып! Зегь еилкаауп, изҳарххои?
Иуҳәарц иуҭахи?
Исҳәахьеитеи. Иаарласны ачара бзызуроуп.
Сшымгәыӷӡоз уабасызкашәа! Амала ачара аҽҳәара азҭо, иагьызуа уҭаацәа роуп. Урызҵаахьоу?
Урҭ шьҭа ирылшаӡом. Схы сақәгәыӷроуп.
Иахьынӡарылшоз уара уҽуцмырххози. Ус ауп ахацәа аамҭа шнышәхуа.
Ибзиашәа аамҭа сфеит. Акәымзар бареи сареи ҳаиқәшәаӡомызт.
Аразҟы ҳәа акыр ыҟаҵәҟьоума?!
Иҟазаап. Ҳалахь еидаҳкылартәҳазшаз иҳадиҵеит.
Ачара ҳамала иаҳзыруӡом, – лара уамак изаацәырылгахт. – Ҷаарыхә дынхаӡоит, абыржәы, уара дуцныҟәаны, ԥҳәыс дааимгар.
Ак ааиҿыҵшәаӡом. Бымбои, дазыҟаҵаӡам.
Дазыҟаҵаҭгьы.
Убасҵәҟьоу? – илҳәаз агәра шылгацәоз ибон.
Радица дугәалашәома?
Уи дарбану?.. – дагьаалызхәыцт.
Зны акаҳуажәырҭаҿ идаабалаз. Дихнаҳәаахьеит.
-Ҟаи! – ас ак анџьеишьоз иаҳаз даналагәырӷьоз акәын, уажәы иаҳауаз ицәымӷын.
Лара лхы ахькыдылҟьара лыздыруам. Иара иҽирххоит.
Брацәажәахьеит? Еибаҭахӡамкәа ишԥарыхьуаз?!
Еибаҭахын. Ус ауп ишеилыскаа. Лцәа лтәымкәан данаақәиргыла, мап лцәикырц иҭахыуп.
Убранӡа инеихьану?!. Ӡӷабк лцәа ԥимҽыр ҟамло, закәытә хьымӡӷыузеи иҵыргарц изҿу! Уи ҟалашьа амам.
Уиацәажәа!
Уахаҵәҟьа иаласыгӡароуп.
Уаанӡа изноугои?Ҳаицны ҳизнеип.
Азамана! – ателефон аацәыригеит. – Ҷаарыхә?.. Узбар сҭахын, аха… Абыржәы Гәдоуҭа слеиуеит… Уаханӡа ԥшыха сымаӡам… Ара уҟану?.. Нас ҳаиқәшәеитеи. Абра «Нарҭаа» аҿы сҩызцәеи сареи ҳаицуп. Уаҳзааи!.. Ус ӷәӷәак ҳаԥхьа ишьҭоуп… Телефонла иуҳәо акәым… Аеи, – ителефон наиҵәахит. – Иусурала Аҟәа дыҟоуп. Уажәыҵәҟьа дааиуеит.
Дазааҳгап угәахәуоу? – лара Марыхә игәаанагара дазҿлымҳацәан.
Ибҵаашьоуи?!. Дызбазааҳамго! Аӡӷаб лцәа ԥҽны лхы ахьынахо ҳәа адәы дықәуҵар ҟалома! Ҳшынҭаацәоу адамыӷҳниҵеит. Аӡӷаб лҭаацәа усгьы срылацәажәом. Ҳцәа иҭамӡо уҽазукыр – ицҭәхоит. Арахь ҳцәа иҭаҳагӡап ҳәа ҳгәы иҭоума!
Зыхьӡи-зыхьымӡӷи шәа-за адгьыл иқәгылаз Марыхә амца иӷраӡомызт, абз адәахьы ибылуан. Маҷк иҽааиқәикырц, Арӡына ҿымҭкәа дтәан, агаз аԥырӷы илцәақәымҭәарц. Иара иашьа иааира дахыццакуан, лара аамҭа цар еиӷьалшьон. Иаарлас иааирц зашьа дзыргәыӷыз Ҷаарыхә дыццакы-ццакуа дааҭалан, дзышьҭаз дибарц, длаԥшы-ҩаԥшуан. Марыхә абагьыр избжарак нхықәикит.
Суҳәоит, умизаӷьын! – Арӡына Марыхә дааиҿагәыбзыӷит.
Сизаӷь акәым, – иара амца ибла ихын. – Ара уаатәеи! – аҟәардә Ҷаарыхә иирбеит.
Субар зуҭахыз еилкаами, – Ҷаарыхә иқәшәацәгьаны идырбаз аҟәардәаҿ иҭыԥ аалихит, Арӡына ара даниба нахыс, иашьа иԥшразгьы ангәеиҭа, усгьы зегь еилкааҵәҟьан.
Угәы иҭаз аасаҳәеи! – Марыхә ибжьы изҭыгомызт, ирыкәыршаны иртәымыз ауаа тәан, Арӡына лакәзар – лхы лырҵысуан, иара иԥсы еибаимыркырц.
Сгәы иҭахи…
Изласаҳаз ала, аӡӷаб шьахәк лоуп. Аҭаацәара бзиа дрылҵит. Гхак лымагәышьоуп, сара стәала, аха гхак змамкәан адәы иқәда.
Закәытә гхоуи? – Марыхәи Арӡынеи иааргәаԥхартә, Радица дахьыгхадамыз Ҷаарыхә игәы нанагомызт.
Уара уҽахьуԥылшьыз! – Марыхә ихҭҟьаран ари.
Аа! – иҳәахт Ҷаарыхә, иџьеишьашаз ак имаҳазшәа.
Уааи, – даҽа хаҿсахьак аахәаны, Арӡынагьы лгәы нанагартә еиԥш, Марыхәҿааиҭит, – уажәы иҟалаз, шыҟалаз, изхароу, изхараму, – аилыргара ҳҽазаҳамкып. Убранӡа ҳамнеип сҳәарц ауп исҭахыу. Ус џьара хҭак иаҳзеицҭамыршәыр ҳәа сшәоит. Уааи, – даҽазнык ари ажәа ааиҿыҵшәахт, ииҳәарц игәы иҭаз арахь акылгара ааицәыуадаҩны, – аҳәса еицаагап!
Ицәгьамызт, – Ҷаарыхә иақәшаҳаҭхашьеи иҿаԥшылареи еиқәшәомызт, деилыркаарц инациҵеит: – Уи уара ишԥаубо?
-Ҽнак ачара еицаауеит, хара иҳазнагаӡом, уаҳа закәи.
Сара сразҟы еицышәыӡбазшәа шәгәы иабеит, уара ишԥоузаауа?
Сара сышԥоубаз?
Иааугода сымҳәеи?
Абар дахьтәоу! – инапи иблақәеи Арӡына иналықәикит.
Уқьаӷьариоу?!. – агәра изгомызт.
Сқьаӷьариа! – Марыхә ишьақәирӷәӷәон.
Лхазы дқьаӷьариуазма? – иаҳаз иахьынӡа лафыз изҭҵаауамызт.
Иқәнагахашаз уаҳа уаҩ даҳзымԥшааит, уара, – Ҷаарыхә икьатеиах ԥызҵәашаз Арӡына инаԥылшьит, лнапсыргәыҵа лылахь инаԥыралкшәа луит, дзацәажәоз иблала лыбла дызхымԥшыларц, убас алагьы иара цқьа изеилкаауамызт аҵа ахьыҟаз.
Оҳ-ҳо-ҳо!.. – ибжьы ҭицарц агьигымхо, иччабжь ааихәаҽит, игәалақәа зегьы ааихашҭхьан. – Иаашәымҳәо агьыҟам.
Ҳара ҳахәмарӡом, – Марыхә дмармалташьха дыԥшуан. – Нас?
Изакәи нас?
Ачара еицаҳауп сҳәеит.
Уара, Арӡына дугаҵәҟьома?
Исҳәо закәи?
Бара, абри биццома? – Арӡына, Марыхә длаҭәаимшьозшәа, Ҷаарыхә дылҿаԥшуан. – Ари акада акгьы издырӡом. Бхы ҭабырхома?
Уаҳа сызгода, хаҵа дыҟазар умбаӡои? – даҽазнык лара илабхәындахашаз игәы шьҭыхны длырччон.
Аӡәгьы симгар аҵкыс, Марыхә сигааит ҳәоума? – Ҷаарыхә дсамырҟәылуан.
Аеи, уара! – лара инаҵылшьӡеит.
Угәы иҭоуи сҳәеит! – арҭ рлафҳәара Марыхә дықәнаргыломызт.
Аныха сашәыркырц шәаҿуп, избоит, – Ҷаарыхә ихьаҵуаз ицәажәашьа шьҭихуан, абна иԥшуаз ҩнааӡара згымхаз ақәыџьма бла ихаҵаны.
Аныха уаҳаркыр, уи бзиами, – лара реицәажәара лырдадон, маҷ-маҷ дшазааигоз, иааҵҟьарц згәы зыҵаххуаз Марыхә дааиԥгыларц.
Дааганы зны лыхьымӡӷ ма илхысхып, – Ҷаарыхә аргама ахьаҵра изышьҭымхуаз еидаран.
Ус жәларык рҭыԥҳа улхымыччан! – Арӡына уи игәы иҽанылҵон, лхаҭа деилашәарц ак лыгхомызт.
Амш умган! – Марыхә иааҿахижәеит.
Ҿырымҭыр рызынтәык рҭыԥ ишықәлоз рныруазшәа, ус иаатәеит, имҩахҟьаз ршьа еилашы доусы рдақәа рҭаныҟәашьа ааҭышәынтәалахаанӡа. Аӡә иихәыцуаз даҽаӡәы дзахьынҳаломызт, арахь ак акәын ирхәыцырҭаз. Убри аламҭа иалагӡа, Марыхә аӡӷаб даалыԥхьан, ирзаалгахьаз ахәԥса налиркит, уи иаҳагьы реибарххашьа ҿанаҳәон, зынӡакҵәҟьа ажәак неиқәымҵаӡакәа инеиҿаԥшы-ааиҿаԥшылар аасҭа.
Абыржәыҵәҟьа лара лҿы уцоит, – Марыхә, аҩагылара иҽазкуа, инапқәа аишәа инықәиҵеит, иажәа дшаалгалак дҩеихарызшәа. – Иҟоу абри, абри ауп, бҽырхианы бтәаз ҳәа лаҳәа! – дагьыҩеихаҵәҟьеит. – Ҳаамҭа кьаҿуп, – иҳәеит, амардуан длаҿагыларц, Арӡына данаалызԥшуаз.
Сара исҭахҵәҟьоу жәдыруама, – арԥарцәа доусы рмашьынақәа рахь ианеихашаз, Арӡына иаалырӡырҩит. – Ҳаицны ҳлызцар сҭахын.
Ихала игха ириашааит, шьҭа дхәыҷӡам, – Марыхә уи длықәшаҳаҭмызт.
Ражәа рзеибамыркыр ҳәа сшәоит, иухьи, уара! – лара ус ишеиӷьыз агәра лгон, дагьҵаҵӷәыдамызт.
Избан изырзеибамыркуа?
Ларгьы дгәааны дыҟами. Ажәа хәанчак ааиҿыҵшәар – иакәым алырхыр ҳәа сшәоит. Ҳаиццап!
Аеи нас, – Марыхә дазаалгеит. – Ҳаԥхьа угыланы уцала! – Ҷаарыхә наиқәҿиҭит. – Ҳухьӡоит.
Абарҭ ицны Радица илызцар Ҷаарыхә цәгьа имбозшәа Арӡына илныруан, амашьанақәа еишьҭагыланы рҿанылархоз. Иахьцалак уи арԥыс уи аӡӷаб диҭахын, инаԥшуаз изеилымкаауаз ирыбжьашәаз бжьыхшьак ихаҭа изамҭарызшәа, иара деилахеит акәымзар. Машьынала иара дыццакуамызт, амҩан дзызхәыцшаз рацәаны изеиламгӡарызшәа. Имашьына ақә ана-ара инықәыԥшлон. Марыхәгьы уи дизааигәацәахар уамак иҭахӡамызт, агәамҵхамҵра изацнаҵар ҳәа дацәшәозшәа. Уамк ҿиҭцәомызт, Арӡынагьы цәажәарак далалгаларц лҽазылшәомызт, зынӡак ажәак ааиқәымҵаӡаҵәҟьан амҩа изланызаарызи акәымзар.
Ҳгәы ҳҽанӡамкәа ҳаазлеиҵазеи! – иара дааԥышәарччартә алшара иԥшаартә днеихьан.
Ус иахьыҟалаз цәгьамзар ҟалап, – нацылҵеит. – Ԥҳәыс дизааҳамгои. Уара уашьҭахь, уи ашықәсқәа нҭакәкәа ирӡуан.
-Ҵаск уқәныҟәозароуп ҳәа, ас иҟалома! – аҵаси ақьабзи жәларык еибаркны иааргон ҳәа изԥхьаӡоз, иара аҽырҟьаларақәа дрықәшаҳаҭмызт.
Зегьы неибынеиԥшны рхы рзымҩаԥгом. Аӡәы анс дҭаацәарахоит, егьи – арс. Иблаҟьаз даауриашалароуп.
Усҟатәи уҽузнымкылозар, иаауеитеи.
Иаауа дзусҭада?
Аныҟәарада хәыцырҭа змам аԥсшьацәа.
Урҭ заҟа ишәарҭахаз умбаӡои?
Уигьы збагәышьоит аха, – аниҳәоз, Ԥсырӡха ақыҭа илалсны, аихамҩа цҳа ихәыҵгаз амҩаду ианын.
Ари Ҷабҷан лномерқәа роуп, ара дызгылеи? – авокзал аҿы илаӡаанӡа, лара амҩа аганаҿ игылаз амашьына ҟаԥшьы лылаԥш нақәшәеит.
Ашьыжь Аҟәаҟа амҩа сананыз, ара игылан, – иҳәеит иара.
Уаангыли, уара! – анылҳәа, амашьына ааникылан, шьҭахьҟа иҿааихеит. – Ари Ҷабҷан лмашьына акәҵәҟьоуп, – иара иаԥхьгьы дааҭыԥан, днадгылеит.
Лара дабаҟоу? – ашә амаа кны даахазар – иаатит. – Ацаԥхақәа ара иаҿоуп.
Ашьыжь аахыс лмашьына ргыланы, ашә амыркӡакәа, дабацоз? – Арӡына уамашәа илбон. – Рашьыҭ сизҵаашан.
Бмыццакын! Баша игәы ҭаҳҟьоу сыздыруам.
Ари рыцҳарак дақәшәеит, акәымзар лмашьына ацаԥха аҿаҵаны, изго шәхы иаанышәҟьеит ҳәа инлыжьуазма.
Ҷаарыхә иоуп уи аилкаара зуалу, – Марыхә иашьа ателефон дизасит. – Уӡырҩи! Авокзал азааигәара, абра Афон, ҳҩызак иԥҳәыс лмашьына шьыжьы аахыс игылоуп. Ашә аартуп. Ацаԥхақәа аҿоуп. Рыцҳарак дақәшәазар ҳәа ҳшәоит. Уканалқәа рыла акыр узеилкаауама?
Уажәыҵәҟьа схынҳәуеит, – Марыхә иашьа ибжьы иаҳауан.
Уажәыҵәҟьа дааиуеит, – Марыхә ихы Арӡына лахь инаирхеит.
Аамҭа уамак бжьымсит, дкылхх Ҷарыхә даакылсит. Амашьына ҟаԥшь хәыҷы напыла дакьымсит, днавагьежь-аавагьежьны иаҭагылазаашьаз ааҭиҵааит. Марыхәи Арӡынеи изхалаԥшықәырҵаз дназҵаақәеит. Амашьына рӷьычт узазҳәомызт. Изтәыз мчымхарак дақәшәеит ҳәа узақәҵомызт. Телефонла апрокурор адырра ииҭеит. Аус аҭҵааразы амилициаҿынтә аекспертиза амҩаԥгараз ауаҩы даашьҭтәны шибоз ицәимӡеит. Иаарласны ГАИ аусзуҩцәа кылхх иаакылсын, шәара-зарақәак мҩаԥыргон.
Радица? – аамҭа ахәымҽханра ишаланагалоз, макьанагьы ара, аусмҩаԥгатәы Ҷаарыхә инапы ишанхалоз збоз Арӡына Гаграҟа ателефон дасуан, ахацәа лҽанырҟәыга днагылан. – Бусқәа рҭыԥ иқәҳцалазар ҳәа агәра сымам.
Изла?! – азҿлымҳара ӷәӷәа злаз аӡӷаб лбжьы лаҳауан.
Иара иашьа Марыхә дбымдыруеи? Далазгалар акәхеит.
Даҽаӡәы?!. – лымаӡа аргамараз аҽшарҭбаауаз лбон, Радица уи лцәымӷын.
Уаҳа иауӡомызт. Бара дбыцхраауеит. Бымшәан! Уажәы ҳах-ҩык бара ҳбызлеирц амҩа ҳанын, аха уаха ҳахьымӡар ҟалап. Ара уск иоуит. Уаҵәы ашьыжь, ма шьыбжьон, ҳангахьӡо цқьа исыздыруам, зегьакоуп ҳбызлеиуеит.
Бусура?
Сҽагсырхар акәхоит. Бхы шымҩаԥыбгаша баазхәыц! Еилыбкаама!
Исаҳаит.
Уажәы аус злоу бара боуп.
Арӡына аӡы дӡааԥшылозшәа, Ҷаарызхә Марыхәи лареи даарыдгылеит, изхара телефонла апрокурор даниацәажәа ашьҭахь.
Уахатәиала ҳаиқәшара ахаҳамгар ауӡом.
Избан иара? – Марыхә игәаԥхомызт.
Апрокурор дсыԥхьеит.
Уаҵәы? – Арӡына дҵаауан.
Уаҵәы ҳзеиқәшәартә иаасылшо зегьы ҟасҵоит, – Ҷаарыхә иргәыӷит.
Телефонла ҳаицәажәақәап, – Арӡына инарабжьалгеит.
Уаха ҳзеиқәымшәои? Сара исзеилкаауам, – Марыхә итәы дасны икын.
Абра ҳахьынӡагылаз, апрокурор амашьына зтәыз лхаҵа дизасхьеит. Уи излеиҳәо ала, лара, иԥҳәыс, иалҳәахьазаап лмашьына амҩан ишыԥхасҭахаз. Уа иааныжьны, лусқәа дрышьҭалазаап. Лхаҵа, иԥа диманы, амашьына ааигарц игәы ишҭаз иҳәеит. Аха лара уажәы дахьыҟоу издырӡом, телефонла аҭак ҟалҵаӡом.
Закәытә еилаԥаҭароузеи! – Марыхә иааизымчҳаит. – Лмашьына ԥхасҭазар, аинспектор аус злаируи? – афицар амашьына, ГАИ иазигарц, дҭатәан.
Сыздыруам. Дыԥҳәысми, иазылушаз цқьа дақәымшәазаап.
Аус лзарымузт, ашә аартны, изызго ижәга ҳәа, лцаԥхақәа наҿаҵаны, дабацоз? Иуҳәо ухала агәраганы уазхәыцхьоу?
Умбои, иуҳәан еиԥш, заҟа еилаԥаҭоу усу? Ауаҩы дыӡзар – закәанла хы-мшы рышьҭахь ауп ианишьҭало. Уаанӡа дцәырҵыр ҟалоит, аӡара ирҭоит. Аха убри аамҭа иалагӡаны, иукша ишьҭа ыӡыр алшоит. Арахь амашьына агылашьа злаҟоу ала, ак ҟалеит азуҳәартә избоит.
Ҷабҷан лхаҵа ателефон дылзасхьазар… – Марыхә иаҳауаз зегьы даҽакала еилицон.
Уи ус иҳәеит, иахьынӡаиашоу здыруада, – аиуристра ззаанаҭыз зегьы гәрамгарыла дазнеиуан.
Рашьыҭ амцҳәара дзазҿлымҳахарызи?
Сыздыруам, – аниҳәоз, збжьы иаҳаз Марыхә ителефон илымҳа инадикылон. – Аеи! – ажәа заҵәык аҭакс иҳәан, арҭ даарызхьаԥшит. – Сцалароуп.
Ухы ацәумгааит! – Марыхә змашьына инҭалоз иашьа наиқәҿиҭит.
Уара схы уцәганы, сабацои! – егьи дԥышәырччазшәа иуит.
Аусурамш нымҵәаӡацызт, Рашьыҭ, иусурҭа агәарԥаҿ дгыланы, ахыб маҭәахәы зқәырҵоз амашьына азааигәара ахацәа русушьа данахылаԥшуаз. Ҷыжә даадәылԥеит, иара иуадаҿ инижьыз ителефон лыманы. Лара дыццакуан азы, иаргьы шьаҿақәак ныҟаиҵан, дналԥылеит. Изасуаз дизҿлымҳацәамызт, дзусҭаз еиликаарц дамыхәаԥшӡакәа, имобильник илымҳа инадикылеит.
Уӡрҩла! – ихаҭа дшыӡрҩуаз ахьиҳәаз азымхозшәа, збжьы изеилымкаауаз ахаҵа адҵа ииҭон дӡрҩларц. – Уԥшәма ԥҳәыс дымҵарсуп.
Избан?!. – Рашьыҭ, аҭынч уаҩ, арҵәаа ааҭиргарц агьигхомызт.
Уҽаарҭынч! – ҭынч адҵа иоуан. – Даҽакала агьузалгом. Лара лмашьына Афон авокзал азааигәара игылоуп. Лара деибганы дубар уҭахызар, ҩы-мшы аҽҳәара умоуп. Ахы-мшы рзы ашьыжь инаркны хәлаанӡа, усызԥшыз! Адырра шааусҭалак, Амраҭашәарала ақалақь аналҵ актәи агәам-сам ҭыԥ иҭоуҵоит шьыбжьхьафараз жәа-миллион мааҭ аԥара. Апакет еиқәаҵәа иҭазароуп. Еилукаама? Актәи амш иахьоуп. Амилициахь дыррак ҟауҵарц уагьаламган! Ишузкылԥшуа ухаумыршҭын. Абзиараз!
Узусҭада?!. Алло!
Егьи аимадара ҿаԥиҵәахьан. Рашьыҭ, изасуаз деиликаарц, ителефон еиқәиршәеит, аномер издырӡомызт, уи иацырҵашаз абонент ихьӡ изҭагалаӡамызт. Ацәгьауаҩ еснагь иџьыба иҭаз телефонла иҟаиҵаз адыррала аҳауахь дцәырҵрымызт. Ак иӡбарызшәа, дхәыцуан, аха аамҭа цацԥхьаӡа ахәыцра илшаӡомызт, ихы ҭууа, дӡаамҟәрылакәан амшын ӡы дықәгылазшәа, адгьыл газҽазуан. Ас ихы зныкыр ибахьазма. Иусурҭа ҭыԥ шыҟаз иҿынеихеит, иакәӡамкәа ишьаҿа еихигон. Ҷыжә лҭыԥҭшәа дныҩнысын, ителефон еиларӷәӷәа ишикыз, наҟ дныҩналеит. Инапы злеикрыз дазыманшәаламызт. Уамак иӡбозшәа игәы иабон, Ҷабҷан лыхьӡ ахьаныз иԥшаан, ателефон дылзасит. Аҭак ҟалҵаӡомызт. Дымҵадырсҵәҟьазма? Уаҩы дыхәмаруамызт, дырхыччомызт, дымҵадырсҵәҟьеит. Аус ахьылуаз аиҳабы дизасит.
Рашьыҭ соуп. Ари дысҭахын, ааигәа дыҟазар, агәхьаа уасыргоит аха.
Иахьа аусура дҭымҵӡеит, – уи ибжьы иаҳауан. – Телефонла аҭак ҟалҵаӡом. Уара сузасырц сгәы иҭан. Акыр ҟалама?
Мамоу. Аказы слызҵаар цәгьа избомызт.
Аусура дҭымҵзар, дахьыҟоу уара иузымдыруазар, дабацоз? – леиҳабы длызҿлымҳан.
Уи еилысымкаауеи, – Рашьыҭ наҟ дызцәажәаӡомызт, аимадара ааҿаԥиҵәан, имобильник нықәиршәит, иуада ашәгьы Ҷыжә иаалыртит.
Иахьатәиала уаҳа сышәҭахымзар, аҩныҟа сцон.
Аеи, бзиоуп, – еснагь дшылбалоз иҽылирбарц даҿгәышьан, иахьынӡаилшоз здыруадаз.
Имацара даанхар иаҳа иеиӷьеишьон. Иԥшҭәыз, дзеиԥшраз, ихымҩаԥгашьаз здыруадаз. Ихьзи ҳәа иҿаԥшылар аҵкыс игәахәуан. Дымҵазырсрыдаз? Изымдырӡоз аӡәы ари аус иҽазикуазма, зынӡак деилкааны дызмаз ракәын, аха изусҭқәадаз?Ԥыҭ-ҩык шеицԥхьанагалацәаз агәраганы дыҟан. Мчымхарак дақәдыршәартә лхы мҩаԥылымгандаз! Дҿаҳәаны џьара ҵаӡҩак дхәыҵарымгаландаз! Иагьа умҳәан, дыԥшқан, дҟәымшәышәын, есымша изхылаԥшуаз асаркьеиԥш дыцқьан, дԥыххаа дцарын. Амала ас имҵадырсуаз аԥара иашьҭан, ибаандаҩыртәуаз рхы хәыцк алшәар руамызт. Ус иҟазгьы ыҟан. лара дызҿыҵашәаз зусҭқәадаз?!. Лмашьына Афон игылан. Леиҳабы џьара ддәықәимҵазар, лара уа дабананагоз? Дызҳәынҷаз лмашьына уа инрыжьзар? Ихәыцрақәа џьаргьы дкылыргомызт. Ицәа дҭыбзаауан. Иҿы ҭабон. Ҿамҩак аӡы ижәын, ахышә днадгылеит. Аидара зқәырҵоз амашьына цахьан. Аусуцәа ықәҵуан. Имацара дааҩнахеит, агәашә илатәаз ахьчаҩ далаимҵуазар. Уажәыҵәҟьа уигьы дицәымцхәын. Ихала дынхар иаҳа акыр иӡбаразшәа, игәаҟра ицәа иҭеигӡон. Ахышә аҿынтә иусуга ишәа данаадтәала, уи ахьчаҩгьы дихашҭит, арахь хәыцырҭа иашак дзықәгыломызт.
Ашьыжь, усура даарц, лмашьына ҭылгазар, уанӡа дзымнаӡеи? Лмашьына Афон игылазар, уахь дабаҟаз? Дахьцаз лусурахь адырра рылымҭаӡеит, избан? Дзықәшәазеи? Амҩан лмашьына ԥхасҭахазар, адырра иара изилымҭеи? Лусурахь дымнеикуәа, аҽны царҭак лымазар, леиҳбы иалымҳәеит, аха лхаҵа дыррак имҭакәа иаанлыжьуазма? Закәытә маӡазеи деилазырԥаҭаз?.. Зҵаара рацәа ҭакда изынхон. Аҵыхәтәан ихаҭа ихәыцрақәа шымҩахҟьаз дазааиуан. Ателефон изасыз ахаҵа бжьы еилырганы ианаҳәеит Ҷабҷан дшымҵадырсыз. Убри ажәабжь акәын деилазгаз, цқьа дзымхәыцуа деиԥхьзырттаз. Лара лмашьынала Афон дҩаргазар ҟалон, нас даҽакы дақәдыртәеит. Ма дара рхала лмашьына уа иҩаганы инрыжьзар, лышьҭа дзыԥшаашаз изықәымларц? Ааигәа џьара дырҵәахит, хара дыргарызма? Лмашьына ахьгылаз лаԥшхырԥаган.
Изцәырҵуаз азҵаара рацәа еиԥшны, даҽазнык ихы-игәы ирҭагьежьуан, ирҭахынҳәуан, урҭ рҳәаа дызҭыҵуамызт. Инапы злеикрыз иҽизақәыршәомызт. Баҭал акыр иаҳахьазмашь? Уажәы дабаҟазишь иара? Аҩны дааихьазар? Ителефон аақәихит, аха иԥа иҽимадара изымгәаӷьит. Уахь дизцар иаҳа иеиӷьын. Ашә аҿынӡа днеихьан, дааҭгылеит. Ацәгьоуцәа рҿы аус шимаз даамҽханакӡеит. Даахынҳәын, иусуга ишәа акәлап даахан, итапанчеи аҭреи ааҭигеит. Ипиџьак ааишәихын, амаҟақәа инапқәа наркылеидан, иарма ҩыҵраҿ иабџьар ҭра аанахәартә иааирманшәалеит. Ианааихәоз иԥыхьашәан азы ирымихит, ҽнакымзар ҽнак ихы иаирхәарын ҳәа игәы иҭамшәаӡеит. Уи аамҭагьы ҿымҭӡакәа изымааии. Иҽеибыҭаны андәылҵра дахьӡаанӡа, ителефон абжьы аагеит.
Араион апрокурор соуп изҳәо. Шәыԥшәма лмашьына амҩан ишгылаз ҳусзуҩ дақәшәеит. Убри азоуп, амилициа ирыхәҭоу аусмҩаԥгатә иалагаанӡа, апрокуратура зазҿлымҳахаз. Лара лусура дымнеиӡеит. Дахьыҟоу жәдыруама?
Исыздырӡом, – Рашьыҭ дҵысуан. – Ашьыжь сындәылҵижьҭеи, дсымбаӡацт.
Дабацарыз зышәгәахәуа?
Саргьы издырыр даараӡа исҭахгәышьан.
Ак шәзеилкаауазар, иаразнак адырра ҳашәҭарц сҭахын.
Адырра шәысымҭакәа.
Арҭ ас иаразнак иԥшәма ԥҳәыс лныҵаӡра изазҿлымҳахоз дахьаруазырыз ишьапқәа изеиҭамго дадырсызшәа даақәнархеит. Иӡыз хы-мшы ишьҭалаӡаломызт. Уи леиқәырхараҿ иԥырхагахар ҳәа дшәон. Аус злаз, – аԥарақәа еизигар, маӡала изыҭатәыз ирхьигӡар, лара доурышьҭрын. Деибга-дызҩыда знык дибарызма?!. Убри аус апрокурор даԥырхагахарызма? Амашьына Афон ишгылаз Рашьыҭ ишидыруаз апрокурор иарҳәахьан уҳәартә дҵаауан. Иалидраази? Рашьыҭ деилыбзаауан. Теленфонла ииҳәақәаз реишьҭагылашьа цқьа игәалаиршәарц иҽеизиркәкәон. Амашьына аӡбахә ала акы иара ишидыруаз апрокурор еилкаак иман иҳәартә дзазааиуамызт. Иара иҭакқәа рыла ашьҭахь акы дазкылымсуазар. Ихаҭа иҭакқәа лкаак апрокуратураҿ иалыргарын иҳәартәгьы ибомызт.
Алашьцара аҽазнакуан. Имашьына дынҭалан, даахәыцит, уа днеиаанӡа агәҭахәыцра даҟәыҵызшәа, убри аҩныҵҟа иаҳа дманшәалахазшәа. Иҿыцыз ҳәа ихахьы акгьы ааиуамызт, аҩныҵҟа ҭшәараҿ аҽеизыркәкәара иаҳа иеиӷьызшәа шиныруазгьы. Зҿы дцарыдаз? Аҩныҟа анеира иҭахӡамызт. Уа Ҷабҷан дибомызт, уи усгьы еилкаан. Днеины ииарҭа ҟәымшәышә, лара лнапала еиҿылкааз аҿы дышьҭаларын. Усҟан лара дахьышьҭарҵоз иарбан ҭыԥыз здыруадаз. Ак инапалеимкыр ауамызт, арахь дызлагарызи? Дыццакырц иҭахын, лара лхы
дақәиҭыртәырц, дласынгьы дзыласуамызт, ара ирҿиашаз закәыз здыруадаз. Иҟаҵатәыз ҳәа дара рхала амҩа дықәырҵахьан, дшасны данырга нахыс, дызлаҿихшаз имԥшаар ԥсыхәажәла имаӡамызт. Ҩы-мшы заҵәык ракәын ҽҳәарас ирҭаз. Ахы-мшы рзы рнацәы нақәкны иахьидырбаз аҭыԥ аҿы иқәырҵаз амал рызнеигар акәын.
Уажәык дзыццакуамызт, дмыццакыргьы изычҳауамызт. Аԥсынгьерии ауреи дрыбжьакын. Лара лакәымкәан, рԥа дымҵадырсыргьы ҟамлози. Иара усгьы Баҭал дшәарҭазшәа, игәаҵанӡа дааимнадан, игәыр ԥынҵаха инаилакьакьеит. Ма уи дизыхьчандаз ҳәа дуазыруа, знык инеиҿаԥшра дазгәаҟуа, имашьына нҭигеит. Дыццакцәар длаԥшықәырҵарц иҭахымкәа, ҭынчҵәҟьагьы дзымныҟәо, ихы ҟажо мацара, амҩа данын. Баҭал деибга-дызҩыда ибаразаҵәык дазгәышьуан, убри аламҭалаз, уаҳа даҽакы дзазхәыцуамызт. Инхарҭа дазааигәахацԥхьаӡа, алашара нарықәыҷҷацԥхьаӡа, игәашә аԥхьа машьынақәак ибарҭан. Имаҳацыз ҿыцк иаҳарц иҭахӡамкәа, ажәабжь ҿыцк ааӡара дацәшәарӡыӡо, имашьына наиргылан, дааҭыҵит. Руак иашьа Шагә иши-«Волга»-з идырит. Егьырҭҩба зтәқәаз игәалашәартә, ихы аҭыԥ иқәызма. Амаҵурҭаҿ еикәшаны итәан. Баҭал ахышәаҿ Баҭаҟәа дидгылан. Аб иԥсы ааивигазшәа иуит. Итәаз ҩеихаҵгылақәеит, ршьамхқәа ирзышьҭымхуазшәа, ираҳаз иархьынҭыџьын. Илатәарц нарабжьеиган, аиҵбацәа иҭадырцәыз ҭыԥк иаргьы иаалихит.
Иҟалеи, уара?!. – Шагә дҵаазшәа иуит, иҟалаз усгьы иаҳахьан, акәымзар дшынҭаацәаз даазгози.
Шәара акыр жәдыруазар, саргьы издыруеит, – Рашьыҭ зегьы даарылаԥшит, ирмаҳацыз ак шырзааимгаз иаразнак идеилыркаауа.
Амилициа ршьапы иқәҳаргылап, ас ҳтәазаауама?! – аиашьа еиҳабы дыцәгәыршырц агьигӡамызт, иеиҵбы еснагь еиԥш иҭынчшьа ааизымчҳакәан.
Зшьапы иқәҳаргылода, адырра сызҭаз дара ракәзар.
Иахьцалак, уара уахьхәыцуа, – ҿааиҭит Марыхә, – иҟаларыз ҳәа угәы иаанагои?
Макьана схәыцрақәа еилаԥаҭоуп, исҳәара сыздыруам.
Дымҵадырсма?
Цқьа исҳәара сақәшәом, аха убрахь ахы хоушәа збоит.
Уахь иаҳа ухы зкыди? – апрокуратураҿынтә Марыхә дааз џьушьарын.
Хара дцарын ҳәа, дыррак уаҩы илымҭеит. Ашьыжь лусурахь лхы хан. Уахь дзымнеиӡеит. Лмашьына Афон игылоуп, ацаԥхақәа уа иҟоуп. Абарҭ рыла лкаак узыҟамҵозар, иахыуҳәаарызи? Аԥара сымырхырц, шасыс дыргазар ҟалоит, аха уи гәаанагароуп, абас ауп ҳәа аҳәара гәаӷьыуацәазар ҳәа сыҟоуп. Ус ак ҟалазар, адырра сырымҭои. Нас акәхоит алкаа аныҟаҵатәхо.
Ас ак ҟарҵеит ҳәа, ааигәа ак ҳмаҳацызт, зҽыззыркыз закәыхзеи! – Арда даақәыԥсычҳаит.
Рашьыҭ, ак имхамҳәарц, ицәажәара дацклаԥшуан. Ҿымҭӡакәа итәаз, зыла ҭраа ихәаԥшуаз Арӡына, игылаз Баҭаҟәа, зхәыҷы дызманы, акҿаҩраҿынтә аҟәардә ааганы инықәтәаз Зиза уҳәа, рыуа-рҭынха даҽа џьоукгьы, зынӡак иааигәаӡаз гәылацәақәак илаԥш иаахгылон, аха игәы иабаӡомызт. Уаҵәы, ашьыжь инаркны, иҟаз-ианыз уҳәан-сҳәанла ишаараҳалак, даҽа ԥыҭ-ҩык цо-иаауа ибжьаларын. Заа игәарԥ дҭыҵыр иаҳа изеиӷьхарын. Изааигәаӡыз иусураҿ изнеиуан зегьакакәын. Амаҵурҭаҿ итәаз, игылаз доусы ргәаанагара рҳәон, еимарк-еиҿаркуан, иара илахь инапсыргәыҵа аԥыракны, имашьхәылҵ адиван аган иқәкны дтәан, реицәажәара иҽалаирхәӡомызт. Акы ишалацәажәоз иаҳауан, еиликаартә ихшыҩ азишьҭӡомызт. Атәымажәа усгьы иалацәажәон ҳәа иԥхьаӡон, иҟаҵәҟьаз цқьа ирыздырӡомызт. Аус ахьааихьаз аҵабыргҵәҟьа здыруаз иара иакәын. Аус злаз имҵадырсыз лԥсы ҭан. Ацәгьоуцәа зышьҭаз ԥаран. Лара лхы хәыцк алымшәароц дырбозар акәын. Дзықәгәыӷуаз иман. Иҵегь ихшыҩ цқьа еилыкка дызҭашәаз дазхәыцырц, аҭынчра иҭахын. Маҷк Цәаблаҟә дикыргьы цәгьа ибомызт, арахь ихшыҩ еиҿнарцаауаз иԥсы инаршьозма, иааикәыршаз царгьы, дзыцәозма. Ма инеиԥхьбандаз, усгьы аус изахәомызт.
Игәазыҳәара илахь ианырхызшәа, аҵхагәҭан иҩагылақәеит. Доусы злааз рмашьынақәа ианырҭала, агәылацәа ракәзар – рыҩныҟақәа ианнеи, иара агәашә дадгылан, ладеи-ҩадеи имҩасуаз амашьынақәа дрызԥшуа. Баҭаҟәа Баҭал дизаангылан, рҩыџьегь нахынҳәит. Ма аишьцәа рԥацәа уахык еицызар, Баҭал игәкылҵәага хҭыс маҷк акәзаргьы дизааҟәыҭхозар Баҭаҟәа ибарын. Ихаҭагьы днахынҳәын, адиван деиҭанықәтәеит. Рфирма иалахәыз драцәажәарц, ателефон аақәихит. Аҵх акыр инеихьан. Дара шьҭан хымԥада. Рҩыза ихьыз макьана ирзымаӡан, акәымзар ма рхала иҽимардахьазаарын, ма изаахьазаарын. Урҭ ракәын
дзықәгәыӷуаз, уаҳа ицхраарыдаз, аус шымаӡазгьы иаанхартә. Телефонла драцәажәозшәа акәымкәан, ашьыжь инаркны, ихала дрызцаны дрыҿцәажәар иаҳа ишеиӷьыз иӡбон.
Баҭал! – акҿаҩраҿы аишәа еицарса хәыҷы иадтәалаз иԥа наизҿиҭит. – Исҳәо уаҳауама?
Ааи! – Баҭаҟәа дишьҭаланы, аԥа даацәырҵит.
Шәышьҭалар иаҳа ишәзеиӷьын. Ашьыжь уҵара уҽахьугӡароуп.
Сара џьаргьы сызцаӡом.
Иахьцалак шәышьҭала!
Иԥа дикәымчны иҵарахь дизышьҭуамызт. Арахь иҟалаз амилициа рлымҳа иҭасхьан, шьаҿак ҟарымҵеит ҳәа ахьӡ рырҭар аҵкыс, апрокуратуреи дареи аус еиҿкаара заа иашьҭалар ҟалон. Убри азын, Баҭал дышьҭалар еиӷьын, иан дахьыҟаз џьара мҩахәасҭа пак изықәҵозар ҳәа, изаар, иԥсы идыршьомызт. Иажәа ҩбамтәкәа аишьцәа цан, рҿы рӡәӡәан, ихынҳәит. Адырҩаҽны ахшыҩ хьшәашәа иаҳа изҭаххашаз иакәӡамызшәа, иара, аб, адиван дықәтәан. Ҿыц ииӡбарыз, иихәыцрыз шьҭак изеиҿартәуамызт. Аҽны дкарахахьаҵәҟьан. Ишьҭаларҭа дныҩнаԥшын, диарц иҽизеилымхит. Амҳара-уаҭах ихы ахибаауан. Адиван даазыхынҳәыхт. Инапсыргәыҵа ихы анҵаны, ибла хҩа, уа дтәан акраамҭаӡа. Шьҭак дызхәыцуамызт, дхәыцырц иагьиҭахӡамызт. Аус злаз иҩызцәа заҵәык рыгәраганы иҟалаз рзааиртыр, аԥара изрымхыр акәын. Урҭ шицхраауаз агәра игозар, даҽакы дзазхәыцрызи.
Ашьшьыҳәа акәымкәан, иаразнак ацәа иааимнахит. Дынҭаҳазшәа дахьынӡыцәаз еилиргартә дыҟамызт. Иара убас дыштәаз, дцәырҳаны дааԥшит. Ихы ихьуан. Иҿы ӡы хьшәашәала иӡәӡәеит. Амла дакны, иҽизышьақәыргылозар игәахәын, маҷк ифеит. Игәы иагомызт. Ас дҿаасҭаха ихы анибахьаз игәалашәомызт. Лара лызаҵәра дамыруазыркәа, илуахҭахашаз дамыргәаҟкәа, аҩны илцәынхаз лыҵабгара ишарџьабоз ауаз лнамырҳәакәа, лгәы каршәны дызтәозма. Дышԥаԥылоз убри ашьыжь?!. Закәытә мчымхараз лаԥхьа илзышьҭаз?!. Ҿамҩак иадамхаргьы, акырӡа иџьбараз аҩны раха лалбааидарц агәазыҳәара аашьҭихит. Ус дҟамлаӡацызт. Арыжәтә зҽадызцалоз изеилымкаауазшәа игәы иааинаҭан, Арда зны ирзаалышьҭхьаз араха ршы ааҭиган, афырџьан инҭеиҭәеит. Иқьышә иаақәикуан еиԥш, афҩы ааиҿасын, днахан инықәиргылеит. Аҽны аус изуамызт, ибон. Ителефон иԥшаан, адәахьы ишарккон, заацәахарымызт игәахәын, Чаабан дизасит. «Ишьҭых, уара!» – гәаныла дизыуаруаруан макьана, издыруадаз, ицәаз ахаҵа. Аҵыхәтәан уи ителефон шышьҭыхыз адырра аныҟала:
Рашьыҭ соуп, – иҳәеит.
Изымбои, – иҳәеит егьи.
Шьҭа усура уҭыҵыр цәгьамызт.
Командировка сцароума?
Уажәы узысҭахыу даҽакыуп. Ус ԥылҳаҭк салашәеит. Усыцхраароуп.
Закәытә уси? Бзиароу?
Телефонла уи ҳзалацәажәаӡом. Сара аус зуа сыҟаӡам. Схаҭыԥан уара аус усыруп ҳәа сгәы иҭоуп. Иулымшо уҟоума?
Уажәыҵәҟьа амҩа сықәлоит.
Шьҭа ифирма иалахәыз дрықәшәарц ателефон дырзасырц игәы иҭан. Ашьыжьҵәҟьа, русурақәа ирызнеиаанӡа, иаԥсазу издыруамызт. Телефонла рацәажәара уамак игәаԥхомызт. Зҽеимыздоз зусҭқәази рҽанеимырдоз аамҭеи ҭарҩуан. Еибырҳәоз арзара азин ыҟамызшәа рҳәон, аха ҷыдала аҳәынҭқар ус иазкыз иҟарымҵарыз арбаныз, аус цәыҵыргарц ианашьҭаз. Арахь иҟалаз раҳахьан, маӡала иҭырҵаауан. Русурақәа рҿы дрызнеир ааиӷьеишьеит. Иҟалаз заҳахьаз џьоукы изааиқәаанӡа, иусурахь дцар бзиан. Ирлас часак ифеит, хәшакгьы ахьимшьит. Иҟырҟы ишкылахоз аниба, хырҵәык ашьҭеиҵеит. Игәы хынҳәрызшәа ибон. Ишьақәыӷәӷәара зҳазу издыруамызт. Длышьҭаҵаны, фырмахьцла иааисуа дыдрабазшәа, ицәеижь иххәыцуамызт, ивакьыцқәа еилаԥыҵәҵәон. Дычмазаҩхаҵәҟьазар? Дгарыҽаруазшәа ибан, асаркьа днадгылеит. Ихаҿы игәаԥхомызт. Иблацә ыҵчаазшәа, ихаҿы акәзар – акыр иажәызшәа, исахьа ибла ихгылан. Цқьагьы ибомызт. Ихы инапаҿы иааимгар, аҽны ук мҩаԥызгоз уаҩӡамызт. Асапан шәах иҽарганы, ӡы хьшәашәала иҿы иӡәӡәеит. Ихы шихьц ихьуан.
Итапанча аҭра амаақәа ижәҩахырқәа наркылеидан, ахаҭа иарма ҩыҵраҿ аҭыԥ аазылихын, икостиум ишәҵаны, акы згәы иалаз иакәӡамызшәа, еснагь еиԥш ҭынч длалбаан, агәарԥ днықәгылеит. Игараж ааиртын, ҩ-машьынак есышьыжь рынархьыԥшра дзышьцылаз руак ыҟамкәа иахьибоз, адунеи ҭыкка иҭацәын. Имашьына ааҵеиган, ашәқәа ныдиҵеит. Ишизкылԥшуаз азы игәы шиҽанырҵахьаз ааигәалашәеит. Изкылԥшыр еилыркаарызи? Аԥара ирхиазар гәарҭозма? Ма амилициаҿ рыуаа ыҟазма? Дзыцәшәарыз издыруамызт.
Иусураҿ изкылԥшышаз аус иуазма? Ҷыжәи Чаабани ракәын аусҳәарҭа иҩнагьежьыр зылшоз. Нас абригадир. Ма аидара шьҭыхҩцәа дыруаӡәкызу? Аҵыхәтәантәи еиликаарызи? Ҷыжә убри аус далахәын изҳәомызт. Чаабан ихала диԥхьбеит, дааигозу дааимгозу иалырдраази? Уаҳа дзусҭахарыдаз? Ма, дҿархха дрымазарц, ддыршәозу?
Ҷыжә лусурҭаҿ дааихьан. Есымша дшибоз анаҩсан, ҷыдарак далаҟамызт. Ихы еилаԥсар, акгьы зхараӡамыз аӡәы длаԥшықәиҵацәар ҳәа даазхәыцит. Иара иихәыцуаз амҵарсыҩцәа усгьы ирхәыцуамызт. Адәахьы аусуцәа ашьҭаҵарҭа аҿаԥхьа иааизыҩуан. Урҭ реиҳабы дааин, ацаԥхақәа иган, ашьҭаҵарҭа ашә ду ааиртит. Макьана уа ус рымаӡамызт. Машьынак ааир – аидара ақәырхуан, ма иақәырҵон. Рашьыҭ усгьы, арсгьы акгьы дазԥшӡамызт уи аҽны. Заа дыррак имҭаӡакәа, ргыларатә маҭәахәқәак аархәарц џьоукы есымша ирҭаауан, убас ԥыҭ-ҩык дәықәлон, сааҭк аҟара анҵлак. Чаабан дааиуазар ҳәа, дыԥшын. Абан иаргьы дахьааҭашылаз. Уи дышиашаз аусҳәарҭа хыбра дааҩналан, Ҷыжә аԥсшәа карҵәаны иналеиҳәан, Рашьыҭ иҭыԥ дныҩналеит.
Сааит, – аиҳабы иаԥхьа длатәеит.
Изымбои, – бла ҭыггала Рашьыҭ уи днеиҿаԥшит. – Уск сҽазысымкыр ҟалом, џьара сцароуп, саароуп. Схаҭыԥан аус уулароуп. Ҷыжә улыдгылаз, умҩақәылҵоит.
Уакәӡамкәан узбоит, иҟалеи? Иус маӡамзар…
Амаӡараз имаӡоуп, аха ирылаҩхьеит, уамак иуцәызӡои. Ҷабҷан лмашьына амҩан ирбеит, лара дыҟаӡам.
Ишԥа?!.
Макьана еилкаа сымаӡам.
Избада?
ГАИ ракәхап.
Уаҳа лышьҭрак рзымԥшаакәа, дабацо? – уамашәаҵәҟьа избаз иԥшра иман.
Макьана рыҽҵәылх илышьҭада. Дцәырымҵыр хы-мшы рышьҭахь, аусҭҵаара рҽазыркуеит.
Ашгәҟәы алаҵазар бзиан.
Рхала ателефон исзасит. Сышәҟәы иалархи, – аниҳәоз, ҿааихак ҟанамҵарызшәа, ителефон абжьы гон. – Сӡырҩуеит, – илымҳа иадкылан.
Исаҳауа иашоума? – афирма иалахәыз руаӡәк иакәын.
Иашоуп, – Рашьыҭ аҭак ҟаиҵон, дызлацәажәоз Чаабан иахьимаҳауаз Анцәа иџьашьо.
Цхыраарас иуҭахи?
Ҳаибабароуп.
Ыҳы!.. Уа снеиуеит, – иҳәан, ателефон ааҿихит.
Скабинет уара иутәуп, – Рашьыҭ Чаабан дааизхьаҳәит. – Сара схы ԥжәаны исыхьуеит, сындәылҵроуп, – ҳәа ихыхь иаҵигеит, ифирма иалахәыз дааир адәахьы диацәажәарц. Ателефон ҿыц абжьы аагахт. – Сӡырҩуеит.
Апрокурор соуп. Ара узбарц сҭахын.
Иауазар ҩбаҟа сааҭ рышьҭахь, – уахь ддәықәлар, ифирма иалахәыз дааир диқәшәомызт.
Иҟалозар иахыумырԥан! Сусзуҩ уск имоуп, шьыбжьоншьҭахь Гагра дымцар ҟалом. Иара ара дахьынӡыҟоу, ҳаиқәшәар бзиан.
Уаҳа зҭахым! – Рашьыҭ имобильник нықәиҵеит. – Апрокурор дсыԥхьеит, – ихы Чаабан инаизирхеит. – Сара дымҵасырсыз џьушьап, – ихы агәашә ахь ишхаз, иидыруаз амашьына ааҭалеит. – Адәахьы сцеит, – иҳәан, ашә шыҟаз иҿынеихеит.
Ҷыжә лхы рықәырԥсны қьаадқәак еиллырхуан. Уи, аус луазижьҭеи, уаалықәгәыӷыртә лус лдыруан, дазыманшәалан. Уахь игәы ҭынчын, аиҳараӡак ихатә ус аныҵарӡаха, даҽакы ӷәӷәала ихшыҩ анизазымшьҭуаз. Аусҳәарҭахь иааирц зҿаазхоз, ани амашьына иааҭыҵыз ҩыџьа ахацәа днарԥылеит. Рҩыџьегь афирма иалахәыз ракәын.
Жәа-миллионк рҭахыуп, – иҳәеит Рашьыҭ.
Адырра урҭахьану?! – ааигәа телефонла иацәажәоз иааџьеишьеит.
Иаха исацәажәон.
-Ԥышәак змоу роуп сызҳәом, уара. Данырга ашьҭахь иҟоу-иану еилымкааӡакәа, ателефон ишԥасуаз?!
Ус сгәы иаанагаӡом, – уи иажәа Рашьыҭ иааԥиҽит. – Амилициахь смашшырц сыдырҵеит. Аха амашьына збаз дара роуп, иазҿлымҳахеит.
Ишԥаҟаҳҵо? – дҵаауан ҿызымҭуаз афирма иалахәыз егьи. – Дҿаҳхроуп, – ихала аҭак ҟаиҵеит.
Урҭ аԥарақәа зегьы сыргьежьуеит ҳәарада, – Рашьыҭ иргәыӷуан. – Аамҭа сҭаххоит акәымзар.
Макьана уи ҳзалацәажәом, – иҳәеит аԥхьатәи. – Еицҳахарҭәаап, аус еицаҳамуеи, – нациҵеит.
Исыхьуа закәу сыздыруам, – Рашьыҭ иҩызцәа ргәы рҽаниҵон. – Иакәым акы саниуазар, Баҭал шәнгапы дануп.
Угәы каҳаӡеитеи, – аԥхьатәи дагьааԥышәарччеит. – Узыниауа закәызеи иара?!.
Усшәа угәы иабоит, – егьи инациҵеит. – Аԥара рбар, ихәшаха иааумпыҵахоит. Зегь рҭыԥаҿ инеиуеит.
Амилициа ҳазкылԥшуазар ҳәа сшәоит, – Рашьыҭ даҽа хьаак аацәыригеит. – Аԥара абанк иҭаагар, ҳшасы уаҩ дҿаҳхырц ҳшеикәаҵәашо еилыркаауеит. Иҳаԥсыхәи?
Иуҳәо аҵабыргра аҵоуп, – ашьҭахьтәи диқәшаҳаҭын.
Сҩызак аԥара имысхуеит, – иҳәеит актәи. – Зегь анеиқәтәалак, ак имаҳхәҳазшәа, аԥарақәа ҳаргьежьып.
Телефонла ишуацәажәахьоу ҳада аӡәыр иоуҳәахьоума? – ашьҭахьтәи дҵаауан.
Аӡәымзарак аӡәы.
Уи бзиоуп, – иҳәеит аԥхьатәи. – Уажәтәи ҳаиқәшәара: иҟалаз анҳаҳа, цқьа еилкаак ҳаурц уаабеит. Ҽынла уаҳа ҳаиқџәшәаӡом. Аԥара уҩны шылашьцоу инаагоит. Узбар сҭахыуп ҳәа, ателефон санузас, жәохә минуҭ рашьҭахь агәашә уадгылаз ҳаиҵамхартә.
Иҩызцәа анца, зымч уахыкала изшәахьаз адунеи шихамбгаз иныруан. Иуаа дахьгәыцараркыз аԥсеилаҵага ус даалырхуан. Иусқәа еиқәшәазшәа игәы анкыдгылара ааихашҭызшәа ибан, Чаабан аҽны агәхьаа дахьаиргаз ааиҭахымхеит, иагьа умҳәан, аус иуртә аамҭеи алшареи ихаҭа дрылаҟан. Ус акәзаргьы, ихаҭыԥан иааигаз диԥырхагамхарц дазааиуан, амрагыларатәи аанда анаҩс игылаз аҵла шьыбжьанӡа арахь иҟанаҵоз ашәшьырҵа иҵагылаз арымӡ днықәтәеит. Абранӡа ииӡбақәашаз ӡбан, амҩа дықәын, уаҳа изацҵашаз макьана инап агьанымызт. Убри азын ихшыҩ аус амуазшәа ибон. Ҷыжә ахышә лхы аакылалкит, ақалақь еимадарала ателефон ишасуаз иалҳәарц. Атәаха ахирымҭоз шилсуазгьы, иуадахь дласит. Чаабан атрубка иаԥхьа иқәҵаны дтәан. Апрокуратураҿынтә ателефон иасуан.
Ҳаибабар сҭахын, – изымдыруаз бжьын. – Уахь снеиру, ара, апрокуратураҿ, ҳаиқәшәару?.. Ара иаҳа еиӷьын ҳәа сгәы иаанагоит.
Уа ҩбаҟа сааҭ иаасеираӡарц апрокурор сиҳәахьан, – дзацәажәоз дшыццакуаз Рашьыҭ илымҳа иҭырымшьхьази, иаарлас иҿахәы иҿихырц игәы ишҭаз еиликаауан. – Аха, даҽа аамҭакынӡа шәзымԥшуазар, уажәыҵәҟьа сымнеиуеи.
Сыԥшуп.
Абарҭ аӡәыр дырзыԥшаауама, уара! – Рашьыҭ атрубка нықәиҵеит. – Аус руашәа аԥшра арҭоит.
Мда-а!.. – Чаабан диқәшаҳаҭны, уаҳак иҽалеигалаӡомызт, ак иҵырдыраар аҵкыс.
Рашьыҭ ддәылҵын, уаҳа дааҭымгылаӡакәа, дышиашаз имашьына дынҭалан, агәарԥ инҭигеит. Апрокуратураҿ ирҭашаз азҵаарақәа даарызхәыцит. Заа дазыҟаҵазар изеиӷьын. Урҭ рызҵаарақәа дзызԥшӡамыз ракәхон ианакәызаалак. Иахьцалак иара ихы иҭашәоз рҽырзыҟаиҵақәар, рызҵаарақәа рҭак иаҳа ирмарианы изааирын. Аиҳараӡак иара дзыцәшәоз имаӡа цәыҵрымгартә, иҽгәаҭаны дызцәажәар… Ҿырԥарҭа маҷӡак аароур, ирылшоз зегь хәыҵыргарц, рыҿцәажәарақәа нҵәарымызт, есымша иԥхьаларын, ииҭахӡамыз ак имхаҳәаанӡа. Ԥсеилаҵара ҿахәҿыхрахон, аха ак иҵрымдыраарц иҭахызар, излаилшоз ала, уигьы азхомызт, нагарҭа амамкәан дҭынчзар бзиан, ихшыҩ ырхьшәашәа, цқьа дазхәыцны, ҭынч рҭак иԥшааларц. Дара иҵагьежьны имаӡа иҵхшьа рҽазыҟаҵо итәан. Иахьцалак, закәытә зҵаарақәази дара зызҿлымҳахоз? Иара дзусҭаз, даниз, дахьиз, иҵара, иҭаацәара, рыҩныҵҟа реизыҟазаашьақәа уҳәа, ибиографиа назлаз ҭырҵаауан. Имҵадырсыз илызҵаақәарын. Уаҳа акы дазхәыцаанӡа, дахьааиуаз ахыбра даадгылеит. Дышиашаз апрокурор изнеира иҽацәихьчон. Уи диқәымшәар ҟамло инеиаанӡа, усзуҩык дибар, иаҳа иҵаулаз аиҿцәажәара иара изымариахарын. Ус иԥхьаӡон Рашьыҭ ихаҭа. Адкыларҭа ашә иаалаххыз аӡӷаб инеилырбаз ауадахь иҿынеихеит.
Уара Марыхә уиашьоума? – Рашьыҭ аԥхьа дҵааит, аԥыжәара иара инаргарц алымшози. – Уиеиԥшушәа збоит.
Сиашьоуп, – иҳәан, Рашьыҭ игәы ишҭаӡамыз ала, Ҷаарыхә аԥыжәара икит. – Арзаҳал зумҩуеи?
Изҩуеи, иҟалаз сзымдыруазар? Арахь хы-мшы уаҩы длышьҭалаӡом. Уи зымдыруеи.
Уара иумҩргьы, ҳара аусура ҳалагахьеит, афакт аҭыԥ зламоу ала. Апрокурор дазыҟасҵеит аусҭҵаара ԥасамхарц.
Ихьшәахарым сгәахәуеит, иаҳкыша-иаҳшьҭыша агьызлаҳамам уаазхәыцыр.
Ишԥаҳамам?!. – Ҷаарыхә иааџьеишьеит. – Лмашьына?
Амашьына иаҳәои? – Рашьыҭ акгьы «изеилкаауамызт».
Излагылаз ала иааныжьны дызцарызи?
Уи здырхуандаз! Аус ҭызҵаауа шәгәаныла, иаҳәои?
Зегь еилкаамкәа, аҭак ҳзыҟаҵаӡом. Аха аверсиа ҳамоуп. Дымҵадырсзар ҟалап. Ԥарақәак унапы ишакыу рбоит.
Саргьы уи сазхәыцхьеит. Аха, усҵәҟьа џьоукы сызныҟәазар, рхала дыррак сырҭаанӡа, акгьы сызҳәом.
Адырра шааурҭалак, ҳлымҳа иҭушьроуп, умдыруеи?
Издыруеит.
Хаҵеи ԥҳәыси шәеизыҟазаашьақәа шԥаҟаз?
Ибзиан. Уи уа изаҭахыуи?
Даҽа версиак азгәаҳамҭои. Аԥҳәыс дургәаар – лхы ззылымкра иҟоузеи.
Дсызгәамҵуа дыҟаӡамызт ҳәа сгәыӷуеит.
Илҭахыз, илыхӡыз дрылаҟан? Гәынамӡарак лыдубалахьазма?
Мамоу.
Шәыҷкәыни лареи иреизыҟазаашьази?
Изҳамҭа дҭагылоуп, убри иахҟьо ҷыдарақәак цәыримгозар, егьыс дыбзиахап ҳәа ҳиқәгәыӷуеит.
Сиацәажәар сҭахыуп.
Иахьа иҵарахь дзымцаӡеит. Нас даазгап?
Агәхьаа уасыргоит аха! Иаарлас!
Уи иуадаҩу усӡам.
Иахьцалак арзаҳал уҩырц зуҭахыми?
Уи аҭак сҳәахьеитеи.
Сгәаныла ихадоу уҳәаӡом.
Избан?
Дымҵадырсзар, амчра аструктурақәа уҽрыдукылавр шырҭахымхо удыруеит.
Уи иашоуп, – Рашьыҭ иаҳауаз дақәшаҳаҭымхар ауӡомызт, ус имаӡа аҵәахра иаҳа дақәшәарц. Хшыҩла диааир акәын.
Ҳара аус афакт ала ҳнапы аҳаркхьеит, уарзаҳал шьҭа ҳашьҭаӡам, аха ашәҟәы алоуҵар иаҳа еиӷьызшәа збоит.
Аус аашәыртхьазар, уи азҵаара ус инҳажьп. Усгьы сҿахәы сҿышәхуеит.
Уи ауми иҟалаз! Нас шьҭа ҳаалаганы апротокол еиқәҳаршәап.
Аеи, – Ҷаарыхә зҿааирхаз азҵаара еилаԥса ҵакыла иахьеишьҭаргыламыз џьазшьоз Рашьыҭ шьҭак ибон апротокол азы азҵаареи рҭаки шеиԥкаахоз.
Имахцә данкны, лхәыҷы дырхысхысуа, Зиза лан лахь амҩа данын. Ҷабҷан лкылаӡшьа макьана ихьаа ҿыцха зегьы ирыӷран, урҭ рыгәаҭеи лара далнакаауамызт. Аҩндуи уи иаҿыҵыз лаб иашьеи амариал рыцҳаны адгьыл иахьықәхынҳәуаз лара дартәомызт, даргыдломызт. Лаби лани, Рашьыҭ дзыниаз ашьҭахь, рԥҳа лразҟы аиқәыбгара рханаршҭызшәа иқәнархеит. Дамытра уамак илацәажәаӡомызт. Ус акәзаргьы, хьаас дрымамкәа, дышԥарымамыз. Ршьа кәапеила ирызтозар – мап ркуазма, игәаӷ иагонеи. Урҭ
раасҭа лара даҽакала лхаҵа иҟамзаара лгәыҵхон. Иара дгьежьырц лҭахын, иара дыҟаӡамызт. Лаби лани рхымҩаԥгашьа лара дарзаҵәыр ҳәа дацәшәон. Ԥыхьақәа дзаҵәхар ҳәа лцәа дышҭаӡыӡалоз еиԥш акәымкәан, уажәык иаҳа ирҵаулан уи лныруан. Арахь лҭагылазаашьа лԥсахырц, иарбанзаалак шьаҿак лзыҟаҵаӡомызт. Дишьҭаланы иаби иани рынхарҭахь дызнеиуамызт. Амҩан дылбаргьы лхала дызидгыларымызт, иара усгьы лылаԥш дыҵамшәаӡацызт аха. Ус лыллыршаргьы, иара дшеиликаарыз здыруадаз. Ихала, дышиашамыз дазааины, ишьаҿа лзеихигар акәын, арахь иара длызцәырҵуамызт. Иԥа дибарц дышԥамаарыз ҳәа дазхәыцлон. Лара дмыццакыр акәын, аха лыҷкәын цҳафырра дартәомызт. Агәыӷра акәын илзаанхаз. Иаргьы игәы иалаз дазхәыцыр акәын, макьана дшеиламжәыцыз лдыруан, аамҭа иҭахын иҽыхәшәтәраз.
Иахьа буалафахәы аабгарц быӡбеит нас? – Арда дҵаауан, лԥҳа лусурахь дышцоз заа ишлалҳәахьазгьы.
Уамак сынхаӡом.
Нан, иахьынӡабҭахыу быҟаз.
Ҷабҷан лыӡбахәык рҳәахьоума? – Зиза лан лацала усгьы длызҿлымҳан.
Иарбанзаалак, – Арда лгәы иалан. – Дныҵашәкәа дызгоз сзеилымкааит. Ӡӷабк лакәзар, ҷкәынак дымҵаирсит ҳәа ҳамгәыӷрызи.
Ԥара усзар ҳәа агәра сымам.
Избан?
Уаҳа Ҷабҷан дзыргарызи?
Дымҵадырсит ҳәа уҳәартә, акгьы ҳкымеи. Аԥаразын ус илызныҟәашаз Баҭал дрымгози. Нас иани иаби рхы ԥҽуа аҟәрышь еидкылара иаҳа ирзымариахон.
Усҵәҟьа иҟалаз базхәыцуазар, даҽа жәабжь ҿыцқәак ааҩуазар акәхап.
Иарбанзаалак. Зегь рыла ҳлымҳа џьгәоуп. Сахьтәоу схәыцуеит. Бусурахь бмыццакуазар, аби аԥеи брызнеир сҭахын.
Сабарыхәои шаанӡа?
Ргәы ааҟабҵарын. Бабгьы уахь дцеит, уаантәы иусурахь днеирц. Ирлас-ырлас шәҽыдшәырбала, бан дбыкәахшоуп! Изықәшәаз иус мариоума, – агәарԥ инықәгыларц, ашә шыҟаз зҿыназхоз лԥҳа днаскьалгарц, лмаҭа инапы кны, Арда дҩагылеит.
Амҩаду даназлыбаа, Амрагылара лхы азырханы, шьапыла амҩа даныхын. Лусура дагхар ҳәа дшәаӡомызт, акәымзар ашьыжь лыуацәа рхьаа дашьҭаланы дзырҭаауазма. Машьынак даашьҭнахыргьы цәгьа илбомызт, ас заа аныҟәарақәа лықәшәар, дааԥсарынеи. Арыӷьарахь дшавҵазгьы, аӡәы дааигәалашәомызт. Лнапы шьҭыхуа, дхьаԥш-кәаԥшуа амҩа данхалар, аамҭа лырӡуан азы, дааҭымгылаӡакәа дҩеиуан, кәты ҿырҳасрак амҩа уахьықәхашаз, машьынак злаанукыларызи. Усҵәҟьа иагьыхарамызт. Лаб иашьа игәашә аԥхьа ҭацәын, игараж ашә аркын. Аԥшәма аҩны дыҟазу, иусқәа дрызцахьазу лзеилмырго, амҩа ааиҩылҵәан, агәарԥ маҷ дынҭалеит. Аҩны ашә аркӡамызт. Дныҩналеит. Баҭал имала адиван дықәтәан, ишьара дықәымлаӡацкәан.
Баҭаҟәа дабаҟоу? – иҩалхаҵгылаз дизҵаауан.
Ақалақь ахь дцеит. Уаантәы – аҩныҟа. Ара дсыдтәалазаауама.
Шәышԥаҟақәоу? – ааскьа акресла днантәалан, лара даламлацәакәа дизҵаауан.
Ус, – ак зымҳәоз ԥшрак аахәаны, иҭыԥ аалихыхт.
Иҿыцу акыр шәаҳахьоума? – инҭкааны агьанизымҳәа, деиҭаизҵааит.
Иҳаҳауеи? – гәыӷрак имаӡамкәан, ибжьы асаашьара аныԥшуан.
Лара дҩагылан, акҿаҩра дныкҿалан, аилыргара лҽыназылкаанӡа, хәлаанӡа ирԥханы ирфақәашаз лырхиарц иаақәлыргылеит. Рнап ак амкуа еилахеит акәымзар, ахацәа ара рхала аԥҳәыс усгьы нарыгӡон. Ҩы-мшы раахыс еилыргамыз усҵәҟьа убла иаахаҳалартә инырмыжьит, сса-мыссақәак ракәымзар. Шьҭа лара даналагах зегь еимызакны ицқьа-шәқьа илыӡәӡәон, илырбон. Амаҵурҭа кьантыжәк ааҩнылшьит. Баҭал ишьҭаларҭа дныҩналеит. Аиарҭа еилырган. Уаагьы акьынтыжәҩнылшьит. Убас азылуит Рашьыҭ имҳара-уаҭах. Акҿаҩрахьы дхынҳәын, лаб иашьа иԥа ихәы ԥхаҵәы-ԥхаҵәа аишәа еицарса иаақәлыргылеит.
Уааир акы унацҳап, – лашьа дааиԥхьеит.
Изхабгаз иԥшра шьҭых, ииулак дҩагылазшәа иун, акҿаҩра дааҩналеит. Ихәы днадтәалеит. Ихала игәы иамго ифатә дахамхарц, ларгьы лхәы маҷк нанылҵан, дидтәалан. Маҷ-маҷ сақәак лҿы инҭалҵон, иаԥхьа далгар, цқьа акрымфаӡакәа, иаргьы длыцәгылар ҳәа дшәаны. Егьыс лара дахьынӡаидтәалаз, игәы хынҳәуазаргьы, акримфалар дабацоз.
Умацара ара утәазаауама, Баҭаҟәа иахь иахьа зны умцо! – наиабжьалгеит.
Иҟасҵои?
Угәы ааурҿыхап.
Сгәы сзырҿыхозар, сҵарахь сымцози. Аха сара акгьы сҭахӡам.
Ус уҽеиуужьыр, аӡәыр уихәома?
Аӡәы сихәап, симыхәап ҳәа схәыцуама.
Баҭаҟәа арахь даауама?
Шьыбжьоншьҭахь даар ҟалап.
Шәхәы ана иқәгылоуп. Иаашәырԥха!
Амла ҳҽаҳаркрым. Хьаас ҳҟабымҵан.
Аишәа иаақәылхит ачанах ҭацәқәа, ачхьыԥқәа, аҳәызбақәа, илӡәӡәан, ирбаны рҭыԥқәа аарзылалхит. Даҽазнык лашьа днаилабжьан, дындәылҵит. Шьыбжьоназ аусураҿ аҳасабеилыргаҩцәа рҽыԥхьаркаанӡа лҽырхьылгӡарц, дыццакуан. Агәашә аԥхьа амҩаду аган дангылан, Гагра ицоз маршрут таксик аабжьысуазар ҳәа. Аҟәантә иццакуаз аангыломызт, иҭәын. Лгәы иҭамкәа, лхы иҭамкәа илдырӡоз аиномарка аалзааигәахан, лара даацәырҵуазар ҳәа, аныҟәцаҩ дкылԥшуазшәа, амашьына абжьааԥнеиԥш илалывҟьаны иаанымгылакәа, лаԥхьаҵәҟьа иааҭгылеит, лнапы налырхар, амаа аалымпыҵашәартә.
Уажәааны ара шәызбап ҳәа ԥхыӡ избарымызт, – лара дынҭалан, амашьына анынаҵас, ҭынч даахьаԥшит.
Гагра сцаны саахьеит. Уск сыман. Ҳаиқәшәара акы иадыргоушәа иҟалеит ҳәа сыҟоуп.
Абзиара иазҳәазааит! Шәымшьҭ бзиоушәа збоит, саныццакуа шәсықәшәоит.
Ҳы!.. – иара дцәыҵаччон. – Быԥсшьарҭанӡа блазгарц адырра сыбҭоит ҳәа сыҟоуп.
Усгьы амҩан знык саанышәмыжьӡацт.
Аиаша басҳәап, бысзеиҵархомызт.
Зегьы рзы ус шәыҟазар ҳәа сгәы иаанагоит.
Ауаа шьҭысымхыкәан, аха зегьы сырзымҩахыҵны рҭыԥқәа ирызназго сҿаасхар, сызхара аамҭа сызҭода. Бара бызгалар сҭахыуп, амц зысҳәари.
Иҟаларым.
Убас зны ишьҭысхуаз ӡӷабк сыԥсҭазаара лымаздахьан.
Избан излымажәдахьаз? Шәеиԥш иҟоу ахаҵа насыԥымзар идылбалои иахьа уажәраанӡагьы!
Ҳҟазшьа еиқәымшәеит.
Ишәҳәо закәи?!. – иџьалшьон. – Ус сгәы иҭашәарымызт.
Исыдыббалеи? Иаҳҳәап.
Абри амашьына аҩныҵҟа шәааҭыҵны шәсымбаӡацт, аха шәинтеллигентшьа даара исгәаԥхоит, шәаамсҭашәара ҳәаак амаӡам. Ус иҟоу еснагь иҟәышра иацназго аҵара имоуп. Ауаа дрызгәаҭазар, напхгарҭак инапы ианырҵоит.
Бымбои!.. Бара иббаз лара илызгәамҭеит. Илҭахыз ҳәа, иахьа сахьхәыцуа, акгьы сзеилымкааит. Дуаҩҽеимызт сызҳәомызт, арахь уаҳа еинаалашьак ҳзыҟамҵеит. Схәыҷы даашьҭылхын, лан лахь дхынҳәит.
Акыр ҵуама?
Шықәсык аҟара.
Шәеинааларц шәҽазышәкхьоума?
Уажәшьҭа ҳаинаалар сҭахӡам. Ахәыҷы лоуп игәхьаазго акәымзар.
Усҵәҟьа шәгәы шәзаамырҳәуазар, даҽаӡәы шәлышьҭалароуп. Шәыԥсҭазаара ҭашәырцәӡома?
Убри ауми саргьы сызҿу. Уажәраанӡа аӡә лахь схы сырхап ҳәа схы-сгәы иҭашәомызт. Еиҳараӡак ас иаарласны.
Насыԥ згәыдшәылаз дзусҭада? Даара слызҿлымҳауп.
Бсыцхраар бҭахыума?
Исҭахыуп.
Ус акәзар, каҳуажәырҭак ахь ҳамҩахыҵп.
Уи мцхәуп. Амҩан аамҭа ҳамоуп, – амашьына таатиуазшәа лбаҵәҟьон. – Акаҳуажәырҭа заҭахыуи.
Иаҳа ҳаилибакаап сгәахәын.
Ишԥа? – лара дҵаауан, маҷк данаахәыц, лгәы иҭашәаз аалгәамԥхакәа.
Ҳаналагах ҳалгап, – иҳәан, амҩа анԥшылареи ирлас-ырлас лара иналҿаԥшреи еиҭныԥсахло, иҽааизигазшәа, уамак инымԥшыртә, даақәыԥсычҳазшәа, ииҳәарц ииҭахыз иаамҭаӡамкәа иааиҿыҵиршәеит: – Уи анасыԥ лызкашәаҵәҟьар даара исҭахын. Бара боуп исгәаԥхаз. Банызымбо быгәхьаазгоит. Уи бзиабарами. Бгәы ишԥаанаго?
Лакәӡамкәан аҩныҵҟа дааицҭахеит. Дышхаҵа шьахәыз иара дылзаанхон. Лгәаанагара лзымԥсахӡеит. Иара иаҳаракыроа дыхнахуан, аха лара лҿынӡа длыбааны, диаҟараны ибла дыхгыларын ҳәа лхы-лгәы ирҭашәахьазма! Ахацәа рылаԥш шлышьҭаз лныруан, дашьцылахьан, аха абри илзымдыруаз ауаҩ игәаҵа дҭашәарын ҳәа зныкыр, лыхшыҩ аҵкараҿ акәзаргьы, илызцәырҵхьазма. Еимҩалацәаны дахьаашьҭихуаз лгәаԥхон, ауаҩы замана дуҩызандаз, аҳ иашҭа уҭамзи. Аиашаз, лымҩаҿ деиқәшәаларц, уи лхы иалырхәон. Аха иара ишиҭахыз аҭак лара илызҳәомызт. Иара заҟа дуаҩ дууз аҟара, аҭак бзиа ахьылзыҟамҵоз лгәы иасуан. Дамытра баша дылхыбаауамызт. Ак шыҟаз иныруан, акәымзар, ас гыгшәыгла длызныҟәаны, дныҵашәкозма.
Сара ахәыҷы дышсымоу жәдыруама? – дҵаауан лара иаалырҟьашәа, убри дыҿнахрызшәа.
Издыруеит. Саргьы сыӡӷаб дыҟоуп. Дыгәхьаазгоит.
Сара аҩнр сыҟоуп сҳәарц ауп исҭахыу. Сҭаацәароуп.
Издыруеит, Зиза, – аниҳәа, абри лыхьӡ абаидыруаз аалгәахәит, аха уажәраанӡагьы зны лыхьӡ иҳәахьан, иаалгәалашәеит. Уи акәындаз, лхи лҵыхәеи шҭиҵаахьаз уамашәаҵәҟьа илирбон. – Аха бхаҵеи бареи шәеилымҵхьеи. Бара бхы бақәиҭыми? – иара дҵаауазшәа аԥшра шеиҭазгьы, ииҳәоз агәра игаҵәҟьон.
Изҳәада ҳаилыҵит ҳәа? Акы ааимаҳкит ҳәа, аҭаацәараҿ еимак рмоуазар, изакәытәҭаацәароузеи.
Шәеимак ус ирмарианы узалацәажәом.
Шәара убарҭқәа зегьы абажәдыруеи?!. – лара иџьалшьон.
Зегьы сыздыруам, аха издыруа маҷӡам, бхы бақәиҭуп ҳәа ақәысҵарц.
Сара аӡәгьы силымҵӡацт, – амашьына анаангыла, дҭыҵырц ашә аалыртхьан. – Ари азҵаара аӡбара ауаны иахьынӡашәыԥхьаӡо, саҭамзааит шәгәы самысыр ахьамуа, уаҳа сышьҭышәхырц шәысзаагнымгылан, – шьҭа дынҭыҵуан уҳәартә дшыхиаз, деиҭааизхьаҳәт. – Шәыхьыӡҵәҟьа сашәымҳәаӡацт, шәсыздырӡом сҳәартә сыҟоуп. Арахь шәҽысзааигәашәтәырц иақәышәкит. Ус шәызныҟәеи?
Ссиурпризха сыбзаақәгылар сҭахын, – иара дԥышәырччон. – Ианакәызаалак асиурпризқәа бзиа избон.
Шәыԥшәма ԥҳәыс илызцәырыжәгаз иарбан сиурпризыз?
Еснагь сиурпризк лзыҟасҵалар бзиа избон. Аха илгәамԥхаз арбаныз уаҳа иаасзеилымкааит.
Абзиара шәзыҟалааит! – дыҩҭыҵит. – Еиԥшу сиурпризк сызкылыжәгар сҭахымызт.
Лара дыццакуан, аԥса рыҵаҟа игылаз амашьынаныҟәцаҩцәа рыбла арҭ рҩыџьегь ххалацәар лҭахӡамызт. Аԥыхьақәа реиԥш иара, даақәҵәины дцаанӡа, дизымԥшит. Даҽазны еиԥшымкәа, иара уажәы дықәымҵәикәа, дышиашаз дцон, лыгәҭакы идырызшәа. Лара иҭацәхаӡаз ашҭа дзусҭазаалак аӡә дшықәыршәымыз лыхшыҩ лзазымшьҭуа, ахыбра дныҩналеит. Уаагьы ҭацәыран. Ҽынла аус зуаз администраторцәагьы уаҩы дтәамызт. Адиректор иҭыԥаҿ дыҟамызт. Имаӡаныҟәгаҩ дзаҵәӡа акомпиутер дадтәалан. Амаланыҟәаҩцәа рымацара хыбра дуӡӡак иҩнаҵаны ирзаанмыжьызт, ргәылара аԥсшьарҭа аиҳабыра ирацәажәаны, уахь идәықәырҵахьан. Ара, аӡынра иалагӡангы, кашьыр усқәак мҩаԥыргарц ргәы иҭан. Лара аҳасабеилыргарҭа ҭбаа дныҩналан, акассир длыԥшаан, луалафахәы лымхны, даадәылҵит.
Лҭыԥахь днеин, ахышә дадгылан. Уи лымҩанызаҩ дизымхәыцуазшәа ҟалҵон, лыхшыҩ имҳәынҷарц, изакәызаалак џьара даҽакы лхы азылшьҭырц лҭахын. Иахьцалак уи ибзиара ахә лшьахьан, ҿыц иаацәырҵшьа, лара дигәаԥханы, иҟалап бзиа дибаҵәҟьаны лыбла даахымгылар ауӡолмызт, ари аԥсҭазаара иаҷыдаран, ацәажь иаласан. Аус злаз – лара хымҩаԥгашьас ишьҭылхрызи. Уи лааӡара иаласан. Лымҩанызаҩ ихымҩаԥгашьа шылгәаԥхоз аалнырит. Лыхәҳаракӡаны иахьишьоз лгәалаҟан. Даҽа ганкахьала, дрыцҳалшьон. Игәы иҭаз лымеидазар, акала длықәгәыӷуан. Лара аҭак лзыҟаҵомызт, уи бзианы илдыруан. Лара дзыҽҳәараны илбоз ауаҩы лыԥсҭазаара ималдахьан. Аҭаацәара аԥылҵеит. Уи аибаркра, аиларӷьара шьҭа илуалын. Лхәыцырҭа Дамытра даабжьагылан, дахьыҟаз-дахьаныз уажәраанӡа иахьылзымдыруаз лхы гәыбӷан алҭон. Аха лара дишьҭаланы дызцомызт. Ихала
дхынҳәыр иаҳа иеиӷьын. Дишьҭалар дизеилкаауамызт, ма леилкаара ицәыуадаҩхаӡон, ма иҽаҿаршәны лахь дыхнымҳәырц иҭахӡазшәа, джьымдырха даалҿагыларын. Идыӷаҷиахаз ԥхьаҟа акыр ибозма, еснагь шьҭахьҟа деихаларынеи. Акыр зычҳаз акыр шибахьаз еиԥш, аҽыхәшәтәраз аамҭа иҭахын. Ихынҳәра дшақәгәыӷуаз, дныҵаба дылцәыӡыр ҳәа, хьаак дааимнадеит.
Лҭыԥ аанлыжьын, лхәыцырҭақәа наԥхьалцарц, амшын шыҟаздындәылҵит. Ацәқәырԥа заҵәык хьарчуан. Амшын ахықәҭацәын. Агәахьы аԥсыӡкцәаҵәҟьа хӡамызт. Убасҵәҟьа лгәаҵа аӷар-ԥшар лҽацәылыхьчарц, аӡмыжь неиҵых хызҟьарц агьызгымыз аҷныш дрызԥшуан. Зны-зынла анаӡара мшынҳәақәак рыбӷа ҩцәыҵыргон, улаԥш рхьыгӡара уахьӡаанӡа, рҽырҵәахырц. Амшын ахатәы ԥсҭазаара иалаҟан. Уи ауаҩы дадҳәалан акәымзар, иара ихьԥшӡамызт, инапаҿы иааигарц иагьа имч ишәахьазаргьы. Иагьа дуазыруазаргьы, лара дгәынқьларц адәы дзықәгыломызт, амшын аԥсҭазаара еилашышьа лныруазарц зылҭахыз убри азакәын. Иурҭны лгәаҵа иҵасуаз аӷар-ԥшаррахь дкылнагар, лыԥсеивгарҭа хаҳәшәа иашәаҳарын. Иахьаҭахӡамыз аԥсеилаҵага ахьлызцәырыргоз луахҭа ццышәнамтәырц, цхыраара хазны илзаауамызт, аус злаз лхаҭа шлакәыз лныруан. Ус иагьа иҟазаргьы, акырынтә илымҩанызаҩхьаз дшылзыҟаз ахьылдыруаз акырӡа ицхырааран, згәы кыдгылаӡахьаз адунеи зхабгаз лакәымкәа, адунеи зхалашашаз рхы рыдылԥхьаӡалартә.
Дахьгылаз лгәаҵа фырҭын еихсыӷьӡамызт, лылаԥшҳәаа иҵылгоз рҿынтә, лхатә еилахарақәа деиҭарзыхынҳәуан азы, даагьежьит. Аҩныҵҟа ҭацәыхын. Ԥсаҩыкгьы улаԥш налыхьӡомызт. Лусура шгәхьаалгарыз лныруан. Ааԥынра ниасаанӡа шьҭа усура дкылсуамызт. Ахыбра ԥшӡа зҭагылаз ашҭа ҟәымшәышә амҩаду аҿынӡа иагәылсуаз амҩа ҭацәы днықәгылеит. Џьара ицар зҭахыз даарҿаҳауазар ҳәа нымҩахыҵ иԥшыз ахатә машьына ныҟәцаҩцәа еиԥхьбахьан. Амаланыҟәцаҩцәа ҿыц изыҩнарҵаз аԥсшьарҭа аҿаԥхьа даҽа џьоукы еснагь иԥшын, зхатәы такси зманы ара игылалоз уахь инарышьҭуамызт. Шьҭа аӡын дуӡӡа усурада рҭаацәа зланыҟәыргарызи? Адунеи ахныҟәгараз иԥсеилаҵага хыԥҽыган. Згәы ԥҵәаны иааҭгылаз имҩа ихала иццышәитәуан. Ӷьычра-қәычрак рҽазымкыкәа, ҟәрышьк арҳаразы есымша зымч зшәоз аныҟәцаҩцәа, кылаарак икылсырц иахьашьҭаз, иаарыцҳалшьон. Зус зықәҿиауаз маҷӡамызт. Ржәытә машьынақәа рцынхәрас аҿыцқәа аақәзыргылоз ыҟан. Хәыҷы-хәыҷла рыбзазашьа еиӷьартәуан, уи азы аӡәы агәхьаа дадыргомызт, доусы ихатәџьабаа дақәгәыӷуан. Ауаҩразы грак змамыз дабаҟаз, аха зхатәџьабаа мацарала ихбыцуа иааиуаз излагылазгьы рықәгәыӷуан.
Лара нымҩахыҵ дгылахын. Амҩа ҭацәын уҳәартә, имҩасуаз амашьынақәа даара имаҷын. Иргоз-иааргоз анырмоулак, амҩа ианылозма. Аӡынра иҭалацԥхьаӡа, амҩа иаҳа-иаҳа иҭацәуан. Маршрут таксик ааиуазар ҳәа дшыԥшыз, машьына ласык лзааҭгылан, даашьҭнахит. Уаҩы наӡак аԥсҟы икын, лгәы ааирҿыхартә ацәажәара игәаԥхон. Иара убас лыҩнынӡа дигар цәгьа ишылымбоз, атрассахь ианкылс, иара Гаграҟа ихы ирхеит. Лгәы хьыу-хьыуа амҩа даанхалахт. Уамак дымԥшит. Амраҭашәарантә иаауан илдыруаз амашьына. Пицундаҟа ихы хамзи, арахь дагьанбахынҳәи, лара данцәырҵуаз ҳәа, адырра иоузшәа дылзааиртә? Даанымгыландаз ҳәа гаӡа гәазыҳәарак аалоуит. Иара дышԥаалызнымгылахуаз. Илурыз лҽылзақәмыршәо, илзаангылаз амашьына ашә аҿаԥхьа дааилахаҵәҟьеит. Дымҭаларц лгәы азбжарак илыҵанаҳәон. Егьи лгәы ахәҭа ус лара лаамсҭашәара ишаҵанамкуаз иԥшатлакәны деиланархуан. Арахь иара ихала, инапы наргӡаны, ашә ааиртит:
Ибаҭәабшьозар бҭала!
Еснагьтәи иԥшра-исахьа ԥсахмызт, игәы ак алазаргьы ицәыригомызт. Зегьакакәын уажәраанӡа идлымбалацыз лахьеиқәрак далаҟан. Ма уаанӡа уи лызгәаамгӡахьазу? Амашьына ныҟәцаҩ инаҩсантәи аҭыԥаҿ дтәан, лымҩа дазԥшуан, хәыцра шәкы деимаркуан. Иҟәышымз их ду беиа ибагәышьон. Амашьына дизҭамлар, лхымҩаԥгашьа уаҳа иаанагози. Зыхшыҩӷәӷәаз ихы ҟәнишьагәышьон. Лыхшыҩ аҷыдара лара убри аламҭалаз дзазхәыцуамызт, аха лхы ҟәнылшьо аҿынӡа лхы лбон, ашьыжь лара, дшылзыҟаз анлеиҳәа, мап ицәылымкыр ԥсыхәа анылмоу ашьҭахь. Излалылшоз ала, абжьааԥны иибацыз лакәны ибла дыхгылазарц лҽазылшәон, амала, илахь еиқәра шиҵылбааз еиԥш, ларгьы акала лҽыԥсахшьақәак гәеимҭарц залшомызт. Даҽазны еиқәшәаргьы, дара абыржәы реизыҟазаашьа заманазарц рхымҩаԥгашьа аҽаԥсахрымызт, иара ҿыц ашьыжьтәи иус инап алеимкыхыр. Уи аҵыхәанӡа инаимыгӡацызшәа игәы иабозар, ихиркәшарц игәы азыҳәозар, дызлаанылкылози.
-Џьара акала сыбгәаԥхом ҳәа сыҟоуп, Зиза, – иҳәеит иара.
Избан? – ак цәыримгандаз ҳәа зцәа ҭаӡыӡара зҵәахуаз лара иагьынылхыԥсааит. – Даҽаӡәы дшысгәамԥхац шәысгәаԥхоит.
Шьҭа бсаҟаразар сҭахыуп, «уара» ҳәа бысмацәажәо! – длыҳәон.
Сара ус иаҳа исзыманшәалоуп, иҟалозар!
Сыбгәаԥхозар… ус ала бысмацәажәеит ҳәа сгәы иаанагеит.
Амц сҳәаӡом. Даараӡа шәысгәаԥхоит.
Нас?
Изакәи нас! – ражәа еибакуамызт азы, иҵаашьа џьалшьон.
Беиԥш ԥҳәыск дсықәымшәацызшәа, сыбла быхгылан. Сахь бхы бырхарц зыбҭахыми?
Сеилышәкаа! – диҳәозу, идылҵозу лхаҭагьы дыззааирыз цқьа дақәшәомызт. – Сара аҩнра сыҟоуп. Сҭаацәа ргәы ԥҽы еиҟәшаны, шәара сшәықәшаҳаҭхап, аха нас ҳаҭыр сықәышәҵартәҟалашьас ишәымеи?
Убри сара исԥырхагахап ҳәа сгәы иаанагаӡом.
Уи иахьа, шәырлашәны шәахьынӡамоу, саҭамзааит шәгәы сасуазар! Шәаҳаҭыр шызбоз ҳәашьак амаӡамызт. Иахьа иеибаҳҳәо сшыҟанаҵара сыздыруам акуәымзар. Исҳәақәо сҿы рҭыхраз, закәытә мчу исырӡуа жәдыруандаз! – мап ахьицәылкуаз азакәын изылҳәоз, иааҭырҟьаны ҳәашьа лзаҭомызт азы, иавҵаргьежьшәа ицәырылгон.
Излеилыскаахьоу ала, бхаҵа ибываҟәыло уаҩӡам. Ихала дбылҵны дцазар, бнапхыц иларԥа дзыбки?
Сыԥсҭазаара имадара зны сақәшаҳаҭхазар, ашықәсқәа анца, ҳаиваҟәылоу ҳаивамҟәылоу ҳәа сызлахәыцреи? Арахь аԥа дҳабжьагылоуп. Иаб иԥсы шҭоу абԥса дышьҭихыр еиӷьхома?
Ианеиӷьу ҟамлаӡои?
Сыздырцәом. Макьана уаанӡа ҳамнеиӡацт.
Бҭаацәа иӡбахә раҳар ҟалаӡом ҳәа саҳаит. Уи бышԥазыҟоу?
Сырзеилкаауам ауми ирыхьуа. Дзеиԥшразаалак сара дыстәуп. Ишԥеилкаам абри: сара дыстәуп!
Абас анылҳәоз, даахьаҳәны ларӷьа нацәақәа ааидкыланы лгәы иадкылан. Илҳәаз уамашәа ибаны, иаргьы ибла имҩа иааҟәиган, дналҿаԥшызар, рыбла ааиқәшәеит. Иаҳагьы иџьеишьаз – лыбла цамцамуан, лхаҿы амца аҿықәын, лҳәахьа лгәаҵа иҭышәшәон хьаҳәа-ԥаҳәада. Лара уаҳа иацылҵашаз лымаӡамызт. Иара иакәзар – иибоз, иаҳауаз ддыргачамкын, ддырҿаҳан, ихы ахьигарыз дақәымшәо, дааилахеит. Лцуҭа иамариаша дааихьан.
Ара блыбаауама? – дманшәаламкәан длызҵаауан.
Сахьышьҭышәхыз сыжәга, уахь шәцозар! – даамсҭашәаха диҳәон лара, илҳәақәаз рнаҩсан, «лҵыхәа неиҿаҟьа» имашьына дызҭыҵуамызт.
Беилыскаауашәа сгәы иабоит, – иахьылҳәаз аҭыԥаҿ даангылон. – Бысзымгәаан! Даҽазны бышьҭысхырц саангылозар, бхы схыбымбаан.
Бзиоуп.
Амашьына дааҭыҵит. Лгәы хьыухьыуан, иара шыналԥырҵызгьы. Уи дагон зегь раҵкыс илзааигәаз ауаҩы. Убасҟанҵәҟьа убас лгәы иабон. Арахь изааигәахара дақәиҭымызт. Игәы ахьилырхьуаз акәын лгәы ҵызблаауаз. Даҽакала хымҩаԥгашьак лымамызт. Леилахашьа даиааины, амҩа ааихылҵәеит. Агәарԥҭшәа дынҭалеит. Ҿаҳа-ҿымҭра аҳра ауан, аилашыкымҭа згәыҵазаашаз аҩнаҭаҿы. Аҩны ашә аартын. Баҭал дшахыз лныруа, дныҩналеит. Адиван иқәтәаз лаб иашьа иԥа збжьы зынӡак иаҿихыз ателербага дахәаԥшуан. Ибла иабоз игәы иабозу здыруадаз.
Иҿыцу акыр ҳамоума?
Акымзарак, – дҩалхаҵгылашәа иуит адунеи зхабгаз гәынқьы иаҩызаз абжьы аазхылҵуаз аҷкәын.
Акымзарак ҳамамзар, иухәлашәазшәа уҽзыҟауҵеи?
Згәы раҳаҭны адәы иқәгылаз аҭаацәара ирԥышькласыз аиҳараӡак реиҵбаӡа, Баҭал, дазыҟаҵамызт, иан лыбзарӡы ыҟамкәа, лыԥсырӡы рхьыргӡар ҳәа дшәарӡыӡон. Убарҭқәа еилызкаауаз Зиза лаб иашьа иԥа дааиҵгәарыз џьылшьон, дааизбзиаханы дызиацәажәар. Иара хшла икәабаны ирбоз иан дзықәшәаз еилкаак ахьыҟамыз, еиҳараӡак цхыраарак излымҭо, иҽахькыдиҟьарыз дзақәымшәо, дахьыҩнахаз даруазыруан. Ас гәы еилататашьак дақәшәахьазма. Идунеи ӷәасарц агьигмызт, ӷар-ԥшар гәаҵак шьҭихуан. Деилашәон, маҷк деилыҵуан.
Рашьыҭ дааихьоума? – дааиацәажәар маҷк дылзалгозар лгәахәуан.
Дааин, акгьы мҳәакәа дцеит. Рызынтәык зҿу сыздыруам.
Ус иаарласӡаны уск узеиҿкаауама. Иаҿыми. Баҭаҟәа дааихьоу?
Аҩнынӡа дцеит.
-Џьара дзымтәои? – лгәы иалан лашьа, ара даанымгылаӡакәа, иҿара иҵаххуа, анахь-арахь дахьгәараз. Баҭал дызҭашәаз, аиашаз, цқьа изеилкаауамызт.
Ахәымҽхан дхынҳәырц игәы иҭоуп.
Акруфахьоу?
Исҭахӡам.
Ус иҟалома?
Лара акҿаҩра дныҩналеит. Ашьыжь илырхиаз афатә еиқәыхьшәашәа иҭагылан. Уи арԥхараҵәҟьа Баҭал инапы изаркуамызт. Убранӡа изаацәаны адунеи игәахшәарц ахҭыс дазыҟанаҵахьан. Саҭанеи-Гәашьа лыгьагьашьа аашьҭылхын, дааҩналан, рышьҭаҵарҭаҿынтә акартош маҷк хәнылгеит, кәац ҽыҭк архьшәашәага иааҭылхит. Џьымшьы хык ара илбеит. Зегь рыцқьаны, илжәшаз лжәуан, илџьышаз лџьуан. Иԥхаҵәы-ԥхаҵәо афатә амаҵурҭаҿ иаақәлыргылеит. Дшизааԥсаз изгәынкылар, маҷк шԥеимфарыз ҳәа дазхәыцны, дизықьараџьуан. Акәымзар ани еиқәыхьшәашәахьаз рԥханы имҵалыргыларын.
Унапы ӡәӡәеи!
Дахьизыҟалаз игәы нанамгӡозшәа, дтәаа-маауа дҩагылан, дцаны инапы ӡык нахьиршеит. Ифатә даадтәалеит. Ларгьы дааиҿатәеит даалҿаԥшырц. Игәы иаго-иамго, дмыццакӡакәа ҿаҵақәак ахьынӡифоз, диԥырхагахар ҳәа дшәаны, цәажәарыла дыхҭалымкит. Иара амла дакуан, ишьацҳәаны дызкыз иеилнаркаауамызт. Лхаҭагьы илфоз лгәы иқәымгылозшәа илныруан. Баҭал дышԥаҟаларыз? Иӷраз афырҭын ихаҿы, иблақәа ирныԥшуан. Амца ахьуӷраз афатә аднакылозма? Мчыла иифоз ицәа иахьалалоз џьоушьарын.
Баҭаҟәа данааилак акриҿаҵа! – наиабжьалгеит, уи акриҿеиҵозар имацара диртәарымызт лгәахәшәа. – Рашьыҭ даныҟаз акы днацҳазар? – дизҵаауан, ирхианы инлыжьхьаз кьыс шамамыз шылбахьазгьы.
Мамоу.
Умбои! – ихшыҩ азылышьҭуан. – Уигьы иҽҵишәаарц даҿуп. Шәҩыџьегь ус ала акыр шәахәома? Цқьа шәыхшыҩ аус ауларц, шәымч ҭазар еиӷьу? Уаха дшааилак, унапала ихәы рԥханы имҵаргыла! Игәы иамгозаргьы, уаҳаҭыраз маҷк имфозар умбари! Аиҵагылара захьӡу удыруама? Шәеицхыраароуп. Аӡәи-аӡәи шәеибакеибашьҭроуп. Шәызлашәаз шәеицалҵроуп. Баҭал, уаб уицхраа! Адунеи ухабгазшәа уҽиумырбан!
Илҳәаз игәаҿы инеирц, уаҩ дызхамлацыз ацаҟьа хәы даҿагылазшәа, ицәеижь еидараха иара дҩагылан, адиван днықәиан, иблақәа аахиҩеит. Уаҳа ажәак иқәымҵаӡакәа, аишәа ааиллырган, ачанахқәа лӡәӡәон. Дыццакуамызт. Џьара аӡә дааиаанӡа, дааԥшыр лҭахын. Баҭал имала длызныжьуамызт. Нас лԥа изы лан длызцар акәын. Аамҭа цон. Убла ихгылацәомызт акәымзар, угәы аҭыԥ изҭамгыло, еилыхаран.
Шьҭа шьыбжьон ааихьан. Арӡына лашьа игәарԥ дааҭыҵын, аихамҩа иаваршәны игаз амҩа данын. Ааҭгыларҭа «Апавилион» шыҟаз днымҩахыҵын, лҩызцәа дрықәшәарц иахьыҟаз акаҳуажәырҭақәа рыбжьара ашҭа даақәгылеит. Дара ааир, атәара акраамҭа илықәшәон, лшьапы ааиҵылхырц лгәазыҳәон. Шьыжьаахыс уск лымаӡамкәа аҩны дтәан. Рызынтәык еибырҳәазшәа иагхон, еиҳараӡак Марыхәи Ҷаарыхәи. Урҭ шылбалак, Радица ателефон дылзасрын. Ашҭа анаӡара днеины дышгылаз, амҩаду акыр иааныҵын, машьынак аангылт. Џьара ишылбахьаз анырра ҭаха лнаҭомызт. Аха еиԥшқәаз амашьынақәа заҟа амҩа ианызи! Иара дааҭыҵын, Асида лҿаалхеит. Арӡына иаалцәымӷахеит. Иагьа умҳәан, илзааигәахоз аҳәсахәыҷ илзылкуаз арԥыс лара лхаҭа уажәы дизҳәан. Асида лхаҿы узырцәажәомызт акәымзар, ҽԥныҳәа лылҭарц дылзааиуазар? Лцәа дҭыхьҭшьаауан, илҵәахырц дналԥылан, лӡамҩа днагәӡит.
Бзымбеижьҭеи бшыҟоу аасаҳәеи! – уи данаалгәыдылкыла нахыс, лшәарӡыӡара акыр ишыналхыԥсаазгьы, макьана лажәа цқьа еиҿкаамызшәа, лшьара дықәӡамызт.
Хар сымаӡам. Бара бышԥаҟоу? – Асида данҵаа, уи цац дҭылҵаауазшәа, Арӡына лгәы ааиҵаԥсуан.
Схы сзахашшаауам, – лҳәеит лара.
Аказы сбыҳәарц сыбзааҭгылеит, – даҽа уск дшалацәажәоз Арӡына иаалнырит. – Ԥҳәыс дыззаамгоз аӡә дысԥыхьашәан, сицны сықәҵып ҳәа сгәы иҭоуп.
-Ҟаи! – Арӡына лгәы ааиҭаԥеит. – Ԥҳәыс дыззаамгоз сыздыруам, аха, алафҳәара ҵыбгазар, бгәы илаҟоуп ҳәа сыҟоуп.
Аеи шьҭа, алафи аҵабырги еицуп.
Сабабыцхраауа?
Уаҩы даныҟамыз, аҩны сдәылҵит, жәа-минуҭкгьы ҵуам.
Израбымҳәеи?
Агәхьаа иарго-аҽакуа, иаласхи? Аҳәаа схыҵымҭаз, ателефон сан сылзасырц сгәы иҭан, аха, бара банызба, телефонла ирасҳәарыз сақәымшәар сгәахәит. Иахьа, бусқәа бшаарылгалак, сан блызнеирц сҭахын.
Ҳәара аҭахыума! Сышԥамнеиуа.
Акыр бынхома?Қьаӷьариа усхыума?
Ибымдыри.
Зны исзаабгаз иакәхыума?
Ма-моу, – инеиҵыхшәа илҳәеит. – Иашьа иоуп.
Бара уи бҽазыбкӡама? Сара исзаабгаз сшигәамԥхаз здырит, изыбкда?
Уи сара сиццап, џьыбышьт! – Арӡына лҳәашьала ҵабыргызу, дыхәмаруазу узеилыргомызт.
Аиаша бҳәоу, бысхыччоу?
Сара сышԥаббаз, исырбақәоз сшәеицәоума?
Ус акгьы сымҳәеит аха.
Бара, ҩызас ишьҭыбхыз дсырбеи! – рҩыџьегь рыхәмаршьақәа наӡамхарц ҳәа Арӡына дацәшәон.
Уи амашьына аҭыҵра ицәыцәгьоуп, биҟәаҵ!
Избан? Игәы бзиами?
Игәы бзиоуп, аха ашә дызкылсуам.
Ди-да! – амашьына зны дшақәтәахьаз аалгәалашәеит. – Ибҳәо закәи, уи ицәажәашьа хәмаршьа сыхнаххьанеи, – дыццакны лҿыналхан, амашьына днадгылаанӡа, «ашә изкылымсуаз» ауаҩы жәпа дааҭыԥан, лара лҿаԥхьа даагылеит, ихаҿы ҟьаҟьа ҭбаа гәырӷьарыла иҭәны. – Убара заҟа сгәы иаахәаз уздыруам, – аԥсшәа ааиалҳәеит.
Сара сгәы ишаахәаз базымҵаауа!
Шәҩыџьегь шәахьеиқәшәаз, сшәеигәырӷьоит.
Бқьаӷьариастәырц цгьа изымбазт, аха аус уаанӡа иналымгеит, лқәақәра згааит.
Шьҭа ҳцалап, – Асида аԥсшәа лалҳәарц Арӡына даалзааигәахеит.
Абзиара шәзыҟалааит! – инеимда-ааимдо Арӡына аԥсшәа ралҳәон. – Шәеиқәгәырӷьара нагӡазааит!
Сара сахьыҟоу зегь рҭыԥ иқәзаауеит, – аҳәоу иаламҵакәа ихы ааирҽхәеит.
Амала нхара арахь шәаҳзаар сҭахын.
Ишаасыгсырхалак саауеит, – иҳәеит иара.
Даҽаџьара иумҳәан! – Асида амашьына дынҭалон.
Абыржәы сшыҟоу сабхәраа сыԥхьома, ауаҩы исахьак аасхәароуп ҳәа.
Иууазеи! – Арӡына илгәарԥханы дыччон.
Сара аиаша басҳәоит. Маӡала дызгоит, избан бгәаныла? Сырбар сабхәраа шәашт, хаала дсырҭома. Уи нас мчыла дызгашт аха. Уаҟьан-чаҟьанк ҳалашәаанӡа, дсыманы сцапи, – амашьына дынҭалеит. – Макьана рымаҳә дзеиԥшроу ҵәахы. Нас, ԥыҭк ҵыр, ирабҳәап.
Арӡына дгәырӷьаҵәа лнапы рзылҟьон. Лҩыза леиқәшәашьа лгәы алаҟан. Асида лҽыԥсахшьақәа лылыжжуан. Аԥсҭазаара далагәырӷьарц, аӡӷаб уамак лҭахымзаарын. Уи азы аҩнра дцар акәын. Иаалыкәыршазгьы лыргәырӷьон, абыржәы Арӡына лгәалаҟазаара шышьҭыҵыз еиԥш. Ӡӷаб шьаҭарс иҟаз зегьы, егьирахь изҿызаалак, рыҽкынҵа изышьҭаз хаҵацара шьаҭанкыла иаԥсахуан. Убри акәын Радица дзыргәаҟуазгьы. Хаҵа дымцар шамуаз лымдыркәа, уи закәытә насыԥ разҟыз иаҵаз дазымхәыцыкәа, аха дақәшәаанӡа ас ирҵауланы илныруамызт. Ачара иацыз даҽа гәырӷьара ҳаракын. Нас … ахшараиура. Макьана дабаҟаз, шьаҿацԥхьаӡа абзанҵыра ахаара-бзара лаԥгылан. Абзиеи ацәгьеи рышьхәа еивҵан ҳәа баша ирҳәозма. Иарбан бзагәырҩаз илыцраҳәахашаз здыруадаз. Лхатә усқәа, лҩызцәа русқәа
ирыҵадырӡит акәымзар, дахьца-дахьааз шәаџьҳәаҩык дамаӡамкәан, Ҷабҷан лныҵаӡра анаалгәалашәа, лылахь ааиқәнаҵеит.
Быԥшижьҭеи акыр ҵуама? – Марыхә ибжьы даалнахит, акәымзар, лхы гәыбӷан алҭартә, дахьылзааигәахаз аалызгәамҭеит.
Уамак ҵуам, аха шьҭа Ҷаарыхә дааир цәгьамызт.
Бҭаршәны бамоуп, ибыхьи?
Ҷабҷан схы дааҭашәан.
Иҿыцу акыр бзеилкаахьама?
Иарбанзаалак.
Уи ус иаарласны иузцәыҵго усӡам.
Ҳгәы иаахәаша ажәабжьк сымоуп. Асида хаҵа бзиак диццеит.
Исеиӷьу длықәшәартә Анцәа иҳәааит! Илеиӷьу сара дышсықәшәаз здыруеит.
Убасҵәҟьоу?! Сыцәгьамзаапеи. Ҷаарыхә имашьына!
Илдыруаз амашьына ашҭа иаақәгылан, иахьтәалоз акаҳуажәырҭа азааигәара игылаз Марыхә и-«Жигули» инаваиргыларц, шьҭахьҟа аҿынаирхеит. Уи аҭыԥ аалхны, дҭыҵны ашә шаиркуаз, изԥшыз аҩыџьегь ашҭа ааихҵәаны иааидгылеит. Иахьтәашаз ҭыԥк аалырхырц, акаҳуажәырҭа иныҩналеит. Адәахьы ишәак ааныркыларц агәазыҳәара рымамызт. Ахьшәашәара сынтәа цқьа иаҿамлацызт, аха амшцәгьахара аҽазнакуазу здыруадаз, амшын аҿынтәԥша хәыҷык иҿыхьҭаӡа иԥшабжьасызшәа иаауан.
Ҷабҷан лус абанажәгахьоу? – Арӡына уи дылзымҵаар лзычҳауамызт.
Макьана ишәасҳәо акгьы скым, – иҳәеит Ҷаарыхә.
Аусҭҵаара шымаӡоу аадыруеит, – Марыхә иҽаалеигалеит, – аха урҭ илзааигәоу роуп азоуп асҟатәи дызрызҿлымҳау. Акыр еилукаахьазар – иумӡан.
Ҿарԥарҭак скызар, снапы зласкуаз снарбон. Рашьыҭи иҷкәыни рҿахәы рҿысхит. Ус стәоуп.
Иахьцалак иҟалаз ҳәа угәы иаанагои? – Арӡына деиҭаҵаауан.
Дымҵадырсзар ҳәа агәра сымам. Амашьына иагылашьаз ала, убас уазнеиртә иҟоуп. Аха лкаак цқьаны ҟаҵашьак ҳамам.
Наҟ-наҟ усмҩаԥгатәык уаԥхьа ишьҭамкәа иҟам, – Марыхә иакәын уи иазҿлымҳаз.
Дымҵадырсзар, шьҭа иаамҭоуп аныргәахәуа, Рашьтыҭ адырра ирҭоит, иҟаиҵақәаша ҳәа дымҩақәырҵарц. Иааиарҳәо ирмаӡар, аус аҵхра ҳцәыуадаҩхоит. Иаргьы дымшәои. Аус ҳациур иаҳа иеиӷьуп. Убри азын маӡала дазыҟашәҵар сҭахын, аиаша шәасҳәап.
Иҿахәы иҿуххьазар, иуеиҳәеи?
Акымзарак. Дымҵадырсугьы аҳәара цәгьоуп. Лмашьына амҩан «агәы аартны» изынрыжьуази? Амашьына ашьҭа зыдмырӡи? Иааиқәтәақәар дыррақәак ҟарҵозар аабап. Рашьыҭ иоуп аус злоу. Шәнапы дануп.
Даауеит! – Арӡына дҩагылан, дындәылҵит, изызԥшыз дналԥыларц. Радица, амҩаду аган давҵаланы, ашҭа даақәгылеит. – Ҳбызԥшуп, – лгәалаҟазаара шьҭылхырц, лхаҿы лхалашо, Арӡына аӡӷаб даалыԥхьеит.
Уахь анеира иаԥсоу иаԥсаму? – Радица лгәышьҭхраз лнырра цәгьан, дзықәгәыӷуаз лбомызт, Ҷаарыхә ихымҩаԥгашьақәа дрызхәыцуанаҵ.
Ҳус иахьа иаҳзеиқәҳәалозар ҳәа ҳгәы иҭоупеи, ус бгәы бмышьҭын, – Арӡына илҩызахаз аҳәсахәыҷ акыр дларҟәны , дхәаҽны лхы шылыԥхьаӡоз мҩашьахуа илбон.
Уа даҽаӡәгьы дыҟоума?
Иашьеиҳабы иоуп, бицәымшәан!
Иеиҳабы иҿаԥхьа ас сызлацәырҵуеи?!. – дузеиҭамгарызшәа дышьхынԥсыла дахьықәгылаз, шьҭахьҟа днеиҭаԥарц агьлыгмызт, лқьышәԥшӡақәа кәамкәамуа.
Бара, уи зегь идыруеит, иҿыцу акыр цәыраҳгома, – Арӡына Радица лмахәар аанылкылеит.
Зегь идыруеит ауми исыхьыз. Арахь деиҳабуп, уа снеины сышԥаидтәало?
Иара иоуп ҳаиқәшәарц зҭаххаз, еиҿызкааз. Дысзаамгеит ҳәа иасҳәома? Бусқәа еилабмыртатан!
Маҷк сыԥсы ааивызгап.
Азамана!
Радица ашҭа лзыҭшәаран. Лԥсы ааивылгазу здыруадаз, аха лыуазырра азныказ илзыфырҭынхон. Лгәеисбжь лхаҭа илаҳауан. Ашьҭахьшәа, уамак дзыргәаҭеишаз,
иҟамлацҵәҟьаз дышҭамшәаз маҷ-маҷ даамҽханакит. Лхала деилаблырц, Арӡына ҿымҭкәа даалԥеиԥшуан, Ҷаарыхәгьы игәаӷ дыкны дагон. Дзакәытә ӡӷабзи зшьаргәыҵа аԥырӷы илаиргылаз! Хаҵа дицымцар ада ԥсыхәа лымамкәа дҭагылан, лгәаблыра ҿыцәаауа аҿынанахартә дибылхьан, лгәы хьшәашәаӡахар деилызкаауадаз.
Иҵегь бхы бнапаҿы иаагеи! – Арӡына уи длылабжьон. – Бҷыдара бзиаӡақәа бныԥшроуп. Беихәлаҳазшәа бҽыдыбмырбан. Аҳы! Шьҭа ҳцома?
Аеи, – длықәшаҳаҭны лхы аалҟьеит.
Деиҵақыџьқыџьуан. Лшьапы анынеихылга, иаҳа дааунажьит. Ахыбра лаҟәы даныныҩнашыла, иаҳагьы деиӷьхазшәа, акыр лгәы аалхашҭит. Арӡына длышьҭагыла, аишьцәа ахьтәаз данырзааигәаха, хымҩаԥгашьак лзышьҭымхыр ҳәа дацәшәон, дара аныҩалхаҵгыла, Марыхә, ихала шьаҿак даалзааигәаханы, лылахь днагәӡаанӡа. Иареи Арӡынеи рыбжьара лара днадыртәеит, Марыхә диҿадыртәар, Ҷаарыхә иааҩсан дтәар акәхон азы. Иара усгьы, Ҷаарыхә дахьиҿатәаз лшьара дықәнарҟьон, уамак иахьыԥшӡамыз анаҩсан, лхы ҩышьҭылхыр, иара днеиҿаԥшыр акәхон.
Аӡӷаб замана даҳзаабгеит, – Марыхә Арӡына лахь ихы наирхеит. – Уажәраанӡа дҵәахны дабабымаз!
Илышьҭаз дрымпыҵкәкәаа дышәзаансмыжьи, – Арӡына ас анылҳәа, Радица лқьышә аччаԥшь аақәыжжит. – Шәҽаԥсашәтәып сгәамхәи.
Ҳҽаԥсаҳамтәыр ҳабацо, бара бнапы ҳалабкызар.
Радица лусқәа усҟатәи ишуашәшәырмыз аалнырит. Илабхәында еиҳабахашаз даамсҭашәан, аччаԥшь иҿықәын, иашьа еиҵбы деиқәшәы дантәаз. Арӡына урҭқәа-егьырҭқәа еиҳагьы илбарҭан, лҩыза ӡӷаб леиԥш ахәыцра лцәыцәгьахо, лыхшыҩ еилатата дауҟахыз, лнапы ирмаӡашәа иаанылкылан, иаалырӷәӷәеит. Марыхәи лареи лхаҵкы-лыԥсаҵкы ицо илбар – лгәы шьҭыҵрын, амалагьы дцәажәомызт, илгәыҵхоз иарбан тыша ҵаулараз дызҭанаргылоз здыруадаз. Марыхә дааиҵамхаӡакәа аӡӷаб даалыԥхьан, ирфашаз чысқәак рзаалгарц лнапы ианиҵон.
Афатә сара иҿасҵап, уара ухы агәхьаа изаургои? – Ҷаарыхә иус азы рҽеидыркылт, акрырҿаҵара зуалыз иара иакәын иҳәарц иҭахын.
Уи сара исылшартә сыҟоуп, – иааԥиҵәеит иашьеиҳабы. – Уара иахьнухқәаша уԥгылоуп.
Аӡӷаб афатә анаақәлыргыла, Марыхә рхәы рнапы адыркырц идтәалаз даарыԥхьан, ихаҭагьы иаҳәызбеи ичхьыԥи аашьҭихит. Ҿымҭӡакәа акы инацҳауан, ус Радица иаҳа илзымариахарын ҳәа реиҳабы игәахәуан. Лара лшьара дықәӡамкәа уамак лзыфомызт. Ҿаҵақәак лалбаалдеит. Егьырҭ мццакӡакәан ичон, лара иааладраӡаларц. Арӡына уи иблақәа лирбон лҩыза дыхҭалымкцәаларц. Акраарфақәар излацәажәарызи ҳәа, лхы дазҵаауа, Радица лхы уамак илзышьҭымхуа дыштәаз, ҩыџьа арԥарцәа нарывсуан, аԥсшәа аарарҳәеит.
Абарҭ руаӡә сбылтәы зҭиуа иоуп, – Марыхә икрыфара ааирԥсыҽит, ажәабжьк аиҭаҳәара иҽыназикит. – Егьи уи дзыԥсахуа лԥа иоуп. Машьынак ари иҭиуеит, нас иааҳго аԥҳәыс илҭиуеит. Абри арԥыс аус аниуаз ҽнак, дааит ҷкәынак. Сара сзусҭоу иҳәан, иабшьҭра, ианшьҭра – зегь цәыригеит. Усҟатәи зиҳәо – қәҵарыла абензин ԥыҭрак имихыр иҭахыуп. Ачара иҽазыҟаиҵозаарын, алада-аҩада ацатәы-аатәы, агатәы-аагатәы маҷымкәа иԥгылан, абылтәы иҭахымкәа. Иаарласны ахәԥса изаамгар, ачара ашьҭахь усгьы ишааигоз агәра ииргеит. Абасҟатәи зшьамхы арсны иҳәаз иҿаԥхьа изымчҳазт, сусуаҩ абылтәы ииҭеит. Нас аамҭа ааҭымгылаӡакәа ицон усгьы, арахь ари қәҵарыла абылтәы згаз уаҳа даацәырҵуамызт, иигаз нҵәар ма дааирын игәахәит, аха иахьынӡа изхоз сыздыруам, кәара-кәара инихозу. Сусуаҩ игәы ԥҵәеит, уи ашәира ҵигеит, аха дышԥашәиуа! «Иугаз абылтәы ухәларҭәааит! Узымӷьацо, иугаз умыхәо, адәы узықәымгылааит! Учара қәҿиарадахо, ауал узаҵымҵо, Анцәа дуқәшәиааит!» Ишысҳәаҵәҟьаз дшәиуаз џьышәымшьан, Сара еицәоу сҿы иҭашәом. Иарак даныхәыҷыз еицәаз иаҳауазу сыздыруам, данышәиуаз еиԥкааны иреицәаз ашәаџь ажәақәа иҿы иҭыҵуан. Уанизыӡрҩуаз ухәажьы гыларын, аҭакәажә бааԥсы усҟатәи шҳам лызкаҭәомызт, иара изанааҭызшәа дшәиуан. «Абасҟатәи ауал зқәызҵаз дзусҭада?!» – ҽнак сгәы аныԥҵәа, сусуаҩ, иқьаԥҭа аацәыригарц, сынидгылеит. Итетрад жәижәых аацәыҵиган, қәҵарыла ҳбылтәы згақәаз руаӡә изы «Кантас похожи» ҳәа иануп. Кантас захьӡу абылтәы ҳацызҭиуа аԥҳәыс лыҷкәын иоуп, абыржәы аԥсшәа ҳәаны иҳавсыз руаӡә. Шықәсык аахыс аҷкәын дызҳаит, усҟан дкьаҿын, дыжәпан иҵегь. Амашьына есуаха дара ргәарԥ иҭаҳаргылоит. Ус уахык ҳбылтәы мҩангага дақәтәаны, изҭиуаз агәашә даадгылазар, Кантас, иеиԥшыз ҷкәынак диманы, даадәылҵит. «Абар абылтәы қәҵарыла изгаз!» – среализатор ахаҵа дыҳәҳәеит. «Уи сара сакәӡам», – имҳәаӡеи егьи. Уи арԥыс ԥҳәыс
дааигахьазаарын, дзықәгәыӷуаз ичара иухьазаарын, аха среализатор ишәаџь ихьӡан, дызҵымҵрыз ауал иқәшәеит. Ҳбылтәы ахә уаҳа имыргьежьӡакәа инхеит. Абасгьы ҳахьлоит. Акы шәнацҳа!
Рбжьы ҭыганы иамхамччарц, идтәалаз шиҿаԥшуаз, ифатәҿыц инапы наиркит, иҩызцәа неиҿаԥшырц. Рызынтәык акрыфара рҽазыркыр, Радица маҷк лзыфозар ҳәа Марыхә игәы иҭакын. Ларгьы лҭагылазаашьа акыр иманшәалаханы илбон, ҿаҵақәак лфеит. Марыхә аӡӷаб даалыԥхьан, ашампан ҩы хкы бзиак аалгарц лнапы ианиҵеит. Лара, дцаны данаахынҳәуаз, Аҟәа иҭрыжьуаз аалгеит. Ихала иаахиртын, усгьы ԥшь-аҵәцак ракәын иакуаз, иааирҭәит, ршәах хаччыла аиқәтәара дназыԥшуа.
Ари аҩы Аԥсны иҭарҭәеит, аха излырхыз наҟынтә иааргеит. Шәацәымшәакәа ижәжәы! Аҩы злырхуа ажь иахьа ҳара иҳазҭода, иаҳзаарыхӡом. Ҷаарыхәи сареи ҳаицлабны иҳамжәуазар, шәарҭ усгьы шәнаҿыхәа-ааҿыхәоит ауп, ари шәызхап сгәахәшәа, акоуп илаасыргаз. Еиқәшәаз Анцәа шәиныҳәааит! Ус бзиа гәабзиарыла шәаԥылалааит! – иааиркьаҿын, иҭыркәкәа ижәит.
Анцәа шәиныҳәааит! – лҳәан, Арӡынеи лҩызеи инаҿыхәақәаҵәҟьеит, Марыхә ишиҳәаҵәҟьаз еиԥш.
Ишәҳәаз садгылоуп, Анцәа шәиныҳәааит! – Ҷаарыхә иааидикылеит.
Ари Кантас иҭаацәа аибашьра ашьҭахь иҭацәыз гәараҭак иахаҩеит. Уаанӡа баракажәк иҩнан, иҭацәыз аҩнқәа зҭахымыз иахымлаӡакәа икны ирыман. Арҭ ус иҟаз зрумҭарызи, аб деибашьызар, уажәы аҭаацәа ԥшь-ҩык ыҟазар. Ақыҭа аиҳабы ашәҟәы инапы аҵаҩуам. Дцан-даан, еснагь шәҟәык рызхом. Аҵыхәтәан фы-шықәса рзы ашәахтә шәшәа ҳәа икит. Усҟатәи иааидкыланы аԥара рызҭада? Уаҳа иахьнухша умамзар, акы иамусуп, аха ачымазара-ахымазара, амаҭәа, аҵара! Аҷкәын аиҳабы ԥҳәыс дааиган, ахәыҷы дрымоуп. Ан лакәын слымҳа ҵылхааит, иашамкәан ақыҭа аиҳабы ихы шымҩаԥиго, аҵарҭышаз дышхыԥҽыгоу ҳәа. Сгәы анԥылҵәа, лшәҟәқәа аалымысхын, аусҳәарҭаҿ слеит. «Алхрақәа рахь ишәзымааирц, ақыҭа абжеиҳара срацәажәоит, – сҳәеит. – Шәкоманда ас анхацәа дыргәаҟуазар, даҽа командак ааҳгароуп», – сҳәеит. «Усҟатәи узхашшаауа рышәҟәы сырбеи! – иҳәан, счқьаадқәа аасымихын, еилыртташәа иаагәеиҭазшәа ҟаиҵан, – арҭ еиқәшәоупеи!» – иҳәахын, инапы ланҵаны, иааиргьежьит. Адемократиа ҳәа иҳазцәырыргаз цәгьаӡам ҳәа сыҟоуп. Ҷаарыхә, угәы ишԥаанаго? Шьҭа акы шәнацҳаи! – инарабжьеигахт, уажәраанӡа ус еиԥш рыдимгалацызшәа.
Еидтәалаз раҵкыс зфахьаз иакәӡамкәа, хатә гәаԥха-чашәа иоуртә, ҿыц ифатә напалеикуан. Ус зыҟаиҵоз зхы ахьызгарыз змоуаз Радица лшьара дықәлацԥхьаӡа, маҷ-маҷ акәзаргьы, ԥыҭк лфарц шакәыз Арӡына илныруан. Лхаҭагьы илыдтәалаз дналыҵгәон, ҿаҵақәак лбаалдаларц. Уи лтәашьа уамак илзыманшәаламызт. Илабхәында еиҳабхарыз иарымарахь дидтәалан, Ҷаарыхә диҿатәан. Уи лҭыԥ Арӡына инылкылар, лара Ҷаарыхә иарыӷьарахь дтәар акәхон. Марыхә диҿатәон. Ансгьы-арсгьы лҭаԥ маншәалахомызт. Дахьдыртәаз иаҳа илзеиӷьын.
Ажәабжь бзиақәа ҳзеиҭоуҳәеит, – Арӡына Марыхә лхы наизылшьҭын, егьырҭгьы аалырӡрҩит. – Шьҭа ҳус ҳалацәажәарын.
Хәыҷык ҳааидтәалақәап сгәахәшәа, уи макьана алаҿысымҭырц сгәы иҭан, – иҳәеит иара, Арӡына лызҵаара ашьҭахь Радица луанытә маӡала дшаақәыԥсчҳауаз аниныр. – Ус акәзар, ишәасҳәо убри ауп:ҳәатәҳамаӡам, – аниҳәа, Арӡына дышҳазхеит; Радица, лыбла ҩышьҭх дахьзырҿамԥшуаз, лԥсеивгара аангылахьан. – Ачара ҳҽазыҟаҳҵоит, – анациҵа, аӡӷабцәа маӡала рԥсқәа неиқәаҳаит. – Хара иҳазнагаӡом. Саби сани уахаҵәҟьа ауаҩы дырзыскуеит, иааиуа асабшаз ачеиџьыка еиҿаҳкаарц. Аҽҳәара ԥаҳҵәоит. Мызкы иахаҳгаӡом. Бареи сареи ҳцап, – ихы Арӡына иналызирхан, агылара иҽазикит. – Уара, Ҷаарыхә, Радица дугар, напеимдахьк лзааухәап. Сара исымҳәаргьы, уажәраанӡа ус ушныҟәашаз узымдырӡози? Ишәфаз шәзыҳалалхааит! – дҩагылеит.
Шәчеиџьыка ҭбаахааит! – лҳәеит Арӡына егьырҭ рцынхәрасгьы.
Марыхә, аӡӷаб диԥшаан, ԥарақәак налыркны, ашҭахь данааи, дааҭымгылаӡакәа имашьынахь иҿынеихеит. Радицеи Ҷаарыхәи даарԥырҵын, Арӡына Марыхә днаишьҭалеит. Рҩыџьегь амашьына инҭалан, рҩызцәа ашҭа ишықәгылаз, амҩаду иазцәырҵын, Амрагылара зхы хаз атранспорт инарылагылеит.
Срыцны сцар сҭахын, – лҳәеит Арӡына.
Еибарԥсыр ҳәа бшәома? – иара дцәыҵаччон.
Ҳахьынӡатәаз ажәак ааимҳәеит, уара.
Дызцәажәо дыҟаӡам, ииҳәарц ибҭахи.
Еибаргәаар ҳәа сшәоит.
Диргәаауа сыздыруам, аха, абыржәыгьы дызҿу дахькылнагно изеилымкаауазар, уаҳа акыр изеилыргома.
Анапеимдахь лзааухәароуп ҳәа идуҵеит, иџьыба иҭамзар? – лара лгәы иалан.
Уи иџьыба ҭацәны иҟамлаӡацт.
Убасҵәҟьоу?
Убасҵәҟьа.
Иҟоу удыруама, – лара иара даалырӡрҩит, ауниверсам ианазааигәахоз, – абра машьынак сақәыртәа! Уара Аҟәанӡа узызгои.
Иахьа баҳзааԥсеит. Бҩаганы смаар сзычҳауам.
Сышәзымааԥсар сумгаӡози?
Шьҭа уи иаҵазгоит. Бышԥазымго! Ҳахьеицу сгәы иаахәаны бызгоит, хьаас ибымкын.
Аеи нас, – лара диқәшаҳаҭын. – Уаангыли! – амашьынақәеи урҭ ирҭаларц еилагылази Дамытра даарылылкааит. – Дамытра .! – ашә аалыртын, наиқәҿылҭит. – Уааи!
Иара дхысхысуазшәа иҭахӡамкәа даарыхьӡан, амашьына дынҭалеит.
Уҩызцәа ахьгылоу убоу? – Арӡына уи дизҵаауан, араион анапхгара аусбарҭа аҟәшақәа зыҩназ ахыбра аҵаҟа Џьансыхәи Ардасани ахьгылаз данынархьыԥш.
Дара роуми, – иҳәеит Марыхә. – Урҭ сҵыхәа ркырц иашьҭоуп, иҟарҵацәо сыздыруам акәымзар.
Рԥсахы еибакуеит, – Дамытра инаҵишьит. – Уҵыхәа ркырц иашьҭаҵәҟьоуп, аха ишамуаз шьҭа еилыркааит.
Уара дара урыдгылаӡами?
Сара сзын зегьакоуп. Сҩызцәа ракәын, адгьыл ргазшәа анырҳәа, даҽаӡәы дзахаҩои сгәахәит акәымзар. Шәҟәыла уеиқәшәазар, умакышьас ирымоуи.
Марыхә, Асида дахьынхоз ҳнеипи, – лҳәеимт Арӡына. – Лан дызбозар збап, иамур ргәылацәа ирасҳәап, Асида хаҵа дышцаз.
Уи лан аҩны дыҟан, Арӡына агәырӷьа жәабжь илызналгаз дазыразымызшәа шлыԥшразгьы, маӡала дшеигәырӷьаз инеиз илымбо дыҟазма. Ирлас даахынҳәит. Ҿымҭкәа иҩеиуан.
Абра усзаангыла! – Пицунда ибжьалоз амҩаду илықәгылон еиԥш, Дамытра Марыхә длааникылеит.
Аҩныҟа умцаӡои? – амашьына анаанҿас, Арӡына дҵаауан, Дамытреи Зизеи аҵыхәтәантәи рыхҭыс аӡбахә лмаҳаӡацызшәа.
Сымцои.
Нас арахь уабацо? Излаздыруала Зиза уажәыҵәҟьа аус луӡом.
Сани саби рахь сцоит.
Уамак унымхозар, улаганы уааҳгап, – Марыхә уи инаиабжьеигеит.
Сышәзеилымкааит. Уа саангылоит.
Уԥшҭәхәы сгәаԥхаӡом, уҟазшьагьы аҽеиҭанакызшәа сгәы иабоит. Ишәыхьи? – Арӡына дҵаауан, акы лзымдыруазар, иара ицәажәашьала гәҩарак шузышьҭымхуазгьы.
Ҳагәқәа нибархеит, – реицәажәара аҵыхәтәа ԥырҵәаанӡа, иара амашьына аҭыҵрагьы шиҭахымыз илыжжуан, дахьтәаз иҽирҵысӡомызт.
Еимашәки? – Арӡына, бжа даахьаҳәшәа дышиацәажәоз, зынӡак даақәҵәиизшәа, днеиҿаԥшит.
Ус, – уи алацәажәара иҭахӡамызт, игәала аӡәы ициҩимшаргьы изычҳауамызт.
Зынӡак шәеилыҵырц уӡбама?
Усшәоуп, – дыбжьажьон.
Иаԥсоу акыр еимашәкзар, – иааҳачҳап, аха дзыхурҟьаз ухаҭагьы иузымдыруашәа агәаанагара соуит. Иҟашәҵаз цқьа уаазхәыцыр цәгьаӡамызт.
Сазхәыцқәахьеит.
Уцәажәашьала иахәҭаӡамкәан ублаҟьазшәа збоит.
Иҟалап.
Дзыхурҟьаз сыздыруам, Дамытра, аха Зиза дзеиԥшра ӡӷабу саҵкыс уара дудыруеит. Дзакәытәԥшәыма ԥҳәысу ҳазынтәык далҳкаахьеит. Лара дахьыҟоу, абаагәара уҭоуп, иумдыруеи? Ахаҵа, иахьа дныҵыҵыр, иашьҭахьҟа дымшәозар, уаҳа ииҭахи! Абарҭқәа
урызхәыцыр цәгьамызт. Уи сара ларгьы дызбароуп. Еимашәкыз еилыскаанӡа, сызҭынчхома. Абзиара узыҟалааит!
Дамытра амашьына, албаара иҭахӡамкәа, дынҭыҵит. Арӡына иҽԥнылкылоз иҵегь иацылҵаргьы ицәымӷын. Амашьына ашә аркны дахьааҭгылаз, даанхеит. Шьҭахьҟа даахьаԥшны, Арӡына илбон иара амҩа анымҩахыҵра дшахымццакуаз. Асаркьала уи Марыхәгьы ибарҭан.
Уи ихшыҩ аабгарц агьбыгмызт, – ҳәа Марыхә ианиҳәоз, акырӡа инаскьахьан..
Абарҭ ахацәа акала иҟоуп, уара, – лҳәеит лара, Марыхә урҭ рхыԥхьаӡара далаӡамызшәа. – Дамытра иакәын – алаԥшҵашәарақәа изцәырҵит, иҵабыргыҵәҟьаз џьишьеит. Иибаз, иаҳаз ҭымҵааӡакәа, иԥҳәыс ҟәыбҷа даалысуа диԥҟеит. Ицәымӷахеит ҳәа сыҟоуп, аха уи ариашара шьҭа иабанӡанеиуа. Ҷаарыхә иакәын – иҟаиҵаз убоит. Ирыхьи, уара?
Иҟалахи: аҽы изақәымтәаз ҟамчыла игәыжь дасуеит.
Рашьыҭраа снарыдҵаалар сҭахын.
Ҳамнеиуеи нас. Амала иаци иахьеи рыла акыр рзеилкааит ҳәа сгәы иаанагаӡом. Ажәабжь ҿыцқәа зегьы еидызкылоз Ҷаарыхә иакәымзи.
Иахьцалак ҳрывымсып.
Марыхә имашьына Рашьыҭ игәашә инадиргылан, ианыҩҭыҵ ашәқәа аиркын, агәарԥ инҭалеит. Иаадәылҵны иаарԥылаз Зиза лакәын. Аҩныҵҟа иҩархаҵгылаз Баҭаҟәа иҳаиҭ-ҟәиҭ ыҟаӡамкәа, ажәҩан зхабганы еилгаз диҩызаха, игәаҵа даара иӷар-ԥшарын. Зегьы леибартәақәеит Зиза лыда. Ҿырҭуамызт. Иааиз аҷкәын инеиҿаԥшуан, нас рхала рылаԥш ааиқәдыршәон. Иара илаԥш ателербага иадирхалон, уи абжьы аҿыхын, асахьақәгьы ибаӡомызт ҳәакәын ишеилыркаауаз. Зиза каҳуак лыршын, асас ирзаалган, иахьтәаз инадлыркит.
Иҿыцу акыр шәымоума? – Марыхә акаҳуа днаҿыхәан, Зиза длызҵаауан.
Иарбанзаалак, – Зиза, Баҭаҟәа ихшыҩ лзимшьҭыртә, аҭак ҟалҵеит.
Цхыраарас ишәаҳҭара ҳаздыруамеи, – икаҳуа зҭаз анирхынҳәуаз, иара дыштәаз ҿыц Зиза дналҿахәыҭхәыҭит.
Иҟашәҵагәышьои, знапы иану акыр рзыҟаҵозар ауп ҳәа.
Ҳцалап гнас? – иара ихы Арӡына лахь инаирхеит.
Ааи, – лкаҳуажәга нықәыргылара дахьӡаны, Арӡына дҩагылеит.
Баҭаҟәа дҩархаҵгылашәа иуит. Уи, адунеи ақәзаара ицәымӷны, игәаҵа ӷар-ԥшар хаҳәла иҭәын. Егьырҭ ах-ҩык анындәылҵуаз, агәарԥ дааҭалон Баҭал. Зиза уи џьара дымцарц днаилабжьан, лхаҭа лыҷкәын дизцарц иақәкны, ирҭааз днарыцдәылҵит. Марыхә уи лабраа рҿынӡа дигарц лабжьеигеит, лара илымуит акәымзар. Ҭынч шьапыла дцон. Аҟәаҟа зхы хаз амҩа иангылахын
Баҭал дзеиԥшрахеи, уара?! – Арӡына амҩан уи уамашәа дшылбоз лзыҵәахуамызт.
Ҳагьызиламбжьеит.
Узлаилабжьои, иуҳәо иаҳаӡомеи. Дзықәшәаз далашьцылаанӡа, убас ауп. Нас далҵуеит. Макьана дгәырҩоит. Дхәыҷыми.
Дрыхәшәтәуа аҿынӡа дымнеиндаз! – лҳәан, акы аалгәалашәазшәа, лтелефон ааҭылган, иаалырхиеит. – Радица?.. Арӡына соуп… Иҟоуи?
Аҵкы ҿаҳҵеит, – уи лбжьы лаҳауан.
Ибзиоуп. Ибгәаԥхама?
Иҵегь ибзиазар сҭахын, аха усгьы хар амам.
Уаҳа?
Амацәаз сзааихәеит.
Ибзиоу?! – Арӡына лгәырӷьара ҳәаак амамызт.
Хар амам. Иҵегь еиӷьзар сҭахын.
Цәгьа иббомызт, балаԥшыртә баннеи, балаԥшцәар!
Илҳәаз закәи? – Арӡына лтелефон лҵәаххьан, лҩызеи лареи еибырҳәаз Марыхә даназҿлымҳахоз.
Ахәмарра лыхҭашәазшәа збоит.
Уи бзиоуп, – иара даақәыԥсычҳаит.
Уамашәа избо – иаразнак иџьыба иааҭихыз абасҟатәи аԥара Ҷаарыхә иабааигеи?
Уи иџьыба ҭацәны иҟамлаӡацт ҳәа басымҳәеи. Уажәшьҭа саргьы сиацлабуеит ҳәа саҿуп. Амала ҳаагашьақәа еиԥшым.
Ҷаарыхә иџьыба ҭацәны иҟамлаӡацт, аха аишьцәа раагашьақәа еиԥшымызт ҳәа Марыхә Арӡына ианлеиҳәоз, игәаанагара шҵабыргыз бзианы идыруан. Адырҩаҽны ашьыжьӡа Ҷаарыхә иусураҿ дтәан, дзызхәыцуазгьы аус ҭҵааны, ихазы иалеигашаз акәын. Уи азын зегь раԥхьа аӡәы заҵәык идамхаргьы аҵәгәыр даҿаиршәыр акәын. Нас, амисина даахо мацара, уи идҳәалаз ԥыҭ-ҩык аҭакраҿынӡа изнагар, абахҭаҿынтә зхы иақәиҭхарц, ма зыҽҳәара маҷхарц зҭаххоз, ахақәиҭра ааихәарц, иимшәарыз арбаныз. Арахь хы-мшы ирықәын ахҭыс ҟалазижьҭеи, инапы агьакӡамызт, Ҷабҷан лхаҵеи иҩызцәеи аԥара зкыз уаан ҳәа иԥхьаӡан азы, лара дымҵадырсит ҳәа агәаанагара ыҟан акәымзар, уи дзыхҟьаз даҽа усзар алымшози. Ҿарԥарҭас иара иикыз акызаҵәык акәын: ателефон еимадара аҭыԥ аҿынтә иара изааргеит ркомпиутер иҭаз аимадара зыбжьалахьаз рыхьӡынҵа. Рашьыҭ макьана еилкаамыз аӡәы дышиацәажәахьаз анын. Еибырҳәаз маӡан, анҵара закәанла иҟаломызт, аха ишеицәажәаз ҵабыргымзи. Убри аҭҵааразы Рашьыҭ диԥхьан, абар иаргьы дахьааиз.
Амашьына анырбаз ауха аӡәы телефонла дуацәажәон. Адырра зсумҭеи? – Ҷаарыхә дҵаауан.
Уи анбыкәу? – Рашьыҭ игәаламшәозшәа ҟаиҵеит. – Аа! Дасуан аӡәы.
Дзусҭадаз?
Ус ихьӡ имҳәаӡеит, ииҭахыз иҳәаанӡа аимадара ҿаԥҵәеит.
Иномер утелефон иазынужьма?
Иаласхызи? Дук мырҵыкәа амашьына шырбаз, лара уа дшыҟамыз ҳәа адырра соуит. Ателефон аӡәы дшысзасыз схашҭит. Уи иаха змада иахьа уажәраанӡагьы. Сара зҵаарак сымоуп, иҟалозар.
Сымӡырҩуеи! – Ҷаарыхә имдыруази зны-зынла зҿахәы зҿихуаз уажәраанӡа ухы иҭамшәацыз ушазирхәыцуаз.
Сара ателефон аӡәы дшысзасыз жәдыруазар, исзасыз дзусҭоу аилкаашьа амами?
Иамоуп. Иасыз дахьынхо инеирц адҵа ҟаҳҵахьеит. Излаарыцҳаз ала, уи ителефон иара имоуп, ихьӡала иҭаиҩу ателефон аномер зынӡак издырӡом. Ҳзышьҭаз ашьҭ нкабеит. Макьана, – иациҵеит, аусҭҵаара атыгә аҿы инеит ҳәа идтәалаз игәы нкыдимыргыларц. – Уажәшьҭа исҭахыу: аӡәыр ателефон дузасуазар, иаразнак адырра суҭароуп.
Бзиоуп.
Рашьыҭ дыҩдәылҵын, имашьына дазнеит, аусҭҵааҩ идиҵаз наигӡар иҭахӡамкәа, инаимыгӡаргьы ԥсыхәа имамкәа. Амҩа дахьаныз ус еиԥш иара адырра ииҭаргьы акы шазымыӡбоз дазааиуан. Ҿыц изымдыруаз ауаа рыхьӡала иҭаиҩымз телефонла иацәажәарын, амаӡа шымаӡаз иаанхон, аусҭҵаара шьаҿак ԥхьаҟа изеиҭаҵуазма? Рашьыҭ иусураҿ даннеи, абжьааԥны еиԥш рашҭаҿ аусуцәа рус иаҿын. Ҷыжә лҭыԥаҿ дтәан, қьаадқәак еилырхуа. Чаабан акабинет дыҩнагылан.
Жәабжь ҿыц ыҟоума? – Чаабан дҵаауан, Рашьыҭ иҭыԥ анаалих. – Ҷабҷан лыхабарк аӡәыр иаҳахьазар?
Аусҭҵааҩ ателефон исзасуа дрызҿлымҳауп. Сара соуп иузасуа ҳәа, зыхьӡ зҳәо дарбану саҳәеи! Дзусҭоу здыруазаргьы дара рлымҳа иҭысшьыр – иабасыхәо? Дара рыла аӡәыр дысзыԥшаауама, – Рашьыҭ иҽааиртцәазшәа ибан, уаҳа ацимҵеит.
Чаабан ихаҭа уи уаҳа далацәажәомызт, иаҭахӡамыз ак имхаҳәаны, Рашьыҭ ак иҵибаар ҳәа дшәон. Дындәылҵын, ашьҭаҵарҭа иҵганы, амашьына аргыларатә маҭәахәы ахьақәырҵоз дрызнеит. Уаантәы уажәи-уажәи телефонла џьоукы драцәажәақәон. Рашьыҭ ихы кны иҭыԥаҿ дтәан, ителефон ашәаҳәара аҽаназнакуаз. Илымҳа инадикылеит.
Мшыбзиақәа! – даԥсышәаха аӡә дцәажәон.
Бзиа збаша! – иаҳахьаз бжьызар ҳәа, даагәыӷит, арахь дагьаашәеит: амилициеи апрокуратуреи акылӡрҩра еиҿыркаахьазар алшон, иагьа умҳәан, знык ишизасхьаз рдыруан.
Амаҭәахә згарц шьҭа снеиуама? – гызмалрыла дышцәажәоз ааинырит. – Ихиоума?
Ааи, – аҳәаха даахьӡеит акәын, аимадара ҿаԥҵәахьан.
Рашьыҭ дҿаббаӡа дтәан. Иаха аԥара иҩызцәа ишизааргаз рдырхьазма? Рцәажәашьа злаҟаз ала, аԥарақәа апакет иҭаҵаны, гәам-самк каижьуазшәа игарц рҭахын. Ишизкылԥшуаз ицәырымӡеит. Аԥарақәа иҩны иҵәахны ишимаз рдырыртә аус руазар, изкылԥшра рзыуадаҩхозма. Арахь абыржәы, ателефон ианизасуаз, аусҭҵааҩ иарбанзаалак акы
изеилкаауа имцәажәеит. Зегьы ршәахьан, ирзахьан, ишныҟәашаз рӡбахьан. Азныказ аусҭҵаара иалахәыз аӡәы ацәгьа иҳәозар ҳәа дагьаашәеит. Уи ирлас наҟ инеиҟәицеит. Ишьаҳаиҭра далҵырц, дҩагылан, даалаҩеит. Ишьара дзықәломызт. Изакәытә аамҭаз дызҭагылаз?!. Рыҽгәаҭа телефонла ишиацәажәазгьы, цқьа иазхәыцыр, аусҭҵааҩцәа ак рзаҵымбаауа иҟаларымызт. Ҷаарыхә иҩызцәа адиск ианырҵахьазар? Уи азҵаара аҭак ахьизамҭоз иаҳагьы ицәа дҭанарӡыӡон. Иаӷацәа изкылԥшыргьы, изкылымԥшыргьы, уажәы урҭ иаҳа дрыцәшәомызт Ҷаарыхә иуаа раасҭа. Аҵыхәтәантәиқәа зегь ԥхасҭартәыр рылшон. Урҭ, арҭ реицәажәара адиск ианырымҵазаргьы, ателефон ианизасуаз рдыруан. Аимадаҩцәа Ҷаарыхә адырра ирҭаанӡа, Рашьыҭ дыццакыр иаҳа изеиӷьын. Асааҭ жәаҩа ҟалахьан. Дшырымбацыз иҽыдимырбарц, ҭынч дындәылҵит. Ҷыжә лтәарҭа днавсын, ашҭа днықәгылон еиԥш, ахыбра дааҩналарц, Чаабан дааиԥылон.
Сара аҩнынӡа снеиуеит.
Аеи, – Чаабан Рашьыҭ дишьклаԥшуан.
Рашьыҭ имашьына нҭиган, ақалақь дналалеит. Ахәҳахәҭратә цәаҳәа аҿаԥхьа дааҭгылан, пакет еиқәаҵәақәак ааихәеит. Уи зызкыз ауаа изкылԥшуазма ҳәа, амҩан игәы иааҭашәахт. Имашьына игәашә инадиргылан, аҩныҟа длеит. Баҭали Баҭаҟәеи ателербага иадтәалан. Х-ҩык рхәы ааирԥхан, иаақәиргылеит. Маҷк рыцифеит. Аҷкәынцәа, аӡәыр дрызҵаауазар, абри аамҭаз аҩны дшыҟаз адырбарын. Шьыбжьхьафара лхыԥон, пакет еиқәаҵәак азна қьаад-маади, иааимԥыхьашәаз рыла ирҭәны, илбааигеит. Амашьына ҭыԥ дныҩналан, имыруга ҭыԥ аҿы иҵәахыз адипломат хәыҷы даҽа пакетк инҭеиҵеит. Рыҩ-пакетк имашьынахь инеигеит. Ддәықәлаанӡа длаԥшы-ҩаԥшит, амашьына еилысуан, џьоукы шьапыла амҩа ианын. Изкылԥшуаз дызларыликаарызи ауама ианиаз? Амҩа дананылагьы, иааибоз ҭиҵаарц, илаԥш рыдирхалон. Ишузышәарыцоз заа ианудыруаз, угәы уҽанын захьӡузи? Иааукәыршаз уаҩԥсызма, маҭәарызма – акыр рыгәра узгозма. Ашьшьыҳәа агәам-сам ҭра днадгылеит. Наҟ-ааҟ икны, ҩ-пакетк ааҭиган, изԥшуазаргьы идирбарц, аихатәы ҭра инҭеиҵеит. Даахьаҳәын, имашьына аақәыргьежь, иусурахь амҩа данын. Ителефон абжьы анаага, дааҭрысит. Илымҳа инадикылеит, ишнеигаз шырбоз иаҳәаны, имадырҽхәозар ҳәа дыԥшын.
Апрокуратураҿ узбар сҭахыуп, – Ҷаарыхә ибжьын.
Амҩа сануп.
Ииҳәашаз иаразнак иааиҿамшәазаргьы, уамак деиламхаӡакәа дзацәажәоз иахь амҩа аханатә ишьҭиххьазшәа, амц ааиҳәеит. Аԥара агәам-сам ахь ишигаз еилыркаахьан ҳәа зынӡак игәы иааҭамшәеит узҳәомызт, азныказ дагьаашәеит, убри азакәын иаразнак аҭак зизыҟамҵаз. Уи азы изкылԥшра иахьӡарымызт игәахәуан. Амҵарсҩцәа ателефон ишизасхьаз еилыркаазар, ашьҭа кабаанӡа, иарҳәаз ҭырҵаарц рҭахын хымԥада. Иара шьҭа ӷәӷәала акы дацәшәо дыҟамызт, ҩы-мшы раахыс апрокуратура аусзуҩ инаиҵагьежьышьа ибахьан. Аиаша уи изиеиҳәарыз ихаҭа изеилкаауамызт. Ҷабҷан леиқәырхаракәын иара дзызкыз. Ҷаарыхә инапынҵақәа рынагӡараҿ ицхыраара иара изиуалзи, уи, Ҷаарыхә, иусура Рашьыҭ, иԥҳәыс ацәгьоуцәа дрымпыҵихырц амҩа дахьаныз, диԥырхагазар. Иара ихықәкы анагӡараз мҩабжа днеихьазар ҳәа дақәгәыӷуан. Знык Ҷабҷан лхы дақәиҭны дибарызу? – иара игәжәажәара даруазыруан. Иус ирццакцәар иҭахымызт, акыр еилеиԥсар иҭахызар, дыццакрын. Иҽникылон акәымзар, дмыццакыкәа! Иԥҳәыс дшибарыз здыруадаз, лԥсы шҭаз ддырхынҳәрызу, ма… Анцәа иумҳәан! Ацәгьоуцәа шасыс иргоз ианакәызаалак рхәыц камыршәкәа идырхынҳәуан. Аус злаз – афҩы цәгьа зхылҵуаз, амч змаз аԥара анроулак, дара унапаҿы маӡала иааиуан.
Узбарц сҭахын… – Ҷаарыхә, иаԥхьа Рашьыҭ иҭыԥ анаалих, ҿааиҭит, аха иажәа еиқәымшәозшәа, дааҭгылеит. – Арахь амҩа уанын, ак соуҳәарц уҭахымзи.
Амҩа санын, – иҳәеит Рашьыҭ, ателефон ишизасыз иҳәарызу, ма даҽак иаразнак изхәыцрызу иҽизақәмыршәо. Ишиацәажәаз рзымдыруазар, иҽиргамарц зиҭахызи. Аха зегьакакәын уи азҵаара нас ицәырымҵыр ауамызт. Аҭшәара даныбжьаха, ихы акомпиутер еиԥш аус ауан. Ашасы лыхәԥса иахьаҭахыз ишнеигаз азы дыррак аусҭҵааҩ имазар ҳәа, маҷ-саҷк ицәа дааҭаӡыӡон. Уажәыҵәҟьа аус злаз – ацәгьоуцәа ателефон иахьасуаз аҿы иааҭгылатәын. Еибырҳәаз аусҭҵааҩ изымдыруазар ҳәа дгәыӷуан. Ирдыруазар? Иауаз ибарц иажәа ираӡар ихәҭан. – Арҭ ааигәа ателефон исзасуан.
Иҵуеи?
Шьыбжьон ҳәа аилыҵра ҳҽазыҟаҳҵон ҳәа сыҟоуп, – инҭкааҵәҟьаны аҭак ҟаиҵомызт.
Иаразнак адырра зсумҭеи?
Араагьы аус зуаз шьыбжьхьафара имцози. Аԥсшьара сааҭ аанҵәар, сааип ҳәа ақәысҵеит, – макьана зегь еиқәиршәон.
Иуарҳәеи?
Маҭәахәқәак аархәарц рҭахызшәа исацәажәеит. Иҟасҵаша иаарласны исарҳәоит ҳәа еилыскааит.
Акыр уабжьаргоу, иудырҵоу?
Усҵәҟьа еилкаа сзыҟамҵеит.
Иудырҵар уара уазыхиоу?
Макьана.
Узызԥши?
Ирҭахыу сарымҳәаӡацтеи.
Аԥара рҭахыуп, уаҳа ирҭахыуи.
Заҟа рҭахыу рҳәароуми. Егьыс заҟа ԥшаатәу иалыздрааи.
Миллиардк рҳәар – иузыԥшаару? – Ҷаарыхә Рашьыҭ аҵәы наилеиҵеит.
Усҟатәиҵәҟьа рҳәару? – аҳәоу иаламҵакәан, Рашьыҭ иҽааиргызмалт. – Игаӡақәоума, исылшаша ҳәа ак сыхәда иқәырҵозар ҳәа сгәыӷуеит. Уи рацәахаӡап ҳәа сыҟам.
Ирацәахар ишԥаҟауҵои?
Афирмаҿ сыхәҭа ма исҭиир акәхоит.
Уара, уцәажәашьа злаҟоу ала, аус ҳацуурц угәы иҭаӡам.
Сгәы изҭами? Ус исыдыжәбалахьеи? – ҭынч-ҭынч Рашьыҭ аусҭҵааҩ дыкҿеицалартә иқәманшәалахозшәа ибон. – Лара лхы дақәиҭхарц, сара зегьы срықәшаҳаҭуп, аиаша сҳәап, иааҟасымҵара арбану! Шәара ишәылшома дахьыҟоу лыԥшаара? Дшәыԥшаа! – иаахаирҟьацәон. – Дыррак сзаагозар ҳәа, шәсызԥшуа шәтәоуп.
Ҳара иҟаҳҵаша ҳара иаадыруеит. Аус ҳацура закәанла уара иууалуп. Ус уҳацымныҟәар, ҳнапаҿы ушыҟоу умдыруеи?
Издыруеит. Аха ааха змоу, агәыхь змоу сара соуп.
Абарҭџьара иуԥымлар ҟалаӡом. Ма уԥарақәа ганы џьара инужьроуп. Дара рыуаҩ уа днеиуеит. Рахәыцк ауп иҳамоу. Убри зкыу уара уоуп. Нас шәцәажәоит аорган аус руӡом ҳәа. Аус злаҳуеи, шәара шәхы шәашьҭамзар. Ажәак ала сара сыԥшуп..
Уи здыруеит.
Рашьыҭ шьҭахьҟа амҩа данын. Маҷк игәы каршәын. Иусураҿ дааин, ибла иамбоз Ҷыжә лҭыԥ дныҩнысын, иуада дныҩналеит. Чаабан иеиҳбы дҩеихаҵгылазшәа иуит. Уи бӷьыцк имҵаҵа иҭиҵаауан. Уи диԥырхагамхарц, аҟәардә даахан, ахышә днадтәалеит. Аус злаз, дхәыцуан иара, Ҷабҷан дымҵазырсызи иареи телефонла еибырҳәаз Ҷаарыхә издырӡомызт. Аԥара агәам-сам ҭыԥ ишҭеиҵахьаз аусҭҵааҩ ихахьы изаамгаӡацызт. Акырӡа зҵазкуаз ахҭыс маҷқәа реишьҭагылашьа маншәалан иааиуан. Урҭ машәыршәа иқәманшәалахазшәа шибозгьы, ихаҭа ишьаҿа шәа-за амҩа дшангылаз даазхәыцит. Дыблаҟьарц уамак аҭахызма, рыҵәгәыр зҿадырԥашаз акы иҿыҵшәар, ма инаигӡоз аусқәа ианаамҭамз имҩаԥигар, нас амисина зкыз Ҷаарыхә иакәын, амлагәыр аӡы иҭигарц, ашьшьыҳәа даахалон, аҟәры дықәгыланы, игәы алаҟа. Уи ус илымшар акәын. Акәымзар Ҷабҷан дҭадырхарц аԥан дықәыргыланы дрыман. Ҷаарыхә дзышьҭаз, аусҭҵаара аҭыԥ иқәиҵар, – ихазы феидак алеигон. Ҷабҷан леиқәырхара усҟатәи дашьҭазма. Дашьҭазаргьы аус ҟьаҟьаӡа аартра дахәозар акәын.
Иара дҩагылан, дындәылҵын, аусуцәа дрызԥшуан. Ус илаԥш анырхцәаз дара ишыргәамԥхоз идыруан. Изҿыз усҟатәи ибла ишамбоз рдыруандаз! Дара блаҵархәыла уажәраанӡагьы уажәгьы заҟа изымԥшрыз. Уи дзықәшәаз еилыркаахьан, идышшылашьа макьана ирымаӡамызт умҳәозар. Ддәылҵны дгылан, аҩныҵҟа иԥсы изыҩнакуамызт азын. Аԥарақәа ргахьазар дазҿлымҳацәаӡан. Урҭ роуаанӡа, Ҷабҷан доурышьҭуамызт, усгьы идырын. Инапы ҭыԥшша агәам-сам ҭыԥ дшадгылаз, рылаԥш дыҵашәар изшәарҭахон. Имашьына дазнеин, ипакет еиқәаҵәак, уаҩы имбартә, аҩныҵҟа еилаирҽын, дааха иџьыба инҭеиҵеит. Имобильник ала асааҭ аагәеиҭеит. Аусурамш нҵәарц агьагмызт. Иара усгьы хәлан.
Сара сцалап, – даадәылҵит Ҷыжә.
Бзиоуп.
Иара ахыбра дныҩналеит. Ҷыжә илҭахымкәан ақьаад ҭра иҭалԥсақәахьаз имакәан иҭеиҵан, иара уа инаиргылеит. Урҭ ашьыжь аԥссаҩ идәылга илыблон, уажәы иара ихы изаимырхәарызи. Чаабангьы қьаадқәак рыҭра иҭеиԥсахьан, уи ишибоз ари изгомызт, дџьашьаны длаԥшықәиҵарынеи. Аусуцәа рҽеидыркылон.
Чаабан, амҩа умоуп, уцар ҟалон, – Рашьыҭ ихы уи инаизирхеит.
Аеи, – иҳәеит егьи, уи дшыццакуаз иеиҳабы идыруазма ҳәа, ицәа дааҭахьҭшьырц агьигымкәа.
Чаабан дцарц дшымгылоз аниба, Рашьыҭ ддәылҵит. Ҷыжә лҭыԥ аҿынтә имакәан аашьҭихын, имашьынахь дахьнеиуаз, аҩныҵҟа иҩнатәаз адәахьы икнаҳаз алашара инарбон иеиҳабы амакәан еиқәаҵәа шикыз. Уажәыгьы аԥара иманы дгәаразма ҳәа иаахьааигеит. Усҟан Рашьыҭ имашьынала амҩа даныларц, дыццакӡомызт. Дызнысуаз ацуҭа мҩаҿҩбаҟа машьына ракәын иԥылоз. Рылашара шдырмаҷуазгьы, амҩа цқьа ибаӡомызт, уи иԥсахы еибанаркуан. Иԥсеибакра атыгә иазҩеиуан. Иааиԥырхагаз зегьы ԥсеилаҵагақәан. Атрассаҿ урҭ иаҳагьы ирацәан. Амҩаду ангылара ицәыуадаҩны, амҩа ахьеихагылаз дахьаақәхазгьы, ихы имхагәыхьхон. Ҩныҵҟала акыр дыццакуан, ишааирԥшыҵәҟьоз акәымкәан. Еимҟьарсҭак иԥшаан, амҩаду данын. Шагә иҿы дҩеины, ԥыҭк даатәар цәгьа ибомызт, дыбжьаларц агьигымкәан, даахьаҳәит. Иеибырҳәарызи?
Агәам-сам ҭыԥ днадгылеит. Амашьына лашара ҭыԥ ирҭомызт. Имашьына лашарагьы имырцәаӡеит. Ипакет еиқәаҵәа аашьҭихын, дынҭыҵит. Агәам-сам ҭыԥ инҭаиршәын, уаанӡа иҭеиҵахьаз ипакетқәа ибозар ҳәа, ибла ааирҵарит. Рыҩбагь уа иҭан. Ари закәызеи? Иҭыганы игарц игәы иааҭашәаз намыгӡакәа, днахынҳәит. Аҵх иазыԥшызар? Шьҭахьҟа амҩа данын. Игәи-игәи еилаԥшуан. Лкаас иҟаиҵарыз иҽизақәыршәомызт. Ҷабҷан дымҵадырсзижьҭеи, игәыбжьажьарақәа игәы кыдырххьан. Ԥсааиҭакрак ихы иалмыршаӡакәа, ихәыцра, ахҭыс реиҿыбаара, агәҭацәажәара… Асҵәҟьа уазыршьак уажәраанӡа дақәымшәаӡацызт. Аибарххара игәабзиара ҵнашәшәаауан. Иблахаҵ гьежьуан. Азныказ дааҭгыланы, иԥсы ааиҭеикырц иақәикит. Амашьына аныҟәашәа ааирмаҷит, аха дзааҭымгылакәа имҩа данын. Иҩнаҿынӡа харамызт. Шагә имашьына игәашә иадгылан. Иашьаҵәҟьа иацәажәара игәы азыҳәомызт. Рызынтәык ҵабыргы цқьак реиҳәар ахьыҟамлоз игәыҵа иҵхон. Баҭал усгьы аҩны дыҟан. Уи иара дизхон. Зҵаарак аҭак ҟамҵо, ихаҭа уажәы аказы дымҵаауа, иҽааиҵых адиван дықәиазарц гәазыҳәарак иман. Ихазы дхәыцларын, ихазы дыгәжәажәарын, иуазыршьа иҷкәынҵәҟьа ицәиҵәахрын. Иашьаҵәҟьа дибарц ахьиҭахымыз, ихаҭа дуаҩы ҿаасҭахазшәа игәы инаҭон. Ихы игәахшәан. Ҷабҷан дышәҭыш ԥшӡаха дивагыламзи. Дивагылазма? Еиламӷьахьази. Лыда уахык имала аҩны дыҩнахарын ҳәа ихы-игәы ирҭашәахьазма. Арахь дахьыҟаз, дахьаныз еилкаак имаӡамкәа, дицәырӡеит. Дизымхьчеит. Ихы гәыбӷан аиҭацԥхьаӡа, дзықәшәаз деиҵанарӷәӷәон.
Уаҳа лыбзарӡык мааҩӡаци? – Шагә дҵаауан, Ардеи иареи Рашьыҭ иҩеихаҵгыланы, ианынеибартәақәа ашьҭахь.
Макьана.
Арҭ амчрақәа ршьапы еиҵых итәоума, изҿузеи?
Идурҟаҵои, иҿаҳәаны итәазар?
Убарҭ баша аҳәынҭқар иԥара роуама? – дҵааит Арда лҽаалалгалан, ахара зегьы амилициеи апрокуратуреи инарыдкыло. – Уск аадыртит ҳәа шәаҳахьоу? – Баҭал илзааигаз акаҳуа ааимылхуан. – Нан, агәхьаа уҽзаургои! – ҳәа лабхәында иԥа иахь лхы налырхеит. Иара аҭак мҳәаӡакәа Шагәи иаби днарыдгылеит, акаҳуа иманы.
Дымҵадырсижьҭеи уамак ҵуам, аинформациа рмоуцт, – Рашьыҭ урҭ дырхашшаауан, ара ирҳәоз иахьаҭахӡамыз ирызнеир абеиҭахыз. – Аусҭҵаара заагьы рҽазыркит, аха алаба, ахы умкыкәан, аҵыхәа узкуам.
Иҟаҳҵареи, аа?! – Шагә дуаруаруа итәарҭа изыҭшәаран. Ахацәа рнапы, ршьапы ҿаҳәаны итәан, имчымхахаз аԥҳәыс цхыраарак лызрыҭомызт.
Зиза лусқәа шԥаҟоу? – Рашьыҭ излацәажәоз шьҭа иахигарц цәгьа ибомызт.
Зынӡак дилҵыр акәын иаҳҭахыз, – лҳәеит Арда, Шагә иԥҳа усгьы длылацәажәомызт, иҽалеимгалар аныҟамлоз акәымзар. – Лара иара дхынҳәыр лҭахыуп, лгәы ҳзасуам. Арахь иара дзыхынҳәуам.
Лара дзусҭоу изеилымкаацт – убри ауп иҟалаз, – иҳәеит Рашьыҭ. – Аамҭа аҭахыуп.
Аиаша уасҳәап, Рашьыҭ, – нацылҵеит лара, – дылзыхынҳәыҵәҟьар ҳҭахӡам. Иҽирҽеиуам, уанаџьалбеит. Ӡыбларак ҳаалҵит шаҳҳәо, даҽа ӡыбларак ҳналаиргылоит. Уажәшьҭак дааҳзычҳауа дыҟам. Дылхыбаауашәа, лыгәра имгошәа… Ҳаӡӷаб лоума ҳара иаҳзымдыруа!
Аҷкәынра ццакуеит, бымбои, – Рашьтыҭ рымаҳә дихашшаахуан, уи ихымҩаԥгашьа иҷкәынра иазҷыдатәуа.
Ных, ҳаӡӷаб урҭ дырфеит, – Арда лгәы иалан. – Инапы ззышьҭихуа дарбан! Заҟантә уҽнукылои? Лара лгәы ҳзасуам умҳәозар.
Излауала имҩақәуҵароуп, – Рашьыҭ хаҵеи ԥҳәыси дрылабжьон.
Иузымҩақәҵо думазар, – Шагә игәаанагара наԥишьит.
Уахьнеилак лахьеиқәҵара усымзар, даҽакы ҳалаҟам, ҳзықәшәазеи, џьушьт! – Арда лыгәкаҳара лзыҵәахуамызт. – Урҭ ртәы иааҳмычҳар ҳабацо. Ҷабҷан лоуп уажәык ахамышҭыхә каамеҭ иҭагылоу, – лацала лыӡбахә ахь дааиасыхт. Илзаҳаура аадыруандаз, сукәахшамзи!
Илзиурыз здыруаз Рашьыҭ заҵәык иакәын. Ус дхәыцуан иара дахьтәаз. Иашьеи иҭацеи анца ашьҭахьгьы, дзызхәыцҵәҟьоз убри акәын. Аусҭҵааҩ Ҷаарыхә усҟатәи информациа имаӡамызт, иара инапы ианыз аасҭа. Амҵарсҩцәеи иареи ртелефон еицәажәара дазыӡырҩуазар, ааи, аусҭҵаара адыррақәа ҟьаҟьаӡа иалаҟазаауан. Ус акәын иҳәартә иара ибомызт, ус иҟалар ҳәа дшацәшәозгьы. Ашәарҭадара амаҵзура азыӡырҩуазар? Рашьыҭ ихәажьы қақаӡа иҩеилагылон. Аиашаз, убри амаҵзура даацәшәартә иҟан. Амала амаӡа аргамара азин рымамзар акәхарын. Ус акәымзар, апрокуратуреи амилициеи ацәгьоуцәеи иареи реицәажәара Ҷаарыхә изымдыркәа даанхозма. Ашәарҭадара амаҵзура рымаӡа усқәа анцәырыргоз, дара ирыхәартә ирбар акәын. Иаҳҳәап, аҳәынҭқар уск аӡбара ашәарҭа иҭагылазар, рымаӡа аадмыртыр амуа, аусҭҵаара атыгә аҿы иҩеихьазар. Ҷабҷан лус дара рҽаларгаларызма? Маӡала дыррак апрокуратура ирырҭар залымшарызи? Рашьыҭ дзыцәшәарыз ыҟамкәан.
Цқьа уазхәыцҵәҟьар, уажәы иихәыцуаз игәы ааҭанаҵаҵәҟьеит, амҵарсҩцәа, зегьы аҵыхәанӡа иӡбаны, рус рнапы адыркит. Лара шасыс даныҟарҵа аҽныҵәҟьа, ателефон изасын, иҟаиҵақәашаз ҳәа дымҩақәырҵеит: заҟа мааҭ иԥшаашаз, уи зҭеиҵашаз иарбан пакетыз, иганы агәам-сам ишалеиҵәахышаз; ашьҭахь, аԥарақәа шиԥшааз анеилыркаа акәхарын, иӡырҩуаз ирзеилымкаартә, аргыларатә маҭәахәы ирхиазар изнеиуазшәа, ателефон ҿыц изасит. Амилициа, ма ашәарҭадара аусзуҩцәа ӡырҩыҵәҟьозар, – уамак еилыркаарыз арбаныз? Арҭ аԥышәа змамыз ракәызшәа даазхәыцлон иара, аха дара шьаҿацԥхьаӡа даараӡа иазхәыцны еихыргон.
Урҭ иара дахьылаҩеиуаз изкылымԥшыкәа ҟаларымызт. Уи ахьаа аҽарҵаруан. Ҷаарыхә иуаа хазы изкылԥшуазар? Ацәгьоуцәа шишьҭаԥшуаз усгьы игәы иҽанырҵахьан. Ус акәзар. Шьыбжьон инаркны, хәлаанӡа апакет агәам-сам ҭыԥ ишҭаз изхаанрыжьи? Аӡәы иҭигарын ҳәа излацәымшәеи? Агәам-сам ықәызгоз амашьына ааир, гәарҭак амал аҟьамсар иалакәаҳаны икарыжьрынеи, ма машәырла игәарҭар, аусуцәа иршарынеи. Адиван дахьықәтәаз иҽимырҵысызаргьы, иара деилабылуан, иус еиҵаҟьахар ҳәа дацәшәаны. Дара адҵа ирҭахьан, аҽны шьыбжьон ипакет еиқәаҵәа, имал нҭаҵаны, агәам-сам ҭыԥ иҭеиҵарц. Игәаҵа мца злаирцәашаз даазхәыцны, иҽааиҭеикхон. Рыдҵа шынаигӡахьаз рдыруан. Апакет ҭыргартә аамҭа рыман. Изҭырымгеи? Аҵх ҵәцара иазԥшызу? Дцаны, иҽӡа убри аҭыԥ дазкылԥшларц агәазыҳәара ааиоуит. Изкылԥшуан, иагьа умҳәан. Зегь заа ирмыӡбеи нҵәажәқәа. Рылаԥш дааҵашәар, уаҳа акраҭахызма. Рхы иацәшәаны, аԥара агәам-сам ирзылхрымызт. Ҷабҷан илуахҭахози?
Дыцәазшәа-дыцәамызшәа адиван зны дықәиан, зны дықәтәан. Ихәыцра иԥхыӡ иалан. Аԥсшьара дақәиҭымызт. Ашара аҽазнакуан. Баҭал дымгылацызт. Иара игәы иҵаххуан. Дҩагылан, дындәылҵит. Игараж аҩныҵҟа ааҵәак ыҵагылан, ииҭахымыз машьына хәҭақәак ҭан. Ихы изамырхәақәашаз даҽа ԥыҭк иԥшаан, уахь инҭеиԥсан, имашьына аидара ҭыԥ инҭеиҵеит. Имашьына ыҵеигеит. Ишәарақәа ихҟьахьан, иззакәыз ихаҭа изеилыргомызт. Игәы ԥҵәаӡахьан арҭ ахы-мшык. Агәам-сам ҭыԥ ахьгылаз ихы ақәкны длеиуан. Уи днавагылеит. Аидара ҭыԥ иааҵәа ааҭиган, инаиргылеит, аҭыԥ ашә аиркырц. Машьынақәак амҩа ианын. Руак иара иааивагылеит. Ҷаарыхә амашьына дааҭыҵит. Рашьыҭ, ихы инапаҿы ишааигозгьы, ишьамхы ҵысуан. Асҵәҟьа шаанӡа уи араҵәҟьа дабаҟаз, оперативтә уск даанамцазар.
Иҿыцу акыр ыҟоума? – Ҷаарыхәҵакы рацәала дҵаауан, иааԥҵәаны ииҭахыз узеилыргомызт.
Иҟахи… – Рашьыҭ иааҵәа ахәцә еиларгьежь иааникылан, иҩышьҭихит, аихаҷамаҷа рбжьы цқьа игарц. – Макьана иҿыцу акымзарак, – иҳәеит агәам-сам ҭыԥ анҭаԥшра дахыццакуа. Иааҵәа уахь инҭаиргылеит, иԥсгьы леиқәаҳаит. Апакет еиқәаҵәақәа ҩба уа иҭан, руак, аԥара зҭаз акәын, игәамҭаӡакәа иргозма, аҭыԥаҿ иҟаӡамызт. Ҷаарыхә шьҭа иҭахызар еилирхрын. – Шәарҭ акыр шәымоума? – дҵаауан иара, апрокуратуреи амилициеи еидкыланы русура лҵшәак амазар ҳәа, аха рнапы агьшанымыз усгьы идыруан, дрықәгәыӷуазшәа аԥшра аиҭон акәымзар.
Макьана акгьы ҳамаӡам, – Ҷаарыхә гызмалрыла дԥышәырччон.
Мда-а! – иҳәеит Рашьыҭ афымца исны, агәам-сам ипакет ҭызгаз Ҷаарыхә иуаа ракәны, арахь аԥара ара иҭазҵаз ианимбалак, аусҭҵааҩ дааихҭықәгылар ишиныруаз ибарц иҽиқәиршәазар ҳәа, агәаанагара хыҭҟьараны иааизгәыҵашәеит. – Уара шаанӡа убаҟаз? – акыр изеилкаауазар ҳәа, дизҵааит.
Уус ала акгьы саҿым, – ҵабыргны дцәажәозу, гызмалрак аҵеиҵозу аилкаара уадаҩны, Ҷаарыхә имашьына дынҭалан, дынҭахәашеит.
Уи ихымҩаԥгашьа иахьцалак дацәшәо, Рашьыҭ даақәхеит. Иара дызҿқәаз рзы дыррақәак аусҭҵаара иамазар ҳәа агәра изгомызт. Ус акәымзар, аҽнытәи убра рҩыџьегь реиқәшәара зызкызи? Машәырзу? Ҷаарыхәи иареи уаанӡеи аҽни реицәажәарақәа дрызхәыцуа, имашьына дынҭалеит. Реицәажәара мацара акәмызт, реицәажәашьақәа хәыц-хәыц игәалаиршәон, иусурахь амҩа дахьаныз. Ҷаарыхә ииҵәахуаз имазу, имамзу ари изеилыргомызт. Аха аусҭҵааҩ маӡа импыҵакымкәа зыҟалаӡомызт. Иахьцалак игәра узгозма. Аҳаирбаӷәазала дыбжьаланы, ақалақь дазнеирц игәы ишҭаз, ителефон абжьы геит.
Аа, Баҭал? – ирԥшқаны иԥа дизҵаауан.
Ирлас ара уааи! – Баҭал ибжьы қыџьқыџьуан. – Нан аҩны дыҟоуп.
Изла?!. – ахҭҟьара жәабжь имашьына ықәыршьқьраа ичаразуа иааникылартә ишыҟаиҵаз дзазхәыцӡомызт.
Умшәан! Аҩны дыҟоуп.
Иԥа «умшәан!» ҳәа дахьирҭынчуаз акәымзар, иаалырҟьаны Ҷабҷан лаацәырҵра иара деиланарқыџьқыџьуан. Еснагь ишьи-ишьи еиқәҵо адәы иқәгылаз Рашьыҭ иара убасҵәҟьа имашьына лаҩеигон. Уажәык иналҿаԥшра дазгәаҟуа, шьҭахьҟа амҩа дахьаныз, иԥылоз амашьынақәа амҩа ирҭон, аҿар ҭатәазар, – ихы еилагазма ҳәа иазҵаарц рҭахны, рхыс нацәақәа раргәҵысҭа ирыдкыланы, ирҵәиуа идырбон. Иара ибаӡомызт.
Имашьына, игәашә ишнадиргылазҵәҟьа, дааҭыԥан, агәарԥ дынҭашылеит, амардуан адыдыҳәа дҩаҿагылеит. Амаҵурҭа ашә ааимԥааны дныҩналазар, Ҷабҷан адиван дықәтәан, лԥшра-лсахьа анапхыц-шьапхыц ҟаҵарҭантә даахынҳәызшәа, дыԥшӡаӡа. Амала лылахь еиқәын, нагарҭа змамкәан илзааигәаӡаз аӡәы анышә днаҭа даахынҳәызшәа. Лхы ҩышьҭылхын, днаиҿаԥшит. Илаԥш лзышьҭхуамызт, деиқәшәытаха дахьтәаз, лхы лалырҟәит. Уи лыблақәа иара деиларгон. Урҭ дырхыԥшыланы, лара арахь дыҟан изҳәомызт. Лынаур аҩныҵҟа иҩнан, лхаҭа дахьынтәахынҳәызынтә дымгьежьӡацызт. Иара лнаҩсан адиван днықәтәан, лшьамхы иқәыз лызнапыык ааникылеит. Аҭак ҟалҵаӡомызт. Илгәыҵхоз еиликаарц, лгәабзиара зеиԥшраз идырырц, дылҿаԥшуан. Заҟа иара дуазыруаз аҟара, лара дшаҟәазшәа нырра уамак игәыҵалон. Ашьшьыҳәа лнапы даахан ианааимпыҵылх, харак идылҵозшәа иара деимнадон.
Бабаҟаз? – иара данҵаа, лыжәҩахыр аалырҵасит, дахьнанагаз шылзымдыруаз илырбарц. – Исҳәо еилыбкаауама? – инапсыргәыҵала лыцламҳәа даахеит, лыбла дынҭаԥшыхырц. Илаҳауаз шеилылкаауаз ала лхы аалырҵысит. – Хьаа бымоума?
Мамоу, – инапсыргәыҵала дахьааиҿаирԥшыз лԥсы ааивнаган, аҭак илҭон.
Бахьыҟаз саҳәеи!
Исыздырӡом.
Избан?
Сыбла хҩаны сыргеит, сааргеит.
Ибықәымчуазма?
Иаҳҳәо ҟабымҵар, баҳшьуеит рҳәан, скәаԥӡа стәан, – лхы лалырҟәыхт.
Бмашьына арахь аҿы рханы изгылази?
Смашьына ианҭала убас иргыла рҳәан, исыргылеит.
Нас?
Даҽа машьынак сҭаргалан, сыбла хырҩеит.
Дара асабрада рҿазма?
Мамоу?
-Бабарга?
Сыздырӡом. Акраамҭа амҩа ҳанын. Лашьцарц агьагымкәа, ԥҳәыск лҿы сынрыжьит.
Ишԥабхылаԥшуаз?
Сашшӡом.
Ирҭахызи?
Уи здырхуандаз!
Иахьа бзааргеи?
Иалздрааи?
-Ҿыц быбла хҩазма?
Ихҩан. Иахантәарак амҩа ҳанын.
Баазгаз амашьына арбану?
Уи Аҟәатәи таксиуп.
Ишԥа?
Дара сызлааргаз амашьына сҭыргеит Аҟәа. Сыбла хыртит. Уа игылаз атаксист иҳәан, аранӡа сааигеит.
Бгәы рҭынч! – иара дҩагылеит. Дымҵазырсыз хара дрымгазаргьы ҟалон, ааигәа ишалагьежьуаз идыршеит ҳәа дхәыцуан, арцәага таблеткак анылзааигоз.Абри ыжә! – иҳәан, атаблетка налиркит, аҵәыцак аӡгьы аақәиргылеит. – Быԥсы шьа! Аусҭҵааҩ иҿцәажәара мчы бзыԥшуп.
Хаҵеи ԥҳәыси реицәажәараз дырԥырхагамхарц, фатәқәак ааигарц ицаз Баҭал дааҭалон. Аҩныҵҟа данааҩнала, акҿаҩра дазнеин, ипакет ҭаирцәуан. Рҭаацәара зегьы аҩны ишыҟаз збоз Рашьыҭ акыр игәы ҭынчын, аха агәҭынчраҵәҟьа шьҭа ишырзымхынҳәуаз дазхәыцуан, иагьыгәнигон. Ҷабҷан иаарлас адиван днықәиеит.
Хчык лзаагеи, – Рашьыҭ иԥа инаидиҵеит. – Акы аалықәыршәи, аԥша лылалаанӡа, – иҳәан, ихаҭа имҳара-уаҭах дныҩналан, Ҷаарыхә ателефон дизасит. – Иаҳцәырӡаз дааргеит.
Ҷабҷану?.. Ишԥа?
Убас дааргеит. Изыхҟьаз ҳзеилкааӡом.
Ара аус аҵыхәтәанӡа иҭҵаатәуп. Дызбар сҭахыуп.
Уажәы дыцәоуп. Дшааԥшлак дназгоит.
Уаргьы даараӡа зҿахәҿыхра зыхәҭоу уакәны уҟоуп.
Еилыскаауеит, – Рашьыҭ даақәыԥсычҳаит.
Иҳаҩсыз ахҭысқәа рашьҭахь, мызкы иазынаԥшуа иҵхьан. Ари аамҭа иалагӡаны, ухшыҩ ззушьҭышаз ҟамлеит узҳәомызт, жәабжьла иҭәын, аха дара рызынтәык уаанӡатәиқәа ирыдҳәалан азын, ҿыц убарҭ реиҿыбаарақәа уажәтәиала иазхон. Уажәы зыӡбахә цәыргоу амш аҽны иҟалаз ахҭысқәа зегь еиднакылон. Убри азын ари амш аӡбахә ус иузыҵәахуа иҟамызт, хшыҩзышьҭра ӷәӷәалагьы иазуп.
Уи шәахьа ҽнын. Асабшаз Арӡынеи Радицеи ачарақәа рзуны, рабацәа рҩнқәа ирдәылҵит, уажәтәи ҳаамҭаз аӡӷабцәа маӡала идәылҵны хаҵа ишцоз, нас иахьнанагоз рчара рҽҳәара шԥырҵәоз еиԥш акәымкәан. Нас амҽыша аҽны аишьцәа рҩыџьегьи иааргаз аӡӷабцәеи рчара ду руит.
Арӡына лашьа илыциҵаз аҿар Зиза дрылан. Убрантәи ауха зааҵәҟьа дзымхынҳәит. Иахьцалак, гәарԥныҳәа рҽаназырклак, ахәлара иамҽханакуан. Арахь амш даараӡа ианыхәыҷыз иҭагылан. Ауха лара, Зиза, лабраа рҿы даангылеит. Лхәыҷы лан лҿы дыҟамзи, иара уа ларгьы дышьҭалеит лжәытә уаҭах аҿы, Леиуан длыманы. Лаб дыццакшәа усура дцахьан. Лара заа дзымгылеит акәымзар, иара аҩнынӡа днеимгози. Ганкахьала, лаб дахьихьымӡаз иаҳагьы еиӷьалшьеит. Аҩны лан лҿы дыҟазаарын. Амш ӡны мшык иаҩызаӡамызт, ԥхаран, Амра анаакылԥхоз ыҟан. Лԥа, деилаҳәаны агәарԥ дықәылҵар, изхара имала дыхәмаррын, лара лызхара лԥсы лшьарын. Иаалырҟьаны Шагә имашьына аахынҳәит. Иара дыццакшәа агәарԥ данааҭала, ак ҟалахызма ргәахәуа, ани аԥҳаи амаҵурҭаҿ иааиԥылеит.
Иухьзеи? – Арда дизҵаауан.
Исыхьраны иҟази? – иара иааџьеишьеит.
Аусура уцаны, шьыбжьонынӡа зны уаакыдгылозар акәымзар, зныкыр ухынҳәхьазма.
Сқьаадқәа згәылаз схашҭит.
Зныкыр ас иухашҭны сгәалашәаӡом ауми исыхьыз.
Бзиароу цәгьароу исаҳауа сыздыруам, иахьа исхашҭит. Ак саҳарызшәа, ак сныруеит, изакәу сзеилымкаауа.
Абзиара иазҳәазааит! – аԥшәма ԥҳәыс лыԥшәма днаиқәныҳәеит. – Ариабжьарак чара усуп ҳазлагылоу, даҽак абаҳҭахыу.
Бзиара усны Анцәа иҳәааит! – Шагә иқьаадеизга аацәыриган, даахынҳәуан.
Сара суцны сцоит, – Зиза даақәгылеит.
Иахьа быҟаз, бабацои? – Арда дҵаауан.
Аџьармыкьа сналаԥшырц цәгьа избом. Леиуан дызгоит. Игәы аасырҿыхап.
Бца нас! – ан лԥҳа лцара лцәымӷын, аха данхәыцх длықәшаҳаҭын.
Зиза лҽеиламырхакәа лҽааибылҭан, лԥа диԥхьеит. Уи ианду дгәыдкыла-дхыдкыла днаулыжьит. Ани аԥеи Шагә иаԥхьагьы амашьына иазнеит. Зиза лԥа дыхәмаруа лаԥхьа дахьгылаз лгәы маҷк илхаиршҭуан. Дамытра дахьырымбацыз рҩыџьегь маҷк иалашьцылахьан. Лаб данааи, амашьына амҩадунӡа аладара иҭан. Минуҭқәак рышьҭахь Шагә иԥҳаи имаҭеи аџьармыкьаҿ иаанижьит. Лара ак аалхәарц лгәы иҭаӡамызт. Аӡынреи ааԥынреи рзы, аус ахьынӡалымуаз, еизылгаз лԥарақәа даареиҷаҳаларц лыӡбахьан. Даҽакала иауӡомызт. Лабраа лыцхраауан, аха, лԥарақәа заа инылхыр, дара рыхәда даақәхаӡон. Зынӡак уахь дрызцар иаҳа ирзеиӷьхон ларгьы дызлыҵызгьы. Амала усҟан, луаҭахқәа ааигәа уаҩ дшыҩнамыз аардырыр, аӷьычцәа ахаҩарын. Уск знапы алакызарц зҭахымыз, ӷьычра-қәычрада зџьыба капеи кылҵәак ҭамлоз, иҟьалахазшәа заҟаҩы ақалақь иалагьежьуадаз. Лцуҭанӡа рнапы мааӡози. Илзымдыруаз арԥарцәа рынхарҭаҿ заҟантә илбахьази.
Лыҷкәын канфеҭк изаалхәан, ицәыцәуан, инапы кны дахьалагьежьуаз. Игәы аалырҿыхарц лҭахын, уи азакәын аиҳараӡак дзаалгаз. Аԥхын аԥшаҳәа иавазар ирзаҩызан. Ақалақь аҿы, ахәыҷқәа ахьыхәмаршаз ҳәа, акы еиҿкааны ирымаӡамызт. Аԥхынра адырҩегь апарк аус аулон. Аԥсшьацәа аныҟамыз, ахәыҷқәа маҷны уахь инаргозар, русура лҵшәадахозар акәхарын. Ахьҭаха анхарҭа цуҭақџәа рҿынтә апарк иаҭаауадаз. Зиза аџьармыкьа лзынхазшәа лбон. Леиуан азлара мцхәы иифаз аӡыша данаркит.
Аӡы сҭахыуп, – ааиҿыҵшәеит иара.
Аҩны ҳнеиаанӡа, иаачҳа! – лара инаиабжьалгеит. Ааигәа ахьҭа илалан, илулак ихылҽхьан, уажәы аӡы илыржәхыр, ихәда изцәырҵуан.
Аӡы сҭахыуп, – ахәыҷы, игәы зыҳәоз имоур, аҵәыуарахь дмиасуази.
Аеи, уаала!
Аӡызлақәа днарывс-аарывсит. Каҳуажәырҭак дныҩналгалан, чааик рымылхит. Ицан, ахьԥс хҽаанӡа ҳәа, дааԥшит. Иара дзыԥшуазма. Иҭацәыз ҵәыцак аалган, анахь инҭаҭәо, арахь иааҭаҭәо, ацара хылҽуан, иан дызҿыз ахьынӡеибоз, иаргьы маҷк иҽааиқәикит.Нас дмыццакӡакәа даҵашьшь ижәуан, аҵәца иҩнапык акәыршаны. Ианындәылҵ даҽа маҷк акрыҭирҭақәа ирыбжьан. Шәырк даҳәар лҭахӡамызт ихьшәашәацәан азы. Иаргьы акы дахьҵәыуамызт. Аџьырмыкьа акәша-мыкәша илырбарц агәашә дынҭылгеит.
Ои! – лҳәан, деиламхакәа даахынҳәит, иҟалаз ззеилымкаауаз лԥа имахцә данкны.
Азныказ лаԥшҵашәараз џьылшьон. Урҭ аҩыџьа еидгылашьас ирымаз лзеилкаауамызт. Ракәзар агәра лгаҵәҟьарц, даҽазнык днарыхьԥшырц, дынкылԥшыр цәгьа илбомызт. Дара, реидгылашьа злаҟаз ала, даагәарҭарц агьаарыгхомызт. Лхәыҷы длыма, аџьармыкьа аҩадатәи анҭыҵырҭахь лҿыналхеит. Уаантәы дара ахьгылаз харан, дрызгәаҭарымызт ҳәа дгәыӷуан. Аиашаз, уаантәы лынархьыԥшра иаҳа имариан. Хымԥада дара ракәҵәҟьан! Дара – Дамытреи лусура дызгалоз ахаҵеи. Дамытра ажәақәак налеиҵон. Еиҳараӡак, иԥсахы еибакуазма лҳәо, дгәамҵхамҵшәа ицәажәоз егьи иакәын. Иабеибадыруаз? Машәырны еиқәшәазу, еизыразны рҽеидыркылоу? Ансгьы-арсгьы лара лҭаацәара ус иаламцәажәозар, уаҳа хьаас ирызкашәарызи? Амала иарбан мҩаз рхы ахькыдыз? Лхы-лыхшыҩ зҵаарала иҭәын, инагӡаз ҭак лымаӡамкәан.
Иаалырҟьаны Дамытра лара дышгылаз даахьаҳәит. Лара лҽылҵәахит. Дгәеиҭазар ҳәа деиҭакылԥшуан. Иара арахь дыԥшуамызт. Дизгәамҭазар лгәахәит. Лхәыҷы иакәзар – изеилымкаауаз иан лхымҩаԥгашьа ҭынч даргыломызт. Аҩныҟа дылгарц дҟыжуан, лара еидгылаз ахацәа дрызҿлымҳан, иааимырҟьашәа дзықәҵуамызт. Урҭ реидыҵра зеиԥшрахарыз лдыруазарц дазгәаҟуан, арахь изызкылсуаз абалдыррыз, еибырҳәоз лмаҳакәа. Аџьармыкьа агәы шыҟаз лҿаалхеит, лхәыҷы дылзеиқәкуазар гәалҭарц.
Аҩныҟа ҳцапи! – иажәа бжа ыфо, иара длыҳәон.
Ара ҳаҟазар уҭахӡамеи?
Мамоу.
Ушьҭысхып?
Аеи.
Дҩышьҭылхит. Ахацәа дахьрызҿлымҳацәаз акәзу здыруадаз, лымч ԥсадахан, лхәыҷы ишьҭхра лцәыцәгьан. Иара иан леиԥш дҳаракхон, уажәнатә иубарҭан. Иӡын маҭәа иаҳагьы имҽхак ҟанаҵон, деилаччы дахьылкыз, дызбоз илылшози ргәахәрын. Ахацәа днарызкылԥшыхырц цәгьа илбахуазма, аха лыҷкәын дышьҭыхны дылкын, ус иаби иареи рылаԥш еиқәшәара акыр ирзымариан, рҩыџьегь убри иацәылыхьчар абыржәы, уи ахаҵеи иареи анеидгылаз, акырӡа илҭахын. Дырԥырхагамхар иаҳа еиӷьызшәа лгәы илнаҭон.
Аканфеҭ узаасхәап? – ахәыҷы дызлалжьжьашаз лыздыруамызт.
Аеи нас, – длықәшаҳаҭын иара, иланаижьуаз акы далацәажәозшәа.
Умҵәыуан, бзиоума? – дналыргылан, аканфеҭ хәхәа неилыркит, ицәыцәуа аамҭа алеихеигарын ҳәа дгәыӷуа. – Нас аҩныҟа ҳцоит. Бзиоума?
Аеи.
Акаамеҭҟаиҵеит, бара, – акыр зҭиуаз аԥҳәыс иаалыдгылахьаз лахь лхы налырхеит, ани аԥеи уаҳа агьшаарымхәоз анылба. – Ирыдеибалаз уаҩы изеилымкааӡакәан, ус ҟаиҵарын ҳәа сыҟам.
Ак иаҳақәазаап, мцада лҩа збахьада, – ажәабжь лзаазгаз илыдгылаз шлакәыз ҩашьомызт
Иҟалеи? – Зиза илаҳауаз лгәаԥхозма, излацәажәоз лгәы рызҩазшәа, даарызҿлымҳахеит, уи анаҩсгьы, ак шлаҳауаз лцәа иалан.
Иҟалахи, иҽеиу агьыҟам, – ҿаалҭит акыр зҭиуаз, иаалыдгылаз џьоукы ирҭахыз еилылкаарц днарызԥшит.
Каамеҭс иҟаиҵарызи? – Зиза егьи аԥҳәыс длызҵаауан, аха лара наҟ дныҩналахьан, илаҳауамызт. – Шәызҿу дзусҭада? – акыр зҭиуаз длазҵаахт, уи дшааҭацәызҵәҟьа.
Ихьӡу схашҭит, абра шьтҭаҵарҭак деиҳабуп.
Иҟаиҵеи зырҳәаз?
Уигьы макьана уҳәан-сҳәануп, аа… – уи аԥҳәыс, инароуны иҟалаз алацәажәара мап шацәылымкуазгьы, ихәҳахәҭуаз џьоукы аалыдгылахын, аамҭала дааиҵамсыр амузт, Зиза лычҳара хыжжуан. Лхәыҷы даашьҭылԥаан, аџьырмыкьа ааиҩҵәаны дналсит. Агәашә дынҭыҵын, амашьынақәа лыцрамсырц, ииасаанӡа даарызԥшуа, амҩа ааиҩылҵәан, илыхәаԥшуаз Дамытреи егьи ахаҵеи даарыдгылеит.
Сыццакуеит, сыжәгарц шәылшома? – амашьына змаз усура дызгалоз иакәын, лхы уи инаизлырхеит.
Бзымгакәа! – уи имашьына ашә лзааиртит. – Дамытра! – иара лхаҵа наиқәҿиҭит. – Уаала! – рызынтәык амашьына инҭалан, амҩа анаалырх, иара длызҵаауан. – Иҟалеи?
Макьана цқьа исыздырӡом.
Убри ашәахьа аҽназы амаҵуцәа ирчаран Марыхәи Ҷаарыхәи ргәараҭаҿ. Ачара аҽны икарахахьаз ацуҭа еилаз макьанагьы иааизымыҩӡацызт ашьтәа шьцәа рыда. Аҵыхәтәантәиқәа амаҵ зуаз рзы иршьыз ацәҟата, ацәа ахыхны, еиҿыхны, хәҭа-хәҭа иҭарҵахьан, амцагьы аҵарҵахьан. Ахьурӡы қәаб дара иақәдрыргылахьан, абысҭа зушаз ааиаанӡа ҳәа имԥшӡакәан. Ашьаԥа аҩныҵҟа ҳәсақәак еилдыргон. Ҩыџьа цәаҳәак ақәчага дырхиауан, ачараҵәҟьа аҽны иахнаганы, ашәахьа иахьӡарц иаауази амаҵуцәеи рзы. Аӡәаӡәала агәарԥ иҭалон. Арӡынеи Радицеи адәахьы идәылҵцәомызт, аҩны аҩныҵҟа еилдыргон. Рхацәа ашҭаҿ амаҵуцәа ирылан, ҿыц иааиуаз инарԥылон. Абхәа ателербага дадтәалан, дзацәажәашаз быргцәак изааиаанӡа. Мцхәы ашьапықәгылара илшаӡомызт, ддәылҵқәар уамак иҭахӡамызт. Аԥшәма ԥҳәыс, лшьапеихгарақәа лцәыуадаҩны, аҳәсақәа дрылагылан, иҟарҵақәашаз надлырбарц. Ҷаарыхә иџьыба телефон абжьы аагеит.
Иара ауаҭах аҿы аишәа иқәын. Радица иаақәылхит.
Апрокурор соуп изҳәо, – илаҳауан ахаҵа бжьы. – Ҷаарыхә иаарласӡаны дзымбар ҟалаӡом, – аниҳәа, ирлас дындәылҵын, ҷкәынак лхаҵа диԥхьарц диҳәеит.
Иҟалеи? – Ҷаарыхә дааҩнашылеит, лара ателефон наилыркит. – Сӡырҩуеит.
Унапы иану аус аҭҵааразы, абыржәыҵәҟьа уааироуп.
Уамак ҟамлазар, ачара хыркәшаӡам, сшәыҳәоит…
Уамак шԥаҟамла, ауаа еибашьит, еилургароуп. Минуҭк урӡыртә аамҭа уҭагылоума.
Иҟалеи?
Ушиашоу аргыларатә шьҭаҵарҭа уазнеи, иҟоу уа иубап. Амилициа уахь ицахьеит. Сузԥшуп.
Иҟаларызи? – Ҷаарыхә ихы дазҵаауан, Арӡына данааидгылоз.
Иухьи? – лара макьана даҽакала ҵаашьа лымамызт.
Апрокурор иаарласӡаны сибар иҭахыуп.
Уаҳа акы аауамҳәаӡакәану?
Уааир иҟоу убап иҳәеит. Уамак ҟалеит, изакәу сыздыруам. Аргыларатә шьҭаҵарҭаҿ снеирц сыдиҵеит. Уи Рашьыҭ ишьҭаҵарҭоуми.
Исырбеи! – ителефон ааимылхын, Арӡына Арда лыҽлыдылҳәалеит. – Уахь шәышԥаҟақәоу? – длыршәарц лҭахӡамкәан, акыр лдыруазар еилылкаауан.
Хар ҳамаӡам, сбыкәахшоуп! Уа ибзианы шәеилгақәеит ҳәа саҳаит. Анцәа дышәхылаԥшааит! Бара бзаси? Акыр шәыхьма?
Ҳусқәа шыбзиахаз басҳәар, бгәы ааҟасҵап сгәахәын.
Анцәа бирманшәалааит!
Сан лаҳәшьа ак ҟаланы лыздырӡом, – Арӡына ателефон аимадара Зиза лахь ииалгеит. – Зиза, уажәы бабаҟоу?
Амашьына сҭатәоуп.
Бзиарас иҟаи?
Абзиара? – Зиза зчара аҵыхәтәанӡа ихыркәшамхацыз илалҳәарыз лҿашәомызт, агьылзымдыруазар иаҳа иеиӷьын. – Бызҵааи? – иаҭахӡамыз азҵаара лҿыҵашәеит.
Убрахь Ҷаарыхә иԥхьеит, иззакәу сзеилыргом.
Саргьы цқьа исзеилкаауам. Ак шыҟалаз саҳаит. Саб иашьа инхарҭахь амҩа сануп.
Исаҳаит, – Арӡына ателефон аалыргьежьит. – Уигьы ак лаҳақәеит.
Ҷаарыхә аҽеидкылара иҽыназикит. Иаарлас иҽеилеиҳәан, имашьына ҭигарц, агараж ашә шааиртуаз, Марыхә илаԥш наиқәшәеит.
Иахьа уабацои, уара? – иара иашьа днаихьӡеит. – Ҳазҿу умбаӡои?
Исыԥхьеит. Рашьыҭ ишьҭаҵарҭа рблу сыздыруам, уамак ҟалеит.
Иуҳәо закәи?! – Марыхә иааџьеишьан, даахынҳәит. – Ари ииҳәаз шәаҳау? – аҩныҵҟа Арӡынеи Радицеи даарыдгылеит. – Иҟалаз еилкаашьак ҳзамҭаӡои?
Ардеи Зизеи цқьа агьрыздыруам, – лҳәеит Арӡына. – Уҳәан-сҳәанзар?
Ҷаарыхә апроркурор уҳәан-сҳәан еилиргарц иахьа диԥхьозма? – Марыхә уи длықәшаҳаҭмызт. – Иара, Рашьыҭ, сизасуеит.
Иаҭахым, – Арӡына уи дааҟәылхит. – Ҳлабжьҟьар иаҳа иеиӷьуп.
Аԥшәмацәа уаҩҳаҟаӡамкәан, ус ҳманшәалахом ҳасасцәа рҿаԥхьа.
Уигьы иашоуп аха…
Шәцар, шәмаауеи, уа шәаангылома, – лҳәеит Радица.
Уигьы иашоуп, – Марыхә дааиҭаԥеит. – Ҳцап нас.
Иара иаҳа еилҟьаз, дзықәгәыӷуаз хаҵакдааиԥхьан, маӡала диацәажәеит. Уи агәыла маҵуцәа дшырхылаԥшуаз ала даниргәыӷ, Марыхә имашьына аҭыԥ иааҵиган, амотор ԥхарц аус шауаз иргылеит. Арӡына гәыла ԥҳәыс ҿаки Радицеи лыцны иааиуан. Аҭаца ҿа, ахацәа дрылсны, лымала агәарԥ дзықәсуамызт. Лара амашьына дынҭадыртәан, дара гьежьит. Ҿыц зԥсы еидызҵаз рхала машьынак иҭаланы ишцаз егьырҭ рылаԥш иҵамшәацәартә, а-«Жигули» агәарбжьара иныбжьалеит, ачарахь иаауаз даҽа џьоукы инарылсуа. Ибзиашәа асаркьақәа хәашьын. Иеиламхакәа амҩаду иангылан. Акырӡа иҩаскьахьан, Марыхә ателефон иашьа дизасит, уи шьҭа дахьнеихьаз днеихьан анигәахәуаз.
Иҟалаз еилыскаар сҭахын.
Уажәы телефонла уи ҳабалацәажәо, уа слеир иуасымҳәои.
Уара, ҳара амҩа ҳануп.
Усҵәҟьоу?!. Ус акәзар Рашьыҭ инхарҭаҿ шәҩеи!
Бзиоуп, – ителефон иҵәахын, Арӡына даалызхьаԥшит: – Ари излеиҳәо ала, ашьҭаҵарҭаҿ ус ҳамаӡам. Рашьыҭ инхарҭаҿҳнеирц ҳабжьеигоит.
Иҟалеи, сукәахшоуп? – Арӡына илзымбатәбаран. – Зиза ателефон сеиҭалзасрын?
Иаҭахӡам, – Марыхә уи дааникылеит. – Телефонла ирҳәарц рҭахӡам, бымбои, бхы аџьабаа забырбои. Уажәы уа ҳнеиуеит, иҟоу еилаҳкаауеит.
Иаԥхьа игылаз амашьына даԥысырц, иара дыццакуан. Иидыруаз машьынан, аха знапы ианыз дааигәаламшәеит, даԥысырц днавалаанӡа. Ардасан аԥсҟы икын, инаҩсан Џьансыхә дҭатәан. Ирыгмызт, ирыцмызт, ишибацыз иҟазшәа иныруа, днарывсуан. Дара ццакӡомызт, зныкыр ус иныҟәахьазу. Ргәалаҟаӡаны еибарччон, убри акәын иҿыцны ирыдибалоз. Асигнал ҟаиҵан, днараԥысӡеит. Изҵигарыз изымдыруа, абрахь иахьцоз идыруазарц цәгьа ибаӡолмызт. Раашьа злаҟаз ала, изырццакуаз ус рымамызт. Зусқәа зегь еиқәшәаз рыԥшра шьҭырххьан.
Шаанӡа Рашьыҭ амаҵурҭа дыҩнан, нас ддәылҵын, ак ҟаиҵошәа иҩны даван, збӷьы каԥсахьаз ибаҳча дыҵан, аиаҵәара зҟәымӡааӡоз имандаринақәа дрыҵагьежьуан. Уск ыҟазаргьы, иара инапы акымзарак акӡомызт. Уаантәы амашьына рҭыԥ дныҩналеит. Уа ҟәардәк гылан, дықәтәан. Дызҿыз уаҩы ибарҭамызт, акы далагаргьы иҭахӡамызт. Игәеибафашьа аҩны ирцәиҵәахуан, арахь уи изырмаӡомызт, иуазыр дыҵнаблаауан даҽазны еиԥшымкәа.
Мызкы ҵуан, лышасра кьаҿ ашьҭыхь, Ҷабҷан лхы дақәиҭызижьҭеи. Лара лҽылыԥсахит. Уамак ацәажәара дақәиҭӡамызт, аусура мчылашәа дҭыҵуан. Знык аҟара Шәача дцахьан. Абжьааԥнытәи лусқәа лнапы рылакызшәа дибон, аха лакәӡамкәа дышцоз–дшаауаз, аҩны дшыҩназ иара иакәызма изызгәамҭоз. Ҷаарыхәҩынтәҟа длыԥхьахьан, иҿыцыз агьылзиҿыхуамызт. Илҳәац еиҭалҳәон, иахьакәымз дымҩахымҟьарц. Аусҭҵааҩ иԥсахы еибамкыкәа, уаҳа қьарк ахьизалымхуаз дартәозма.
Ираҩсыз ахәаша аҽны иаалырҟьаны Ҷаарыхә Ҷыжә длыԥхьеит. Иара аверсиақәа рацәаны инапы иакын. Руак ҭиҵаахуазар акәхарын игәаәхәуан Рашьыҭ. Лара апрокуратурахь дышцазгьы ихашҭуан, лҭыԥ аҿы данимбалак, дызхыҟамыз ааигәаламшәозар. Убранӡа Ҷаарыхә лара дахьлыԥхьаз ихьаамызт. Шьыбжьхьафарашьҭахьынӡа лара дзыхнымҳәит. Аиашаз нас Рашьыҭ уи лыҟамзаара маҷк дааргәаҭеит. Лара даныхынҳә, иара лҭыԥахь даацәырҵит.
Асҟааамҭа ииҭахызи? – иара дҵаауан, аҭакс иаҳарызеи ҳәа заа уамак дазымхәыццәакәа.
-Ԥҳәыс дааигазаап, – лҳәеит лара, ахышә дахьадтәалаз. – Амҽыша чароуп, дыццакуан акәымзар, сықәыргьежьуа уа симазаауан.
Усҟатәи бықәиргьежьыртә, дзызҿлымҳахашаз иабҳәози?
Ҷабҷани ара аус зуа аӡәи еицәажәоны, еидтәалоны, нас ишеидызбалазаалак, ак рыдызбалахьазар еиликаарц иҭахын.
Уи закәыхи?!. Иабҳәеи?
Чаабани лареи зны Шәача амаршрутка ишеицақәтәаз збахьан, убри иасҳәеит, – уи Рашьыҭҷыдала ишилырдыруаз дазымхәыцуазшәа аԥшра налҭеит. – Уаҳа иасҳәози?
Бара урҭ уа иббаҵәҟьазма? – иӷрысуаз афырҭын ихәаҽуан.
Ааи.
Уаҳа избада?
Аӡәгьы. Сымацара сыҟан, – Џьансыхәәи Ардасани уи аус иалалгалар лҭахӡамызт.
Изсабымҳәеи?
Иаланахызи? Рҩыџьегь рус акомандировкақәа ирыдҳәалоуп. Еиқәшәазар азкылԥшра заҭахызи?
Рашьыҭ иҭыԥахь днахынҳәит. Дара рҩыџьегь амашьынақәа рыман. Иарбан маршрутказ изықәтәоз?!. Ҷабҷани лареи еиқәшәеит ҳәа знык илҿыҵымшәацызт. Илҵәахуаз илымази уахи-ҽни ихы-игәы иҭаз аԥҳәыс? Арҭ ахәыцырҭақәа инарышьҭеибаҵаз азҵаарақәа рацәаӡан, еицеиԥшымыз урҭ рҭак еишьҭаургылар, узызкылсуаз уаӷеимшхаран. Ашәахьа хы-мшын Рашьыҭ ишьапсыргәыҵа аԥырӷы илагылазижьҭеи. Ирлас уи дзалҵуамызт, ичҳауан ишьапаҿынтә амца, ида ирҭаланы, ишьа ахьеиланаршуаз. Еиҳараӡак аҩны дгәарҭарц иҭахӡамызт.
Акы унамыцҳаӡои? – иара иҽеилаҳәаныдындәылҵуан, Ҷабҷан лбжьы анынаихьӡоз.
Сангыла чаик зжәит, – амц иҳәеит.
Ҩы-мшы раахыс иҵәахуа мацара дааиуан акәымзар, акы игәы шҭнашьаауаз лзеилмырго дауҟахыз. Дзыхҟьаз-дзынԥаз еилылкаарц диацәажәартә, лара дманшәаламхеит. Аха чаик ымжәӡакәа иара дандәықәлах, дааргьежьны зҵаарак илҭарц дааилаххын, ианаамҭаз лыҽнылкылеит ҳәа лԥхьаӡеит. Иаҳа иеиӷьын, лара лтәала, иусураҿ днеины, ашьыжьтәи еилахамҭақәа шааилиргалак, дихьӡаны диҿцәажәар. Аҩны, иахьцалак Баҭал дшыҟаз, ак цәырылгар лҭахӡамызт.
Рашьыҭ иусурахь амҩа данын. Чаабан, акомандировкантә дшыхынҳәыз ала, ахәаша аҽны заа ателефон дизасхьан. Ашәахьа ашьыжь усура дааирц игәы иҭан. Уи аиаша иаразнак иҳәартә дҭаргылатәын. Аҵабырг знык аҽахгашьа иҽизақәыршәар, иашак иҳәарц игәы иҭашәарымиызт. Абарҭқәа зегь зырҿиаз иара иакәызма?!. – Рашьыҭ ихы ахьигарыз изымдыруа, имашьына ашҭаҿ иахьиргылалоз иаанижьын, иусурҭа ҭыԥ дныҩналеит. Ҷыжә заа лусурҭа ҭыԥ дахылахьан. Қьаадқәак изналган, дырмыԥхьаӡакәа инапы нарниҵан, ирхынҳәит. Илуз-илҳәаз акәзар здыруадаз, дызлыхәаԥшуамызт. Игәаӷ пеипеиуан. Чаабан акыргьы дагхон. Телефонла диԥхьарц цәгьа имбазт. Убасҟатәи ибара дахыццакуан. Даҽа маҷк дааиԥеиԥшырц ӡбаны, дтәан. Абан, иара ашҭа дааҭалеит. Дшиԥыларыз абыржәы акәын данаазхәыцуаз. Ибла анҭаԥшра ицәымӷын. Ахышә аҿынтә иҭыԥ данаахагылоз, Чабан Ҷыжә аԥсшәа шлеиҳәаз иаҳауан. Арахь ааҩналара уи дахьӡаанӡа, Рашьыҭ дызқәыҩҩуаз днықәтан, иарма шьапы адашьма ишықәгылаз, егьи аҟәардә инықәиргылеит. Игәыҵхоз аурҭ бжьы иныруан, инымԥшырц ибӷа ашә ахь ирхан. Уи итәашьа иааҩнашылаз дарҩашьазар акәхарын, аԥсшәа мҳәаӡакәа даашанхеит.
Нас, – дҵаауан аҭӡамц икыдыԥшылоз Рашьыҭ, – уажәтәиала Шәача Ҷабҷан хазынеи уареи шәзеиқәымшәаӡеи?
Иуҳәо закәи?!. – ишҳазхара иаразнак дамырцәажәеит.
Ухаҵазар, укҿаҵәиуа акәымкәан, уҿы ааԥҽны, аиаша саҳәа! – Рашьыҭ ифырҭын гәеилашыра ибжьы рӷәӷәа-рӷәӷәон.
Иуасҳәо закәи?!.
-Ҽымдыр ҟаумҵан! – аҭӡамц иазыԥшуаз иакәӡамкәан, аханатә диҿаԥшуа, ибла ҭиблаауазшәа, итапанча хырша наиқәикит. Ихыс нацәа ширҵысрыз дазхиа, инапы ҵысуан. – Иаҳа иузеиӷьуп, аиаша ҳәа!
Аа-а!.. – егьи дбалыбаҭо акаҭа даламхеи, иҳәар даанижьуан, имҳәар дишьуан ҳәа еилимкааи, аха уи ихы иҭашәаз иҿагылоз иԥимыргеи:
Зегьакоуп усшьуеит. Уԥсымҭаз аиаша уҳәар еиӷьуп.
И-и-сҳәои?
Абри аус ҭырҵаауа иназгаӡом, – аҵықь ааҭиргеит, Ҷаабан иуаҭәа дасны икит, иеиқәа ашьа алҵәраауан. – Уалга! – ахәыцха ииҭаӡомызт.
Исҳәоит!.. Исҳәоит!.. Уаҳа умхысын! Шәача ҳаиниауан, ааи, ааи! Амц сҳәаӡом.
Дзымҵаурси?
Аԥараз. Ҳаиқәшаҳаҭны…
Ҿыц аҵықь ааҭгеит. Илахь кылнаҵәан, ихагәҭа кылнажәан, аҭӡамц иналаҟацеит. Ҷабҷан лмашьына ааҭалеит. Лара уи дааҭыҵын, лҿаалхеит. «Ибыхьи!» – Ҷыжә дышлызҵаауаз ҩашьомызт. Егьи лхага ԥшра лгәамԥхазт, арахь, ашә ааимжәааны, дааҩнашылеит.
Аа-а!.. – арҵәаа ааҭлыргеит.
«Имаскызеи, ишьтәыз бара бакәынеи», – ихшыҩ аҵкараҿ иҵанаҳәон, лара дааҩнаԥалахьаанӡагьы. Лара дшәаны ажәак лыхәылшәаанӡа, итапанча налықәикын, аамҭа ицәцар ҳәа дшәозшәа, дхысит. Деиҿкааӡамкәа, лара хара-бӷьара днеизҟәыҿит. Уи дшышьҭаз игәаӷьны дзылҿаԥшуамызт. Итапанча ахы ларханы ишикыз, дындәылҵит, даҽаӡәы игәыдиҵарызшәа. Еснагьтәи иус наигӡозшәа, ҭынч Ҷыжә лҭыԥ дныҩнысуан. Лара дгачамкахон, шьҭа иишьратәы инхаз лара лакәны илбон, лхы еимлагәа икны, лусурҭаҿ дыштәаз, иара дышиашаз ашә ахь днеиуан. Иара амаахь инапы наирхахьан, ахала иаатызшәа имҩа ылнаххьан. Адәахьала дааҩнаԥаларц ашә илагылаз ахьчаҩ иҟалаз еиликаарц дзымҵааит, реиҳабы итапанча хырша ишикыз аниба. Даҽаӡәы аргама димшьыр ҟамлозшәа, иабџьар уаҳа имҵәахӡакәа, имашьына дынҭалан, ашҭа инҭигеит.
Зда царҭа имамыз усқәак дырҿызшәа, дымццакӡакәа амҩа данын. Зда адгьыл дзықәымгылоз аԥҳәыс дышьны, ихаҭа ихала дшықәзаарыз дзазхәыцуамызт. Уи адагьы хәыцырҭак изкашәомызт. Ихшыҩ фырҭынын, ишьа ԥшатлакәын, игәаҵа иҵасуаз урҭын, – иҩныҵҟа еилаҩынтран. Шьҭа урҭ рҽеиқәыркуазар здыруадаз, иара ихықәкы нагӡаны дзалымгацызт акәымзар. Убри акзаҵәык ихы-игәы иҭагьежьуан, аҩны даннеиуаз. Имашьына ҭыԥ ааиртын, инҭеигалан, итапанча азтәарҭак иаақәихын, ишикыз агәашә аиркын, ҭынч
аҩныҟа днеит. Иабџьар амаҵурҭаҿ инықәиҵан, ицқьаз қьаад бӷьыцк ааимҵеиҵан, нҵамҭак ныҟаиҵеит. Ақьаад рбартә еиԥш аишәа агәҭаҵәҟьа инықәиршәын, ҵәыцак нақәиргылеит. Итапанча аақәихуаны, ителефон абжьы геит. Азныказ агәхьаа имкырц иӡбан, аха иааҭигазар, – Ҷаарыхә иакәын. «Аусҭҵааара аиқәҳәалашьа усырбап!» – гәаныла дизымақаруа, аимадара ааҿаԥиҵәеит.
Усҟан Ҷаарыхә дыццакуа амҩа данын. Аргыларатә маҭәахәы рышьҭаҵарҭаҿ данаакылхх, Ҷабҷан лмашьына илаԥш нақәшәеит. Рашьыҭ итәы ибаӡомызт. Ашьҭаҵарҭа аусуцәа аусҳәарҭа иакәшаны игылан, ашә илагылаз амилициа уаҩ длаишьҭуамызт. Иара, амҩа анирҭа, дныҩналеит. Ҷыжә, лҭыԥ дзахымҵысӡакәа, лхы еимлагәа дыштәаз даанхеит. Ҩыџьа амилициа анаҩстәи ауадаҿ аԥсцәа рышьҭашьа ҭырҵаауан.
Изшьыз дабаҟоу? – иара дрызҵаауан.
Аҩныҟа дцазар ҟалап.
Ишьҭашәҵахьоума?
Ҳусзуҩцәа ишьҭаланы имцеи.
Ашәҟәқәа анеиқәшәыршәалак, арҭ аморг ахь идәықәышәҵа! – нарыдиҵан, Ҷыжә лахь днеит. – Ирымеикызи?
Сара иалыздырааи, – лхы лзышьҭхуамызт.
Уаҳа акгьы аабзымдырӡыкәану? Исабҳәаз иара иабҳәахьазма?
Мамоу, – уамашәа илбазшәа лыԥшран.
Илҳәаз уамак агәра имгеит, аха уи ашәҟәаҿы излаирбози. Дындәылҟьеит. Имашьына аақәырҵәины ашҭа инҭигеит. Излауаз ала ақалақь еилашыҩк мҩа ирлас данысуан. Рашьыҭ иҩны дазааигәахаанӡагьы, еилақь агәашә ауаа адгылан. Марыхәи Арӡынеи ааихьан. Ахәыҷы дышьҭых дызкыз Зиза лылаӷырӡ лҿаҳәҳәуан. Уи илыдгылаз, иара ишизымдыруазгьы, лхаҵеи аҭаацәара ирҩызахоз ахаҵеи ракәын. Ҷаарыхә игәеиҭартә раха имамызт акәымзар, еидгыԥлан ирылагылаз Џьансыхәи Ардасани аарылҵын, рҵыхәа рышьҭарҽыла, ашьшьыҳәа рмашьына инҭалан, иқәҵит. Шагә агәашәҵәҟьа дадгылан, амилициа днаишьҭуамызт. Ҷаарыхә иҟалаз шьҭа идырын, Шагә диманы длеит. Рашьыҭ имҳара-уаҭахны иибоз иуадаҿ ииарҭа дықәиан. Итапанча адашьма иқәыршәын. Амилициа бӷьыцк Ҷаарыхә изааирхеит. Иара данаԥхьа зыԥшҭәы зхыггаз Шагә инаииркит. «Баҭал, уаби уани анышәҳаицамоумдан», – анын уа.
– Сӡырҩуеит, – Ҷаарыхә ителефон, абжьы анга, илымҳа инадикылеит.
– Иҟоуи уа? – апрокурор дҵаауан.
– Аусҭҵаара аҳаркыр ҳалшоит. Ҳгәаанагарақәа злашьақәҳарӷәӷәашаз зегьы ӡааҟәрылеит.
