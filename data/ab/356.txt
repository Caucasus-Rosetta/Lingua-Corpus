                                                                                                Сергеи Зыхәба
                  
                                                                 
Еицакра зҚәымыз  ауаҩы  игәалашәара

   Иахьа  уӡырҩыр, Асовет   Еидгыла  ахаан аԥсуа жәлар  рмилаҭтә хдырра цагәны  иҟан, уи моу  зынӡа  ирцәыӡырц   акгьы рыгмызт  ҳәа  зҳәақәо рыбжьы уаҳауеит.Ус ихәыцқәо ргәы излаанаго ала, аԥсуаа  рмилаҭтә  хдырра  анҿыхаз Асовет  Еидгыла  аилаҳара ианалагаз  аахыс  ауп, насгьы аӡәык, ҩыџьак  ирыбзоуроуп. Насгьы Асовет Еидгыла ахаантәи  ҳаԥсҭазаара зынӡа аҵәы ахьшьны, уи аамҭазы закәызаалак  џьара  бзиарак, лашарак ыҟамызшәа, ацәгьеи абзиеи еилаӡҩаны ахәшьара рызҭо рацәаҩуп. Ари ганкахьала.
   Даҽа  ганкахьала, ҳауаажәларраҿы  иҟоуп даҽа џьоукых Асовет мчра ахаан  ҳаԥсҭазаара  акырӡа  еиӷьын, уажәы  ҳаицәахеит  ҳаилахәеилапашьеит  ҳәа  иԥхьаӡаны уи аамҭа  гәхьаазгақәо. Уи моу иҟоуп акоммунисттә  партиа  амчра арганы  ирхынҳәтәуп  ҳәа  зыԥхьаӡақәогьы. 
Арҭ аҵыхәтәантәиқәа  ргәаанагарала иахьа акыр ҳаицәахеит, азакәандара закәанхеит, ауаҩы (аиндивид) социалла дзыхьчо мчы ыҟам.
    Абарҭ агәаанагарақәа  аҩбагьы иашоуп, аҵабырг  иашьашәалоуп ҳәа иаахҵәаны иузыԥхьаӡом. Еиҳа ииашоуп  иааркьаҿӡаны акәзаргьы абас ҳҳәар:
   Асовет  Еидгыла ахаантәи  ҳҭоурых абзиарақәа иамазгьы ацәгьарақәа иамазгьы аӡы иаҭаны ахәшьара аҭара шьаҭанкыла ииашам. Обиективла аиаша  ҳҳәозар, аҭагылазаашьақәа зынӡа даҽакала  иҟан.
Ҵабыргуп,  асоциалисттә  закәанқәа еилазгақәоз, еилазхәақәоз  рацәан. Агхақәа  маҷмызт. Дара убарҭ  агхақәа иҟаз роуп аҳәынҭқарра  дуӡӡагьы аҵыхәтәан агәараҳәа аилаҳара аҟынӡа иназгазгьы. Аха иҟан имаҷымкәа абзиарақәагьы.
Агхақәа  иҟаз маҷ-маҷ  ириашауа, абзиарақәа еиқәырханы (китаиаа ишыҟарҵоз еиԥш) ҳанхашәа-нҵышәа аџьырмыкьатә система ҳәа изышьҭоу ахь аиагара ҳара  ҳтәылаҿы  изалыршамхеит.  Анапхгара ҽеимхеит. Абзиарақәа  иҟаз ара уажәы еиқәаҳаԥхьаӡеит ҳәа ҳалагарым.
   Уи аахыс аԥсуа жәлар  зықәшәақәаз  агәаҟрақәеи ахьынҭа – ҩынҭарақәеи ижәдыруа роуп. Аҭагылазаашьақәа убас иҟалеит, ҳажәлар ақәӡаара инхықәгылартә  инаргеит, аха еиқәхеит, рхы еиқәдырхеит иага гәаҟра иақәшәазаргьы. Иахьагьы иҳагу, ҳзыргәамҵуа, зҭыԥ иаҳзықәымҵо, иуадаҩу аԥсҭазааратә  зҵаарақәа  рацәоуп.  Ҳҭышәынтәаланы, ҳгәы каршәны, ҭынч ҳаҟам, анахь, арахь иҳацрыхо  рацәоуп. Аха  аус злоу, ихадоу, изыбзоуразаалакгьы ҳажәлар  зқәымгәыӷуаз, акыр шәышықәса раахыс изызгәышьуаз ахьыԥшымра роуртә  иҟалеит.Уаанӡа  иаҳзымдыруаз даҽа мҩа лашак  ҳақәлеит ҳәа агәыӷра дуқәа ҳамоуп. Уажәышьҭа ихадароу, иага ауадаҩрақәеи аԥықәсыларақәеи  ҳаургьы, иага иаҳԥышькласуа ҟаларгьы, шьакаҭәарала ҳажәлар иааргаз ахақәиҭреи ахьыԥшымреи
ҳабла ҷыц еиԥш иҳахьчар ауп.
    Асовет  мчра ахаангьы шәмилаҭ кашәыжь зҳәоз  закәан ыҟамызт. Усҟантәи азакәанқәагьы шәмилаҭтә культура шәырҿиала, азин шәымоуп  ҳәа акәын ишырҳәоз. 1921 шықәса март 4 инаркны Аԥсны ишьақәгылаз Асовет мчра акәымзар аԥсуа милаҭтә культура иахьа иахьынӡааизгьы, иамоу алшарақәагьы ауамызт ҳәа сгәы иаанагоит. Даҽа зҵаароуп Сталини  Бериеи апрактикатә ԥсҭазаараҿы имҩаԥыргоз  аус хәымгақәа, Ленинтә  милаҭтә политика ҳәа изышьҭаз ахьеиларгоз.
   Абра хыхь иҳәоу акык, ҩбак ахшыҩҵакқәа еизыркәкәаны, ҳхаҿы иааганы, цқьа игәцаракны  ҳрызхәыцуазар, Асовет мчра ахаан аԥсуаа рмилаҭтә хдырра цагәны иҟан ҳәа аҳәара, ашьақәырӷәӷәара шьаҭан-кыла ииашам. Аҭагылазаашьа џьбарақәа ирылдмыршоз  рацәан, урҭ зыҽрызҭақәозгьы  ауҟамыз, аха  амилаҭтә  хдырра зырҿыхақәозгьы маҷмызт. Маҵура хәыҷқәак змақәаз ирцәыӡыр ҳәа ишәаны ҿызымҭуаз, усҟан аҳра зуаз, амчра знапы иакыз аполитика иацԥыҳәан иацзырӷы-зуаз џьоукы ртәы ҳамҳәозар, аԥсуа ҵарауаа, ашәҟәыҩҩцәа аҳәынҭқарратәи ауаажәларратәи аусзуҩцәа рӷьыраӡак  досу илшоз ала ҳмилаҭ  аиқәырхара дазықәԥон, иԥсҭазаара абри аидеиа иазикуан. Ишдыру еиԥш, зхы ақәызҵақәазгьы  маҷыҩмызт. Урҭ ирылшоз  абзиарақәа маҷшьаны, тәамбашақә ҳрывсны иаҳхаҳаршҭыр ииашам, иҳақым.
   Аӡәы акыр идууз   аусқәа илиршеит, аҽаӡәы  имч зықәхоз маҷзаргьы, ижәлар  ирыхәаша, кылҳарак  зыџьгәаша  акәзаргьы  иҟаиҵеит. Урҭ иҟақәаз  рыхьӡқәа  иахьатәигьы, анаҩстәигьы  абиԥарақәа ирдыруазар  ахәҭоуп.
   Асоветтә идеологиа  џьбара ианасакьаҳәымҭаз, ақырҭуа шовинистцәа акоммунисттә  лозунг ԥшӡақәа  рхы  иархәаны Аԥсны  иахабабаны ианыҟаз  дымшәакәа, дымхьаԥш-кәаԥшкәа иааҭырҟьаны  зыжәлар  рҿахәы  аҳәара зҽанызшәақәоз  дыруаӡәкын абра  уажәы  зыӡбахә сҳәарц  сҭаху аҭоурыхтә ҭҵаарадыррақәа  ркандидат, адоцент Антон  Константин ( Кәакәана)  иԥа  Адлеиба.
   А.К. Адлеиба  иԥсҭазааратә  мҩа акыр иҟазшьарбаган. Иаман  аҭагәҭасрақәа. Акыр иџьбараз, иҟымҟраз амҩа уадаҩ данысит. Иара ихаан итәылеи дызлиааз  аԥсуа  жәлари ирхыргоз ауадаҩрақәеи агәаҟра  дуқәеи рыцихигеит, ирыцеиҩишеит.Ибиографиа  ахадаратә  хәҭақәа  ҳнаргәылаԥшыргьы  уи ус шакәу  агәра ҳгартә  иҟоуп.Абри ауаҩ  абасҟак  иԥсҭазара уадаҩ, даара иџьбараз  амҩа  данысны,  ааӡабс  иҟоу зегь баны, иуаҩреи иаԥсуареи  мырӡкәа, еицакра иқәымкәа иахьихигоз џьоушьаратә  иҟоуп.
Аԥсуа  интеллигенциа  иаиуоу   шамахамзар  зегь  реиԥш, А.К. Адлеибагьы аԥсҭазаараҿы  ихианы, имазеины акагьы имоуӡеит. Аҟазшьа  ӷәӷәа аарԥшны, аԥсыҽреи агәкаҳареи иҽрымҭакәа, есымшатәи иусурала ирҳаит дызлагылаз ауаажәларра рҟынтәи аҳаҭырқәҵара.
   А.К. Адлеиба  диит  Очамчыра  араион  Ҷлоу  ақыҭан  1914  шықәса сентиабр 15 азы  аԥсуа нхаҩы иҭаацәараҿы. Иаби иани  быжьҩык ахшара рыман – ԥшьҩык аишьцәеи хҩык  аиҳәышьцәеи.А.К Адлеиба ианизҳауаз  аамҭазы  Аҟәа дынхон, аус иуан  риашьара  иаиуаз, аҵарагьы  змаз, Н.А. Лакоба ибзиаӡаны  иидыруаз, изааигәаз аиурист,   адукат, Аԥсны  иреиҳаӡоу аӡбарҭаҿы аус   зухьаз  Владимир (Шьаруан ҳәагьы  иарҳәон) Адлеиба. Убри  ибзоурала, излаиабжьеигаз  ала, А.К.Адлеиба дааганы 1926-1928 шықәсқәа  рзы  Аҟәатәи ахәыҷтәы ҩны №1 аҿы драаӡон. 1928  шықәсазы Н.А. Лакоба ихьӡ зхыз Аҟәатәи ашкол – интернат дахырыԥхьаӡалеит. Уи даналга ашьҭахь 1936-1940  шықәсқәа рзы  Н.К. Крупскаиа лыхьӡ  зхыз  Ленинградтәи Аполитикатә-рыккаратә  институт  дҭалеит. Убратәи иҵара иалагӡаны М.И. Калинин ихьӡ зхыз Аиуристтә  институт  аҿы аламырбаратә  ҟәшаҿы  дҭан. 1941 шықәса инаркны аус иухьан аиустициа  анапхгараҿы, Ленинградтәи  аиустициа иҷыдоу  аҟәша  анапхгараҿгьы. Ԥыҭрак ашьҭахь диаргеит  Ленинград ақалақь Смольнентәи араион аҿы иҟаз жәлар  рыӡбаҩ  ицхырааҩыс.
    1942 шықәсазы Антон Константин-иԥа аибашьрахь  иԥхьеит, далашәеит 48-тәи адивизиа. Иара убри ашықәс азы акоммунисттә партиа далалеит. Анемец  фашистцәа Ленинград  ааигәара иҟоу ақалақь Орененбаум  аҿы ари адивизиа  анырцҟьа, ианеилаԥырххаа, А.К. Адлеиба Ленинградтәи  апрокуратурахь  диаргеит. Аус иуан Октиабртәи араион аҿтәи  арратә прокурор ихаҭыԥуаҩыс, аамҭақәак рнаҩс  Выборгтәи  араион  ахь диарган, уа прокурорс  дҟарҵеит.
   Апартиа  Ленинградтәи  ақалақьтә комитет излаӡбаз ала, уантәи Москваҟа даан, ЦК ВКП (б) аҿы  иҟаз иреиҳаӡоу апартиатә школа  дҭалеит.
   1946-1948 шықәса  рзы А.К. Адлеиба Аԥсныҟа даан, Қырҭтәылатәи  акоммунисттә  партиа  Аԥснытәи  аобласттә Комитет аҿы лекторс аус иуан. Уатәи иусуреи А.М. Горки ихьӡ зхыз  Аҟәатәи аҳәынҭқарратә апедагогикатә институт аҿы  астудентцәа рзы алекциақәа рыԥхьареи еидибалон. 1948 шықәса инаркны Аԥснытәи  аобласттә Комитет аҿтәи иусура  ааныжьны Аҟәатәи  аҳәынҭқарратә  педагогтә институт ахь диасит. Аамҭала зны уа  аус иуан Марксизм-Ленинизм акафедраҿы. Аԥсуа ҳәынҭқарратә университет анеиҿкаахаз (1979) шықәса  инаркны (1992) шықәсанӡа  уа аус  иуан  аҭҵаарадырратә  коммунизм  акафедраҿы. Еиуеиԥшым аамҭақәа  рзы  дрыԥхьон  алекциақәа абарҭ амаҭәарқәа ирызкны: адиалектикатәи аҭоурыхтәи материализм, КПСС  аҭоурых, аҭҵаарадырратә коммунизм, политологиа.
   А.К. Адлеиба  Аҟәатәи аҳәынҭқарратә апедагогтә институт аҿы алекциақәа дахьрыԥхьоз анаҩсангьы акыр аиҿкааратә усқәа мҩаԥигон, активла дрылахәын еиуеиԥшым ауаажәларратә усқәа, еиуеиԥшым ауаажәларратә  ҵакы змоу азҵаарақәа  ирызкны ицәырҵуаз аимак –аиҿакқәа  активла дрылахәуан, ибжьы  ҿацаӡа ирылҩуан. Ажәа змеикуаз  иаппонентцәа  иага авторитет змаз ракәзаргьы аиаша аҳәараҿы дреигӡомызт.
  А.К.Адлеиба  акыр-шықәса инеиԥынкыланы дыҟан  аҭоурыхтә – филологиатә  факуьтет адеканс, апартбиуро алахәылас, аҭыԥантәи акомитет ахантәаҩыс. 30 шықәса инареиҳаны Қырҭтәылатәи акомпартиа Аԥснытәи аобласттә комитет аштатнҭыҵтәи леқторс аус иухьан, ауаажәларра «Знание» анапхгарар алахәылас, аҭҵаарадырратә коммунизм иазкыз аҭҵаарадырратә-методикатә хеилак ахантәаҩыс дыҟан.
 Арҵаҩратәи, ааӡаратәи, ауаажәларратәи аус уҳәа акыр аусқәа инапы шрылакызгьы А.К. Адлеиба акымкәа, иҩбамкәа аҭҵааратә усумҭақәагьы  аԥиҵеит. Аҭыԥантәи агазеҭқәа рҿы икьыԥхьуан илахҿыхӡа иҟаз, аҵакы бзиагьы  змаз, иактуалтәыз атемақәа ирызкны апопулиартә статиақәа, амоногрфиақәа назлаз 30 инареиҳаны иҭҵаамҭақәа  ҭижьхьан. 
   1963  шықәсазы  Қарҭ Қырҭтәылатәи ССР аҭҵаарадыррақәа  р - Ака-демиа иатәыз И.А. Џьавахишвили ихьӡ зхыу аҭоурыхи аетнографиеи ринститут аҿы қәҿиарала ихьчеит акандидаттә диссертациа абри атемала: «Аԥсны  акультура аҿиара аҭоурых аҟнытә. 1921 – 1937 ш ш.»
   Иҭҵаарадырратә усумҭақәа хыԥхьаӡарала ирацәамзаргьы, иахьагьы интересс икны уаҩы дзыԥхьаша, игәцареикша ыҟоуп. Акырџьара далацәажәахьан ҳара мыцхәы ҳзыргәамҵуаз амилаҭ зҵаарақәагьы.
Аӡәырҩы  аԥсуаа реиԥш, иаргьы ари   азҵаара ианагь игәы иҵхон.
Ҳәарас иаҭахыузеи дымҩахымҟьакәа Марксизм – Ленинизм атеориа  дықәныҟәаны, уи иашьашәаланы, ианрааланы акәын амилаҭтә зҵаара атема шааирԥшуаз.Ҳаԥхьаҟа(мышкызны)амилаҭқәа дасу рпотенциптә лшарақәа анрымҵәалак, реиԥшымрақәа ыӡуеит. Асоциалисттә  милаҭқәа рыҿиара иабзоураны иеизааигәахоит, иеилаҵәоит ҳәа  усҟантәи ҳаидиалогиаҿы аҳра змаз ахшыҩҵак агәра игон. Аха уаанӡа иахьынӡаилшо ала ҳмилаҭтә ҷыдарақәа ҳмырӡроуп иҳәон. Абри азҵаара далацәажәауа А.К.Адлеиба инагӡаны акьыԥхь зымбац (ахәҭак ауп икьыԥхьу) иусумҭа «Возникновение и основные этапы развития теории научного социализма» аҿы иҩуан:
   «С точки зрения научного социализма нации – явление историческое. Они исчезнут с такой  неизбежностью, с какой в свое время они возникли на определенном этапе исторического развития. В будущем они солются, но прозойдет этот процесс тогда, когда  национальные общности людей исчерпает свои потенциальные возможности.
   Преодоление национальных различии и слияние нации будет происходит постепенно и неравномерно по отдельным признакам нации. Сравнительно быстро преодолеваются различия в области экономики и территории, более медленно в  области духовной культуры. Наиболее устойчивыми являются языковые различия. Для преодоления  их потребуется более длительное время» ( см.Ученный, наставник, гражданин. Посвящается 90 – летию  со дня рождения  А.К.  Адлеиба. Сухум. 2006. с. 32 -33).
    А.К. Адлеиба инапы злакыз зегьы рҿы далукаартә ихы ааирԥшуан. Аҳәынҭқараа  рганахьгьы зынӡа дгәыгәҭажьны  дыҟамызт.
Ианаршьахьан акымкәа-ҩбамкәа амедалқәа – «Ленинград ахьчаразы», «Германиа ҳахьаиаиз азы», «1941 -1945 шықәсқәа рзтәи Аџьынџьтәылатә еибашьра дуӡӡа 20  шықәса ахыҵра» уҳәа убас иҵагьы.  Иара убас ианаршьахьан аорден «1941- 1945   шықәсқәа рзтәи Аџьынџьтәылатә  еибашьра дуӡӡа» Ирацәаны  ирҭахьан Аԥсны АССР Иреиҳаӡоу Асовет аграмотақәа «Қырҭтәылатәи ССР аиҳабыратә школ зҽаԥсазтәыз аусзуҩы» «СССР Иреиҳаҟоу аҵараиурҭа зҽаԥсазтәыз (отличник высшеи школы СССР) уҳәа аҳаҭыртә хьӡы ихырҵахьан.
   Баша ирҳәом ҳажәлар рҿы ауаҩы дызқәымшәо акагьы ыҟам ҳәа. Убас  А.Н. Адлеибагьы акыр  агәаҟрақәа  дрықәшәеит. Урҭ рахьынтә иалкаатәуп  ихадароу ахҭыс дуӡӡақәа ҩба: Иара иқәыԥшразы 1941-1945 
шықәсқәа рзтәи Аџьынџьтәылатә еибашьра дуӡӡа ихигеит. Ленинград ақалақь жәышәы мши ҵхи инареиҳаны аблокада ианҭакыз  уа ихигеит аҟаҭ ззырҳәоҵәҟьа, амлакра, ахьҭа бааԥс, зныкымкәа аԥсра абла дҭаԥшхьан…
     Уи аибашьра ашьҭахь Аԥсныҟа данаа, ара аусура даналага, аҭаацәара бзиа еиҿикааит, динасыԥхеит анаҩстәи иԥсҭазаараҿы ирӷьажәҩаны изыҟалаз, дызланагалаз абзазаратә ҟыба-ӡыбақәа ицеиҩызшаз Гәыԥ ақыҭантәи аԥсуа ԥҳәызба Шьулиа Самсон-иԥҳа Гәарамиаԥҳа. Шьулиа Самсон-иԥҳа аиҳабыра ҵараиурҭа далгахьеит, акыр жәа- шықәса инеиԥынкыланы Аԥсуа  ҳәынҭқарратә университет  абиблиотека  анапхгаҩыс  аус  луеит. Иахьеи уахеи дызвагылоу, лыкәша-мыкәша  иҟоу  хыԥхьаӡара  рацәала  арҵаҩцәагьы астудентцәагьы  ҳаҭыр ду лықәырҵоит иҿырԥшыгоу лҟазшьеи, лусушьеи, лхымҩаԥгашьеи рзы, аиҳабыра иланаршьахьеит акультура зҽаԥсазтәыз аусуҩы ҳәа аҳаҭыртә хьӡы.
   Антонии Шьулиеи ирыхшеит ҩыџьа  аҷкәнцәа – Димеи Асҭамыри. Рхәыҷқәа нап  рыдкыланы,иҵоураны ирааӡеит, аҵара ддырҵеит. Аҟәа ақалақь аҩадахьы Иашҭхәа ақыҭан аҭыӡҭыԥ ылхны рхатәы ҩны дыргылеит, анхара – нҵыра бзиа еиҿыркааит. Уф гәышьа, ҳаԥсы ааиваҳгеит, ҳажәымҭа бзиахеит ҳәа ргәы каршәны иҟәба-ҟәшәо ишыҟаз  1992 шықәса, нанҳәа 14 аҽны ақырҭуа оккупантцәа бџьарла  рҽеибыҭаны Аԥсны иақәлеит. Аԥсуа жәлар зегьы реиԥш, Антон Константин – иԥа иҭаацәарагьы ари аибашьра хлымӡаах ҵҩа змамыз агәырҩақәа, ауадаҩрақәа, арыцҳарақәа рнаҭеит. Аӡәырҩы аԥсуаа Аҟәа иаланхоз ишрыхьыз еиԥш, А.К. Адлеиба иԥшәма ԥҳәыси иареи Аҟәа иалахеит, оккупантцәа «рыуадарақәа» зегьы рыхганы,  цәгьабзазарала иалҵит аԥсуа аруаа Гагра ахы ианақәиҭыртә ашьҭахь. Аӡәырҩы аԥсуаа ишырзыруз еиԥш, А.К.Адлеиба иашҭхәатәи инхара-инҵыра рыблит оккупантцәа, иара убас ирыблит иашьа Ианкәа Адлеибеи уи ақыҭаҿы инхо  аӡәырҩы аԥсуаа рыҩнқәагьы.
    А.К. Адлеиба иԥацәа Димеи Асҭамыри ршьапы иқәгылахьан, аҭаацәара  бзиақәа еиҿкааны ,хәыҷла – дула анцәа ишиҳәара еиҵаҩҩы иҟан.80-тәи ашықәсқәа рзы ақырҭуа-аԥсуа еиҿыхарақәа анҵарха Дима дымкәанызамкәа иаразнак амилаҭтә хақәиҭратә қәԥара иҽалаирхәит. Аԥсны жәлар рфорум «Аидгылара» анапхгара далахәын.
Ианагь иажәеи иуси еиқәшәон, ииҳәаз  ҳәан, ииуаз уын, ажәала мацара ипатриотцәаз, аус аҿы ианнеилак иԥсқәоз дреиамызт. Ихшыҩ ҵарын. Арра ҵара имамызт, аҭынч заанаҭ акәын инапы злакыз – аҭоурыхтә ҭҵаарадыррақәа дыркандидатын. Ақырҭуа оккупантцәа Аԥсны ианақәла аԥхьатәи амшқәа инадыркны иашьа Асҭамыри иареи иахьаҭахыз аҭыԥқәа зегьы рҿы иҟан, рхы рхаршҭны, рыԥсҭазаара ашәарҭа иҭаргыланы иеибашьуан. Иага хҭыс уадаҩ иақәшәаргьы, гәкажьра ҟамҵакәа, акырынтә аԥсра абла ишҭаԥшхьазгьы, аиааира шыргоз агәра ргон. Рыԥсадгьыл ахьчаразы урҭ рхы иамеигӡакәа ишеибашьуаз акьыԥхь аҿы зныкымкәа иалацәажәахьеит. Дара Аԥсны Аџьынџьтәылатә аибашьраҿы ирылдыршаз, ипатриотцәа иашақәаны рхы шаадырԥшыз акыр инҭкаа – ааҭкааны далацәажәеит  ажурналист Екатерина Бебиаԥҳа ҷыдала ирызкны урысшәала иҩны илкьыԥхьыз аочерк  «Жизнь красивая и   мужественная» аҿы (шәахә: Бебиа Екатериа. Время и люди . (очерки о наших современниках.Краснодар»
Раритеты  Кубани», 2002 – С. 260-281). Рыцҳарас иҟалаз аибашьра ашьҭахь дук мырҵыкәа Дима машәырла дҭахеит. Леон иорден ианашьоуп.
   Антон Константин – иԥа дахьӡаны ибеит Аԥсны ахақәиҭтәра. Иԥсҭазаара аҵыхәтәантәи ашықәсқәа рзы агәырҩеи агәырӷьареи цәаныррақәа дрымҽхакны дрыман.Хьаа цәгьан иԥа иҭахара. Гәырҩас иман Аԥсны ахақәиҭтәразы  ашьа каҭәаны зхы ақәызҵаз аҵеицәа хазынақәа, аимҵәацәа иеилаԥырххааз, ирблыз ҳажәлар рынхамҩа, ркультуратә баҟақәа… Игәырӷьара ҳәаак амамызт ижәлар ахақәиҭра ахьырзаагахаз. Абас еиԥш иҟаз ацәанырра еилаԥсақәа дрымҽхакны дышрымаз, ихигахьаз ауадаҩрақәеи, имаҷмыз иқәреи, ачымазареи ииааины иԥсҭазаара далҵит 2000  шықәсазы.   Изынхаз иуа,  иҭынхацәа, акыр жәашықәсқәа аус ицзухьаз иколлегацәа, истудентцәа еизаны гәыблыла рхы-ргәы  далхны, ҳаҭырқәҵарала днаганы Иашҭхәа ақыҭан ақырҭуа импыҵахалацәа ирблыз иҩны азааигәара ахәы ԥшӡаҿы анышә дамардеит.
 Ҳажәлар иага џьамыӷәа рхыргахьазаргьы, аҵыхәтәан аӷа хәымга иахьииааиз Антон Константин-иԥа деигәырӷьон ҳҳәеит. Аха 1992 -1993 шықәсқәа рзтәи Аԥсны Аџьынџьтәылатә еибашьра ашьҭахь ҳуаажә-ларраҿы агхақәа маҷымкәа ишыҟазгьы ибон, урҭ игәы иҵхон. Иқәра акыр иахьнеихьази ичымазарақәеи илдыршомызт активла аԥсҭазаара  далахәырц. Усҟантәи аҭагылазаашьаҿы иара игәаанагарақәа зеиԥшраз агәра ҳнаргоит,  ҩ-даҟьак иҟоу урысшәала 1998 шықәса сентиабр мзазы ииҩыз  астатиа хәыҷык. Уи хыс абас иеиҭеит: «Мое мнение об идеологической работе в Республике Абхазия».Астатиа инагӡаны аус шадулам ҩашьаӡом, иҵагьы ихарҭәааны, инеиҵыхны икьыԥхьырц иҭахызар акәхарын, аха дахьымӡкит.Уажәы ишыҟоугьы уа ииҳәақәо иахьагьы акыр иактуалтәқәоуп, аԥхьаҩ игәцараикыша, ихы – игәаҿы инеигаша роуп.Убри аҟнытә астиль мыԥсахкәа, аԥсшәахьгьы еиҭам-гакәа, автор излаиҩыз аурыс бызшәала абра ишеибгоу  иаазгар, имыцхәхарым ҳәа сгәы иаанагоит:
   «Как я  смотрю на состояние идеологической работы в республике?
   Состояние, к сожалению, не надлежащем уровне. Во время войны и до ее начала руководство республики уделяло большое внимание сплочению народа и сумело.
   В условиях завершения  изгнания грузинских фашистских захватчиков из пределов нашей Родины нужно было еще больше усилить свою руководящую роль в военно-политической, экономической, идеологической и воспитательной сфере.
   Это обяснялось рядом обстоятельств:
   Во-первых, для победы над врагом и окончательного разгрома его требовалась дальнейшая мобилизация духовных и материальных сил армии, тыла, надо было  разъяснить людям о всех трудностях предстоящей  борьбы,
   Предостеречь их от беспечности и благодушия на послевоенный этап.
   Во–вторых,усиление идеологической работы требовало необходимость укрепления политико-морального состояния войск в повышенной организованности и дисциплины.
    В – третьих, действенным средством мобилизация творческой энергии народа на развитие военной экономики. Оно должно было проходить, как и во время второй мировой войны: « Все для войны, все для победы над врагом».
   В-четвертых. Исключительное  значение приобрела идеологическая работа среди населения, прежде всего, среди  воинов, о том, что наше дело стократно справедливое. Смерть или победа, другое не дано. Патриотизм, любовь Родины – сердцевина идеологии.
   На мой взгляд, после взятия столицы и окончательного изгнания грузинских бандформировании, мы не смогли, упустили момент жесткого сохранения дисциплины, уделить достаточное внимание уже в совершенно других условиях, на начавшиеся изменения психологии людей: на организованный захват оставшегося имущества, мародерство,  воровство, разбой и др. аморальные поступки определенной части населения.
   Я считаю, что в дальнейшем необходимо усилить воспитательную  работу населения, особенно молодежи ; ввести во всех учебных заведениях идейно – воспитательную  работу; бороться с вредоносящими  сектами; восстановить общество «Знание», изменив его направление; особое внимание уделить занятости молодежи, для чего вести их учет.
    Немаловажную  роль играет борьба с пережитками (многолюдные свадьбы, поминки, превращающихся в пародию по  покоиники).
    Особое  внимание уделять правовому воспитанию молодежи. Систематически вести  разяснительную  работу по правовому вопросу среди молодежи. Оперативное, справедливое реагирование ( а не отписка) на все жалобы и предложения народа со стороны соответствующих  служб.
Огромную роль играют в идеологической работе СМИ. От их активности и оперативности зависит доведение объективных процессов жизни до народных масс республики».                                                                                                                       
     А.К. Адлеиба иԥсҭазаара аҟнытә абра хыхь зыӡбахә ҳәоу афакт хадақәа рымацара роуп. Урҭ ирыҵаҵәаху рацәоуп. Хаҭала, сара абарҭ ацәаҳәақәа зыҩуа авторгьы дызлаздыруаз маҷӡам.
   А.К Адлеиба  аԥхьа данызбаз аахыс акыр ҵуеит, аха усҟан сықәлацәеи сареи аԥсуарахь ҳхьазырԥшуаз, аԥсуара ҳалазааӡоз санрызхәыцуа раԥхьа сгәалашәараҿы иааиуа, зхаҿсахьа схамышҭуа дыруаӡәкуп.Уи сҩыцәеи сареи дшаадыруаз, ҳахдырраҿы дшаанхаз маҷк иадамзаргьы исҳәар сҭахуп.
   Ари ҟалеижьҭеи анбатәиу, абар шьҭа хынҩажәа шықәса ҵырц егьагым.1954  шықәсазы акәын. Жәаа  шықәса схыҵуан.Очамчыра араион Ԥақәашь ақыҭан ажәеизатәи акласс салгеит. Насыԥс исоуит иара убри ашықәс азы А.М. Горки  ихьӡ  зхыз  Аҟәатәи аҳәынҭқарратә педагогтә  институт, абызшәеи  алитературеи  рфакультет (усҟан абас акәын ишахьӡыз, афилологиатә  факультет ҳәа акәмызт) аҿы  аԥхьаӡа акәны ҿыц иаадыртыз аԥсуа сектор аҭалара. Ҳрыдыркылеит ҩынҩажәи жәаҩык аԥсуа ҷкәынцәеи аӡӷабцәеи. Аԥсуа сектор ахьӡын, аха аԥсуа бызшәеи алитературеи ирызкыз алеқциақәа  аԥсышәала иахьаԥхьоз анаҩс егьырҭ амаҭәарқәа зегьы урысшәала акәын ишымҩаԥысуаз.
   Ҳара уа иҭалаз шамахамзар зегьы абжьаратә школ қырҭшәала иалгақәаз, қырҭшәала аҵара здырҵоз ҳакәын.Уи   аамҭазы аинститут егьырҭ афакультетқәа ирҭаз аԥсуа студентцәа  рхыԥхьаӡара акыр имаҷын,хыц-ҩыцк ракәын  иҟаз. Еиҳараҩӡак қырҭқәан, нас егьырҭ амилаҭқәа иреиуаз. Изааӡарызеи, алекциақәа урысшәала ргәынкылара ҳцәыуадаҩын, ҳазыҟаҵамызт, абазатә иҳамаз ԥсыҽын.
   Аԥсуа леқторцәа зынӡа имаҷын. Нас ауп урҭ рхыԥхьаӡара маҷ-маҷ ианазҳаз. Аԥхьаӡа даԥсуаны ҳаудиториа иааҩналаз алеқторцәа дреиуан Антон Константин-иԥа Адлеиба. Иацы дызбазшәа дысгәа-лашәоит. Арԥыс наӡак,  дкалаӡа,  деиқәҷаб деилаҳәан, длахҿыхын. Ииҳәоз иажәа цқьан, еилган, идикциа бзиан. Ибжьы дуцәамкәа, имаҷымкәа, аҵыхәтәантәи апартақәа ирхатәаз астудентцәагьы ибзианы ираҳартә. Дҿагәаҿасуа акәымкәа, ииҳәоз, дызлацәажәоз бзианы ишидыруаз, ихы агәра шигоз иныԥшуа иҳәон. Алекциақәа урысшәала акәын дышрыԥхьоз,аха иналаршә – ҩаларшәаны аԥсуа
Бызшәала данрацәажәалак, ҳаигәырӷьон,иаԥсшәа ҳаизааигәанатәуан. Иаарласны иаҳгәакьоу аӡәы иакәны дҳаԥхьаӡо ҳҟалеит. Аҵыхәтәан излеилакааз ала, А.К. Адлеиба усҟан аҭҵаарадырратә степен, егьи ҳәа акагьы имамызт, акандидаттә диссертациа имыхьчацызт. Аха иҩашьомызт илекиацқәа рҿы дызлацәажәоз  амаҭәар бзианы ишидыруаз. Ииҳәоз агәынкылара мариан, ихшыҩҵакқәа ианагь ҭҵаарадыррала ишьақәзырӷәӷәашаз, рыгәра злоугашаз, астудентцәа излагәнаҳкылашаз, еилыхха иҟаз аҿырԥштәқәа акымкәа, ҩбамкәа иааигон. Иԥсҭазара аҵыхәтәантәи ашықәсқәа рзы иҟалаз аиҭакра дуқәа инымԥшырц залшомызт, аха са сықәлацәеи сареи  алекциақәа данҳазрыԥхьоз асоциалисттә идеиақәеи акоммунисттә идеалқәеи  инагӡаны  хьаҳәа-ԥаҳәада рыгәра шигоз  ҩашьомызт.
   А.К. Адлеиба илекциа уалбагас иҟаҵаны, даԥхьаны дындәылҵны дцо акәымкәа, ҳара дасу ҳхымҩаԥгашьа, ԥхьаҟатәи ҳаԥсҭазаашьа иазхәыцуаз, игәцаразкуаз иакәны дҳаԥхьаӡо ҳалагеит. Инагӡаны игәра ҳгон аԥеи аԥҳаи раб  зҩыда игәра шырго еиԥш. Асеминарқәа аӡәы 
 иҽазыҟамҵакәа днеир, ма аӡәы алекциақәа  дрыгхар, ма  ибжьаижьыр, даӷьуа, дирџьо ибжьы рдуны диқәцәҟьо акәымкәуа, аамысҭашәала диабжьон, дирԥхашьон, игхақәа ириашартә дилабжьон. Игәыԥҵәагоу, иеизадацәоу абжьагарақәа рыла акәымкәа, ҳхы аус адаауларц, ҳмаашьарц, ашәҟәы аԥхьара, аус адулара ҳалаиааӡон. Аԥсҭазаара активла ҳалахәызарц иҭахын: акружокқәа ҳрылахәызарц ауаажәларратә  усурақәа мҩаԥаҳгаларц… Алекциақәа рынҭыҵгьы иҳабзазашьоу дазҿлымҳан, акыр ҳагәцаракны ҳиман. Астудентцәа ҳахьыҩназ азеиԥшнхарҭаҿы ( усҟан Орџьоникиӡе имҩа, № 7)  днеилон. Ҳуадақәа шеилыргаз, иахьынӡацқьаз гәеиҭон, ҳакрыфарҭаҿ днеиуан. Игәамԥхоз акы ибар иаартны администрациа аҽԥныҳәа  риҭон.
   Астудентцәа зегьы еицеиԥшны даҳзыҟан, аха ҳәарас иаҭахузеи, аҵара бзианы изҵоз еиҳа еиӷьишьон. Антон Константин-иԥа аԥсуа студентцәа  ҳагәцаракны  ҳиман  сҳәеит, аха  уи  иаанагаӡом егьырҭ амилаҭқәа  иреиуаз  ицәымӷын, ма тәамбашақә  дырзыҟан,  иаҭәеишьомызт ҳәа. Динтернационалист иашан. Ажәа  «интернационалист» ҳаазқәылаз аамҭазы рацәак ҳаҭыр ақәым, аха усҟан ибзиоу акоуп ҳәа инарҭбааны ахархәара аман. Ҵабыргынгьы цәгьарак иауалаҟоу, ауаа зегьы амилаҭқәа зегьы зинла иеиҟараны рыхәаԥшроуп иаанаго. А.К. Адлеиба амилаҭқәа аӡә деиӷьуп, егьи деиҵоуп ҳәа реилыхра ибаны дынхомызт.
   Астудент алеқтор дызлаҟақәоу зегьы абеидыруеи, наԥшыхақә идызбалақәоз роуп ара сара уажәы  зыӡбахә сымоу. Ҳаиҳабацәа ракәым, ҳара астудентцәагьы иаҳбарҭақәаз маҷӡамызт ақырҭқәа  рыҽхарззаланы, дара зегьы иреиӷьыушәа рхымҩаԥгашьақәа.
Изычҳақәоз ыҟан, «мчымхара нышәароуп» апринцип ала иааиуан ауп. Аха Антон Константин-иԥа игәеибакра анхыжжлак, иааҭырҟьа цәгьан. Аԥсуа жәлар ирԥырхагаз, илазырҟәуаз аӡәы акы иҳәоны иаҳар, дцәыҵагыланы дҟәындҟәындуа акәымкәа, ибжьы ааҭыганы игәаанагара мӡакәа иҳәон.  Ианакәзаалак иага еизара дузаргьы иакәым ажәа зҳәоз даҿаԥымҽыкәа  даангыломызт. Иколлегацәа милаҭла изеиуазаалакгьы аамысҭашәала дырзыҟан, аха  апринциптә  зҵаарақәа рыӡбараан аӡәгьы диеигӡомызт. Аиашазы, ицәшәақәозгьы ыҟан.
   Исгәалашәоит  адраматә театр аҿы еизарак ыҟан. Уа дықәгыланы дцәажәеит аинститут адиреқтор Нижа Ҟараман-иԥа Хурциӡе. Уи иажәаҿы изакәыз конкретла исгәалашәом, А.К. Адлеиба изкны гәынамӡарақәак иҳәеит. А.К. Адлеиба азал аҿы дахьтәаз дҩаҵҟьан, аҭынчра ааилеиган, «Аҩыза Хурциӡе! Шәара сара адырган санҵаны сышәџьыр шәҭахуп, аха ишәылсыршом, ижәдыруаз!» (Товарищ Хурцидзе! Вы хотите меня насковородке жарить, но имейте в виду, это Вам не удастся!) – иҳәеит.
   Исгәалашәоит аинститут ахь аԥсуа кадрқәа адрыԥхьалартә ианыҟала, Антон Константин- иԥа заҟа деигәырӷьоз. Ҿырԥштәыс иаагозар, аиҳәшьцәа Екатеринеи Ҭамареи Шьаҟрылԥҳацәа Москва аспирантура иалганы ианаа, урҭ рыбзырӡы кәырсцыԥхьаӡа  дахьнеилак иҳәон.
   А.К. Адлеиба аԥсуа жәлар ирыхәо уск аҟаҵаразы напы ахьынаӡоз иажәа акы ԥхылнадартә иахьыҟаз, ихы  деигӡомызт. Маҵура дук дахагыланы амчра инапаҿы иааганы дыҟамызт, аха илшозгьы акыр иҵоураз алҵшәақәа аиуит. Абри ахшыҩҵак зырҵабыргуа хҭыск абра аӡбахә ныҭкааны исҳәар сҭахуп. Изакәу уи ауп сҩызцәеи сареи ҳазҭалаз аинститут аҿы иеиҿкааны иҟан астудентцәа злахәыз ашәаҳәарақәеи акәашараҳәеи рансамбль. Аха уи напхгарар азҭозгьы дқырҭуан ( дагыруан – Володиа Ҭолордава) арепертуаргьы  еиҳараӡак ақырҭуа ашәақәеи акәашарақәеи рыла ишьақәгылан. Сталин иԥсҭазаара   даналҵ, Бериа  данықәырга, аԥсуаагьы  маҷк  бӷеиҵыхрақәак анроу, ҳмилаҭтә культура иахәашаз усқәак ана, ара ицәырҵуа, инарыгӡо иалагеит.Убас усҟан апартиа Аԥснытәи аобком ахԥатәи амаӡаныҟәгаҩыс иҟаз И.К. Ҭарбеи иара уа азеиԥш ҟәша еиҳабыс иамаз А.Ҭ. Оҭырбеи  рыбзоурала уаанӡа Аԥсны усурҭа  змаукәа  Қырҭтәыла иҟаз аԥсуа композитор қәыԥш Ражьден Џьгәанаҭ- иԥа Гәымба дааргеит, насгьы хыхь зыӡбахә ҳҳәаз аинститут адиреқтор Н.К. Хурциӡе дақәыршаҳаҭны  аԥсуа студентцәа злахәыз ашәақәеи акәашарақәеи рансамбль аиҿкаара идырҵеит, уи анапхгаҩысгьы дҟарҵеит. Усҟантәи аамҭазы ус еиԥш ансамбль аиҿкаара, аԥсуа напхгаҩыс  иаҭара мариамызт. Убри аус аҿы  А.К. Адлеибагьы  акыр ацхыраара ҟаиҵеит. Исгәалашәоит асцена иқәгыланы зхаан ашәа зымҳәацыз, имкәашацыз  астудентцәа  рыгәшәа – мшәа  ҳәаны, ргәы азыҟаҵаны, аӡәаӡәала дрыҿцәажәаны ишалаиҵоз. Исгәалашәоит ҳкурс аҟынтәи иалақәазгьы: Платон Бебиа, Иван Логуа, Иосиф Ахиба, Нина Герзмааԥҳа уҳәа убас ирацәаҩны. Мызқәак ирылагӡаны уи ансамбль  даара  ибзианы аконцертқәа мҩаԥнагартә иҟаиҵеит Ражьден Гәымба, иара ирҿиамҭа ашәақәагьы маҷымкәа арепертуар иалеигалеит, акыр аԥсуа жәлар  рашәақәеи рыкәашарқәеи аԥсы рхеиҵоит.
    Абри  ашьҭахь акыр жәашықәсақәа анҵы, Ражьден Гәымба  иԥсҭазаара даналҵыз аламҭалазы ииҩыз ашәҟәы, «Сара сашәа, сара сажәа. Агәалашәарақәеи егьырҭи» (Аҟәа. Аԥҳәынҭшәҟәҭыжьырҭа, 2007ш.) аҿы А.К. Адлеиба усҟан ацхыраара иҟаиҵаз  акыр инҭкааны иҳәеит: «Раԥхьатәи  амш, раԥхьатәи арепитициа инаркны, сара адирекциа аҟнытә цхыраара ҳәа акы самыҳәакәа арепетициақәа аӡәы иҽагмырхакәа  аусура ҳалагеит.  Ауалафахәы ҳәа исоуаз зынӡа имаҷын, сара уи џьаргьы исмырҳәаӡакәан, ихала, излаилирша, дахьықәԥа  здырхуада Антон Адлеиба ибзоурала аинститут иамаз аклуб еиҳабыс сықәиргылеит, усҟан, уи аамҭаз ари дара иуадаҩын аԥсуаа ҳзын» ( ад.182).
   Ражьден Гәымба зыӡбахә ҳамоу ишәҟәы даҽа ҭыԥк аҿы А.К. Адлеиба иӡбахә еиҳагьы инарҵауланы далацәажәоит. Уа иҳәоу акы ацымҵакәа, акы агмырхакәа ишеибгоу абра иаасгар иҳақыуп акәымзар имыцхәхарым  ҳәа сгәы иаанагоит. Ражьден Гәымба игәалашәарақәа рҟынтәи ара уажәы иаазго ацыԥҵәахаҿы  зыӡбахә ҳәоу ахҭыс ҟалеит 1954 шықәсазы, СССР Аконституциа амш ныҳәа (декабр хәба) иазкны Аԥснытәи аҳәынҭқарратә филармониаҿы: «Ҳконцерттә программаҿы, арепетициақәа,  аҽазыҟаҵарақәа раан Антон Константин- иԥа Адлеиба ибзоурала иалагалан Нестор Аполлон-иԥа  Лакоба Аԥсны жәлар изаԥырҵаз ашәа.Ари заҳаз аԥсуа жәлар хәыҷгьы, дугьы даара гәахәа дус иҟарҵеит, аха аԥсуаа маҵура хәыҷқәак змаз, шәаҟәыҵ зҳәақәаз ҟалеит, хәыҷык иацәшәазгьы ҟалеит.Уи аамҭазын ишәымҳәан ҳәагьы ҳарымҳәеит. Ҳәарада ари ахҭыс ақырҭқәа  рзыҳәан иааха дун, ибӷаԥҵәаган.
   Сара ҷыдала  даараӡа сацәшәон Антон Константин – иԥа абри дахырҟьаны мыждарак изырур ҳәа. Аха иара иуазма, ҳконцерттә программа Лакоба иашәала иааҳмыртыр сҽысшьуеит ҳәа дықәгылеит.
   Сара, Ленинград аблокадаҿы ирзымшьыз,абраҟагьы срызшьуам, –  иҳәан дааҳавагылт.Ҳара ахор иалаз аҿарацәа  даҳалыҳәҳәон, дҳаракны, иааигны. Спортсменк иеиԥш деилҟьан, деинаалан деибыҭан,шамахамзар, дгәырӷьо дыччо дубаӡомызт, еснагь ихы-иҿы хәыцра ҵаулак дшамоу анубаалон. Дпатриот дун, аԥсуара дахӡыӡаауан,аԥсышәала акәымзар ҳарҭ аԥсуаа ҳанеидгылоу аҽа бызшәак ҳцәалашәар  даараӡа дгәааны дҳақәыӷәӷәон, ҳагәгьы ҳҽаниҵон.Ус декабр хәба Аконституциа амш ныҳәа ахы аадыртит Аԥснытәи  Аҳәынҭқарратә Жәлар рашәаҳәареи рыкәашареи рансамбль Киҵи Гегечкори напхгара зиҭоз ала. Сааҭк азынаԥшуа  ицоз рпрограмма зегьы гыруа, қырҭуа бызшәан. Арҭ рпрограмма ианалга, ҳара  аԥсуа студентцәа шәааи асценахь анырҳәа 80-ҩык инареиҳаны асцена инықәсыргылт. Уи аамҭаз Антон Константин-иԥа аӡәаӡәала дҳалабжьо, ҳгәалаҟара шьҭихуан. Аԥарда аатит, саргьы ҩнуҵҟала ашәара  исымаз сырмаӡан, ахор сырҿаччо Лакоба иашәа ахаҭа зҳәоз, аҳәашьа ааргәаларшәаны, уи ашәа иааҭдырҟьаз бзарбзан хыҭҟьарак аиԥш азал иааҩналт. Азныказын азал иамкуа итәаз аашанхеит, аха нас идыды  мацәысхан «Ура! Ура!» – ҳәа азал ыҵырхуама уҳәартә еинырҟьеит. Иара обком аиҳабыра қырҭқәан иҟаз, урҭгьы ара азал ахьынтә  ирбаз ираҳаз иахамыҵгылар амузаап, игылан  урҭгьы акыр аамҭа аинҟьара иаҿын. Ари ахҭыс Аҟәа, иара убас Аԥсны қалақьи қыҭеи уи ада ҳәатәы рымамызт.  Усҟан ҳазҭагылаз аамҭазы ари ашәа аҵак дуӡӡа аиуит. Ажәак ала, ҳшәаны ҳбызшәала изымцәажәоз, уажәы ҳҿы аартны ҳбызшәала ҳцәажәо, ҳшәаҳәо, ҳаԥхьаҟатәи ҳԥеиԥш агәацәқәа макьана имаӡазаргьы иаанартит.
   Аконцерт  ашьҭахь асценахь иааит Аԥснытәи аобком абиуро ачленцәа Ф.А. Гегешиӡе дзеиҳабыз (актәи  амаӡаныҟәгаҩы), убас ақалақь аҭакԥхықәрақәа  рҿы амаҵурақәа ирылаз ауаа, аҵарауаа.
Ҳақәгылара  ахәшьара  ду  арҭеит, ахор иалаз зегьы иҭабуп ҳәа реиҳәеит Ф.А. Гегешиӡе (ад.183-185).
   Сгәы  иаанагоит абра А.К. Адлеиба изкны иҳәоу, ахәшьара ҳаракы иҭоу хыԥхьаӡара рацәала инапы иҵижьхьаз, аԥсҭазаарахь амҩа иаша  иқәиҵахьаз астудентцәагьы, тәылауаҩык иаҳасаб ала дыздыруазгьы ргәы иҭҳәааушәа иақәшаҳаҭхап, иазыразхап ҳәа.
   А.К.Адлеиба ашәа иҳәо дсымбацызт, аха Ражьден Гәымба игәалашәарақәа рҟнытә хыхь иаасгаз ацыԥҵәаха агәра ҳнаргоит ашәа мчыс иамоу нарҵауланы ишеиликаауаз, иҵарны ицәа, ижьы, ихдырра ишаныԥшуаз.
Иҟазшьарбагоуп  даҽакгьы. Изакәу уи ауп, Аҟәатәи аҳәынҭқарратә апедагогтә  институт  аҿы  аԥсуа  студентцәа  злахәыз  ашәаҳәареи акәашареи  рансамбль  арепертуар Лакоба изку ашәа алаҵара А.К.Адлеиба ишибзоуроу иахьагьы изгәалашәо Ражьден Гәымба имацара иакәӡам. Уи убысҟан ихҭыс ссирны иҟалеит, иахаанқәоу  ргәалашәара убысҟак иазынхеит, иахьанӡагьы иааргеит. Уи ус шакәу агәра  ҳнаргоит усҟан ҳкурс аҿы иҳацтәаз ҳҩыза, уи ахоргьы иалаз, иахьа еицырдыруа апоет Д.И. Гәлиа ихьӡ зху Аԥсны аҳәынҭқарратә премиа алауриат Платон Бебиа уажәы ааигәа иҭижьыз иҩымҭа ижәеинраалоу ароман «Ахаҳәраҿгьы» (Аҟәа, 2013ш.) Н.А. Лакоба ажәлар драӷоуп ҳәа  даныԥхьаӡаз, ашәа изҳәаракәым, ихьыӡ аҳәарагьы аншәарҭаз ари ашәа астуднтцәа рансамбль арепертуар иахьалаҵахаз аӡбахә П. Бебиа ари иҩымҭаҿы ацәанырра ԥхақәа уаҩы изнарҵысыртә илахҿыхны иҳәоуп.
А.К. Адлеиба изкны Ражьден Гәымба игәалашәарақәа  рҿы иҳәоуп  П. Бебиа иҩымҭа «Ахаҳәрахаҿы» иҳәоуи ҵакыла еизааигәоуп, иеиқәҿырҭуеит. Абри аҩымҭаҿы автор иаҳхысыз аҩажәатәи ашәышықәса ҩнҩажәи жәабатәи ашықәсқәа раан  аԥсуаа  зҭагылаз аамҭа зеиԥшраз дахьалацәажәо А.К.Адлеиба даарԥшуп иҵоуроу, агәаӷьра  змоу ҭоурыхтә персонажк иаҳасаб ала. Абар уи иӡбахә П. Бебиа ари  иҩымҭаҿы иахьҳәоу азеиԥш зеиԥшроу:
      Аԥсуаа Аҟәа аҵара иаанахәеит.
      Париж акәызшәа ргәы иахәеит.
      Ана инаӡарц,
      Ара инаӡарц –
      Ирҭахын зегьы ирыхьӡарц.
      Ҿиара мҩа ианлт еиҭагьы;
       Урҭ срылан сара схаҭагьы.
       Аԥсуа ҵеира убас идәықәлеит.
Ҳа  ҳахәрақәа хәрыбӷьыц рықәлеит.
          Ҳа ҳаҿиара убас идәықәлеит.
          Ҳа ҳарҿиара убас идәықәлеит
          Ҳа ҳақәҿиара убас идәықәлеит
          Амилаҭ хәыҷқәа реиԥш аӡәгьы
          Ҭынчра иҭахымзаап уеизгьы.
          Антон Адлеиба – ауаҩ нага,
          Идԥхьал аҿар гәазырҳага:
          « Уа-а, Лакоба- а! – ааҭшәырҟьеи»-
 Азныказ ҳа ҳгәы мыҭҟьеи.
«Лакоба» - ҳәара азин змадаз;
Дхәыҷыз, ддуз, дҭаҳмадаз…
Уимоу инагаз ԥсыуа рԥызбак,
Дигәаԥхеит Лакоба ԥҳәызбак,
Аха  бзеилаԥсагь даҿашәеит;
Лара лыжәла дацәдыршәеит,
Имаҵура ицәыӡыр ҳәа дшәеит…
Антон Адлеиба аӡәыс дгылан,
Аԥсны иаҿагылаз –дырҿагылан.
Ишаҳзымҳәоз аниба еиҭа,
Дааины  даагылан ҳагәҭа:
«Уа-а, Лакоба – а!» - ааҭиҟьеит,
Уи Аԥсны зегь еимнарҟьеит.
«…Ақьаф инарҟаҵеит!..» - ҳәаны,
Азеиԥшнхарҭахь ҳцон ҳхынҳәны… (ад.443 – 444)                                                          
       А.К. Адлеиба данқәыԥшыз  инаркны аԥсҭазаара ацәқәырԥақәа дахьнаргалакгьы иаби иани иларааӡаз иаԥсуара каижьуамызт. Москва аҵара аниҵозгьы иԥсадгьыл Аԥсны  дызлиааз аԥсуа жәлари  рҭагылазаашьа, раԥхьаҟатәи рразҟы гәҭыхас иман. Уи моу аҳәынҭқараа рганахьала днационалиступ ҳәа дыԥхьаӡаны ишьклаԥшуазҭгьы ҟалеит. Уи ус шакәу агәра ҳнаргоит акыр архивтә документқәа ԥшааны, иеиқәыршәаны, алагалажәа ҩны аҭоурыхтә ҭҵаарадыррақәа ркандидат С.З. Лакоба  2002 шықәсазы Москва иҭижьыз «Аԥсуа архив ХХ ашәышықәса» ҳәа хыс измоу ашәҟәгьы. Уа излаҳәо ала, Аҳәынҭқарра Ахьчара Акомитет (КГБ)  ҳәа иҟаз аусзуҩцәа «Зынӡа имаӡоу» («Совершенно секретно») ала иҟарҵаз адырраҭарарақәа руак аҿы иҳәоуп А.К. Адлеиба Москва аҵара аниҵоз аамҭазы ԥыҭҩык иџьынџьуаа аԥсуааи иареи еиқәшәалон (Алеқсандр Ҳашба, Шалуа Инал-иԥа, Николаи Гериа, Хьрыԥс Ажәанба уҳәа даҽа ԥыҭҩыкгьы). Урҭ аиԥыларақәа раан  А.К. Адлеиба Аԥснытәи АССР  иазкны апартиеи аиҳабыреи имҩаԥыргоз аусмҩаԥгатәқәа акритика рзуны ӷәӷәала дрықәыӡбон.Усҟан дзықәшәақәоз урҭ иџьынџьуаагьы, иаргьы КГБ-еиаа илаԥшықәҵаны ирыман, националисттә-елементқәоуп ҳәа иԥхьаӡаны ирышьклаԥшуан (шәахә. Иаҳарбаз ашәҟәы, ад. 69-70).
   А.К. Адлеиба ихаҿсахьа аазырԥшуа даҽа фактгьы салацәажәар  сҭахуп. Акыр шықәса Аԥсны аиҳабыраҿы аус зухьаз аҭоурыхдырҩы Иван Цәышба дыстудентны  Аҟәатәи аҳәынҭқарратә институт аҿы аҵара аниҵоз аахыс А.К. Адлеиба дшигәалашәо атәы  ҩны аскульптор Амиран Адлеиба ииҭаз абӷьыц абас аҳәоит:
   «Сара  аинститут аҿы аҵара анысҵоз адоцент Антон Константин-иԥа  Адлеиба апартиа аҭоурыхи аҭҵаарадырратә коммунизми ирызкны алекциақәа  дрыԥхьон. Исгәалашәоит ақырҭуа ҵарауаҩ, академик Н. Берзенишвили иҩымҭақәа  реизга ахԥатәи  атом анҭыҵ аҭыӡшәа дуқәа шахылҵыз. Уа ианын аԥсуаа хазы иҟоу милаҭӡам, қырҭуа еимышьҭроуп, аԥсуа бызшәаҳәа акагьы ыҟаӡам, аԥсуа бызшәақәа иҟоу ақырҭуа бызшәа  адиалектқәа  ируакуп зҳәоз астатиа.
Ари аԥсуаа ианырба, акыр иаргәамҵит, Уи аҵыхәала 1967  шықәсазы хыԥхьаӡара рацәала ҳажәлар зныкымкәа, ҩынтәымкәа аизарақәа мҩаԥыргеит ргәынамӡара аиҳабыра иддырдырырц. Абри аус аҭыԥ ақәҵаразы аԥсуаа дрылабжьарц Қарҭынтәи Аҟәа дааит Қырҭтәылатәи Акоммунисттә партиа Ацентр Комитет амаӡаныҟәгаҩ Д.Г. Стуруа. Акымкәа, ҩбамкәа аиԥыларақәа мҩаԥигеит. Урҭ руак мҩаԥысит Аҟәатәи аҳәынҭқарратә апедагогтә институт адиректор Б.Г. Ҭарба икабинет аҿы арҵаҩцәеи астудентцәеи алархәны. Уаҟа Д.Г.  Стуруа даара илеишәа рыцәгьаны, ирџьбараны, аԥсуаа дрықәымчны дцәажәеит. Акыр ирмсҭаашәаны ицәажәеит адиректор Б.Г. Ҭарбеи, алеқтор Ҳ.Шь.  Аргәыни, аҭоурыхи афилологиеи рфакультет адекан П.Ҳ. Аӡынбеи уҳәа даҽа  ԥыҭҩык. Абри аиԥылараҿы акыр иџьбараны  дцәажәеит А.К. Адлеиба. Уи Д.Г. Стуруа ихы наиқәкны абас иҳәеит:
   – Ҳаҭыр зқәу Деви Георги-иԥа!  Қырҭтәыла иахьа Аԥсны иазкны имҩаԥнаго аполитика еиԥшу ари нахысгьы имҩаԥнаго иалагар, ҳара аԥсуаа ҳаалаганы азҵаара ықәҳаргылоит Қырҭтәылатәи ССР ҳалҵны РСФСР ҳалаларц.
    Абри ахшыҩҵак аԥхьаӡакәны аԥсуа интеллигенциа рҟнытә убысҟан ауп ианықәгылоз. Амра кахаа ишыԥхо идыды-мацәысыр еиԥш иҟалеит А.К.Адлеиба урҭ иажәақәа.
   Адоцент Алексеи Соԥиа (уи Қырҭтәыла аҭоурых иазкны алекциақәа дрыԥхьон) дахьтәаз ус ҿааиҭит:
    – Антон! Сара азин усҭом Қырҭтәыла алҵра!
    Антон Константин-иԥа даҿамхаӡакәа абӷьааҳәа уи аӷьеҩ ааихиргеит:
    – Сара уара суазҵаауам, схы иасырхәоит адунеи жәларбжьаратәи азакәан – досу  ажәлар дара рхаҭа ирыӡбоит рразҟы. Ҳарҭ Қырҭтәылатәи  ССР ҳалҵны Урыстәылатәи Афедерациа ҳалалоит.
    Ари азҵаара Аԥсны ауаажәларра официалла иқәдыргыло иалагеит  1978 шықәса аахыс.
   Ҳәарас иаҭахузеи, А.К. Адлеиба усҟантәи ицәажәара Д. Стуруа даара  ицәымыӷхеит, даргәамҵит.
   – Ҳара ҳаицынхара ԥкыра аиураны иҟам,  – иҳәеит аҟароуп.
  А.К. Адлеиба схаан дызласхамышҭуа акымкәа, ҩбамкәа аинтерес зҵоу ахҭысқәа сгәалашәоит сара абарҭ ацәаҳәақәа зыҩуагьы. Урҭ зегьы срылалом, аха сыбла иабоз, слымҳа иаҳаз, шаҳаҭс  сызмоу иара дызлахәыз,иажәа ҿаца ахьиҳәаз, ишиҳәаз даҽа хҭыскгьы  саламцәажәакәа сзавсуам.
  Ажәа ахы умҳәакәа аҵыхәа узҳәом. Уи ахҭыс ҳәа сызҿу  ҳхаҿы иааирц, игәнаҳкыларц, ианыҟалаз Аԥсны ауаажәларратә ҭагылазаашьа зеиԥшраз маҷк иадамзаргьы иаҳгәалаҳаршәароуп.
   1977 шықәса, декабр  10 азы апартиеи асоветтә ҳәынҭқарра адиреқтивтә органқәа рахь ишьҭын 130 –ҩык   аԥсуаа ҳнапы зҵаҩыз ашәҟәы. Уи ашәҟәы (анаҩсҟа уи « Аԥсуа шәҟәы» ҳәа хьӡыс иаиуит) иаҳәон ақырҭуа колонизаторцәа Аԥсни аԥсуа жәлари ирызкны имҩаԥыргақәоз азалымдарақәа  зеиԥшраз. Имцыз, ииашамыз ҳәа уа акагьы анымызт, аха Қырҭтәыла аиҳабыреи аҭыԥантәи апартиатә функционерцәеи ачиновникцәеи арԥаԥашькит. Ари ашәҟәы аҭыӡшәа ду ахылҿиааит, акыр аамҭа рыххатәыс иҟаҵаны, знапы аҵазҩыз авторцәагьы анахь ҳго, арахь ҳго ҷыдала ҳҭырҵаауа иалагеит.
Џьоукыхгьы рмаҵурақәа ирымырхит,апартиа иалырцақәазгьы  ҟалеит. Аха ажәлар анеигәныҩ, ианҳадгыла, ақәыӡбара акыр идырԥсыҽит. Ажәлар ана,ара зықьҩыла (Аҟәа, Тҟәарчал, Лыхны, Ԥақәашь уҳәа) еизаны «Аԥсуа шәҟәы» авторцәа ирыдгылеит. Уи моу, ҳажәлар ргәы кыдгыланы иҟамзи, ашәҟәы знапы аҵазҩыз ирықәӡбо акәым, еишәа-чарак  иахьынахатәозгьы рныҳәаҿа ркуа иалагеит.
   Усҟантәи аамҭазы узлакьысыр ҟамлоз, набыцра зқәымыз акыр зҵаара уадаҩқәа цәырнагеит. Аиҳабыра еиланаргьажьит. Уимоу Аԥсны Қырҭтәылатәи ССР иаҿыганы РСФСР алаҵара азҵаарагьы ҵарны  иқәгылеит. Аԥсуаа ақырҭқәеи ҳареи еиланхашьа ҳамам рҳәо аҟынӡа инеихьан. 
  Абас ала аилаҩеиласрақәа  аныҟала, Москватәи аиҳабырагьы аднагалт. Уи аҵыхәала Қырҭтәылатәи Акомпартиа ацентр комитет усҟантәи актәи амаӡаныҟәгаҩыс  иҟаз Едуард Шеварднаӡе дкылхха  Аԥсны дааит иемисарцәа ицрыԥсса.
   Зназы Аҟәатәи аҳәынҭқарратә апедагогтә институт аҿы (1978 ш. апрель 4)  арҵаҩцәеи астудентцәеи  алархәны аизарар неиҵыхны имҩаԥыргеит. Уи иалахәын апартиа Аԥснытәи аобком алахәылацәа шамахамзар зегьы, иара убас ЦК КПСС аиҿкааратә – партиатә ҟәша аиҳабы ихаҭыԥуаҩ Владимир Игнат-иԥа Бровиков.
   Ари аизара шмҩаԥысыз хазы зҵаароуп, ара уажәы салацәажәом. Акы заҵәык иазгәасҭарц исҭаху, имҩаԥигон аинститут адиреқтор (усҟан ус акәын уи имаҵура ишахьӡыз, ареқтор рҳәомызт), апрофессор З.В. Анчабаӡе. Жәохәҩык инареиҳаны иқәгыланы ицәажәеит. Х-сааҭк рҟынӡа имҩаԥысуаз  ари аизара хыркәшауа аҵыхәтәан дықәгылт Е. Шеварднаӡе. Ихыриааланы, рацәак дацрамлакәа,имырџьбаракәа еиуеиԥшым акыр зҵаарақәа дрылацәажәеит. «Аԥсуа шәҟәы» авторцәагьы дрықәмчӡаны акәымкәа инхьаршша-аахьаршшаны дрыхцәажәеит.
  Абри ала ҳаимпит аиҳабыреи ҳареи ҳабжьара маҷк аилибакаара ҟалазшәа  иԥхьаӡаны.
   Адырҩаҽны (1978 ш. апрель 5  аҽны) апартиа Аԥснытәи аобласттә комитет ахыбраҿы имҩаԥысит 250-ҩык инареиҳаны излахәыз апартактив реизара. Изласгәалашәо ала, Д.И. Гәлиа ихьӡ зхыу абызшәеи алитературеи, аҭоурыхи ринститут аҟнытә уахь ҳнарԥхьеит Ш.Д. Инал-иԥеи, Р.М. Лагәлааи, сара абарҭ ацәаҳәақәа зыҩуеи. Уаанӡа сара знымзар зны аобком аҿы имҩаԥысуаз еизарак ахь  снарымԥхьацызт, снарԥхьандаз ҳәа агәаҳәарагьы смоуцызт. Иахьагьы цқьа исыздыруам (агәҩарақәа сымоуп, аха…) уи аҽны уахь  сызнарԥхьоз.
   Апрезидиум аҿы итәаз Е. Шеварднаӡе апартиа Аҟәатәи ақалақьтә  комитет актәи амаӡаныҟәгаҩ Р.Қецбаиеи ракәын.Абри аҵыхәтәантәи иакәын аизара мҩаԥызгоз. Уи «Аԥсуа шәҟәы» аӡбахә ала акагьы мҳәаӡакәа, иааркьаҿны, ихы нахга – аахганы, даәа зҵаарақәак днарылацәажәан Е. Шеварднаӡе ажәа ииҭеит.
    Е. Шеварднаӡе ишиҟазшьаз еиԥш, дԥышәырччошәа, егьиуашәа, лафкгьы ааиҳәан, гәала дук имаӡамызшәа, иҽырҟәымшәышәны, иҽырҟасаны иажәа хыриааланы ихациркит. Ҳәарас иаҭахузеи, амҵ ԥыруазар абжьы уаҳартә азал ҭырҭәааны итәаз ҟыт-ԥсит мҳәакәа изыӡырҩуан. Ииҳәоз зегьы  аусгәалашәахуа, аха ихадараз ихшыҩҵакқәа ҩба ибзианы  игәныскылеит.
   Актәи: Бериа ихаантәи аамҭеи  уажәтәи ҳаамҭеи злеиԥшқәоу ыҟоуп ҳәа «Аԥсуа шәҟәы» авторцәа ирҳәо иашам, уи ҳзақәшаҳаҭхом, иҳазҳадкылом. Убри мап ацәктәуп: аҩбатәи: Аԥснытәи АССР Қырҭтәылатәи ССР иаҟәыганы РСФСР иадҵатәуп ҳәа ашәҟәы авторцәа ирҳәо  ҟалашьа змам оуп, аԥсуааи ақырҭқәеи риашьара  наунагӡатәуп, набыцра ақәым. Абжьарак «Аԥсуа шәҟәы» авторцәа ирҳәо цқьа ҳрызхәыцып, агхақәа иазгәарҭаз ҳариашоит, даргьы ҳара ҳџьынџьуаа роуп, гәыбӷан дук раҳҭоит, иахьҳархәуеит ҳәа ҳалагом, аиарлыкқәа рыдҳарҷаблом иҳәеит. Ибзианы исгәалашәоит Е.Шеварднаӡе уи иқәгылара злахиркәшаз ажәақәа. Иаарымчны абас иҳәеит:  «Мое выступление установочное и оно не подлежит обсуждению».
   Абри ашьҭахь минуҭқәак ҿымҭрахеит, аӡәгьы иҟыт-ԥсыт гомызт, аха нас иаалырҟьаны А.К. Адлеиба ажәа даҳәеит, ирымҭаргьы имуит. Жәохә минуҭ инареиҳаны, иемоциақәа хыжжыланы дхьаԥш-кәаԥшуа, дшәаԥырҳаԥуа акәымкәуа,игәы иаанагақәоз, аиҳабыра иргәамԥхақәоз акыр ҿыӷәӷәала иҳәеит. Ибзианы исгәалашәоит иажәа
иалаҵаны, акыр днақәыӷәӷәаны. Е.Шеварднаӡе ихы наиқәкны ииҳәаз  абарҭ ахшыҩҵакқәа:
   – Аԥсуа жәлар азежәтәи ашәышықәсазы атрагедиа ду рзыҟалеит. Еиуеиԥшым аҭоурыхтә хҭысқәеи амзызқәеи ирыхҟьаны рӷьыраӡак хырҵәаны, рымч мырхакәа амшын нырцәҟа иагеит. Ара зыԥсадгьыл аҿы  иаанхаз рхыԥхьаӡара маҷхеит.Ҵеи мци еиқәырҽаҽаны иҭацәыз Аԥсны дгьылқәа шәара ақырҭқәа шәрыханы иааганы рықәнырхара шәалагеит. Абри апроцесс иахьагьы еиуеиԥԥшым аҽыҵгақәа аҭаны (ара аусуцәа азымхошәа, егьиуашәа уҳәа)  шәшаҿыц шәаҿуп. Ҿырԥштәыс иааҳгозар, Гәылрыԥшь араион аҿы аԥсуаа зынӡа имаҷуп, еиҳараӡак  Қырҭтәылантәи иаашәгаз роуп изымҽхаку. Хырҵлаӷь ҳасабла акәзаргьы, ԥшьба,хәба ҭаацәара ирыдамзаргьы, иаҳҳәап, Уатаԥынтәи аԥсуа ҭаацәарақәа ааганы Гәылрыԥшь араион аҿы иншәырхарауаз…
   Абас А.К. Адлеиба ииҳәаз  Е.Шеварднаӡеи азал аҿы итәаз ақырҭқәеи ракәам, ҳаԥсацәоуп ҳәа зхы зыԥхьаӡоз ԥыҭҩыкгьы изгәамԥхақәаз ҟалеит. «Ари уажәы еиҭах ак ҳалаижьит», – ргәахәзар акәхап, иааилаҩынтқәеит, аха  Анток Константин-иԥа аӡгьы игәхьаа мкыкәа, ииҳәарц ииҭахыз нагӡаны дналбааит.
  Абри ашьҭахь аԥсшәа ззымдыруаз аԥсыуа маҵура  уаҩык (иныҭкааны ихьӡ сҳәар сҭахым, иԥсҭазаара далҵхьеит) ажәа даҳәан, уигьы ирҭеит.
 Дахьтәаз афырҳәа  даагылан, ашыр-шырҳәа иҿынеихан, атрибунаҿы днеиаанӡагьы (хәбаҟа метра абжьан) инапсыргәыҵақәа рыҩбагьы игәышԥы иқәшьуа, ибжьы рдуны абас иҳәон: «Аҳәынҵәа, аҳәынҵәа, аҳәынҵәа! Абри ипылҳаҭханы иҳалалаз  ашәҟәы зҩыз авторцәа  аҳәынҵәа иаҳгәыдырҭәалаз ӡәӡәашьа ҳамам. Ҳара  ҳакәым анаҩстәи абиԥарақәагьы  ирызрыцқьом, ирзыӡәӡәом. Ҳаиашьаратә жәларқәа еиӷазтәуа, асал рыбжьазҵо, иеиҿазыжьуа қьаад  хымӡаахуп».
Уи анаҩс уа уаҳа ицәажәарц згәы иҭамыз Е. Шеварднаӡе еиҭах даагылан, уаанӡа аасҭа иҿныԥшыларар рыцәгьаны, иԥышәырччараттә сабрада  наҟ инаԥхьаҳәҳәаны, аԥхьатәи ицәажәара аасҭа иаарыӷәӷәаны, акыр иаарџьбараны, аамҭагьы иҵагьы ақәырӡны дцәажәеит. Ижәур бзиоуп, ишәымур, даҽакгьы  аадыруеит, амчра ҳхы иаҳархәоит ҳәа аанарго. «Ҳара Аԥсныҟа иааганы инҳархо, заҟаҩы ааҳго шәара  ҳшәазҵаауам»,-  зҳәақәазгьы ыҟамзи. Иҩашьомызт аҩынтә раан уи иқәгылара зыхҟьаз, амца аҵазҵаз, игәы еибазыркыз А.К. Адлеиба ииҳәақәаз шракәыз.
  Аха хыхь ианысҵаз ацәаҳәақәа иахьа ирыԥхьо рахьынтә А.К. Адлеиба ажәақәак иҳәазар, атәыла имырбгеит, абаа химжәеит, асҟак ақьаад ақәырӡны уи аӡбахә аҳәара иаԥсам ҳәа згәы иаанаго аӡәы дҟаларгьы ауеит. Уи иахьа! Аха усҟан ақырҭуа шовинистцәа иеилақь иахьтәаз ишраҳауаз, урҭ рыбӷа змаз, амчра дуӡӡа змаз, амчра дуӡӡа знапы иакыз, иаркы-иаркы, ирцә- ирцә ҳәа иҟаз «абгахәыҷы ҩысҭаа» иҿархьра гәаӷьыуацәан. Уи моу  фырхаҵарак иаҩсуаз уҳәаргьы имыцхәхарым ҳәа сгәы иаанагоит. Уи аизараҿы А.К. Адлеиба идагьы имаҷҩымкәа аԥсуаа тәамзи, аха ус иара иеиԥш аӡәгьы изымҳәаӡеит.
    Ажәала аума, услоума ауаҩы ицхраара, игәцаракра ҟазшьас иман Антон Константин-иԥа. Иара изкны абри астатиа зҩып ҳәа саналагоз аламҭала иара студентцәас имаз, алекциақәа   дыззаԥхьахьаз ,иахьа ишәҟәыҩҩцәоу, иҵарауаау, ирҵаҩцәоу ҩажәаҩык инареиҳаны срыҿцәажәеит: акритикцәа, алитератураҭҵааҩцәа В.Б. Агрба Р.Х. Қапба,
 Аԥсны акультура зҽаԥсазтәыз аусзуҩы Б.М. Матуа, апоетцә П.Х. Бебиа,  И. Лашәриа, афилологиатә ҭҵаарадыррақәа рдоктор, Аԥсны жәлар реизара адепутат В.Е. Кәарҷиа, апедагогтә ҭҵаарадыррақәа рдоқтор, апрофессор Шь.Ҟ. Царгәыш, аҭоурыхтә ҭҵаарадыррақәа ркандидат И.Г. Аргәын, афилологиатә ҭҵаарадыр-рақәа ркандидат А.Џь.  Хьециа,
Аԥсны  афырхаҵа,агенерал Г.К. Агрба, аҭоурыхтә ҭҵаарадыррақәа акандидат, Аԥсны Афырхаҵа  А.Е. Шьынқәба уҳәа убас егьырҭгьы.
   Урҭ зегьы  еицҿакны гәыбылра дула дыргәаларшәаны ауп А.К. Адлеиба ишихцәажәаз, «Уи иакәымзар аинститут сызҭаломызт», – иҳәеит аӡәы: «А.К. Адлеиба иакәымзар аинститут сҭырцартә аҭагылазаашьа  саухьан», – иҳәеит аҽаӡәы; «Антон Константин- иԥа ицхыраарала астипендиа сауа сҟалеит», – иҳәеит аҽаӡәыхгьы…
   А.К. Адлеиба хьаас иман Аԥсны аҳҭны қалақь Аҟәа аԥсуаа маҷны иахьаланхоз, аҟәатәи амҩақәа рҿы аԥсуа бызшәа ахьумаҳауаз. Административтә маҵура дук имамызт, аха аԥсуа қыҭа насҭхақәа рҟынтәи ҩынҩажәа инареиҳаны аҭаацәарақәа аан Аҟәеи  Аҟәа араиони ирыланхартә ацхыраара риҭеит. Уи аамҭазы (50-тәи 60-тәи ашықәсқәа)  ус еиԥш зылшоз даҽа аԥсыуа интеллигентк дыҟан ҳәа сгә иаанагом… 
Ақыҭа ҳарӷәӷәароуп, уатәи анхамҩа шьҭаҳхыроуп, иҳарбеиароуп ҳәа апартиеи асовет еиҳабыреи иҟарҵаз аиделогиатә пропаганда иацдырӷызуан маҵурақәак змаз аԥсуаагьы рӷьыраҩӡак. Нхараҳәа ақалақьахь аиасра иақәыӡбон, еиҳараӡакгьы аҿар ақыҭаҿы иааныркылар рҭахын, ақыҭаҿы анхареи аусуреи престижуп ҳәа ирыԥхьаӡон. Ус иҟан усҟантәи аполитика.
 Акыр аамҭа анца ашьҭахь ауп А.К. Адлеиба дзыԥсаз цқьа иеилаҳкаауа  ҳаналага. Ирацәамзаргьы иара изкны ирыҩхьоу астатиа шьахәқәа ыҟоуп.Убас иара диижьҭеи 90 шықәса ахыҵра иазкны 2006 шықәсазы Аҟәа иҭрыжьыз аброшиура «Аҵарауаҩ, ааӡаҩ,  атәылауаҩ» иануп иааркьаҿны акәзаргьы, иара дызнысыз иԥсҭазааратә мҩа уадаҩ атәы зҳәо, иқәнагоу ахәшьара ҳаракы изҭо, аҵакы бзиа змоу академик А.Е. Кәыпраа истатиа. Иара убас А.К. Адлеиба изкны астатиа неиҵых ҩны икьыԥхьхьан апоет, афилологиатә ҭҵаарадыррақәа ркандидат Борис Гәыргәылиа. (Гәыргәылиа Борис. Ахамышҭыхәақәа ирылсыз ауаҩы. Агазет «Правда Абхазии», 1998, август). Афилологиатә ҭҵаарадыррақәа  рдоктор, апрофессор Екатерина Бебиаԥҳа А.К. Адлеиба изкны астатиа бзиа ҩны илкьыԥхьит урысшәала. Уи кьыԥхьуп  2010 шықәсазы аҟазараҭҵааҩы Боча Аџьынџьал еиқәыршәаны иҭижьыз аизгаҿы «Абхазские войны на защите Ленинграда» (Сухум – Санкт-Петербург, 2010г.).  А.К. Адлеибеи  иҭаацәеи акыр  иӡырганы иаарԥшуп иԥа  Дима Адлеиба изкны Екатерина Бебиаԥҳа урысшәала иҩны илкьыԥхьыз аочерк ҟаимаҭ аҿгьы (Бебиа Екатерина. Время и люди. (Очерки  о наших современниках) Краснодар, «Раритеты Кубани». 2002г. – С. 260 – 281)
     А.К. Адлеиба иеиԥш ҳмилаҭ аиқәырхаразы имаҷ,иду акыр зылшаз, еицакра зқәым ауаа иахьатәигьы, уаҵәтәигьы абиԥарақәа ргәалашәараҿы иаанхоит.
         1-25   октября  2013ш.






