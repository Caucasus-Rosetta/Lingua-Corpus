1966 шықәса ԥхынҷкәын 16 рзы Ассамблеиа 2200 (XXI) арезолиуциа ала еицҿакны ирыдыркылт, иара убас, анапаҵаҩраз зегьы рзы иаартызарц азырыӡбеит, амч амоуп: 1976 шықәса ажьырныҳәа 3 инаркны, 27тәи ахәҭаҷ иашьашәаланы.
Абри апакт зхы алазырхәыз аҳәынҭқаррақәа,
Еидҵоу Амилаҭқәа Реиҿкаара Аԥҟаԥҵәа ишьақәнаргылахьоу апринципқәа инарықәыршәаны, дызусҭзаалак ауаатәыҩсатә ҭаацәара иалахәу иҳаҭыри иара иузиҟәымҭхо имоу изинқәеи ихақәиҭреи, аиашареи, жәларбжьаратәи аҭынчреи, шьаҭас ишрымоу хшыҩзышьҭра азуа,
насгьы абарҭ азинқәа ауаҩ ихаҭара иузаҟәымҭхо ишадҳәало дырны,
Ауаҩытәыҩса изинқәа зегьы Еицырзеиԥшу Адекларациа ишаҳәо инақәыршәаны, дарбанзаалак ауаҩы ихы дақәиҭны, ашәареи амамзаареи дыдмыргәаҟуа иҟаҵара аналшо, ауаҩы имоу аекономикатәи, ауаажәларратәи, акультуратәи, иара убасгьы атәылауаҩратәи аполитикатәи зинқәа инагӡаны ихы иаирхәартә аҭагылазаашьа анаиулак шакәу дырны,
Еидҵоу Амилаҭқәа Реиҿкаара Аԥҟаԥҵәа излаҳәо ала ауаҩы изинқәеи ихақәиҭрақәеи пату рықәҵареи рымҩаԥгареи ацхыраара аҭара аҳәынҭқаррақәа ишыруалу хшыҩзышьҭра азуа,
дарбанзаалак ауаҩы егьырҭ ауаа рҿаԥхьеи иара дызлоу аилазаареи аҿаԥхьеи иду шырацәоу дырны, абри Апакт иаднакылаз азинқәа рынагӡареи уи ацхраареи иҽазишәаларц шакәу хшыҩзышьҭра азуа,
Еиқәшаҳаҭхоит ҵаҟа иарбоу абарҭ ахәҭаҷқәа рзы:
1. Ажәларқәа зегьы ирымоуп ахатәҳәаақәҵаратә зин. Ари азин амч рнаҭоит досу дара рхатә политикатә статус ашьақәыргылареи, дара рхатәы економикатәи, ауаажәларратәи, акультуратәи ҿиаразы ирҭахыу аҭагылазаашьа аԥҵареи.
2. Иарбан жәларызаалак иара ахықәкқәа рынагӡаразы хархәара разнаур алшоит иара ахатәы ԥсабаратә беиарақәеи аԥсабаратә аагарҭақәеи, жәларбжьаратәи аекономикатә усеицуреи жәларбжьаратәи азини уалс ирыднаҵо изаҟаразаалак џьара акала иаԥырхагамхозар. Иарбан жәларызаалак дара хныҟәгагас ҳәа ирымоу рымхра зыҟалом.
3. Абри Апакт иалахәу аҳәынҭқаррақәа зегьы, егьырҭ атәылақәа знапаҵаҟа иҟоу, зхатәхаланапхгара ззалымшо атәылақәа рзы аҭакԥхықәра зду аҳәынҭқаррақәа абрахь иналаҵаны, Еидҵоу Амилаҭқәа Реиҿкаара Аԥҟаԥҵәа излаҳәо ала, ажәларқәа рхатәҳәаақәҵаратә зин анагӡара иацхраауазароуп, иагьахаҵгылозароуп ари азин.
1. Ари Апакт иалахәу иарбан ҳәынҭқарразаалакь, иара ахаҭала, мамзаргьы жәларбжьаратәи аицхыраареи аусеицуреи амҩала, ҷыдала аекономикеи атехникеи рганахьала, аԥсабаратә аагарҭақәа иахьынӡауа рхы иархәаны абри Апакт аҿы зыӡбахә ҳәоу азинқәа рынагзара рҽазыршәозароуп, еиуеиԥшым амҩақәа рыла, еиҳарак азакәанԥҵаратә мҩала.
2. Ари Апакт иалахәу аҳәынҭқаррақәа зегьы рхы иадырҵоит Апакт аҿы ирылаҳәо азинқәа расалеи, цәаԥшшәахәылеи, хаҵалеи ԥҳәыслеи, бызшәалеи, динлеи, политикатә дунеихәаԥшышьалеи, милаҭлеи, хылҵшьҭралеи, иишьалеи, маллеи, уҳәа ԥкрак ҳәа ҟамҵакуа рынагӡараз аҭагылазаашьа.
3. Иҿио атәылақәа, рынхамҩа зеиԥшроу гәаҭаны, ауаҩытәыҩса изинқәа еиламгакәа, Абри Апакт аҿы иарбоу аекономикатә зинқәа рахьтә шаҟа зин дара иртәылауаам ирырҭо рхаҭа ирыӡбоит.
Абри Апакт иалахәу аҳәынҭқаррақәа рхы иадырҵоит, дарбанзаалак – дхаҵоума дыԥҳәысума – зегьы Абри Апакт аҿы иарбоу аекономикатәи ауаажәларратәи акультуратәи зинқәа еиҟараны рхы иадырхәартә аҭагылазаашьа рзаԥҵара.
Абри аиқәшаҳаҭра иалахәу аҳәынҭқаррақәа зегьы ақәшаҳаҭуп, иарбан ҳәынҭқарразаалакгьы абри Апакт аҿы иану азинқәа рхархәашьа аганахь ала ишьақәнаргылар шауа убас еиԥш ԥкрақәак, азакәан иаднакыло, дара азинқәа рхаҭагьы ирышьашәаланы, ирԥырхагамхауа, насгьы адемократиатә еилазаараҿ азеиԥш еизҳазырӷьара иацхраауа.
1. Иарбанызаалак, абри Апакт аҿы иану, хаз игоу ҳәынҭқаррак, ма гәыԥҩык ауаа, мамзаргьы хаҭала аӡәы абри Апакт аҿы зыӡбахә ҳәоу азинқәеи ахақәиҭрақәеи раԥырхраз, ма Апакт аҿы иахьынӡарбоу акәымкуа еиҳаны рыԥкразы аусқәа рымҩаԥгара азин рнаҭоушәа аилкаара иашам.
2. Ауаҩы ихадароу изинқәа, иаҳҳәап џьара тәылак аҿы хархәара змоу, иара уи атәыла азакәан, аԥҟарақәа, аҵасқәа, ма аиқәшаҳаҭрақәа ирхылҵыз рыԥкра, ма рыларҟәра залшом урҭ азинқәа зыӡбахә ҳамоу Апакт аҿы иарбам, мамзаргьы еиҳа еиҵаны иарбоуп ҳәа ҿыҵгас иҟаҵаны.
1. Абри Апакт иалахәу аҳәынҭқаррақәа аџьа азин иақәшаҳаҭуп. Ари азин иаҵанакуа уи ауп, дарбанзаалак ауаҩы иара иџьабаала ихы ныҟәигартә еиԥш аҭагылазаашьа имазароуп, ус хкыс иара ииҭахәу аалхны. Апакт иалахәу аҳәынҭқаррақәа абри азин анагӡаразы иаҭаху аусқәа мҩаԥыргароуп.
2. Абри азин ишақәнагоу анагӡаразы Апакт иалахәу аҳәынҭқаррақәа имҩаԥыргаша аусқәа рахь иаҵанакуеит азанааҭтә-техникатә ҵареи азыҟаҵареи рзы апрограммақәа реиқәыршәара, аекономикатә, ауаажәларратә, акультуратә ҿиаразы, насгьы ауааԥсыра инеиԥынкыланы рнапы алакызарц азы, аполитикеи аекономикеи рганахьала ауаҩы ихадароу ихақәиҭрақәа еиламгакәа еиуеиԥшым амҩақәа рыԥшаара.
Абри Апакт иалахәу аҳәынҭқаррақәа ирыдыркылоит дарбанзаалак ауаҩы иусураҿ иахәҭоу аҭагылазаашьа бзиақәа изаԥҵара иазку азин. Хаҭала уахь иаҵанакуеит:
а) аусуцәа зегьы иранашьатәуп:
б) дара ирыхәҭоу аулафахәы, насгьы доусы иџьа, еилмыхрада иашьашәалан ахәԥса ақәзароуп дарбанзаалак изы ԥкрак ҳәа ҟамҵакуа, хаҭала аҳәса русура аҭагылазаашьа џьара акала еицәамзароуп ахацәа рҭагылазаашьа аиҳа, рус еиҟаразар, ахәгьы еиҟараны иахшәазаароуп;
в) Апакт ақәҵарақәа инарышьашәаланы дарбанзаалак изгьы иҭаацәарагь қәнагала иныҟәигартә еиԥш аҭагылазаашьа изаԥҵатәуп;
г) досу иусураҿы ашәарҭадареи ацқьареи ирыцклаԥшлатәуп;
гь) дарбанзаалак иазыҟаҵаратә ҳаракыра зеиԥшро еиԥш, насгьы аус иуеижьҭеи шаҟа шықәса ҵуа инахәаԥшны иусураҿ еиҳау аҭыԥқәа ааникылартә аҭагылазаашьа иҭатәуп;
гә) дарбанзаалак аԥсшьареи, иԥсшьара аамҭа иара ишиҭаху аиҿкаареи, иусура мшы аркьаҿреи, изаамҭанытәиу, насгьы аулафахәы зхыршәаауа аԥсшьарамшқәа риуреи дрықәиҭуп.
1. Апакт иалахәу аҳәынҭқаррақәа рхы иадырҵоит абас еиԥш азинқәа рынагӡара иацхрааларц:
а) дарбанзаалак иара иекономикатәи исоциалтәи интересқәа рыхьчараз имоуп азанааҭтә еидгылақәа раԥҵара азин, насгьы иара ихатәгәаԥхарала урҭ ралалара, дызлало аидгыла аԥҟарақәа еиламгакуа дрықәныҟәозар. Ари азин дарбанзаалак изы ԥкра амам, азакәан ишьақәнаргылои, адемократиатә еилазаараҿ аҳәынҭқарратә шәарҭадареи ауаажәларратә еиҿкаареи рышьақәыргыларази, егьырҭ ауаа рзинқәеи рхақәиҭрақәеи ԥырхага рымҭарази зда ԥсыхәа ыҟам ԥҟарақәак раамҷыдарахазж
б) дара азанааҭтә еидгылақәа ирымоу амилаҭтә федерациақәеи аконфедерациақәеи реиҿкаара азин, дара убарҭ афедерациақәеи аконфедерациақәеи жәларбжьаратәи азанааҭтә еидгылақәа реиҿкаараз, мамзаргьы убарҭ рыдлараз ирымоу азинж
в) азанааҭтә еидгылақәа ԥырхага рымамкуа аусура азин, азакәан ишьақәнаргылои, адемократиатә еилазаараҿ аҳәынҭқарратә шәарҭадареи ауаажәларратә еиҿкаареи рышьақәыргыларази, егьырҭ ауаа рзинқәеи рхақәиҭрақәеи ԥырхага рымҭарази зда ԥсыхәа ыҟам ԥҟарақәак раамҷыдарахаз;
г) азабастовкақәа рымҩаԥгара азин, урҭ рымҩаԥгашьа иахьымҩаԥырго атәыла азакәанқәа ирҿамгылозар.
2. Ари ахәҭаҷ ар иреиуоу, ма аполициа иалоу, мамзаргьы аҳәынҭқарратә напхгара иалахәу рзы арҭ азинқәа рхархәараҿы закәанла ишьақәырӷәӷәо ԥкрақәак ралагалара иаԥырхагам.
3. Ари ахәҭаҷ аидгылақәеи аиҿкаарақәеи раԥҵара азин иазкыу, 1948 ш. азы ирыдыркылаз Аџьа азы жәларбжьаратәи Аидгыла Аконвенциа иалахәу аҳәынҭқаррақәа азин рнаҭом абри Аконвенциаҿ иарбоу ахәдықәҵақәа ирԥырхагахо азакәанԥҵаратә нҵамҭақәа рыдкылара, мамзаргьы азакәан абарҭ ахәдықәҵақәа ирԥырхагахартә еиԥш ахархәара.
Абри Апакт иалахәу аҳәынҭқаррақәа ирыдыркылоит дарбанзаалак асоциалтә цхыраараз имоу азин, асоциалтә ԥгаԥса убрахь иналаҵаны.
Абри Апакт иалахәу аҳәынҭқаррақәа иахәҭаны ирыԥхьаӡоит:
1. Аҭаацәара, ауаажәларратә еилазаара шьаҭас изламоу ала иахьынӡауа ихьчатәуп, инарҭбааны ацхыраарагь аҭатәуп ҳәа, еиҳарак аҭаацәа ҿыц анаԥырҵо, насгьы ахәыҷқәа рныҟәгареи рааӡареи рнапы ианану аамҭаз. Аҭаацәара аԥырҵроуп аҭаацәара иалало наҟ-ааҟ еиқәшаҳаҭны.
2. Ҷыдала ахьчареи ацхыраареи рҭахуп анацәа ахшара дроуаанӡагь данроулак ашьҭахьгьы, закәанла иахьынӡахәҭоу. Абри аамҭазы аус зуа анацәа ирыҭатәуп аулафахәы зхыршәаауа аԥсшьара мшқәа, мамзаргьы аԥсшьара мшқәа рыманаҵ асоциалтә цхыраара рыҭалатәуп.
3. Ҷыдала ахьчареи ацхыраареи рҭахуп ахәыҷқәеи ахбыџқәеи изхылҵшьҭразаалакгьы, мамзаргьы даҽа мзызқәак хырҩаа рымҭакәа. Ахәыҷқәеи ахбыџқәеи аекономикатәи асоциалтәи хәуура иацәыхьчатәуп. Урҭ рыуаҩышәара лазырҟәа, ргәабзиара иаԥырхагоу, ма рыԥсҭазаара ашәарҭа иҭазыргыло, мамзаргьы реизҳара иаԥырхагоу аусхк аҟны рџьабаа зхы иазырхәаз закәанла дахьырхәтәуп. Убри адагьы аҳәынҭқаррақәа ишьақәдыргылароуп убас еиԥш ақәра аҳәаа, убри аҳәааҿ имнаӡац ахәыҷқәа рџьа ахархәара залымшо. Ахәыҷқәа рџьа ахархәара алзмыршауа азакәангьы рыдыркылароуп.
1. Абри Апакт иалахәу аҳәынҭқаррақәа иахәҭаны ирыԥхьаӡоит дарбанзаалак ауаҩы, ифатә-ижәтә, ишәҵатәы, иҩны-игәара уҳәа, зда ԥсыхәа имам зегьы рганахь ала убри еиԥш аԥсҭазаара азин имазарц, ихгьы иҭаацәарагь ирыгмыжькуа рныҟәгареи, иԥсҭазаара иаҳа-иаҳа аиӷьтәреи илшозарц. Еилахәу аҳәынҭқаррақәа абри азин анагӡараз зда ԥсыхәа ыҟам аусмҩаԥгатәқәа рыдыркылароуп. Абри аҟны акырӡа аҵанакуеит аҳәынҭқаррақәа еиқәшаҳаҭрыла адунеижәларбжьаратәи русеицура.
2. Апакт иалахәу аҳәынҭқаррақәа дарбанзаалак ауаҩы амла дамкуа аҟазаара азин имоуп ҳәа ԥхьаӡаны, хаҭа-хаҭалагь адунеижәларбжьаратәи аусеицура амҩалагь ирыдыркылароуп зда ԥсыхәа ыҟам аусмҩаԥгатәқәа. Убрахь иаҵанакуеит лымкаалатәи апрограммақәа рымҩаԥгара:
а) атехникатәи анаукатәи дыррақәа инарҭбааны рхархәарала, афатә аарыхреи, аҵәахреи, аихшареи реиӷьтәразы, акрыфара-чара апринципқәа ирызку адыррақәа рыларҵәара, насгьы ақыҭанхамҩатә системақәа убас еиԥш реибыҭара, ма рыԥсахра аԥсабаратә аагарҭақәа еиҳа еиӷьны аус рыдулареи инарҭбааны рхархәареи алыршахарц азы,
б) адунеиаҿ иҟоу афатә ҭаҵәах атәылақәа рыбжьара еиҟараны аихшаразы, хшыҩзышьҭра рзутәуп афатә аазхәо атәылақәа реиԥш, изҭиуа атәылақәагьы ирымоу ауадаҩрақәа.
1. Абри Апакт иалахәу аҳәынҭқаррақәа иахәҭаны ирыԥхьаӡоит дарбанзаалак ауаҩы ицәеижьи, игәи-иԥси, ихшыҩи рганахь ала агәабзиара нагӡа имазарц алзыршо азин.
2. Абри азин анагӡараз Апакт иалахәу аҳәынқаррақәа имҩаԥыргароуп убас еиԥш аусмҩаԥгатәқәа:
а) иԥсны ииуа ахәыҷқәа рхыԥхьаӡареи иԥсуа ахәыҷқәа рхыԥхьаӡареи иахьынӡауа идырмаҷырц, ахәыҷы игәы бзианы аизҳара аҭагылазаашьа имазарц азы;
б) ауаҩы иааикәыршаны иҟоу зегь рыцқьареи, ааглыхраҿ иусура ацқьареи реиӷьтәразы;
в) аҿкы чымазарақәеи, аҭыԥантәи ачымазарақәеи, азанааҭтә чымазарақәеи рҽацәыхьчареи рыхәшәтәреи рзы;
г) ауаҩы данычмызҩха аамҭазы ахәшәтәыратә цхыраареи ахәшәтәыратә хылаԥшреи иоуртә еиԥш аҭагылазаашьа аԥҵаразы.
1. Абри Апакт иалахәу аҳәынҭқаррақәа иахәҭаны ирыԥхьаӡоит дарбанзаалак ауаҩы аҵара азин имазарц. Аҵара, ауаҩы ихаҭара аизҳара, аҿиара, ауаҩы иаҳаҭыр закәу аилкаара иацхраароуп, ауаҩытәыҩса изинқәеи ихадароу ихақәиҭрақәеи пату рықәиҵо дҟанаҵароуп ҳәа рыԥхьаӡоит. Иара убас, аҵара, дарбанзаалак ауаҩы зых иақәиҭу ауаатәыҩсатә еилазаара иахәаша аӡә иакәны далагылартә еиԥш аҭагылазаашьа инаҭароуп, амилаҭқәеи арасақәеи зегьы рыбжьареи, еиуеиԥшым аетникатә гәыԥқәеи адинтә гәыԥқәеи рыбжьареи, аилибакаареи, аибачҳареи, аиҩызареи иацхраауазароуп. Иара убасгьы, Еидҵоу Амилаҭқәа Реиҿкаара аҭынчра ахьчараз имҩаԥнаго аусура ацхыраара анаҭозароуп ҳәа рыԥхьаӡоит.
2. Абри аиқәшаҳаҭра иалахәу аҳәынҭқаррақәа абри азин инхарҭәаан анагӡаразы иахәҭаны ирыԥхьаӡоит:
а) алагарҭатә ҵара аиура зегьы рзы зда ԥсыхәа ыҟам акакәзарц, насгьы хәыда-ԥсада иҟазарц;
б) абжьаратә ҵара формас иамазаалакгьы, азанааҭтә-техникатә ҵара убрахь иналаҵаны, зегьы рзы иаартызароуп, зегьы абжьаратә ҵара роуртә еиԥш аҭагылазаашьа рымазароуп. Убри азы зда ԥсыхәа ыҟам аусқәа мҩаԥгатәуп, ҷыдала хәыҷы-хәыҷла хәыда-ԥсада аҵарахьы ииастәуп ҳәа;
в) иреиҳау аҵара изҭаххалак зегьы ироуртә аҭагылазаашьа ҟаҵатәуп, досу ибаҩхатәра, илшарақәа зеиԥшроу еиԥш. Убри азы зда ԥсыхәа ыҟам аусқәа мҩаԥгатәуп, еиҳарак хәыҷы-хәыҷла хәыда-ԥсада аҵарахьы аиасразы ҳәа;
г) алагарҭатә ҵара инагӡаны измоуз рзы иахьынӡазалшо аԥхьара аҩра еиуоу аҵара адыԥхьалареи ацхыраареи амазароуп ҳәа;
гь) абарҭ хыхь зыӡбахә ҳҳәаз ашколқәа зегьы ҿиара роуроуп, ишьақәыргылатәуп иахәҭоу астипендиақәа рсистема, арҵаҩцәа рматериалтә ҭагылазаашьа есааира еиӷьхалароуп ҳәа.
3. Аҭаацәа, мамзаргьы ахәыҷқәа закәанла хылаԥшра рызҭо рхәыҷқәа рзы аҳәынҭқарратә школқәа инарывагыланы, дара ирҭаху ашколқәагьы ралхра азин рымоуп, амала убарҭ ашколқәа рҿы аҳәынҭқарра ишьақәнаргылароуп иахәҭоу аҵара ҳәа иԥхьаӡоу, иара убасгьы аҭаацәа, дара рдунеихәаԥшышьа иақәшәо адинтәи адоуҳатәи ааӡара рхәыҷқәа рыҭара иақәиҭуп. Апакт иалахәу аҳәынҭқаррақәа абри азин пату ақәҵара рхы иадырҵоит.
4. Абри ахәҭаҷ иарбан хәҭазаалакгьы хықәкыс иамам хаз игоу ауааи еиуеиԥшым аусбарҭақәеи аҵараиурҭақәа раартреи рнапхгареи рзы ирымоу азин аԥырҟәҟәара. Урҭ абри ахәҭаҷ 1тәи ахаҿы иарбоу аԥҟарақәа ирықәныҟәозароуп, насгьы абарҭ реиԥш иҟоу аҵараиурҭақәа рҟны уаҩы иоуа аҵара аҩаӡара аҳәынҭқарра ишьақәнаргылозароуп.
Абри Апакт иалахәу аҳәынҭқаррақәа Апакт ианалало аламҭалазы дара рхатә ҳәынҭқаррақәа рҟны, мамзаргьы дара рнапаҵаҟа иҟоу атәылақәа рҟны алагарҭатә ҵара хәыда-ԥсада ирзышьақәмыргылацзар, рхы иадырҵоит ҩышықәса рыҩныҵҟала аус адулан ишьҭырхырц зегьы еицырзеиԥшу хәыда-ԥсада иҟоу абжьаратә ҵара аԥсҭазаара аларҵәара азы аусмҩаԥгатәқәа рплан иазгәаҭоу шықәсқәа ирылагӡаны.
1. Абри Апакт иалахәу Аҳәынҭқаррақәа иахәҭаны ирыԥхьаӡоит дарбанзаалак ауаҩы имазарц абас еиԥш азинқәа:
а) акультуратә ԥсҭазаара алахәхара азин:
б) аҵарадырратә прогрес алҵшәақәа ауаҩы иԥсҭазаараҿ ихы иаирхәо, ицирхыраауа аҟаҵара;
в) аҵарадырратә, алитературатә ма асахьаркыратә усумҭақәа ирыдҳәаланы дарбанзаалак аԥҵаҩы изцәырҵуа аматериалтә интересқәа рыхьчара азин.
2. Абри азин инагӡаны уаҩ ихы иаирхәарц азы Апакт иалахәу Аҳәынҭқаррақәа имҩаԥыргаша аусқәа рахь иаҵанакуеит аҵарадырреи акультуреи рылҵшәақәа рырхьчареи, рырҿиареи, аԥсҭазаара раларҵәареи рзы зда ԥсыхәа ыҟам ҳәа ирыԥхьаӡо аусқәа.
3. Дарбанзаалак ауаҩы аҵарадырратә ҭҵаарақәеи аҟазареи инапы рылаикырц азы ииҭаху аҳақәиҭра абри Апакт иалахәу аҳәынҭқаррақәа пату ақәырҵар руалуп.
4. аҵарадырреи акультуреи рганахь ала адунеижәларбжьаратәи аусеицуреи атәылақәа реидҳәалареи ацхыраара аҭара хәарҭа ду шалоу рҳәеит Апакт иалахәу Аҳәынҭқаррақәа.
1. Абри Апакт иалахәу Аҳәынҭқаррақәа рхы иадырҵоит Апакт IV ахәҭа ишаҳәо инақәыршәаны, ауаҩытәыҩса изинқәа рынагӡаразы имҩаԥырго аусқәеи, ирымоу аихьӡарақәеи ирызку ажәахәқәа реиқәыршәара.
2. а) Ажәахәқәа зегьы Еидҵоу Амилаҭқәа реиҿкаара амаӡаныҟәгаҩ Хада изнаргоит. Уи, абри Апакт ишаҳәо инақәыршәаны, ажәахәқәа рыхькьыԥхьаа Аекономикатәи Ауаажәларратәи Хеидкылахь идәықәиҵоит;
б) Еидҵоу Амилаҭқәа реиҿкаара амаӡаныҟәгаҩ Хада Апакт иалахәу аҳәынҭқаррақәа ражәахәқәа рыхькьыԥхьаа, мамзаргьы рыхәҭақәак дәықәиҵоит аусбарҭа ҷыдақәа рышҟа. Абарҭ аусбарҭа ҷыдақәа ирылахәуп Апакт иалоу аҳәынҭқаррақәагьы, избанзар урҭ инарышьҭуа ажәахәқәа, мамзаргьы ажәахәқәа рыхәҭақәак, зыхь зыӡбахә ҳәоу аусбарҭақәа рнапы иану азҵаарақәа ирыҵанакуеит, досу рконституциатә нҵақәа инарықәыршәаны.
1. Аекономикатәи Ауаажәларратә Хеидкыла ишьақәнаргыло апрограмма инақәыршәаны, Апакт амч анаиулак шықәсык аҩныҵҟала, еилахәу ахәынҭқаррақәеи асбарҭа ҷыдақәеи аконсультациақәа анымҩаԥыргалак аамышьҭахь, абри Апакт иалахәу Аҳәынҭқаррақәа ражәахәқәа хәҭа-хәҭала инаргоит.
2. Ажәахәқәа рҟны иарбазар алшоит убри еиԥш аҭагылазаашьақәеи ауадаҩрақәеи Апакт аҳәынҭқаррақәа ирыднаҵо аусқәа рынагӡараҿы ирԥырхагоу.
3. Апакт иалахәу аҳәынҭқаррақәа абас еиԥш аҭагылазаашьа атәы Еидҵоу Амилаҭқәа реиҿкаара, ма аусбарҭа ҷыдакахь уаанӡа инанацҳахьазар, даҽазнык ажәахә аҟны уи арбара аҭахым, ишынарыцҳахьоу атәы азгәаҭара мацара азхоит.
Ауаҩытәыҩса изинқәеи ихадароу ихақәиҭрақәеи рганахьала Еидҵоу Амилаҭқәа реиҿкаара Аԥҟаԥҵа Аекономикатәи Ауаажәларратәи Хеидкыла иаднаҵо аусқәа рынагӡаразы аусбарҭа ҷыдақәеи иареи ирыбжьарҵар ҟалоит убас еиԥш аиқәшаҳаҭра, ақәҵарақәа рынагӡараҿы иҟоу аихьӡарақәа ирызку ажәахәқәа аусбарҭа ҷыдақәа Аекономикатәи Ауаажәларратә Хеидкылахь инаргаларц. Абарҭ ажәахәқәа иргәылазар ауеит дара русбарҭақәа ирыдыркылахьоу аусӡбатәқәа инарҭбааны рыхцәажәареи, урҭ рынагӡараз абжьгарақәеи.
Аекономикатәи Ауаажәларратәи Хеидкыла ауаҩытәыҩса изинқәа рзы Акомиссиа ашҟа инанашьҭыр алшоит, аҳәынҭқаррақәа, 16тәи 17тәи ахәҭаҷқәа ишырҳәо инықәныҟәаны ауаҩытәыҩса изинқәа ирызкны идырхиоу ажәахәқәа, иара убасгьы аусбарҭа ҷыдақәа, 18тәи ахәҭаҷ иаҳәо инақәныҟәаны Ахеидкылахь инарышьҭуа ажәахәқәа, ауаҩы изинқәа рзы Акомиссиа абарҭ ажәахәқәа ирыхәаԥшны, азеиԥш азгәаҭақәеи абжьгарақәеи рыцырҵарц азы.
Абри Апакт иалахәу азҿлымҳара змоу аҳәынҭқаррақәеи аусбарҭа ҷыдақәеи Аекономикатәи Ауаажәларратә Хеидкыла ашҟа инарышьҭыр рылшоит 19тәи ахәҭаҷ излаҳәо ала ажәахәқәа ирыцу азеиԥш абжьгарақәа рзы азгәаҭарақәак, мамзаргьы убарҭ азеиԥш абжьгарақәа рзынархарақәа рзы азгәаҭарақәак, ауаҩы изинқәа рзы Акомиссиа иатәу ажәахәқәа рҟны иҟаҵоу ақәзааит, мамзаргьы уаҟа зыӡбахә арбоу даҽа шәҟәык аҟны акәзааит.
Аекономикатәи Ауаажәларратәи Хеидкыла аамҭа-аамҭала Ассамблеиа Хада ашҟа ананашьҭлар алшоит ажәахәқәа азеиԥш ҟазшьа змоу абжьгарақәа рыцҵаны, насгьы абри Апакт аҿы иарбоу азинқәа рынагӡаразы имҩаԥырго аусқәеи, иаадырԥшуа аихьӡарақәеи ирызкны Апакт иалахәу аҳәынҭқаррақәеи аусбарҭа ҷыдақәеи рҟынтәи ироуа адыррақәа иаазыркьаҿу рыхҳәаа.
Аекономикатәи Ауаажәларратәи Хеидкыла, Еидҵоу Амилаҭқәа Реиҿкаара егьырҭ аусбарҭақәа, урҭ цхыраара рызҭо аусбарҭақәеи атехникатә цхыраара ҟазҵо аусбарҭа ҷыдақәеи аднаԥхьалар алшоит абри Апакт аҿы зыӡбахә ҳәоу ажәахәқәа ирыдҳәаланы ицәырҵуа азҵаарақәа, аԥсҭазаара аларҵәаразы жәларбжьаратәи аусмҩаԥгатәқәас рхы иадырхәара аӡбараҿы ирыцхраарц.
Абри Апакт иалахәу аҳәынҭқаррақәа, Апакт аҿы иарбоу азинқәа рынагӡараз зда ԥсыхәа ыҟам жәларбжьаратәи усмҩаԥгатәқәаны ирыԥхьаӡоит аконвенциақәа рнапаҵаҩра, абжьгарақәа рыдкылара, атехникатә цхыраара аҟаҵара, арегионалтә еилацәажәарақәеи атехникатә еилацәажәарақәеи рымҩаԥгара, иара убасгьы азҿлымҳара аазырԥшуа аҳәынҭқаррақәа реиҳабырақәеи дареи еилаланы аҭҵаарақәа рымҩаԥгара.
Абри аиқәшаҳаҭраҿ иану иарбанзаалакгьы Еидҵоу Амилаҭқәа Реиҿкаара Аԥҟаԥҵеи аусбарҭа ҷыдақәа рыԥҟаԥҵақәеи, Еидҵоу Амилаҭқәа Реиҿкаара иаҵанакуа еиуеиԥшым аусбарҭақәеи аусбарҭа ҷыдақәеи рнапынҵақәа ҳәаақәызҵо рықәҵарақәа рҵакы ланарҟәеит ҳәа аилкаара иашам.
Абри Апакт иану иарбанзаалакгьы, ажәларқәа зегьы инагӡаны дара ишырҭаху аԥсабаратә беиарақәеи аалыҵқәеи рхархәараз ирымоу азин џьара акала иланарҟәеит ҳәа аилкаара иашам.
Ахәҭа 
1. Абри Апакт рнапы аҵарҩыр рылшоит: иарбан ҳәынҭқарразаалакгьы – Еидҵоу Амилаҭқәа Реиҿкаара иалахәу аума, иамзаргьы, иара аусбарҭа ҷыдақәа руак иалахәу аума, Жәларбжьаратәи Аӡбара Астатус иалахәу аума, Еидҵоу Амилаҭқәа Реиҿкаара Ассамблеиа Хада абри Апакт алахәхараз ааԥхьара знаҭаз иарбан ҳәынҭқарразаалакгьы.
2. Абри Апакт шьақәырӷәӷәатәуп. Апакт шьақәзырӷәӷәо ашәҟәыршаҳаҭгақәа Еидҵоу Амилаҭқәа Реиҿкаара Амаӡаныҟәгаҩ Хада инапаҵаҟа иҟазаауеит.
3. Абри Апакт аартуп абри ахәҭаҷ 1 апункт ишаҳәо ала Апакт иалахәу аҳәынҭқаррақәа зыҽрыдызҵарц зҭаххалак аҳәынҭқаррақәа зегьы рзы.
4. Адлара мҩаԥысуеит ҳәа иԥхьаӡоуп адлараз ашәҟәыршаҳаҭга наганы Еидҵоу Амилаҭқәа Реиҿкаара Амаӡаныҟәгаҩ Хада иҟны ианышьҭарҵалак ашьҭахь.
5. Еидҵоу Амилаҭқәа Реиҿкаара амаӡаныҟәгаҩ Хада, абри Апакт знапы аҵазҩыз ма аиқәшаҳаҭра зҽадызҵаз аҳәынҭқаррақәа зегьы адырра риҭоит Апакт шьақәзырӷәӷәо ашәҟәыршаҳаҭгақәеи адлара атәы зҳәо ашҟәыршаҳаҭгақәеи иара иҟны ишышьҭоу ала.
1. Абри апакт амч аиуеит Еидҵоу Амилаҭқәа Реиҿкаара амаӡаныҟәгаҩ Хада иҟны ҩажәижәохәтәи ашьақәырӷәӷәараз ашәҟәыршаҳаҭга, мамзаргьы адлараз ашәҟәыршаҳаҭга анышьҭарҵа хымыз анҵлак ашьҭахь.
2. Иарбан ҳәынҭқарразаалак азы, абри Апакт шьақәзырӷәӷәо, мамзаргьы ҩажәи жәохәтәи ашьақәырӷәӷәараз ашәҟәыршаҳаҭга, ма адлараз ашәҟәыршаҳаҭга анышьҭарҵалак ашьҭахь, абри Апакт амч аиуеит иара ахатәы ашьақәырӷәӷәареи адлареи рзы ашәҟәқәа анышьҭарҵа инаркны хымыз анҵлак ашьҭахь.
Абри Апакт ақәҵарақәа афедеративтә ҳәынҭқаррақәа рыхәҭақәа зегьы рҟны ԥымкрада амч рымоуп.
1. Абри Апакт иалахәу иарбан ҳәынҭқарразаалак, Апакт иалагалатәу ариашарақәа ҳәа иаԥхьаӡоу Еидҵоу Амилаҭқәа Реиҿкаара амаӡаныҟәгаҩ Хада иднагалар алшоит. Амаӡаныҟәгаҩ Хада иакәзар, ариашарақәа идыргалалак зегьы Аҳәынҭқаррақәа ирзынаишьҭуеит, еилахәу аҳәынҭқаррақәа аизара амҩаԥгара иақәшаҳаҭу иақәшаҳаҭму изынарыцҳарц аҳәара ацҵаны. Уи аизара иазкхоит ажәалагалақәа рыхәаԥшреи убри азы абжьыҭира амҩаԥгареи. Абри аиԥш аизара амҩаԥгара хыџьара ишан хәҭак иадамхаргьы аҳәынҭқаррақәа ақәшаҳаҭзар, амаӡаныҟәгаҩ хада аизара мҩаԥигоит Еидҵоу Амилаҭқәа Реиҿкаара анапхгарала. Абри аизараҿ абжьыҭира иалахәу аҳәынҭқаррақәа риашарас ирыдыркылалак зегьы ашьақәырӷәӷәараз Еидҵоу Амилаҭқәа реиҿкаара Ассамблеиа Хада ашҟа идәықәырҵоит.
2. Ариашарақәа амч рымоуп ҳәа иԥхьаӡоуп Еидҵоу Амилаҭқәа Реиҿкаара Ассамблеиа Хада ианышьақәнарӷәӷәалак, иара убасгьы Апакт иалахәу аҳәынҭқаррақәа рконституциатә усмҩаԥгатәқәа инарықәыршәаны, ахԥа рыҩхәҭак ирыҵаркуа рбыжьқәа рыла ианрыдыркылалак ашьҭахь.
3. Ариашарақәа амч анроулакь, урҭ здызкылаз Аҳәынҭқаррақәа-алахәылацәа рзы хырԥашьа змам акакәны иҟалоит, егьырҭ Аҳәынҭқаррақәа рзы Апакт ақәҵарақәеи анкьа ирыдыркылахьаз ариашарақәеи хырԥашьа змам акакәны иаанхоит.
Еидҵоу Амилаҭқәа Реиҿкаара амаӡаныҟәгаҩ Хада, ахәҭаҷ 26, 5тәи ахы ишаҳәо ала аҳәынҭқаррақәа ирзынаицҳауа анаҩсангьы, ахәҭаҷ 26, 1тәи ахы ишаҳәо ала убарҭ аҳәынҭқаррақәа ириҭоит абри аиԥш адырра:
а) ахәҭаҷ 26 инақәыршәаны, Апакт анапаҵаҩрақәа, ашьақәырӷәӷәарақәа, аидыларақәа уҳәа акыр мҩаԥысзар;
б) ахәҭаҷ 27 инақәыршәаны, абри Апакт амч анаиуз амши, ахәҭаҷ 29 инақәыршәаны, еиуеиԥшым ариашарақәа аналагалахаз амши ртәы.
1. Англыз, аиспан, акитаи, аурыс, афранцыз бызшәақәа рыла иҟаҵоу, абри Апакт зегьы рыла иақәшәо, ҵакыла еиҟароу атекстқәа аҵәахразы Еидҵоу Амилаҭқәа Реиҿкаара архивахь инашьҭтәуп.
2. Еидҵоу Амилаҭқәа Реиҿкаара амаӡаныҟәгаҩ Хада абри Апакт ахкьыԥхьаақәа ырҵабыргны, 26тәи ахәҭаҷ аҟны зыӡбахә ҳәоу аҳәынҭқаррақәа рахь идәықәиҵоит.
