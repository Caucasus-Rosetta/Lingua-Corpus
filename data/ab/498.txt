Мшыннырцәтәи ҳаҳәшьцәа ражәабжьқәа

МАҲИНУР ПАП-ПҲА
Амарзакан, амарзакан... 
Абзазаратә жәабжь

Аӡӷабцәа аҩыџьагьы абарҵа иҵатәан, раҧхьа игылаз аишәа чанахк азна аҟәыд ықәыргылан. Арахь аҟәыд еилырхуан, анахь ихәыҭхәыҭуа акы еибарҳәауан. Зны-зынлагьы аҟырҟырҳәа иччон.
– Аҧслымӡ аламхааит, цкьа шәалаҧш!.. – ҳәа лыбжьы геит Наргиузел лан.
– Ҳалаҧшуеит сан!.. – Ҽазнык ҳалаҧшып, мамзар сан ҳалшьуеит.
– Баҟәыҵ уажәы, ицкьаӡа иҟалеит, ачарахь ҳцоит, макьана ҳҽеилаҳҳәоит, ҳахцәы ҳҧоит, аус рацәа ҳамоуп, есымша аҟәыд ҳаҿума, – лҳәеит Наргиузел лан лаҳәшьаҧҳа.
Аҩыџьагьы еигәылацәан, Наргиузел мызкала деиҳабын. Аҽны Ҵабал ақыҭақәа руак аҿы ачара ыҟан. Ачара Маршьанаа иртәын. Ақыҭақәа зегьы ачарахь ирыҧхьеит азыҳәан асасцәа рацәахон. Алынџьаагьы ишқыҵоу зегьы реихабацәа, реиҵбацәа, рыӡӷабцәа рыманы еиццон. Аҳәсеи аӡӷабцәеи ауардын иақәтәон. Ахацәа рыҽқәа ирықәтәаны урҭ ирыцлон. Наргиузели Нимеҭи ирыцырҵара рзымдыруа иҧаҟьҧаҟьуа иқәын, акы рышәҵауа акы ршәыхуа, акы аҧштәы ргәамҧхо, даҽакы аӡахышьа раҭәарымшьо еилаханы иҟан. Наргиузел лан дгәамҵуа дааҩналеит.
– Макьанагьы шәееилашәымҳәаӡаци, уажәраанӡа шәызҿызи? – ҳәа дрықәыҳәҳәеит – Шәара шәыда зегь хиоуп, ирлас шәҽеилашәҳәа, сара ачаџьқәа аклацкәыр иҭасҵеит, урҭгьы жәгароуп, баб абораҿы дыҟоуп, ҳамҭас иишьҭыша ашьамаҟа дашьҭоуп, уи дцаанӡа шәалга, мамзар шәкажьны дцоит, ишәдыруазааит, – лҳәеит.
Наргиузел лыхцәы еиқәаҵәаӡа лшьамхаҟынӡа илеиуан, аҳәара-аҧара уадаҩын, ҩбаны иҧаны лаҧхьаҟа иоулышьҭлон, лан дылмыцхраар лыхцәы лзырҽеиуамызт.
– Быҵкы шкәакәа бышәҵа, ахаҟны банду лкадифеи акаба ахарҧа, уи бнаалоит. Зегьы ас акаба рымоу џьыбымшьан, банду Аҧснынтәи иаалгаз ауп ари, – лҳәан, лыҧҳа дыҧшӡаӡа деилалҳәеит. Усҟан аҧсуа ӡӷабцәа рхы иахарҵоз ахҳәа ҳәа изышьҭаз ацырцыргьы лылахь инақәылҵеит, лбарфын касыпцырҟьа лхы иакәыршаны, леимаа ҳаракқәа налышьалҵеит, асаркьа аҧхьа диасын днаҳәы-ааҳәны лыҽлыриашеит, амазаркал кны дкәашошәа ҟаҵаны, лыҵкы илнаалоу-илнымаалоу гәалҭеит.
– Иазхоуп, ушьҭа быҧшӡахеит, аҳкәажә Чич блеиҧшхеит, – лҳәеит Наргиузеп лан лаҳәшьаҧҳа.
– Аҳкәажә Чич слеиҧшзар сыҧсааит, лыкәашашьа еицаҟьа-еицаҟьаӡа, уи лаҵкыс сеиӷьымзар ачарахь сцом, – лҳәеит Наргиузел.
Аҳкәажә Чич ҳәа зарҳәоз, рқыҭаҿы инхоз, зықәра неихьаз аамсҭа ҭыҧҳак лакәын, дук дыҧшӡамзаргьы, аҧхьагылара лара илтәын, даамсҭоуп ҳәа раҧхьа уи ддыркәашон азы, Наргиузел уи дылбар лзычҳауамызт.
– Бымшәан, беиӷьуп, беиӷьуп, ушьҭа ҳдәылҵып, мамзар ҳкажьны ицар ҟалоит.
Аӡӷабцәа ауадаҿынтәи иаадәылҵын, амӡырхаҿы игылаз аҵла аҵаҟа итәаз аҭаацәа раанда инеит. Наргиузел лцәа-лжьы шкәакәаӡа, лыхцәы еиқәаҵәаӡа, лыбла маахырқәа ҭыџьа-ҭыџьаӡа, дҟатҟато аҭаацәа раҧхьа даагылеит.
– Ҳара ҳахиоуп баба! – лҳәеит лыбжьы хааӡа. Лаб ихы анаашьҭих дшанхеит. Иаҧхьа игылаз, иацы алақәа ҧхазҵоз, акәара дҭаланы зыҽзырбааӡоз аӡӷаб хәыҷ лакәмызт.
– Данбадухеи шәанаџьалбеит!.. – иҳәеит игәанала. Деиқәычаҧа игылаз иҧҳа ила ҭраа даалыхәаҧшит.
Аҭыҧҳа хырзаман, лоура-лыҭбаара, лыла-лыџьамшь, лсахьа, лычаҧашьа, лныҟәашьа, лцәажәашьа уҳәа зегь рыла данцәашанаха дгылан. Ас иҧҳа дыҧшӡаӡа даниба:
– Саҳәшьа рыцҳа дышҧалеиҧшхеи, лынасыҧ еиҧшымхааит, – иҳәеит Наргиузел лаб.
Лаб, лан, лаҳәшьа зегь аџьҵла аҵаҟа игылаз аҟәардә ау иқәтәан, ишанхан, иҩеибаргылеит. Лашьеиҵбы дыҩны иаҳәшьа дгәыдикылеит.
– Башьа дбыкәыхшоуп, шаҟа быҧшӡахази, анцәа бихьчааит, – иҳәеит. Уи аҧшӡара ҳәа дыҧсуан.
– Сан, бара ари алаҧш лықәшәар ҳәа сшәауеит, алаҧш еимхәыцк бымазар лыҵкы иахьырымбо џьара инаркы, – иҳәеит лашьеиҳабгьы.
– Еҳ, џьым, счараҟны амарзакан арҳәаны дықәланы дкәашауа даналагалак, усҟан дыжәбап шәара, – ҳәа иаҳәшьа даалылаҽхәеит лашьеиҵбы ҽазнык.
– Бара, арҭ ирҳәо иашоуп, ачараҿы ихысуеит егьиуеит, аимхәыц акәым аха былмыҭәҳәакәа дыбмышьҭын, – иҳәеит лаб, ашьшьыҳәа лан ллымҳа дынҭахәыҭхәыҭын.
Убас илылаҽхәон Папаа раҳәшьазаҵәы, гәазырҳагас дрыман. Акы лыхьыр ҳәа ишәаны иҧсуан. Ачарахь ацара лашьеиҳабы идырҵеит, аҳамҭақәа наиркны, аӡӷабцәагьы наицҵаны амҩа иқәырҵеит. Ауардын ахы касыжә шкәакәала ихиан, аҩнуҵҟа ауарҳалқәа, ахчқәа ҭаршәын. Аҳәса еиҳабы-еиҵбыла ауардын иҭатәеит. Ахацәагьы лҽыжәлан, ршәақьқәа рыхәда инахшьны еиҳабы-еиҵбыла амҩа иқәлеит. Ачара ахьыҟаз ақыҭа ианазааигәаха аӷьеиҳәа ашәа ҳәаны, аҟәҟәаҳәа ихысуа иалагеит. Аҧшәмацәа иаразнак сасцәак шааиз рдырит. Урҭгьы ихысуа ирҧылеит, нас асасцәа рыма ашҭа иааҭалеит.
Асасцәа иааргаз аҳамҭақәа ачара зтәыз ирырҭеит. Ашҭа ду аҿы ақьалақәа рыҵаҟа асасцәа рыла иҭәын. Амарзаканбжьы хааӡа иааҩуан, аҿар уахҳәа иасны икәашон.
Аҧшәмацәа Алынџьаа бзиала шәаабеит ҳәа анрарҳәа ашьҭахь, иааиз асасцәа аишәа иахадыртәеит, акрырҿарҵеит. Ачеиџьыка ашьҭахь асасцәа рыманы иахьыкәашоз ашҭа иааҭалеит. Аиҳабацәа рҭыҧқәа дырбаны идыртәеит, аиҵбацәагьы акәашаҩцәа раанда иганы идыргылеит.
Алынџьаа ааит, бзиала шәаабеит ҳәа раҳҳәоит, аҿар абас шәааскьеи, – иҳәеит агәҭа иҭагылаз, нас ҿыц иааиз асасцәа рҿар егьырҭ асасцәа раанда ишақәнаго ала иааиргылеит.
Ашьҭахь амарзакан азырҳәоз иааимихын иманы Алынџьаа реиҳабы иахь днеин азин иҭаххеит.
– Наргиузел, сыҷкәын, абри амарзакан бара ишьҭых, аҿар, шәаргьы шәлыцхраа, ибзианы шәкәаша, ҳқыҭа ахьӡ ҭыжәга, Наргиузел, бара саабыкәыхшоуп, бмырзакан абжьы бамеигӡан. Аҳаҳаи, абааҧсы леишәала шәныҟәа, ачара шәырҧшӡа!.. – иҳәеит аиҳабы.
Уажәы амарзакан азырҳәаз Алынџьаа ақыҭа иеиҳау Апапаа Хапагәуа иҧҳа Наргиузел лоуп, икәашо аҿаргьы абарҭ роуп иҳәеит агәҭа иҭагылаз, акәашара мҩаҧызгоз ауаҩы.
Наргиузел лмырзакан кышьагьы аҽакала иҟан, уамашәа илнаалон, ашьшьыхәа арҳәара далагеит, акәашара агәҭагылаҩ зегь раҵкыс ибзианы икәашоз ҷкәынак дааиҧхьеит, аҷкәын даара иеинаалаз, иеиқәычаҧаз аӡәы иакәын, икаба шкәакәа, иаҧсуа еиқәа, ираӡны маҟа, иҟама, ииҳәо, зегьрыла деиқәышәшәа дыҟан. Усҟан Ҭырқәтәыла инхоз аҧсуаа реилаҳәашьа егьырҭ ажәларқәа иреиҧшымызт. Ари аҽеилаҳәашьа араа ирыҧшааз акакәын. Рҽеилаҳәашьа абжа ҭырқәа, абжа аҧсуа ҵасла акәын ишыҟаз, рыҵаҟа аҧсуа еиқәа рышьан, аҩада аҭырқәа сакәа ршәын, каскет ҳәа изышьҭаз ахылҧақәа рхарҵон, аха реимсқәа, рҟамақәа, ркьарахәқәагьы рыҟәнырҵалон. Ахҭырҧа зхазҵозгьы дыҟан, аха, урҭ еиҳарак зықәра неихьаз ахацәа ракәын.
Ҭырқәтәылатәи аҧсуаа акәашарахь ианықәлалак раҧхьаӡа аӡәаӡәала игьежьуан, амарзакан азырҳәоз аӡӷаб аҧхьа дгылон, уи иарҳәаны дгьежьыцыҧхьаӡа аҷкәынгьы длыцгьежьуан, нас аҩыџьагьы еиҿагыланы хаҵаҩышьа зырҳәалоз акәашара ҟарҵон, уи ашьҭахь аҷкәынгьы аӡӷабгьы ишьацәхыртәны ршьаҿақәа анышә иҵаҵаны ирлас-ирласны акәашара иалагон, аӡӷаби аҷкәыни ршьапқәа еиқәшәар акәын. Усҟан аӷәы иасуаз ауаагьы иаҳа иӷәӷәаны, иҧшӡаны иасуан, аӷәы иасуаз ахацәа ахапа зҳәоз ахаҵа иашәа иацдырӷызуан, акәашара ҧшӡахо ианалагалак, ирыцзырӷызуа рыбжьы халон, акәукәуҳәа иҳәҳәауа дубарын, ихысуа дубарын.
Убри аамҭазы акәашара еиҧшымкәа аҽарыгәгәон, иахәаҧшуагьы рылақәа ырцараны арҵәаа ҳәа иқәҳәо, рнапқәа еинҟьо акәашацәа ирыцхраауан, ргәы шьҭыҵны агәыр-гәырҳәа ихысуа иалагон. Усҟан икәашоз аҭыҧҳа дыфрыҧҳаӡа дымшәар акәын, лшьапгьы еилалымгар акәын. Уи аҽны Наргиузел лмырзакан арҳәашьала, лыкәашашьала зегьы драҧысит, абыргцәа зеиҧшыҟам кәашарахеит ҳәа ирыҧхьаӡеит, илхаҵгылеит, џьоукы лаанда ицаны дгәыдыркылеит, лыгәшәа ҟарҵеит.
– Ҳара Аҧснынтәи ҳааижьҭеи абас акәашашьа ҳамбаӡацызт, – ҳәа зегьы Наргиузел дгәыдыркылеит, дхыдыркылеит. Уи аҽны иқәдыргылаз аҳамҭақәа зегьы лара илаҭәаршьеит. Ачара еилганы ауаа еимлысаанӡа лыӡбахә ҳәаны ддырҽхәеит, ианеимлысгьы изҿыз лара лыӡбахә акәын. Лыҧшӡара, лыкәашашьа, лмырзакан арҳәашьа, ллеишәа, лкьабз, лыламыс уҳәа ада жәабжь рымамызт.
– Ах шьири, дҭацаны ҳаҩны дыҩнандаз, – зҳәазгьы маҷмызт. Аҩны, ианхынҳәы Наргиузел лыӡбахә лани лабигьы ираҳаит, илеигәырӷьеит, аха иагьлыцәшәеит.
– Арҭ зегьы башоуп, нан, анцәа анасыҧ бзиа баҭәеишьааит, усҟаноуп аҳамҭа ду анбоуша, – лҳәоит лан.
Ачара нҵәеижьҭеи ҩымш ҵхьеит, аха аӡбахә нҵәомызт. Мышкы лашьеиҵби лареи аҧш (аџьықәреи) ҿдырпырц аца аанда итәаны еицәажәон.
– Абри салгар, ацуҭахьы (ақалакь) сцоит, шәҟәык аӡбахә саҳаит, убри аасхәоит, – иҳәеит лашьеиҵбы.
– Саргьы амарзаканк сымазар исхарази, сымала амарзакан арҳәара сгәахы ҧнаҵәеит. Абас аус ансымам, стәаны иасырҳәар, ашәа ҿыцқәагьы аҧысымҵозиз, амарзакан арҳәара цәгьа бзиа избоит, аха исызҭода, шықәсык ала зны чарак ҟаландаз ҳәа сҷаҧшьароуп, уигьы ҩымш-хымш заҵәык, нас мырзаканк сымҧыхьашәаанӡа ҧхыӡла иасырҳәароуп, – лҳәеит Наргиузел.
– Уи саргьы исымхәыцуа џьыбымшьан, амарзакан арҳәара, азырҩра саргьы бзиа избоит, аха ахә цәгьоуп, аҧшаара, абара уи еиҳагьы ицәгьоуп, аҳәаанырцәынтәи иааганы ирҭиуеит азы иаразнак иумҧыхьашәом. Аха изулакгьы мырзаканк бзызгоит, бымшәан сара ибзаасхәоит, – иҳәеит.
Уи аҽны Наргиузел мҵәыжәҩада дыҧрит, амарзакан иахьанатә илоузшәа дгәырӷьон, ауха дызмыцәеит, лиарҭаҿы днаҳәы-ааҳәуа дышьҭан, иалырҳәаша ашәақәа, лыкәашара иалҭаша аҷыдарақәа дрызхәыцуан, насгьы уи уамашәа илыцкәашоз Абрыскьыл ҷкәын уажәы-уажә дылгәалашәон, лҿаҧхьа дгылазшәа лбон. Иареи лареи ҽазнык атрым-трымҳәа иааицыкәашарушь ҳәа дхәыцуан.
Лашьеиҵбы ихы иҭеикыз ҟазҵоз аӡә иакәын, иара ииҭахыз ашәҟәы ахьыҟаз идыруан, иаҳәшьа илҭахыз амарзакангьы аӡбахә џьара иаҳахьан. Иаразнак аеыуардын ирхиеит, заанаҵ абнантәи илихыз амҿқәагьы ауардын иақәиҵеит, иаб имырбаӡакәа ҩ-ааҵәак аҧшгьы амҿқәа ирыҵеиҵеит. Нас амҩа дықәларц ианақәикы.
– Саб, сара мыҿқәак ҭины саауеит. Ҩымш-хымш смаар гәырҩас иҟашәымҵан, –иҳәеит, Наргиузелгьы даагәыдикылан: – амарзакан аазгоит, – ҳәа лаҳәшьа ллымҳа дҭахәыҭхәыҭит. Наргиузел лхы-лҿы ааччеит, ешьеи-еиҳәшьеи ас еизааигәан азы лаб егьизеилымкааит.
Хымш рышьҭахь Наргиузел дыҧшызар, лашьеиҵбы даауеит. Дгәырӷьаҵәа дыҳәҳәеит: – Сашьа даауеит, сашьа даауеит!.. – лҳәеит. Лаб даадәылҵын:
– Башьа даауазар, ауардын абжьы зымааҩуазеи, уи даҽаӡәы иакәзар ҟалап, –иҳәеит.
– Сашьа уажә дызбама, уи иоуп иаауа, аха иҽыуардын ыҟаӡам, шьапыла даауеит, –лҳәеит Наргиузел.
Лаби лареи агәара аанда иааны игылеит, лашьа дцацыҧхьаӡа дааигәахон. Лангьы даадәылҵын раанда даагылеит.
– Бзырҵәуозеи бара, иҟалеи? – лҳәеит.
– Сашьа даауеит?.. – лҳәеит Наргиузел деигәырӷәаҵәа. Лаб иџьеишьеит.
– Иахьа цәыкьаны даауеит, аха аҽыуардын абеигеи, шьапыла даауеит?.. – иҳәеит.
Лашьа данааигәаха Наргиузел иҟалаз лдырит, дгәырӷәаҵәа дыԥан диҧылеит. Лани лаби агәараҿы еицынхеит.
– Бара ари аҷкәын ихы уамак ҭаҧеит сгәахәуеит, аҽыуардын ала дцеит, аха шьапыла даауеит, излазбо ала ауардынгьы ыҟам, аҽқәагьы, иабанижьи, ас шьапыла дзаауазеи? – иҳәеит лаб иҧҳәыс лахь дааҳәын...
– Сыздырам, ауардын ҧҽызар ҟалап? – лҳәеит иҧҳәыс нас.
– Иара деибгазааит, уаҳа егьсҭахым, – лҳәеит.
Наргиузел лашьа диҧыларц дыҩт, деигәырӷьаҵәа иикыз аиа ааимылхын дыҩны аҩны дыҩналеит, лашьа ашҭа данааҭала иани иаби рнапы дагәӡит.
– Иухьзи уара, ас шьапыла узаазеи, аҽыуардыни аҽыхәеи абоуге? – иҳәеит иаб.
– Иуасҳәоит саб, аҩны ҳаҩналап, шьыжьымҭан аахижьҭеи сныҟәаны саауеит, хәыҷык сааҧсеит.
Аҩны ианыҩнала иҟала реиҳәеит. Аҽқәеи, аҽыуардыни, амҿи ҭины иааихәақәаз дирбеит. Аха аҧш аӡбахә имҳәаӡеит.
– Саб, ари цәгьа исҭахын, саҭаумҵан, ари еиҧшу шәҟәык адунеи иқәым. Ари Кавказ жәларқәа, еиҳарак аҧсуаа рҭоурых иазку даара шәҟәы бзиоуп. Ари аныркьыҧхь асулҭан ихаан акәын, усҟан аҳәынҭқарра рус ахь иахьмааиз ала аиҳабыра ашәҟәқәа зегь еизганы ирблит, ашәҟәы знапаҿы иҟаз џьоукгьы шәан дара ирыблит. Имшәаз ҩыџьа-хҩы рыда ари ашәҟәы змоу аӡәгьы дыҟам, ушьҭа асулҭан дыҟам, ари ашәҟәы аҵара змоу ҳауаажәлар зегьы ашьҭоуп, аха ирҧыхьашәом, ари сара исазҳәаз шәаҳәшьаду лыҧшәма Џьу Меҳмеҭ иоуп, изыӡбазгьы иара иоуп, уа сыҟан, уахык уа саҧхьеит, нас Наргиузелгьы амарзакан бзианы ишалырҳәо зегьы ижәдыруеит, акыр аамҭа мырзаканк далаҧхыӡуан, уигьы мырзаканк лзаасхәеит. Ажәа шәысҭоит саб, арҭ зегьы схала ирҳаны исшәоит, саҭашәымҵан, – иҳәеит.
Аҭаҳмада рыцҳа иҟаиҵахуаз.
– Ибзиоуп нас, ашәҟәы уанаҧхьалак иаҳәо ҳаргьы иҳауҳәап, бара Наргиузел ара бааишь, иарҳәеишь ари амарзакан, ҽыки уардынки иаҧсоума, иаабап, – иҳәеит.
Наргиузел амарзакан аашьҭыхны арҳәара далагеит, убас ибзианы иалырҳәеит, аҭаҳмада изымычҳан дықәгылан дкәашарц иҭаххеит, иҧҳәыс длыҧхьеит.
– Бааи аҭакәажә, бареи сареи ҳҭажәымҭыҽха ҳаақәгылан ҳаицыкәашап, – иҳәеит.
Аҧҳа иалырҳәеит, ани аби кәашеит, аҧагьы еиниҟьеит. Аҩнаҭа гәырӷьарахеит, ччарахеит.
– Уара, ҳаззегь ас акы ҳазыҧшызаарын, иумбауа, зегь ҳгәы ҳханаршҭит, – иҳәеит аҭаҳмада. Уиакәхеит.
Наргиузел лмырзакан арҳәара иацылҵацыҧхьаӡа иацылҵеит. Аи ианаларҳәауаз абжьқыҭак ираҳауан. Изаҳаз еизаны, Папаа ахьынхоз агәаҩахь иааны, лара илзыӡырҩны, алаф ҳәаны, иччаны, икәашаны ицауан. Чарак ахьыҟалалакгьы лара дымгакәа ируамызт. Абас аӡӷабгьы лыҧсҭазаара аџьџьаҳәа ииасуан, аҭаацәагьы еигәырӷьаны иҟан.
Лашьа иааихәаз ашәҟәы, «Ажәытә аамҭақәеи Кавкази» ахьӡын, Меҭ Ченетука Иззеҭ ҧашьа ииҩыз акәын. Уи ашәҟәы аҧсуа қыҭақәа зегьы ирылсит, уимоу иахьа Ҵабал ҳәа изышьҭоу Ескьишьеҳир, Вирса, Билеџьик еиҧш акьҧақәа ирхысын Адаҧазар, Измир инхоз аҧсуаа рҟынӡа инеит, аҵыхәан Стампылынӡа инаӡеит.
Ашәҟәы нхеит, аха амарзакан ахьцаз анцәа идырып. Санхәыҷыз саб иашьа лаанда шықәсык сыҟан, усҟан лара даӡәын, быжьҩык ахәыҷқәа лыман, зегьы ирызҳахьан, аарлаҳәа рхы рбон, рмазар маҷын, аха ргәырӷьара рацәан. Дышҭакәажәызгьы лхала амарзакан арҳәны ҳлыркәашон. Зны-зынла лхаҵеи лареи иқәгыланы ианыкәашозгьы ыҟан.
– Саҳәшьаду, ас бхала изабырҳәози, бара амарзакан бымаӡами? – ҳәа санлазҵаа убас лҳәеит:
– Еҳ нан, сара хә-аишьцәа раҳәшьа заҵә сакәын, сҭаацәа рнапы сықәыргылан сырбон, амарзакан бзиаӡагьы сыман, аха ари Абраскьыл ҷкәын саниеилаҳа зегьы сырҟәаҵит, сыбналаны сиццеит, сашьцәа зегьы сызгәааит, макьана аӡәы заҵәык аҩны дмааӡац, реиҳа бзиа избоз бабҵәҟьагьы. Аха шәара шәахьааишьҭыз анцәа иџьшьоуп, иҟаҳҵари, сашьцәа срыкәыхшоуп, иахьыҟазаалакгьы ибзианы иҟазааит, саҳәшьцәа ирыхьша ацәгьамыцәгьақәа зегьы сара исыхьааит. Сара сыбзиоуп, бымаҳәи сареи ҳабзиахәха ҳаҟоуп, сашьцәа рыда гәырҩа сымам. Саныбнала смырзакангьы аҩны иаанхеит, бабгьы, баб иеиҳабгьы сара сеиҧш амарзакан бзианы иадырҳәон, исызгәаан смырзакан сырымҭаӡеит, аӡәы илырҭазар ҟалап, иахьыз сыздырам аха, зны-зынла сыҧхыӡ иалашәоит, аҧхӡы сҿашы санааҧшлак, бымаҳә: – Ибыхьзеи, бара, уамак ббама? – ҳәа дсазҵаауан. Саргьы сгәамҵны: – Сзааурҧшызи, уара, сыӡӷабушәа шаҟа бзиа амарзакан арҳәаны скәашози, сшәаҳәози, – ҳәа зынӡа иаалхамышҭыз лмырзакан аӡбахә лҳәон.
Нас акыраамҭа дымцәажәакәа дтәан, лгәы ҧшаагәышьеит. Аамҭак ашьҭахь: – Сан рыцҳа сахьыбналаз амшала ашәа схылҳәааит ҳәа саҳаит. – Абарҭ ажәақәа ҳәаны, дҵәуазаарын Пап-ҧҳа Гиулдур.
– Бан дыҧсижьҭеи иҵуази, аха макьанагьы абарҭ ажәақәа схашҭуам, – ҳәа салҳәан слырҵәыуеит.
Шьыжьымҭан игылоз,
 Шьыбжьаанӡа имгылаз, 
Уарадоуҳәа ззырымҳәаз, 
Кәаци бысҭеи ззырымфаз, 
С-Наргиузел рыцҳа уаа? – 
Абас ашәа ҳәаны дҵәыуазаарын, – лҳәеит. Нас даақәыҧсычҳаит.
– Оо, сан рыцҳа, сангьы сабгьы исмацәажәакәа иҧсит, – анылҳәа лылаӷырӡқәагьы лыбжьгьы аҩар еиҧш иҭыҩрит.
Саргьы сгәы ҧшааны сҵәыуар ҳәа дшәан, иаразнак дааԥышәарччеит.
– Аригьы лахьынҵоуп нас, уаҳа изакәызеи? – лҳәеит.
Смырзакангьы, сҭаацәагьы абри иббо бымаҳә имш ала исцәыӡит, аха иареи сареи иахьанӡа ҳагәқәа ҳамҧсахкәа ҳааит, быжьҩык ахәыҷқәа шҳамоугьы ҿыц ҳаибабазшәа ҳаҟоуп, – лҳәеит.
Иара ҳамаҳәгьы иҧҳәыс лызқәа ааишьышьын, реиҳарак шкаҧсахьазгьы ихаххала иҵаз лхаҧыцқәа рыла даачеит.
– Ааи, убасҵәҟьоуп ишыҟалаз, – иҳәеит, ииҳәогьы дук изеилымкаауа.







Еиҭагаҩык, рҿиаҩык, ҭоурыхҭҵааҩык лаҳасабалаМаҳинур Пап-цҳа даара лџьабаа рацәоуп. Уи азгоҭаны, Аԥсны анапхгара ахә ҳаракны иршьеит. Аԥсны раԥхьатои Ахада
Владислав Арӡынба, ажьырныҳоа 10, 2005 шықәса рзы, иланеишьеит «Ахьӡ-аԥша» аорден ахцатәи аҳаӡара. Лаҵара мза 3 рзы уи лнапаҿы илиркит Аԥсны Ахада ҿыц Сергеи Багаԥшь. Иара убас илыҭан Аԥсны ашәҟәыҩҩцәа Реидгыла дшалоу ала аршаҳаҭга.
«Арҭқәа зегьы иаанаго, быԥсҭазаараҿы даара аус рацәа баԥхьа ишьҭоуп ауп!» – лҳәеит  Маҳинур лхазын дычча-чо.


* 

