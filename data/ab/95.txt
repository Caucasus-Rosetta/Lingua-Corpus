
Аԥхынра ишааҭагылазгьы, макьана аԥсшьацәа маҷӡан азы,
аԥсшьарҭа ҩны анапхгаҩы амаҵурҭа еиҵых ачараз ириҭеит, уи ашықәсан
ари уажәшьҭа иҵыхәтәантәиин ҳәа иԥхьаӡаны. Ахыбра аганаҿ амаҵуцәа,
ақәабқәа ақәыргыла, амца рыҵаҵа, акәац жәреи абысҭа уреи рнап
алакын. Ԥара имашьына уаҩы иахьиԥырхагамхашаз инаиргылан,
амаҵурҭа ахьеилашуаз дымнеикәа, апарк дныҵалан, рымӡ дук
днықәтәеит. Аишәа-чарахь ианиԥхьаз аамҭа мааиӡацызт, сааҭк аҟара
агын. Макьана ауаагьы маҷын.
Ачара зуаз Такәа иԥа ԥҳәыс дизааигеит. Ԥара иаб Хәаҭхәаҭи уии
цуҭак еицатәымызт, маҵурала еилахәымызт, ус баша даара бзиа
еибадыруан. Уи асабша аҽны Хәаҭхәаҭ даҽа чарак ахь дымцар амуит,
Такәа иҷкәын Асҭамыр ичарахь иара, Ԥара, дцарц еибырҳәахьан. Абар
иара, ачара аилашыкымҭа ааиуазар ҳәа, апарк аҿы дыԥшын.
Дара ақалақь аҿы рхатә ҩнқәа рыман, аха, чара ӷәӷәак
мҩаԥыргартә, дгьыл ҭацәык рааигәа-сигәа ишьҭамызт. Араҟа уажәы
хынҭаҩынҭаран, џьоукы аԥсшьарҭа ахыбра иҩныҵуан, иҩналон, изҿыз
уаҩы изеилыргомызт акәымзар, еиҿкаара уск аԥшьганы иара дахьтәаз
ибаӡомызт. Урҭ зегьы аҩныҵҟа, амаҵуцрҭеи акҿаҩра еиҵыхи рҿакәын
иахьымҩаԥысуаз.
Ма музыкак абжьы аагандаз игәахәуан иара дахьтәаз, ачара
гәалаҟазаара имаӡамкәан, еихьышәшәа-ԥышәшәа машьынақәак ашҭа
иааҭалон, ишааиуаз агәарԥ ҭшәа иаақәгылон. Иааҭыҵуаз ааилагылон,
чысқәак анҭыргоз убарын, нас, рнапы иқәыргыла, наҟ иныҩнаргыларц.
Ашьҭахь амашьынақәа цон, иманшәалаз ҭыԥк ылырхырц. Ахыбра
аҿаԥхьа агәарԥ ҭшәа ааҭацәыхуан. Ҩыџьа, х-ҩы, ԥшь-ҩы еицны ашҭа
ианааҭалоз убарын. Агәыԥ маҷқәа еишьҭагыланы, еицырхашьшьы
иаауазшәа иара дахьтәаз игәы иабон. Уи иара игәалаҟазаашьа ус
инарбагәышьон.
Дара ирыбаргызи, рҽеилаҳәа-рҽеилаца уҳәар – агьумҳәаӡеит
аанагарынеи, рыҽҵәылхҵәҟьаны маҭәа шьахәла еибыҭан, еиҳараӡак
аӡӷабцәа. Убасҟатәи рышьхә ҳаракын, ршьаргәацә еинаалан, ҵкы
ԥшқала ишәыршәыруан, рмаӷра кьаҿын, рыхәда ҭыхын, еиуеиԥшымз
рыхцәы еиҿкаа еиқәҵан. Урҭқәа-егьырҭқәа ибла иабозшәа, иамбозшәа
дахьрыхәаԥшуаз, гәынхәҵысҭала иаҳа еиликаауан. Аӡәы уамак
дизрылкааӡомызт. Ахацәа усгьы ибла иабомызт, аҳәсақәа
иахьаарыдгылақәоз илаԥш иааҵамшәар иабацоз умҳәозар.
Маҷ-маҷ ачара зҽалазырхәуаз агәарԥ ааҭдырҭәааит, џьоукы
арымӡқәа инарықәтәақәеит, апаркгьы иааҵагылақәеит, агәарԥ иазааиуаз
амҩақәагьы ҭәуан. Ахыбра аҩнала-ҩныҵра аԥшьызгаз дубарын,
амардуани ахаҳәтә барҵеи ирықәгыла, хацәак аҭаҭын иахон. Аҩныҵҟа
илеиуаз харшәк ршәозар акәхарын, нас иаадәылҵхуан. Зегьы ԥшын,
атәаразы ирыԥхьарц. Аамҭа ааихьан, арахь уаҩы дрыԥхьомызт. Аҭаца
лаагара ишазыԥшыз ҩашьомызт.
Амра лҭагьалон. Аамҭа хыԥон. Аҭаца лыхабар макьана ирбомызт.
Ихадмырҟьацәандаз ҳәа, Ԥара дхәыцуан, аҵәымаӷ иларҵазшәа,
деиҭамҵкәа дахьтәаз. Имала дахьыҟаз игәы арҿыӷьуазшәа, ҳәсақәак
ааиватәеит. Нас, рыбла дамбаӡозшәа, рҽеиҿыркаауан, изеиҽырбашаз
агәарԥи ахыбра аҩныҵҟеи иҟазшәа. Иагьа еибарччон. Иаргьы игәы дара
абаӡомызт, уи зырзеилымкаауази? Иара дзызгәаҟуаз аӡӷаб адәахьы
дагьаацәырҵуамызт. Аҩныҵҟантә ашә даалагылозар ҳәа длызԥшызшәа,
иара уажәи-уажәи ашә шыҟаз днаԥшуан.
Ачара ззыруаз Асҭамыр диаҳәшьан Иалса. Издыруадаз аҩныҵҟа
еиҿызкаауаз дырхагылазар? Уажәыҵәҟьа лара дзызҿлымҳаз ачара зуаз
ишырҭахыз имҩасырц акәын. Лара усгьы иара дылгәалашәомызт. Иара
дышлыгәхьааз идыруазар, усҟатәи иԥсы имфаргьы здыруадаз, аха
лхымҩаԥгашьақәа игәаԥхомызт, есааира хара дицәгылозшәа ахьибоз
амца ицранаҵон фымцазшәа. Иааидтәалаз аҳәсахәыҷқәа
инцәыҵагәашәа ишыччоз даҽа знык ианиныр, ԥшатлакә инаилҟьан,
деилырхуа дҩагылеит.
Ауаа днарылс-аарылсуа, иидыруаз џьоукы аԥсшәа нараҳәо, абарҵа
иҵагылаз днарылагылеит. Ҵ аҟа игылаз илаԥш аархигеит, иидыруази
џьара лара даарылибаауазар ҳәа дгәыӷшәа. Блаҵарыла деимдон, лара
дибомызт. Анаӡарақәа, арымарахьла, арыӷьарахьлагьы, иааҭалоз
амашьынақәа ҭыԥ рымаӡамкәан иааилахақәеит, анҭыҵ амҩаду аҵкараҿ
иныжьзар замуаз еилкааӡмкәа. Урҭ иаарҭыҵуазгьы Иалса
дрылибааӡомызт.
Аҩныҵҟа дахьыныҩналаз, ауаа маҷӡамызт. Хәыҷқәакгьы аганаҿ
еибарҩуа ихәмаруан. Ацәажәабжьқәа ҭахәаҽӡа иҩныҩуан, иудгылаз
иуеиҳәоз цқьаҵәҟьа иааузеилымкаартә. Иахьцалак рлымҳа кыдҵаны
еицәажәақәон, ишеилибакаауаз рхаҿы лашақәа иаарныԥшыртә.
Амаҵурҭа еиҵыхи афоие ҭбааи рыбжьысырҭа уаҭахк аҿаҟаҵан. Ԥара
убра ацәаҳәа днықәгылан, ашәҟәы иаб данҵаны, ихаршә нариҭеит.
Иара ихаанны игәалашәомызт, аха иаб Хәаҭхәаҭ иҳәоны иаҳахьан
ажәытәан, аб ихаан, ахаршә зшәоз ажәа бзиа шахиҳәаауаз. Зны-зынла
еицыз реиҳабык даақәгылан еиднагылази, урҭ ирықәгәырӷьашаз
рҭаацәақәеи дрықәныҳәон, аҵәыцак икуан, ихаҭа ашәҟәы иҽаниҵон, нас
ицыз аӡәаӡәала рыӡбахә иҳәон, рызынтәык ашәҟәы иадырбон. Урҭгьы,
аҵәыцак-аҵәыцак кны, ишеицыз агәарԥахь ихынҳәуан.
Убарҭқәа рҵас иахьалӡааз, уаҩы иахьыргәаламшәоз, аҭоурыхҵәҟьа
иахьазнымхаз Хәаҭхәаҭ даара игәы иалан. Уажәы, харшәк нарыҭаны,
идәылҵуан. Ҵ әыцақәак зкуазгьы ачара змаз ирықәгәырӷьозу
ирықәымгәырӷьозу аилкаара уадаҩны, аныҳәараз рбжьы аҭыгара
иацәшәозшәа, иаамырмырны ажәақәак ҳәаны, рфырџьанқәа ҭарцәы
инықәдыргылон. Аишәаҿ ҩы еиқәаҵәа убаӡомызт, иржәӡомызт,
изықәдыргылози?
Ажәытәан еиԥш аҩы еиқәаҵәа цқьа абаҟаз. Аҩ ҟаҵа ауаа
арчмазаҩын, уаҩы инааломызт. Аишәаҿ иаақәдыргылоз аҩы
шкәакәаҵәҟьа шамахамзар ирҭахӡамызт. Араха иаҳа еиӷьарымшьози.
Ма аурыс уатка, аспирт иалхны, макьана убри иаҳа ирылаӡон.
Ирымжәуазшәа убон, аха ачарақәа рышьҭахь, рыҩныҟақәа ианцоз,
иҟалоз авариақәа ирыбзоураны, аҿар ҭахон, макьана уи хәшәы
амаӡамкәа иааиуан. Ус анакәха, џьоукы иржәуан инамцхәны.
Амаҵурҭа ашә аркын. Ԥыҭ-ҩык ус иадгылан, иааҵрааны ирбар,
ишыныҩналара рҽырхиа. Акраамҭа иандмыртәалак, ачара иалахәыз,
итәарц ирыԥхьаанӡа, рхала аишәахь идәықәлон. Уи азакәын амаҵурҭа
ашә заркыз. Афоие шыҟаз Ԥара даахынҳәит. Қәчагақәак хәхәаӡа
еиҿадыргылон. Уи иаанагоз – абхәраа ааиуан, рчыс уа иқәҵаны,
аԥшәмацәеи дареи еиқәгәырӷьаны еиқәныҳәон, фырџьанқәак
еидыржәылон, ачара-ишәахь инеиаанӡа. Шьҭақәак абхәараа рыӡӷаб
лчараҿ имнеирц, ҳара иаҳтәымыз ҳҵас шьҭаҳхит ҳәа рыӡбақәазижьҭеи,
абхәеи анхәеи аауамызт, аха аҿар аарышьҭуан, аӡӷаб илыхәҭаз ҳәа
ирыԥхьаӡоз аҩнымаҭәа, ма ԥарак нарыцҵаны.
Ԥара изеилкаауамызт, – аҭаца дааргаанӡа, абхәраа иреиуаз
ааиуазма? Арахь шьыбжьон, ауаа андыртәашаз, илахыԥахьан.
Изларҳәақәоз рыла, абхәраа амҩан игылан иԥшын, аҭаца аԥхьа
дааиуазар ҳәа. Лара дзымаауазу, аҭацаагацәа дырзаамгозу
узеилкаауамызт, убри ачара аҽны даанагоз џьушьарын, хцәыҟаҵара
Аҟәа дахьҩеиз дынхацәеит. Амраҭашәарантә Амрагылара дымцар,
Гагра лыхцәы еиқәызҵашаз дылзымԥшаазшәа. Ԥсоу аҳәаа анахьгьы
арахьгьы ахыҵрақәа акыр иуадаҩын акәымзар, дымцози Шәачанӡа, иаҳа
ахә ахьыҳаракыз, ахцәеиҿкаашьа иаҳа иахьыбзиаз ҳәа иахьылыԥхьаӡоз.
Ишнеиуа аурыс ҳазылхырҭаҿ апошлина рго иалагашт, Шәача зхцәы
еиқәызҵо рзын, нас аԥара ахькарыжьша иаҳа иҳаҭыруп ҳәа, уахьгьы
идәықәымлашеи. Ҳҟәыӷацәара акыр ҳаргаӡазу, аамҭа ахьааихьаз
ҳахшыҩ иаҳа ҭанаҵазу?
– Абхәраа ааиуеит! – бжьқәак Ԥара илымҳа иааҭасит, аҩныҵҟа
иҩнатәаз «уу» ҳәа аҷыда бжьы иаалҩшәа.
– Аҭаца дмааицкәа, абхәраа шԥааиуа? – аӡәы уамашәа ибахуан.
– Уи, лымҩан баҟас игылоу зегьы дрыдыргыла, лфотоқәа
ҭырхаанӡа, иахьа лырхәлоит, – иҳәеит даҽаӡәы. – Асасцәа ргыланы
ҳрыхәаԥшлома.
Ҩыџьа еимакеиҿак тортк еиқәыргыла еишьҭагылаз ираԥхьагыла
иааҩнашылан, рчыс ду аишәа инықәдыргылеит. Дара ирышьҭаз иркқәаз,
ари аасҭа акырӡа еиҵыз, иҟәымпрышәызшәа улаԥш иҵашәоз атортқәа,
ашампан ҩқәа, ачашәқәа, аџьма ӡы ртәаны, уи абантқәа ахи, алымҳаи,
ахәдеи идыркны, ашоколад коробкақәа… аторт ду наҟ-ааҟ
иаавадыргылеит. Ақәчага еиҵых аарла ачыс ҭбаа адыркгәышьеит.
Иааиқәныҳәақәарц наҟ-ааҟ аԥшәмацәеи асас дахьқәеи
ааиҿагылон, аиқәныҳәарақәа инарыхьӡаанӡа, амҩаду шыҟаз ашҭа
иааҭалеит амашьына хәыҷқәа еибарҟаауа. «Маҳәи ҭацеи авҵагылан
телефонла зегьы анааизалак еилыркаазшәа иҟалеит», – Ԥара дхәыцуан.
Ара еидгылақәаз неиҿаԥшы-ааиҿаԥшит, аха рҽахымгакәа ныҳәаԥхьыӡ
ажәақәак неиқәырҵарц рҽаадырхиеит. Амаҳә иаб Такәагьы уа
драԥхьагылан, аха аԥшәмацәа рҿынтә иазыҟаҵа ирымаз Ҭышькәа хаҵа
даақәгылан, аҩныҵҟа иҩнатәаз ашыкьыбжьи адәахьынтә иааҩуаз
ашәаҳәа бжьи акәашара музыкеи ихәаҽырц, ибжьы ҭигон. Ԥара акгьы
изеилкаауамызт. Ахаҵа, ихазы дцәажәозшәа аԥшра шамазгьы, ихы
ззынархаз еиқәлымҳаха еиҿаԥшуан. Нас асасцәа ираԥхьагылаз ахаҵа
даақәгылеит.
– Уара, арҭ уан-сан еибырҳәозаргьы, уаҩы изеилкаауам, – инаҩсан
игылаз аӡәы ииҳәоз аарла Ԥара илымҳа иааҭасит.
Агәарԥаҿ акәашара шҭарҵаз мҩашьо, акордиони адаули рыбжьы
акәашацәа шаҵаҳәҳәоз аниаҳа, Ԥара дындәылҵын, абарҵа иҵагылаз
днарылагылеит. Акәашашьақәа ианакәызаалак игәаԥхон, аҿаргьы
ааҭымгылаӡакәа акраамҭа иқәын. Амардуан иаадгыларц агьагымхо
иаангылаз аиномарка ашәқәа ыҵарбаҟа иаркын, саркьа хәашьыкгьы
илахомызт. Уа аҭаца, лҩызцәа лыма, дҭатәан. Амашьына анаҩс Какан
дгылан дааԥшуан. «Дхаҵаҩызоума?!.» – ааигәахәт Ԥара.
Амашьына дааҭыҵит Иалса. Дҳаракӡа, деинаала, дыԥшӡаӡа. Аҭаца
длыцааизар акәхарын. Какан дызхаҵаҩызаз аҭаца лара дахьлыцыз Ԥара
игәаԥхомызт, аха ахаҵаҩыза дышьҭызхуаз аӡӷаб лакәын, лара, Иалса,
даныхәԥҳан, аҭаца даалгон, даҽакала ишԥаҟалҵарыз? Ԥара уи аӡӷаб
дызлаирқьиашаз дашьҭан. Ус акәын ихшыҩ еилгашьа ишеилнарцоз, аха
дара рызынтәык, аҭаца, Какан, Иалса, еибыҳәаны рҽеиқәдыршәазар?
Иалыргози? Ус иахьеицыз ргәы иаахәозар?
Иалса амардуан дҩаҿагылан, еилагылаз днарылс, наҟ
дныҩналаанӡа, азҵаарақәа еилдырхуаз Ԥара ишьамхы ҵысуан. Цқьа ак
издыруамызт, аха Иалсеи Какани ак шрыбжьаз ицәаҩон, ус игәы
иҭашәазишьҭеи уи аҽны акәӡамызт, шьҭа далашьцыларгьы уамашәа
ибатәӡамызт, иара ус дшан, дуаҩ иашацәан, лара даҽаӡәы иахь лхы
кыдылҵарын ҳәа аҵыхәтәанӡа агәра злеигарызи.
Аҩныҵҟантә ашә абӷьааҳәа иаалыртын, длалбаарц лара
даақәгылеит. Лышьхә ҳарак гәыр ԥынҵа лшьаргәацә пақәа ирнаалон.
Ларгьы дкалаӡа ашацаҳәа длалбаан, аԥхьа даазҭыҵхьаз амашьына
еиқәаҵәа ԥшӡа даадгылеит. Аҭацаагарашәа «Радеда» зныз адиск аҿан,
аҳәынҭқарратә ансамбль ашәа ашҭа иаахыҵәеит. Аԥыхьақәа
аҭацаагарашәа зызҳәоз алыԥшааны, ҭацаагара идәықәырҵон. Уажәы
еицызгьы иԥшызгьы аӡә даарылҵны, ашәа иҳәарын, ибжьы
ҩарылҟьарын ҳәа уҟазу. Зегьы ԥшын еиқәышьшьы.
Анхәԥҳа аҭаца дааҭылгеит, уи даалыцҭыҵит аҭацаҩыза. Уи ашәа
шьахәла ансамбль «ианынанагӡа», акардиони адаули азырҳәоз
акәашашәа анаацәырырга, Иалса, ҷкәынак длыма, даақәлеит. Лышьхәа
па ҳарак лԥырхагамызшәа, лшьапыргылашьа лҽақәлыршәон, нас хәыҷи
дуи еилагьежьуа ианаақәла, лара лҭаца дылзааин, лмахәар аанылкылеит.
Амузыкатә мыругақәа зкыз амардуан ианыҩаҿала, икәашо џьоукы урҭ
инрышьҭалеит.
Дахьаанагаз Ԥара изеилымкаауа, аҭаца даазгаз амашьына
дааҭыҵу, ма даҽакала уи дашьҭагылазу изгәамҭеит, Асҭамыр иӡӷаб
лааҩсан дҩеиуан, иаҳәшьеи аҭацаҩызеи наҟ-ааҟ ирывагылан.
Ианакәызаалак инаԥшуаз ари ргәаԥхомызт, аха, чарацыԥхьаӡа
акәымзаргьы, зылахь еидызкылоз аҿар абас еицылон, ԥхьаҟа илырхышаз
аҵас мҩа макьана ишеилкаамзгьы.
Аҭацаагацәа ашҭа ҭзырҭәаауаз ианынарышьҭала, Ԥара урҭ
днарылагылеит. Абхәрааи аԥшәмацәеи еиқәгәырӷьақәаанӡа, аҭацеи
амаҳәи рыма, акәашацәа анаарыдгыла нахыс, иааԥшқәар акәхеит.
Акәашара ҭарҵаӡеит. Иара ус ишеимаз амаҵурҭахь рхы дырхеит. Уа ашә
аартын, ачараишәа зҽалазырхәуази, аҭацаагацәеи, амаҵуцәеи еилахеит,
аха амузыкатә мыругақәа азырҳәози акәашацәеи амҩа ылырхуан.
Маҳәи ҭацеи рҭыԥ ааныркылеит, наҟ-ааҟ аҭацаҩызеи даҽа ҷкәынаки
рываргылан. Иалса уаантәы длалбааит, ак ааиҿылкаақәарц. Аҭаца
лхаҵаҩыза уахь дымҩеиӡеит. Уи дахьцашаз Ԥара даара дазҿлымҳан.
Иалсеи уии џьара рҽааиқәдыршәозар ҳәа, дкылыԥшуан. Аӡӷаб илаԥш
дхын, егьи дибаӡомызт.
Ауаа рыртәара уадаҩын, амаҵуцәа иддырбоз аҭыԥқәа ракәымкәан,
рхала ирҭахыз атәарҭақәа рԥшаауан. Усҵәҟьа димырҟаҵарц, Какан иаб
Ҭышькәа дрылан, аха изыӡрҩуаз маҷын. Иахьцалак ҭыԥ змоукәан
иаанхоз иахьтәахьаз иҭацәыз аҭыԥқәа ирзыхынҳәуан, баша дгәаҟуан
Ҭышькәа. Амалагьы иара дгәаан дыҟан. Амузыка иазкыз агәыԥ
маахьази заа, рмыругақәа рхарззала, Ҭышькәа урҭ реиҳабы дизаарган,
еибадырит. Дара уаанӡагьы еибадырқәон аха.
– Абри ачараишәа деиҳабуп, – рҳәеит Ҭышькәа изы. – Шәҩыџьегь
ишышәҭахыу еибыҳәаны ачара еиҿышәкаа!
– Ҳанбалаго, ҳашԥалаго? – Адамыр Ҭышькәа дааизааигәахеит.
–Аишәаҿ аҭынчра ыҟазар сҭахыуп, – иҳәеит Ҭышькәа. –
Еицәажәар, еибаныҳәар, еизыӡырҩқәар, еиқәгәырӷьар сҭахыуп.
Ныҳәаҿақәак шьҭырхаанӡа, музыкала рхы ҭҟьаны, изымеицәажәо
иҟаҳамҵап.
– Ишышәҭахыу, – Адамыр игәы наӡомызт. – Иахьцалак ианаҭахыу
иаасашәраӡа, – иҳәеит.
Усгьы аҩныҵҟа амаҵуҩцәа рыда уаҩы дыҟамызт, ашәа раҳауазар,
иаҳагьы аус руларын игәахәшәа, иҩызцәа ибжьы нарықәирган, естрада
ашәақәак наҿарҵеит. Уаҳа аҭахызма, ашәагьы цқьа иузеилыргомызт,
убасҟатәи амаҵурҭа амузыка бжьы анааломызт, амаҵуцәа ираҳарц
урықәҟаауа урацәажәар акәхеит.
– Шәхы шәмыхьӡои?! – ҳәа, Ҭышькәа знык аҟара днарықәҵәҟьеит,
аха данынрыдҵ, ҿыц бжьы ҭахәаҽла иааҩындырцәажәаахт. –
Ишәмаҳахааит! – Ҭышькәа дуаруаруа дыҩнан. – Макьанатә ҳхы
рӷәасахьеит, ауаа ҳартәар, арҭ иаҳзыҟарҵои?
Ажәлар тәаанӡа, акардиони адаули реицарҳәареи аҿар
реицыкәашарақәеи аестрада бжьы ааныркылеит. Ауаа рҭыԥқәа
ылырхуан. Какан аханы итәаз еиҳабацәақәак дрыладыртәеит,
хаҵаҩызаҵас иаҳаҭыр рбарц. Даҽа ишәак ҷыдала идырхиахьан еицыз
абхәраа рзы. Даҽа џьоукы уи аанырымкыларц, Ҭышькәа иуаа азикхьан.
Урҭ ирзымӡырҩыкәа, анстәиалаастәиала ихыԥаны итәаз ирыҵаҳәҳәаны
идыргылан, асасцәа рҿаадырхеит. Уи ақәчага цәаҳәа абжеиҳарак
дырҭәит. Еиҳабацәақәак, раҳаҭыр қәҵара еиҿыркаарц, ирыддыртәалеит.
Иаанхаз имтәацыз аҟьасаҳәаса иааныркылеит. Урҭ, рыбжьы
дмыргацәарц, Ҭышькәа, дрылабжьозу дрыҵаҟаауазу узеилмырго,
дрылан. Рхахьы итәаз асасцәа ирԥырхагахар ҳәа, дшәагәышьон. Шьҭа
рыртәара далгеит шиҳәоз, Адамыр ихала дааидгылахт.
– Ҳара ҳанбалагои? – иара дҵаауан.
– Ҩбаҟа ашәа шәҳәагәышьа, – Ҭышькәа даахәыцт. – Нас ԥыҭрак
шәааԥшыроуп. Ҵәыцақәак ҭынч иркып, иааицәажәақәап.
– Ҩбаҟа ашәа закәи?!. – Адамыр дааҵҟьеит.
– Ишԥаҟаҳҵои, уара, – _Ҭышькәа шьҭа ибаргыз, абри аҷкәын
диацлабны дцәажәарызма. – Ажәлар рныҳәаҿа шьҭаҳамхӡои, еибагаз
рныҳәаҿа акыха раҳамҭаӡои, рҭаацәа ҳашрықәгәырӷьо раҳамҳәаӡои,
иҭахаз ҳгәалаҳмыршәаӡои?!.
– Зегьы ҳара имҩаԥаагоит, – Адамыр ибжьы ааирӷәӷәаӡеит. –
Акәымзар ҳара баша ара ҳаама?!. Еиқәҳаршәеит ҳапроограмма,
еицырдыруа ашәаҳәацәа ҳацуп. Имҩаԥаагоит иԥшӡаны, ихааны!
Аԥшәмацәеи амузыка знапы алакызи еицәажәахьазар, аҽны
Ҭышькәа дымчыдан, ма драцлабны ацәҳара ҭаҵаны, аиааира игар
акәхон. Уи заҭахызи? Адамыри иареи зеиҿамԥшуа иааидыҵит. Ҭышькәа
ақәчага цәаҳәақәа днарылс-аарылсын, аишәа-чара иагыз-иабзаз даҽа
знык иаагәеиҭеит. Амаҵ зуаз инарыгӡақәашаз нареиҳәақәеит. Шьҭа
уамак ачара-ишәа иалахәыз рхагылара аҭахцәаны ибомызт. Арахь
Адамыр имузыка еиуижьхьан. Аӡәы уиацәажәо, уилабжьо иҳаӷаз ибааит.
Ак зуҳәарц уназыдгылоз инапсыргәыҵа ргәаҩа илымҳа инадикылон,
узыӡрҩрада ус имамызшәа; акгьы анизеилымкаалак, зегь иаҳазшәа,
дагьуқәшаҳаҭызшәа ихы наҟьаны, дынудҵуан. Шьҭа ус имамызшәа збаз
Ҭышькәа ашьшьыҳәа даарылҵын, ҭаҭынк дахо, афоие дааҩнагылеит.
Ара иаҳа ҭынчрамзи. Игылахьаз ахәыҷқәа еибарҩуа иҩнан, уаҳа бжьы
уаҳауамызт, амаҵурҭаҿынтә иааҩуаз ашәақәеи акәашара ашәақәеи рыда.
– адиктор ибжьы
ҳаԥҭыҵырҭазшәа иҩныҩуан. –
Аконцерт зал ажәлар ҩнатәазу ачара-ишәа иахатәазу, ҳазҿыз
аилырга ахьыуадаҩхаз игәы ҵнашьаауа, Ҭышькәа акраамҭа дгылан.
«Ҳаӡуама? – ихы дазҵаауан. – Икәашаша ишәаҳәаша ачара иалахәу
ракәзароуп. Ма ҳара убас ачара ҳазыҟаҵазароуп, ауаа ҳаршәаҳәартә,
иҳаркәашартә. Ҳазҿу закәи?» Ихы игәахшәазшәа, ашьшьыҳәа адәахьы
дыҩдәылҵын, агәарԥ даақәгылан, ашҭа ладеи-ҩадеи лаԥшыла
иаимидеит. Амузыкеи ашәеи рбжьы ҭахәаҽ ааҩуан.
Ҭынч ишьаҿа неихиган, шьапыла мацара иҩныҟа амҩа данын.
Иидыруаз машьынак изаангылеит, ашҭа дшынҭыҵызҵәҟьа. Хара
дшымцоз иирдырырц, инапы аныҟәцаҩ изиҟьеит. Дкарауараха
дшыҟазгьы, ишьапы ашьшьыҳәа иааиҵихыр бзиа дархәыцуазшәа игәы
инаҭон. Аилашыкымҭаз ачара бжьы иаҳа-иаҳа ицәыхарахон. Игәы
иҵахаз ус ала иԥсасиуамызт, аха иԥсы ааивигазшәа акыр ихшыҩ
ҭынчхон.
Агәҭынчымра макьана Ԥара иакәын иамҽхакыз. Иалса, шәҭы
какаҷ, лашьа ичара заҟа даргәырӷьоз аҟара, даҽа зны еиԥшымкәа, лхаҭа
зегьы дыргәылыҷҷаауан. Ма ус иара дибозу? Лара ирлас-ырлас днарылсаарылсуа иаҳа илдырқәоз днархагыланы лаԥшыла драҭабуан, џьоукых
аргама уи ралҳәон. Аҳәса рҿынтә ахацәа рахь диасуан. Уи аӡӷаб иара
дитәызар акәын, уаҳа ԥсыхәа жәлак ибомызт, мышкы зны дицәыӡыр ҳәа
дахьшәоз, аԥшатлакә амҩан иаазықәшәаз зегьы шышьҭнажәаауаз
иаҩызаха, иԥсҭазаара шынеибакәыз ицәыблаҟьарынеи.
Ачараишәа иалахәыз дахьрылаз, ԥҳәыси хаҵеи рылаԥш хаа лара
илыгӡамызт, доусы рхазы, ма разҟык змаз рҭынхацәа рзын илеилаҳауан,
аха лара ҷыдала лыхшыҩ арԥыск изкны иара ибаӡомызт, убри игәы
ҟанаҵон. Ахаҵаҩыза дызлатәаз рахь лара днеиуамызт, ахарантә лылаԥш
Какан иахь илыршәуамызт, иаргьы ҷыдала дизынаԥшуа Ԥара
изгәаҭомызт, ихаҿы уи аишәа хада шыҟаз ирханы дыштәазгьы. Урҭ
рҟазшьа лаԥшхырԥагазар ҳәа, даашәон. Ргәы еизҭынчзар – ус
иҟанамҵози.
– Уааи, ҵәыцақәак еидаажәылап! – иаԥхьа итәаз Кәыкәыша
иакәын, ҵәыцак аақәихит, ладеи ҩадеи уаҳа излахәхашаз, зыхшыҩ
рзызышьҭышаз уаҩы данимба. Арахь уи ииҳәоз Ԥара аарла еилиргон,
амузыкеи ашәеи рыбжьы ҭазхәаҽуаз ахыбра аҩныҵҟа усгьы цқьа акыр
инарҳауазма. – Ҳаззааиз аразҟы бзиа рзеиӷьаҳшьап. Ԥа рира, ԥҳа рира
рыгымхааит! Агәабзиара роуааит!
Ажәа еизадақәак аниҳәа, иҵегь ациҵақәеит, урҭ иаҳартә, илымҳа
кыдҵара Ԥара изышьҭыхуамызт. Амузыка бжьы цәгьа адагьы, лахьынӡа-ҩахьынӡа рықәчага чыс иадтәалаз еицлабны ицәажәон. Збжьы
змырдууаз ииҳәоз усгьы иуаҳауамызт азы, абжьы ҳаракраз
еицлабуазшәа угәы иунаҭон. Итәаз рызынтәык рхаҿқәа ақалақь аҿы
ибахьан, дара еиҩызцәаз, еиқәлацәаз, аҵара еицызҵоз уаан, амала аӡәык-ҩыџьак рыда изыжәлаз издыруамызт, ма игәалашәомызт. Ихаҭагьы
аҵәыцак аақәихын, дахныҳәазшәа иун, имжәӡакәа инықәиргылеит, уаҳа
шимжәуаз нацҵаны. Уи иҟазшьа шигәамԥхазгьы, Кәыкәыша даҽа
ҵәыцак аақәихит, нас даҽакы… Ихала дныҳәон, ихала ижәуан, Ԥара,
мчыла дҿаԥхаҿаччо, уи диҿаԥшуан. Наҟ-ааҟ ирыдтәалаз арҭ хьаас
ирымамызт, рхатә хымҩаԥгашьақәа шьҭырхын, иржәуамызт, аха
иахьеицәажәоз «у-у-у» ҳәа, рыбжьы еизакы ааҩуан.
– Иухьи, уара?! – ҿыц дибазшәа, Кәыкәыша Ԥара дышџьеишьоз
изыҵәахуамызт. – Ма усзымдыруазар – акы иамусын. Ҳҵасқәа
ухашҭӡама? Ма угәабзиара бааԥсу?
– Мамоу, џьушьт…
Ԥара бжьы ҭымга ииҳәаз Кәыкәыша илымҳанӡа цқьа инеизу
здыруадаз, ладеи ҩадеи дҩарылаԥшызшәа иун, ижәҩахырқәа ааирҵасит,
«ҳазлатәоу зусҭқәоу умбаӡои?» аанарго. Аиашаҵәҟьа уҳәозар, иара изы
дызлатәаз тәымуаан. Ақалақь рԥарцәа иааҟәымҵӡакәа изҿыз
еицәажәаран, рыбла ҭыԥхаауа, рхаҿы еихаччо, зынгьы иааҭырҟьацәаны
еибарччо, аԥсышәа ажәак рҿахьы изымааиуа, ирҿыҵашәоз зегьы иара
иацәтәымны. Ԥара арҭ дызрыламгыло дыбнакхьазма? Аҿиара ахы
ахькыдыз изеилымкаауазу?
Дара рҿынтә изжәуаҵәҟьаз маҷын, уи бзиаран ишьҭырхызшәа
ибон. Аӡәык-ҩыџьак ракәымзар, – иара игәаҵа гәыр ԥынҵак налакшеит,
– анаркотик ахьрыдыркылоз амшала ирымжәуазар? Урҭ дахьрылаԥшуаз,
зымацара иныҳәоз, иржәуазу, ҵаск мҩаԥызгозшәа зыҽԥызшәоз
Кәыкәыша иара дизгәынкыломызт. Ихы мцхәны иԥхьаӡо, длаԥшы-ҩаԥшуа даарылахеит. Убасҟан акәашара мцаха иаақәырҵеит.
Иара акәашарақәа бзиа ибон. Убарҭ ракәын есымша иҿыцхоз, аҿар
зымҽхазкуаз. Амала абанҭ а-«Шоу-гәыԥ»-қәа изычҳауамызт ачараҿ
ианаақәзаалак. Ҳажәлар рышәҵатәы ахьныҟәыргоз анаҩсан, рыкәашара
иҭахӡамызт. Иара игәаԥхоз хәыҷи-дуи жәпаҩык еилагьежьыр,
ршьапеихгашьа мцабзха ианаақәлалак, ҩныҵҟала ԥсҭаҵагазшәа, иԥсы
ааивигагәышьон, аргама дҿаԥхаҿаччо, мцаԥшьк иҿықәлон, ибла
цырцыруан.
Аиҳараӡак зшьапы ԥшӡа шьҭыԥраауаз Иалса акәашацәа
данаарылагылалак игәаԥхон, иҵегь иара данҿаз еиԥш, ихаҭа ишьапы
шьҭамырскәа, дԥырԥыруазшәа даалывагьежьырц игәазыҳәара
аҽарҿыцуан, аха игәалаҟазаара даиааины, дзыҩагыломызт.
Агәыҩбарақәа дыршьаҳауан. Лара усҟан лшьамхы лыҵԥраауан,
аҷкәынцәа рҽеиҭнырԥсахлон, иаалыцықәлоз игәарԥхацәаны, уи
ииԥсахуаз игәамԥхакәаны. Урҭ дырхызбаауаз иара дтәан, рыхәаԥшра
изышьҭымхуа. Лхы-лҿы хәыҷы гьежь ҟәымшәышәӡа, иԥшқарах
иахьибоз, уи зтәыз зны дицәыӡрын ҳәа ихахьы иааигар иҭахӡамызт. Уи
лыда аԥсҭазаара ԥсҭазааран дзазхәыцуамызт.
Акәашара анаанкылаха, еиҿатәақәаз рбжьы «у-у-у» ҳәа
иааҩнатәахт. Ихы ӷәасазшәа ахьибоз, иара игәабзиара ԥсыҽҵәҟьазар
ааигәахәит. Абжьы еилатата ахь-«-у-у»-аз егьырҭ ирнымԥшӡакәа,
еихәлаччон, еиҿагәыбзыӷын, иара иаҳа дызрылылкаарызи. Аԥсеивгаха
рацәаны ироуз аздырхазшәа, амузыка аҭӡамцқәеи, аҭуани
(адашьмаҿынӡа излеиуамызт итәаз рымшала) ирынҟьаны аҩныҵҟа
аҽеиланарҩынтуан.
Иара, дахьтәаз Иалса даарыбжьалар, аԥшәма ӡӷабҵас ажәақәак
нарықәылҵозар ҳәа, дгәыӷуан. Лара усҟан даҽа џьара лыхшыҩ ыҟазшәа,
агәаанагара иман, аха лара ахаҵаҩыза Какан дызлатәаз рахьгьы
днеиуамызт. Урҭ даарзааигәахар, иара, Ԥара, днеилыԥсаарын. Уиҵәҟьа
шихигарыз издыруамызт иара усгьы згәыфара ацәырҵшьа зҟажоз арԥыс.
Иарбан қәчагақәаз лара дзыбжьымсыцыз, иара дизааигәахомызт, аха
Какан дызлатәаз рахьгьы лхы лырхомызт. Иара дизааиуамызт, еилкаан
ҳәа хәыцырҭа мыждак дынҭанаршәит, гәыӷрак изкалыршәырц
лҭахымызт. Какан иахь дызнеиуамызт, лымаӡа лыцәцәырымҵырц.
Ахаҵаҩыза урҭқәа еиликаауан, деизадазшәа дрылатәан.
Ԥара амцаԥшь ҩаихҟьеит, данабыл ихьааха иҩныҵҟа ицран, амала
дзынхьаауаз маҷк дарҭынчын, иҿаԥхьа итәаз Кәыкәыша ак идимбаларц,
днеиҿаԥшит. Уи имацара аныҳәаҿақәа икуан, ихала ижәуан. Алада-аҩада
«а-у-у» ҳәа еилаз ихьаамызт, иаргьы дырхьаамызт. Иаԥхьа итәаз Ԥара
ихшыҩ изишьҭуазшәа ахьибоз изхон, иижәыз акыр дарҩашьон. Ԥара
ихы ҩышьҭыхны ауаа днарылаԥшқәарц иҭахӡамызт. Еиуеиԥшымыз
рҽеидкыланы ачара-ишәа иахатәан, еиԥшӡамкәа рхы мҩаԥыргон, иара
ишигәаԥхарыз гәыԥ-ҩы заҵәык ибомызт. Аха, ихы ҩышьҭимхӡаргьы,
дабацоз, еиҳараӡак игәамԥхоз ақалақь рԥар ракәын иара наҟ-ааҟ,
лахьынӡа-ҩахьынӡа иватәақәаз. Урҭ иаҳа изааигәан, изҿқәаз цқьа
ибартә. Игәы аҩныҵҟа иҭаԥҵәазшәа, аԥхӡы ааилнахуазма иҳәартә,
ихәдеи иҩыҵреи аацәаакит. Хара имгакәа, илахь аԥхӡы ԥҟыш
ҩақәнаҭәон. Уаҳа тәашьа имамызт, фырџьанк аақәихит.
– Кәыкәыша! – иҿатәаз дааирӡырҩит.
– Сымацара сныжьны, угылома?! – Кәыкәыша дзаҵәхазшәа ибла
ҭраа ари днаиҿаԥшит.
– Усгьы акы сумаҭәам, – ҿааиҭит Ԥара, шьҭа иҩыза аишәа
дҩахыҵыр иаҳа изеиӷьын иҳәарызшәа.
– Снаухьыԥшуан, џьушьт.
– Иуныҳәазгьы иумныҳәацызгьы, зегьы неидкыланы, Анцәа
абзиара шәаҭәеишьааит! – днаҿыхәан, ифырџьан нықәиргылеит,
дагьыҩагылеит.
– Уара, уи ҳаҭырқәҵарам, – Кәыкәыша иҩыза дҩаиҵаԥшит, егьи
ҿымҭӡакәа аишәа даныҩахыҵ, дзыдтәалаз днарылаԥш-аарылаԥшит,
зегьы рхатә «хьаақәа» рымазшәа, ирҿатәақәаз ирацәажәон, иржәны
иржәуамызт, игыланы игыломызт. «Ных!» – инапы неиҟьан, дҩагылан,
ииулак абӷа змаз иҟәардә днахан, дыбжьыҵит. Ԥара днаихьӡар иҭахын,
уи дахьцаз уаҳа ибомызт. Икәашоз рахь дымнеикәа, ддәылҵырц ашә
шыҟаз днеиуан.
Усҟан Ԥара еикәшаны игылаз дрылагылан, иқәԥраауаз
дырзыԥшуан. Иагьа умҳәан, Иалса уажәи-уажәи даақәлалон, ма
илыханы џьоукы даақәырҵалон, ааԥсара зықәӡамыз лакәыз џьыршьон.
Уажәы ааигәа-сигәа иара дибомызт, дааиуазар иааигәаны дналыхьԥшыр
ҿыц дибарызшәа игәы инаҭон. Лара дцәырҵуамызт. Илаԥш амаҵурҭа
еиҵых иахын, еиҳараӡак Какан дахьтәаз џьара дрыдибалозар ҳәа,
даахәыцуан. Лара уахьгьы дыҟаӡамызт. Маӡала, аилашыкымҭа лхы
иархәаны, аӡәы диццар ҳәа дшәаны, гаӡа хәыцырҭақәак днарҭашәалон.
Усҟан илаԥш, амаҵурҭа иамкуа, иаҳагьы ишаҟьон.
Уажәраанӡа имбацызшәа, аҭаца Анҭицеи амаҳә Асҭамыри рҭыԥ
ахь днаԥшит. Дара шгылац игылан, атәара иақәиҭымызшәа, ажәлар
ирылаԥшуан, аиҳараӡак рылаԥш акәашацәа ирхын. Анҭица аҭацара
лнаалон, аха Асҭамыр, уа иҭыԥмызшәа, инаалаҵәҟьомызт. Ачараҿ амаҳә
ауаа рылагылара иахьаҳҵасмыз Ԥара ус инарбозар здыруадаз. Иагьа
умҳәан, иара жәларык рҵас -рқьабз илаҽын, аҩны илааӡаз анаҩсан,
шәҟәыла иҭиҵаахьаз маҷӡамызт. Урҭ реиқәырхара дазҿлымҳан. Арахь
дара акакала иаҳцәыӡуан, иааҳакәыршаз ажәларқәа ҳныруан. Ҳтәыла
наиааирҭа ҭыԥын.
Убасҟатәи жәларҵас ҳаԥсардызма? Ари азҵаара иара ҭыԥ
инаҭомызт. Арахь уԥшыр, ихаҭа далахәхартә дмаҷын, аха аибашьраҿ
аџьабаа ӷәӷәла избаз ирымҳәалози, ртәылеи рҵас-қьабзи еиқәдырхарц
хацәнамырха ҳаҷкәынцәа заҟа еибашьуаз. Ҳхы еиқәҳархарц, еснагь
аибашьра, ма амилаҭ еиҿыхара, аидыԥсылара ҳарҭагылазар акәызма?
Урҭқәа ҳамамзарц акәӡамзи ҳҵеицәа рыҽзыршьуаз. Нас, ҳхы ҳақәиҭны
анаабалак, иҳамаз ҳзамеиҷаҳауази? Мгеимцарала урҭ даарызхәыцуанаҵ,
Асҭамыри иареи рылаԥш ааиқәшәеит. Асҭамыр ԥҳәыс дааигазеижьҭеи,
Ԥара уи идиныҳәалахьан, аха уажәы, ачараҿ, ҿыц дынидымгылар,
агәырӷьара игәы ишаахәаз иимырбар изымчҳаит. Маҳәи ҭацеи зхагылаз
аишәа-чыс астәиала днадгылан, инапы нхырҳәҳәаны, Асҭамыр инапы
ааимеихит.
– Шәеиқәгәырӷьааит! – иҳәеит, егьи иаҳазар.
Аҭаца дналеихырхәан, даахынҳәит. Даҽа зны лахьынӡа-ҩахьынӡа
лаԥшыла иааимидеит, Иалса ибла дааҵашәарц. Лара дизцацуазшәа
џьаргьы дрылагыламызт, амаҵуцәа дрыцны, дрылсуамызт. Шьҭа
ддәылҵырц иақәкны, афоие шыҟаз иҿынеихан, игәы иҽанӡамкәа иааиуаз
Иалса дааиҿаҳаит. Лхаҭагьы лгәы лҽанӡамызт, убасҟатәи
лыҽлызнымкылакәа дааҭрысит. Лхы лнапаҿы иаалган, дааихәлаччан,
иҵегь дааизааигәахеит. Лыуа-лҭынхак еиԥшҵәҟьа, ибара дазгәаҟуазшәа,
лызнапык ижәҩахыр иаақәылҵан, амца наижәҵа, фымцаҵас
инаилырҟьан, иӡамҩа днагәӡит. Аҭак шыҟаиҵарыз дақәымшәо, цқьа
дналҿаԥшаанӡа, лҽааиҟәылгеит.
– Иҭабуп!
Даниаҭаб, дналыхәлаччазшәа аҭак налиҭан, днаиԥырҵаанӡа
лаԥшыла длылаҵәон. Иара знык димгәыӡӡацызт, аиҳабыратәи акласс
аҿы дантәаз, лара иҵегь данмаҷыз аахыс бзиа дшибозгьы.
Амаҵурҭаҿынтә дындәылҵит. Афоие зхагалан ихәмаруаз ахәыҷқәа
апарк шыҟаз илыбаахьан, уахь рыбжьы гон. Џьоук шааҩнысуазгьы,
имала дзаҵәха дгылазшәа игәы инаҭон. Уаҳа уаҩы цқьаҵәҟьа ибла
дыхгылаӡомызт. Иалса дахьааидгылаз дышьҭнаԥаан, азныказ ажәҩан
дшалаз, ԥшьшьала адгьыл ахь длыбаауан. Лара, хара илызгылаз аӡәы
бзиарак ахьылзиуз азы, диаҭабуазшәа агәаанагара изкашәон, уи игәаҵа
акыр еихәланарччуан, азныказ ԥшатлакә иӷрысыз иҩныҵҟала
дазымрыцқьеит.
Ҳәашьак зқәымыз цәаныррак дизалаҟазҭгьы, жәларык
шлыхәаԥшуаз иара иӡамҩа лара дзагәыӡрымызт. Уи лылшарымызт.
Азныказ дшьаҳаиҭхазшәа дыҩнагылан. Амаҵурҭахь днахынҳәырц игәы
ихон. Даҽа знык дналҿаԥшы, Иалса лгәы иҭакыз ҭиҵаарц цәгьа
ибаӡомызт. Ишьапқәа уахь иеиҭаҵуамызт, аҽны еиликаарц ииҭахыз азы
игәазыҳәара мыцхәцәахон. Игәы иҵанаҳәози ишьапы инамырҟаҵози
еиҿагылан, дзықәныҟәарыз дзақәшәартә изалхуамызт.
Игәыҩбара даиааин, ара аангылара мыцхәны ибан, агәарԥ шыҟаз
длалбааит. Ахәыҷқәа рыхәмаршьақәеи реибарҩшьақәеи
даарызҿлымҳахарц днарызԥшит. Ихшыҩ изырҵаруамызт.
Дырзеизадахазшәа ус дгылан. Иқәҵуаз машьынак даԥырхаган, ихаҭа
итәы ахьгылаз ахь иҿынеихеит. Ашә аартны, дынҭатәеит, уажәи-уажәи
амардуан дазыԥшуан. Ацаԥха наҿеиҵан, уахь дыԥшыхуан. Уажәымзар
уажәшьҭан лара длалбааҟьарызшәа игәы инаҭон. Игәы дамжьар
шԥабзиаз, аха ари гхан, гаӡара гхан. Абзиабара уанаргаӡоз маҷызма. Аус
анаируы, амотор арԥхара инаҵеиган, амардуан ҿыц илаԥш изадхуамызт.
Амашьына аҭыԥ иқәигарц, иаԥхьа ма иашьҭахь днаԥшааԥшыцыԥхьаӡа,
амардуан илаԥш аҟәигаӡомызт. Лара дцәырҵуамызт. Уи иара
дылгәалашәомызт. Ԥшьшьала амашьына ашҭа иҭигон, убри аамҭа маҷ
иалагӡаны, иара дихьӡарц, лара длалбааҟьарызшәа.
Иаԥхьа аџьармыкьаҿ уаҩ дыҟаӡамызт. Адәқьан маҷқәа аанда
иаварыԥхаа цәаҳәакны иҭагылаз адыркхьан. Амашьынақәа
ахьҭадыргылоз иҭацәыран. Анҭыҵ адәқьанқәа раркра иаамҭан.
Убасҵәҟьа иҩныҵҟа ҭыкка, амҩа данын иара. Амҩан ԥсшьацәақәак аган
ианын, урҭ рҿынтә амшын аҿынтә иаауаз маҷӡамызт, реибыҭашьала
иубарҭан. Дызҭыҵыз ашҭа иҭагылаз аԥсшьарҭа ҩны уажәааны
иҭәымкәан иузырбодаз, аиҭарҿыцрақәа рхыркәшара иахьымӡацызт
умҳәозар. Амаҵурҭа заҵәык заа идырҿыцхьан, алшықәсанык чароуран
азы. Иара акыр днаскьахьан, имццакӡакәа, ишьи-ишьи еиқәҵо шырҳәоз
еиԥш, ишьаҿа иԥхьаӡозшәа, амҩа иаваршә иҩеиуаз Ҭышькәа днаихьӡеит.
Абырграхь зхы кыдыз ахаҵа, амашьына дҭамларц шиҭахызгьы,
изааҭгылаз дзусҭаз аниба, дааҭатәеит. Маҷкгьы ааҿимҭӡеит, ацәажәара
игәаԥхомызт, аха ауаҩы, ҳаҭыр иқәҵаны данышьҭих, ажәак
наиқәымҵаӡакәа дызлаимҩанызаауази.
– Уҷкәынан, макьана утәамзаауаз?
– Амашьына сақәтәоуп, изжәӡом. Уажәы аинспекторцәа рус
дырӷәӷәахт.
– Уажәраанӡагьы убас ҟарҵандаз! Амҩан аԥсҭбарақәа
ҳахьықәырхыз умбаӡои. Ачара шԥоугәаԥха? – дҵаахт иара, дҭыҵырц
амашьына анаангыла.
– Ачыс бзиан, – иҳәеит Ԥара, азныказ ачара зеиԥшраз
изеилымкаауазшәа, ижәҩахырқәа шааирҵысызгьы.
– Ҳчыс даараӡа еизҳауеит. Ҳәашьак ақәымкәан ибзианы аишәа
ҳархиауеит. Аха ачеиџьыка ҳаҭыр ҳзақәымҵошәа збоит. Угәы
ишԥаанаго?
– Ус акәхап, – Ԥара Ҭышькәа диқәшаҳаҭын, иаахҵәаны аҳәашьа
иҽизақәмыршәазаргьы.
– Ҳхымҩаԥгашьақәа, ҳаиҿкаашьақәа ҳзымԥсахыр – ҳарԥшӡом.
Ачара аилыргара аиҳарак иахьӡахьан. Угәараҭаҿ угәырӷьара
мҩаԥугозар, ақәчагақәа, ашьаԥа, ачысмаҭәа рықәгара мчыбжьык
еиҵамкәан уадхалон. Аԥсшьарҭа ҩны амаҵурҭа анук нахыс, акыр иаҳа
уҭынчын. Аишәақәеи аҟәардәқәеи уа ирыман, ачысмаҭәа аилыргараз
рхала иуцхраауан, избанзар, аԥсшьацәа ахьынӡыҟамыз, агәырӷьара
змаз амаҵурҭа рырҭон, уи ԥара рҳага усын, рхала заа рҽеиқәыршәаны
итәан.
Асҭамыр иаб Такәа аԥхын анҭагыларанӡагьы иҷкәын ичара
неигарц игәы иҭаӡамызт, аха аԥсшьарҭа аиҳабыра иҭацәыз сабша-мҽышак рымаӡамызт, агәырӷьарақәа рацәан. Амчыбжь агәҭазы ҽнак
алхны ачара зуазгьы дубарын, убранӡа рграфик узагәылаломызт.
Аԥхынрахь аус дымнахар амуит. Аус злаз ачара цҭәыда, машәырда
еилгеит, Анцәа иџьшьахартә.
Убри аҽны иахнамгар амуз даҽа ԥыҭ-ҩык еизеит дара ргәарԥ
ҭшәаҿы. Даҽа ҽнак аԥсшьарҭа ҩны амаҵурҭа изрымхуазма, аиҳабыра
рҽаҿыршьаауанеи, аԥсшьацәа кылшәшәа ирзаауан, ирлас
рҽеилдыргақәарц игәаҟуан. Такәа уажәшьҭатәи исасцәа иҩны
иаҿаԥшьыз ахыҵакырҭа иакуан, акәац зҭаржәышаз, абысҭа зҭарушаз
қәабқәак ааргеит, ԥшьбаҟа қәчага аадырхиеит. Аԥшәмацәа
ргәалаҟамкәа уаҩы имбеит, уал-шьалк рықәымшәакәа, ирхашәалаз
маҷымкәан, еилгеит. Рызынтәык рааԥсара иахашшаауан, аха уигьы
зегь анеиқәшәақәа ирханаршҭуан.
Асҭамыр усура дҭыҵхьан. Иус аквартирақәеи аҩнқәа рыҭира-раахәара иадҳәалан. Ԥарак ахьимырҳашаз уск иҽадикылаӡомызт.
Аиашаз, инапы иҵихырц ииҭахӡамыз аус идыркылаӡомызт, аха аус
аҭыԥқәҵара дахыццакӡомызт. Иднагалоз ауаҩ уамак дихәаԥшӡомызт,
изыҟаиҵашаз аус азы ҵарҭыша бзиак иауаанӡа. Иара иеиҳабагьы акы
неиҿишьуан, аха ихаҭа иџьыба иҭеиҵоз аиаша цқьа ирӡомызт. Зны
даҿашәар ҳәа дацәшәон, макьана иахьынӡауаз ус днеиуан.
Ачара иҽаназыҟаиҵоз, иҩны-игәара хәыҷы зегь еиҿикаахьан,
аҩнымаҭәа бзиа ааихәахьан. Иаб ԥарак иԥсахыр имуит, ҟәрышьк
иқәымҵаӡакәан, ачара бзиа иуит. Машьына бзиак аахәара ашәых
иалеиҵомызт. Иапониа иҭрыжьыз «Таиота» ҿыцҳараӡа имашьына ҭыԥ
иҵагылан. Акыр злаз арԥысны дырбон. Иҵәахыз иԥара аӡбахә заҟа
џьара иҿыҵымшәарыз. Уи ала ус ӷәӷәак дзалагомызт иаразнак, аха,
абыржәы иаб диҿыҵуазар, дҭәы-дыԥха, аҭышәынтәалара
дагьанбахьӡа уҳәартә, деиқәшәан.
Амала иаб иҿыҵра зиҭахызи, иаҳәшьа Иалса хаҵа дцар,
абыргцәа рымацара аҩны итәазаауазма. Зегь рыла еиқәшәаз аҩнаҭа
ихала дыҩназар иаҳа еиӷьымзи. Иахьцалак даҽа џьара анхара ахатәы
џьабаа ҷыда ацын. Усҟатәи иара изиҭахызи, имч-илша даҽа уск
иазикыр иаҳа изеиӷьын. Ишәа-иза зшьаҿа еихызгоз, акала зызҳашаз
уаҩын иара.
Аамҭа иара атәы аҳәон. Иҳаҩсыз ашәышықәсаз акәзар, иаҳҳәап,
Такәа, Ҭышькәа, ма Ԥара иаб Хәаҭхәаҭ раамҭаз, ауаҩы иеизҳара
апартиеи, нас аҳәынҭқарреи ирыдҳәалан. Урҭ рҿы ҭыԥ ӷәӷәак
аанкылара иазгәышьуан. Малк зырҳауаз дпартизанызшәа маӡа аус
иуан, амала убри апартиеи аҳәынҭқарреи русзуҩцәа рнапаҵаҟа иҟан,
иара уигьы маӡала. Аҭыԥ змаз уалафахәы бзиак зауаз дмаҷын, аха
рмаҟахы иадҳәалаз аԥара рҳацәа ирзаарышьҭуан арҭ рыхәҭа. Сасык
аиҳабыра дырзаар – арҭ дырбон. Џьара ицозар, аԥара рзеизыргон.
Иарбан усзаалак амал аҭахын, маӡала иҿызхуаз ауаа рнапаҵаҟа иҟан.
Иахьа даҽа аамҭанык ааит. Ауаҩы, заҟа мал далаҟаз, иаҳаҭыр
ҳаракын. Амал рҳара маӡамхеит, иаргамахеит. Убри амшала Асҭамыр
баша дхаларц акәмызт, дыԥрырц иҭахын. Макьана ирҳашьақәа маӡан,
уи иара игәы ҭнагомызт. Иагьа умҳәан, ҽнак дааӡыргахар,
дшәарҭахон. Аргама амал зырҳауаз иара дреицәазма? Убри амҩахь
иҵәахны имаз аԥареи ичараҿ иаанагаз ахаршәи неицҵаны, ҽа-ԥара
дыԥарц иҽазыҟаиҵон. Ақәсыԥа азнеира – агәаӷьра илан, уи акәын зегь
раԥхьа аус злаз.
Иусура амшала иусҳәарҭа дындәылҵыр, аамҭа иоуан ашәҟәқәа
реиқәыршәараз. Уи азы иеиҳабы доуишьҭырц диҳәомызт,
иԥсшьарамшқәа рыцҵара аҭахӡамызт. Иара ус дышныҟәашаз
идыруан, зегь ишәа-за иман. Ихатә уск инапы алеикырц игәы ишҭаз,
аус ахьиуаз аӡәгьы издырӡомызт, иаҭаххаанӡа иеиҳабыҵәҟьа илымҳа
иҭишьырц игәы иҭаӡамызт. Иахьынӡаҭахыз ирмаӡарын, нас
ианраҳашаз иара иусқәа абжара, ма абжеиҳаранӡа инеигӡарын.
Инаплаказы адгьыл иԥшаахьан, ичара ашьҭахь ҿыц деиҭанеит.
Амҩаду иавархх, анаплакқәа рызҳауан, дгьыл ҿаҵак уоуазма, ма
ашьха ашьапахьы уеихар акәын. Иара дзықәгәыӷуаз адгьыл уамак
уаҩы илаԥш иҵашәартә иҟаӡамызт, ӡбаа-ӡмах ҭыԥын. Уаҳа
агьырзымԥшаар, аԥҟыз иагахьаз ари аилашьых агәхьаа ркуазма,
абӷанҷ ҭаԥсаны, иҭадырбарын, ибзиашәа макьана уаҩы ихы
азымцацызт умҳәозар. Иара ихшыҩ азцахьан. Ус анакәха, даҽаӡәы
диԥыҩларымызт ҳәа дзақәгәыӷуазма. Аӡмах дхықәгыланы
дахьҭаԥшуаз, дыццакыр иаҳа ишизеиӷьыз даазхәыцын, имашьына ҿыц
дынҭатәан, амҩа ианыз егьырҭ амашьынақәа дрыхьӡа дрывсуан,
араион архитектор иҿы даакылҟьеит.
– Абри аҭыԥ сара изгар сҭахыуп, – иҳәеит Асҭамыр, аӡәыр
иникылахьазма-егьиҳәа дымҵаакәа, акәымзар аӡәы илаԥш
иҵашәахьазшәа иарҳәарынеи, рхатәы зҿлымҳарақәа аԥхьа инаргыла,
ирблаҟьара акыр аҭахызма.
– Абри аӡмахроу? – архитектор уамашәа ибазшәа даниба,
Асҭамыр иԥсы маӡала иааивиган:
– Уи ҭасмырбои.
– Иаго удыруама? Миллионла аҳарџь аҭахыуп. Иумоу?
Иурҳахьоу ашәҟәы ҟаҵара иазхарым.
– Уара ухәҭагьы сыԥшаауеит, – Асҭамыр архитектор диргәыӷуан.
– Сыздыруам, уахәаԥш.
– Сажәа ажәоуп.
– Усҟатәи иақәкны иумазар, ҳусбарҭа аиҳабы ихьӡала арзаҳал
умԥшӡакәа иалагала.
– Сыдгьыл аӡәы дақәумыргәыӷааит.
– Ишԥоуҳәои!
Асҭамыр, аҩны дшааизҵәҟьа, имҳара ҭбааҭыцә дныҩналан,
ахышә ҭбаа иадгылаз иусуга ишәа днадтәалан, арзаҳал иҩит.
Ириашеит. Иара аҵара иман, рзаҳалк аиқәыршәара дадхалозма, абри
аҭыԥаҿ абри еиԥш иҟаз анаплакы ааиртырц шиҭахыз, убри азы убраҟа
ахыбра еиҵых ширгылоз уҳәа наирбан, адгьыл ирҭарц аҳәара
шыҟаиҵоз нациҵеит.
Даҽа знык даԥхьан, рҽеирақәак азгәеиҭан, даҽа бӷьыцк
ааимҵеиҵан, ицқьаны ихиҩаалон. Дшаалгаз еиԥш, еидара дук ихәда
иаақәиҳәазшәа, инацәақәа еихданы, инапқәа ҩышьҭихын,
дқәыԥсычҳауа иҽанааиҵихуаз, дԥышәырччон. Аус аҭыԥ ақәҵараз зегь
ырццактәын, зегь раԥхьаӡа аус аусбарҭа аиҳабы ӷәӷәала
дазҿлымҳаитәырц иӡбон. Зегь зыбзоураз иара, Асҭамыр, иакәын.
Долларла иԥарақәа ана-ара иԥсахқәахьан, касссак аҿы мацара
длаԥшықәрымҵацәарц.
Адоллар ԥара рацәамызт, маӡа ахархәара иаҳа иманшәалан
аурыс ԥара аасҭа. Ҩынҩажәеи жәаба нызқь доллар ҿыц иааиԥхьаӡеит,
гхак ихьхьазар ҳәа дшәаны. Уи адагьы, аԥара ԥхьаӡара иара бзиа
ибон, аиҳараӡак уи долларзар. Қьаад шкәакәак адоллар ашәаразара
иааԥиҟын, ииԥхьаӡахьаз амал нылаиҳәан, Анҭицаҵәҟьа лылаԥш
иааҵамшәартә, ишәыраҿ ақьаад-шәҟәқәа инарылеиҵеит. Арзаҳал
макьана иаԥхьа иқәын. Лара дааҩнашылеит.
– Уаби уани ласыртәеит. Уара амла уамкӡои?
– Уажәыҵәҟьа слыбаауеит.
– Ари закәи? – иаԥхьа иқәыз абӷьыц лылаԥш аадлырхалеит.
– Рҿиамҭа ӷәӷәак аԥысҵеит. Аусбарҭа аиҳабы иахь сырҿиамҭа
назгар сҭахыуп.
– Убасҵәҟьоу? – лара, лхаҵа иарзаҳал даԥхьо, дԥышәырччон. –
Ари иаҟароу ахыбра, аӡмах иқәургыларц, иуцәаго аԥара абааугои?
– Сара сиекономиступ ҵарала. Уи иақәсырӡыша сзымԥхьаӡо
сыҟоума. Аспонсор дсыԥшаароуп. Ма исылахәхаша срышьҭалароуп.
Амала заа аҭыԥ скыроуп. Адгьыл ус уадаҩуп, ибымдыруеи?
– Анцәа уеиқәиршәааит! – Анҭица лхаҵа иҵарраз диеигәырӷьон.
– Шьҭа ҳлыбаап! – наиабжьалгеит.
Такәеи Сырмеи уаххьа рнапы алакын. Рыҷкәын днарыдтәалеит.
Сырма лыфатә уамак лгәы иагомызт. Лҭаца даанагеижьҭеи
дырхаҵгылан, убри лгәаԥхон, иагьылгәаԥхомызт. Илгәаԥхон, избанзар
ҵасла убас иаԥын, аиҵбы аиҳабы имаҵ иуан, лҭацагьы дахьаанагаз
аҩнра лҽанрааланы дыҩнан. Дыбзиацәан Анҭица. Илгәаԥхомызт,
избанзар уажәтәи аҿар даҽакала рхы мҩаԥыргон, аиҳабацәа
ираҟарақәазар рҭахын. Аҭаца мышкы зны илылыжжыр алшон.
Макьана лчараз илырҭаз ԥсшьара мышқәак лыман, нас, урҭ нҵәар,
усура дҭыҵрын, уаанӡа уамак бжьамызт, ашьыжь усура инҭыҵуаз, уаха
зны иаауаз аӡӷаб аҩнаҭа ишахәҭаз амаҵура лзалагӡарызу? Нас
рхылҵԥылҵ гылар, Анцәа иҳәааит, лаамҭа иаҳагьы икьаҿхон. Анҭица
дбашамаша ҭацазма, дхирургын, Иалсеи лареи аус еицыруан, лусураҿ
лаҳаҭыр рбон.
– Дад дбыкәахшоуп! – Сырма илхәыцқәаз лылахь ианихуазшәа,
Такәа ихы аҭаца иналызирхеит. – Шьҭа ачара бзаҳуит. Аҩнаҭа
ҭышәынтәала иалахәу боуп, Анцәа бнеигӡааит! Ажәытәан,
ахымҩаԥгашьа дақәымшәар ҳәа ишәаны, аҭаца аҭаацәа ахьчоз дтәар
руамызт. Аха иахьа аамҭа акала иҟоуп. Ас, бара баҳхаҵыргыла
мацара, иаҳфо ҳхаҳауам. Сасык даҳҭазар акы иамусуп акәымзар,
ҭаацәашәала ҳантәоу, баргьы бааҳадтәала, аҩны дыҟазар, Иалса
блыцны. Уи дыҟамзар, банхәа баалыдтәала. Исҳәаз баҳама? – ихы
Сырма иналызирхеит.
– Азин ҳауҭозар ҳәа ҳаԥшын, акәымзар иагьараан
дҳартәахьазаарын, – анхәа дагьаагәырӷьеит.
– Убас ауп, – Такәа инациҵеит, – аиҭаҳәарақәа бзиа избаӡом.
Даҽа зны ҳантәо, бҭаца даабыдбмыртәалар, акрымфаӡакәа
сҩагылоит.
– Азин ҳауҭозар сымҳәахи, – анхәа дԥышәырччон.
– Ҭышькәа иҿынӡа сцар сҭахыуп, – Такәа иреиҳәаз ашьҭахь,
аҭаца длатәарц, иаразнак дзымгылазт, даҽа уск ахь иажәа ниаигеит. –
Ачара аҽны дымтәаӡакәа дцеит. Иус рнапы ианҵаны, дықәҵит, аха ус
заҳзиуи? Адырҩаҽны, амаҵуцәа ианырчараз, дмааӡеит. Дҳазгәаама?
– Дышԥагәаауаз, ак ихьзаап, – Сырма лбырг инаиаҭалкит.
– Ихьыз еилкаатәыми, – Такәа уи аҭакс иналаҭеикыхт. – Шәара
шәмыццакын! – дҩагылан, ақалақь гәарԥ ҭшәахьы длалбааит.
– Бара баатәарц ауп дызлыбааз, – анхәа лҭаца даалыԥхьан,
аҟәардә дылзаахеит.
Ауха аамҭа ус имҩасит. Асҭамыр ашьыжь исааҭ ес хә-минуҭк
дахәаԥшуан. Аусбарҭа аиҳабы иахь дыццакуан. Убри инапы иарзаҳал
аҿы ибар, иус азбжарак аҭыԥ иқәиҵазшәа игәы инаҭон. Иалса лакәзар
– заа лусурантә дааит, дзыԥсахуаз шьыжьнаҵы амаҵурахьы дҭыҵын.
Асҭамыр имашьына ҭигон, лара агәарԥ данааҭалоз.
Раб Такәа иакәзар – иаха Ҭышькәа иахь дзымцакәа дынхеит.
Ҽынла диниар, аҿар усура ианҭыҵлак, абыргцәа рызхара
еицәажәартә, аамҭа иаҳа ироуан, рымацара еидтәалазаауан. Ргәқәа
ирылаз аиҵбацәа идырҳауа-аҽакуа иабарҭахыз. Ус ала ашьыжь заа
Асҭамыр дынҭыҵит акәымзар, Такәа дшынҭаацәаз шьыжьхьа
даадтәалеит, иҭаца усура дҭыҵыр, аишәа иадтәалашаз иаҳа ишӷархоз
дазхәыцуа. Ишынҭаацәаз акрыфараз рхәы иаахатәаларц иара бзиа
ибон, аха аусура иара атәы ҟанаҵон, еиԥхьышәшәа ицон, иаауан, аха
ианааиқәшәалак еидтәалаларын, еиҳараӡак аныҳәақәа рҽырхьыгӡаны.
– Бара, сара сгыларыма? – иԥшәма Сырма лахь ихы наирхеит.
– Иалса, нан! – иааҩналаз аӡӷаб лан даалырӡырҩит, – Анҭица
дбыманы бмааиуеи! Баб иуам, бымбои.
Иалса лан Анҭица дналывалыртәан, лхаҭа аишәа егьи аган ала лҭаца
даалҿатәеит, лашьа Асҭамыр данрықәшәоз, лара лхахьы, ран лҿаԥхьа
днатәаларц. Ҭынч рхәы рнапы адыркын, аха Анҭица лызхара лзымфар
ҳәа дшәан, аҳәсақәа ааизԥшырц, дныҳәаныԥхьа зегь раԥхьа Такәа
дҩагылеит. Арҭ акранеицырфа, Сырма, аишәа еилдыргарц, лыӡӷабцәа
еицаанлыжьын, лхаҭа агәарԥ ахь длалбааит, уаҟа еиҿкаатәыз лыман.
Иалсеи Анҭицеи акҿаҩра иҩнан. Аҭаца ачанах лыӡәӡәон, анхәԥҳа урҭ
рбаны, рҭыԥ иқәылҵон.
– Башьеи сареи цқьа ҳахьеибабырдырыз шаҟа сбызгәдуу
быздыруам, – аҭаца ланхәԥҳа даалҿаԥшит, лус лнапы шалакыз.
– Шәара уаанӡа шәеибамдырӡози? – анхәԥҳа дцәыҵаччон.
– Цқьа ҳахьеибабырдырыз сҳәеит.
– Аа!..
Иалса еилылкаауан лҭаца дызҿыз: лашьа Анҭица дахьааигаз
иаҳәшьа илыбзоуран, қьаӷьариара рзылуит. Уи иаанагоз Анҭицеи
Асҭамыри еибадыруан, қалақьк еицаланхон, аиҳабыра аиҵбыра
классқәа рҿы аҵара еицырҵон, амала рыхшыҩ еизышьҭымызт. Уи
зыбзоурахаз Иалса лашьеи аусураҿ илҩызахаз аӡӷаби еиразҟхарц
дрызгәаҟуан, рус еиҿылкааит.
Анҭица, хаҵацара лҽазыҟалҵаанӡа, аӡәы бзиа длымбакәа
дыҟаӡамызт. Асҭамыри лареи хықәкыла еиҿцаауазижьҭеи, нас
еиднагалазижьҭеи лыбзиабара ҳәаак амаӡамкәа, даҽа ҩаӡарала
деилнашьаауан. Уи нҭкааны ланхәԥҳа илалҳәартә, ажәақәа
лызхомызт, илалҳәаҵәҟьарц лҽагьазылкуамызт, избанзар уи
ырҵауланы аҩнра имцацыз аӡӷаб илнырӡомызт. Ажәа еизадала
илзымҵәахыкәа илалҳәазгьы маҷӡамызт. Уи аӡбахә ала амыцхәҳәара
заҭахызи. Абзиабара ҩыџьа ракәын изусыз, иаҵаз акәамаҵамақәа,
гәыкала аиҿынҵәаара дара иртәын, даҽаӡә дузалагаломызт,
дмыцхәхон.
– Уи ҳаиҩызара иахҟьеит, – инацылҵеит аҭаца.
– Бысгәамԥхозар ҳаиҩызцәан ҳәа аҩнаҭа быҩназгалозма, –
анхәԥҳа дԥышәырччахуан.
– Ҩызара сара ибзызур заҟа исҭахыу бдыруандаз, аха
ибаҭәасшьо уаҩ дызбом.
– Аҳа-а! – Иалса лҭаца аҵәы лылалҵон.
– Аразҟы бзиа бымазар шысҭахыу быздыруам, – Анҭица
ланхәԥҳа «аҳа-а!» ҳәа «иааџьалшьаз» макьана илзеилымкааӡацызт,
уи лынасыԥ дҭаршә даман.
– Шьҭа саб иҩнаҭа сыбцәымыцхәуп, аа? – Иалса «лҽаалыртуан».
– Зынӡак ара бсымандаз, иабаҟоу, аха бара бхатәы разҟыла
беиқәшәароуп. Ҳаиҩызцәа бзиақәоушәа ҳхы ҳаԥхьаӡон. Аусура
ҳаиднакылон акәымзар, ҳагәҭыха цқьа еибаҳамҳәацызт.
– Ҳаиҩызцәаӡамызт бҳәарц бҭахыума?
– Ус акәымзар, бара быԥсҭазаарас сара издыруеи? Аӡәы
даабгәамԥхаӡакәа адәы бықәызма?
– Аӡәгьы!
– Иҟаларым.
Реицәажәара наҟ иацылҵарц Иалса илҭахӡамызт. Данмаҷыз
илеиҳабыз арԥыс, Ԥара, бзиа дылбозшәа лгәы илнаҭон. Иахьа
данхәыцуазгьы уи бзиа дылбомызт лызҳәомызт. Аашар инеихьыԥшра
дазгәаҟуазар, аахәланы дышьҭалар, лыԥхыӡ далазар, гәыкала
дылҭахымызт ҳәа лгәы иҭашәозма. Ус акәмызт, дылҭахымызт ҳәа
дзазхәыцуазма, бзиа дылбон ада ак лхы иԥнамҟзар, иеиӷьыз уаҩы
лыбла дхымгылацзар. Уи дшизыҟаз аартны иалымҳәацызт,
дышиқәшаҳаҭыз лырҵабыргырц иара ихаҭа илыдицаломызт. Усгьы
еиликаауан лара иара дшизыҟаз, нас ибла аргама иабоз
изымаӡахарымызт лгәахәуан лара. Ахәылԥазқәа раан лара
длыцкәашартә дыхҭеикуамызт, уи лгәы иалан, аха ӡӷабҵас
лаҳаҭырбара ҳареикуан, уи лзымдыруа дауҟахыз.
Иара еиҳаз аҵара данҭаз, лара ақалақь школ далгон. Ателефон
дылзасуан, лара уи дазԥшын. Аха лара дызҳацыԥхьаӡа иара
днаскьозшәа лбон. Реимадара шимырӡуазгьы, аамҭа цацыԥхьаӡа,
илывагьежьуа-лывахынҳәуаз арԥарцәа рацәахон. Еиҳаз аҵара лара
данҭаз, иара дхынҳәны аусура иҽазикхьан. Уи усҳәарҭак даусзуҩын,
дышнеиуаз уи шьҭаҵаны, имашьынала ауаа мҩаԥиго, атаксистра
иҽазикхьан. Иалса, убри анеилылкаа, раԥхьаӡа лгәы неиҭаԥеит. Ԥшра-сахьала дхәыдамкәа, иҵара ыҟа, машьынала амаҵура иҽзазикуази?
Даҽа ус ӷәӷәак инапалакра илымшозар? Иҳаракы илбоз арԥыс длаҟәы
лыла даахгылеит, амалагьы наскьа длыцәгылазшәа илбоз ауаҩы
дхарахаӡеит. Лҵара хлыркәшарц даҽа маҷк шлыгыз, лгәы лҽанӡамкәа,
ҽнак иара даалыхьӡеит.
– Арахь уабаҟаз?!. – аиашаз уамашәа дылбеит иара
дахьымнеицыз ақалақь аҿы даниқәшәа.
– Сбышьҭаланы смааи.
– Сароу?!. Сыззуҭахызи?
– Ԥхьаҟа ҳус иаҳзышьҭоу шьҭа иааԥҵәаны ҳалацәажәар сҭахын.
– Исзеилкаауам.
– Бара сыбзыԥшуижьҭеи иҵо бымдыруеи.
– Ус акыр ҳалацәажәахьазма?
– Ибҳәо закәи?!. Сшыбзыҟоу бымдыруеи?
– Ажәа усҭахьазма? Иуҳәо сзеилкаауам. Угәы иҭакыз уажәраанӡа
ма исоуҳәандаз.
– Бҵараҿ сыбԥырхагахар сҭахымызт.
– Шьҭа смазеины суоума?
– Усҟатәи бажәа бмырхьанҭан!
– Ас иааԥҵәаны аҭак сызуаҳәаӡом. Ма сҵара зынӡа
ихсыркәшароуп.
Мап ицәылкны ицәылымкыкәа, диқәшаҳаҭны диқәшаҳаҭымкәа,
агәыҩбара дынҭалыргылеит. Иаразнак «ааи» лзымҳәазар, аӡӷабцәа ус
ирқәашьын игәахәыртә даанлыжьит. Дылцәыӡҵәҟьар лҭахӡамызт,
иагьа умҳәан, лгәы изҭамызт лызҳәозма, раԥхьаӡа лгәы зызцахьаз
арԥыс, хара днагылеит лгәахәқәозаргьы. Убри анаҩсан, лара усура
дааит, иара иҽылзааигәаитәырц иҽԥишәалон, лара изылурыз
лзымдыруазшәа, маӡа-аргама иҽицәылыхьчозшәа лхы мҩаԥылгон.
Аиҳараӡак Какан даалызкашәазижьҭеи. Уи даҽа уаҩын. Шьҭа Ԥареи
лареи реицеизхәыцра зылҭахызи. Амала Какан дааццакыр – даҽаӡәы
лара дизымԥшрызшәа лгәы илнаҭон.
– Иахьысҳәо бысзымгәаан, аха бара бхәыҷӡам, баахыԥар
хаҵацара бцәыцәгьахоит, – Анҭица шьҭа убас Иалса дылзааигәа лхы
лбон, иаарты длацәажәон. – Баламԥшцәан! Ибышьҭоу шмаҷым
здыруеит.
– Сара салаԥшӡом.
– Какан бшигәаԥхо слымҳа иҭишьхьеит.
– Уаҳа ибеиҳәеи? – Иалса дааиқәлымҳахеит.
– Уаҳа акгьы. Амыцхә ҳәара бзиа ибаӡом, ибымдыруеи. Шәара
шәеидызбалақәахьан. Уаҳа акы аабеимҳәацкәану?
– Исеиҳәахьеит.
– Амыцхә ӡӷабра шыбзеиӷьым бымдыруеи? Бмедикми.
– Убри азын мацара хаҵа сцома?
– Убригьы базхәыц сҳәеит. Зегь ҿҳәарак рымами.
Ачанах ӡәӡәара аныхдыркәша, Иалса луаҭах ахь дҩықәнеит. Уи
аҩбатәи аихагылаҿ иҟан. Ауха дымҷаԥшьози, лацәааихьшьык
ҟалымҵеит шылзымҳәозгьы, цқьа даузыцәах. Уажәы, ашьыжь, маҷк
лыԥсы ааиҭалкыр бзиан. Иахьцалак лҭацеи лареи еибырҳәаз
ишылҭахыз лиарҭа дагәыланариомызт. Иагьа умҳәан, лара хаҵацара
ирҵар ианылхьаашаз ақәра дааҭагылон. Макьана дхыԥамызт, аха уи
дазааигәахон.
Ахацәа бзиа ирбон жәаа, зежә шықәса ирҭагылаз аӡӷабцәа.
Анҭица лыԥшра-лсахьа заҟа дыбзиаз, лҟазшьа маншәалаз, лусураҿ
еицҿакны ҳаҭыр лықәырҵоз, Асҭамыр иаразнак длықәшаҳаҭызма? Уи
лҵара аамҭа лымнахит, даҽа ҩбаҟа шықәса аус лухьан, қәрала
аинститут иҭалози лареи абаҟаз? Иалса лакәын лашьа дазаазгоз.
Урҭқәа аҭаца цқьа илыздырӡомызт, Анцәа иџьшьахартә. Акәымзар
лыӡӷаб хамхаԥагьара, ишлыдумбалозгьы, илиааирынеи.
Иалса, лхаҭа ашкол далгеижьҭеи, аамҭа ахьыԥыруаз уамак
илбаӡомызт, есааира убри иаҳа ирлас илныруан. Бзиа илбоз азанааҭ
лнапы алакын, акәымзар лыԥсҭазаара қәыԥш баша илцәымҩасырц
данацәшәоз дҭагылалон. Арахь, лықәра ишакәымыз илымфарц,
даазықәшәаз диццарц лҭахӡамызт, лыԥсҭазаара знык еиҿылкаауан,
дшаақәшәаз мҩак аӡәы дицангылар аҵкыс, данымгылар лхаҭа
илзеиӷьын. Ԥара иакәын лара лзы Анцәа иишаз, аха уи изхәыцрақәа
лгәы ԥырҵәазшәа, ихаҭагьы аԥсҭазаара дамарамызшәа лбозижьҭеи,
лгәы изкыдӡамызт. Шьҭа убасшәақәа рҩыџьегь реизыҟазаашьа
лныруан.
Какан иаҳа лхы-лгәы дҭагьежьуан аҵыхәтәантәи аамҭаз.
Хықәкыла иара уск инапы ахьалакымыз лгәы иалан, иахьцалак иани,
иареи, иаби – шых-ҩыкыз, ажәакала ишынҭаацәаз, рыдәқьан
иадҳәалан. Ианамух уигьы усымзи. Рҩны-рдәны иагмызт, рымаҭәа-рҩыҭәа злыхыз узымдыруа рҽеиларҳәон. Аҷкәыни аӡӷаби реиҿцаараҿ
урҭқәа усҟатәи хырҩа азыруамызт, ихадаз цәанырран, аха, ауаа ҿыц
ирзыхынҳәыз ауаажәларратә шьақәгылазаашьаҿ, амал аҵакы маҷын
узҳәомызт. Уи аҵакы ираҩсыз аамҭазгьы ихәыҷымызт, аԥшра
даҽакала иарҭон акәымзар.
Какан дуаҩ ҿыцызшәа дахьылԥылаз акәзар Ԥара диеиӷьны
дылзырбоз? Лхәыцра неиҭаԥон. Уи ихаҭа машәырызшәа
иҽлықәиршәалон, амала атәым ажәа иҳәалон, уск далацәажәон
акәымзар, дшылзааигәаз цәыримгацызт. Избан? Аха иара иан
лаҳәшьаԥҳа, Иалса илҭацахаз Анҭица убри ашьыжь акәымзи Какан
Иалса дшигәаԥхоз анлалҳәаз! Иара уи ус баша иҿыҵиршәозма?
Аҷкәын аӡӷаб дшигәаԥхаз анимхаҳәа, ҳбызшәаҿы агәаԥхара
иаҵанакуаз рацәан, абзиабара аҿынӡа иҭбаан. Дахьықәиаз лара
дԥышәырччон. Амала иара, ажәа аалниҵар, аҭакс илҭарыз макьана
илыздырӡомызт. Длакҩакуан. Арахь Ԥареи лареи зынӡак еилгангьы
еилымгацызт. Ахәыцра ҵаулақәа дшырҭаршәыз, илызҭынчцәамыз
ацәа дынҭанагалеит.
Амыцхә дышьҭахар, ахыхь лызҵасыр ҳәа дшәаны, Анҭица
ланхәԥҳа даалырԥшит, ҽынла дыцәацәар, ус адыруан, аиҳараӡак
шьыбжьоншьҭахь. Аҭаца аҩны дахьынӡыҟаз, анхәа акҿаҩраҿы лхы
дақәиҭын. Уи адәахь ус лҽахалыршәалаӡомызт. Сырма дҟәыӷа
ԥҳәысын. Иаҳа еиӷьын дҟәышын уҳәар. Аҟәыӷа, иахьцалак, дҵарын,
ирлас дхәыцуан, иус дыццакы инаигӡон. Ирҵаула дызхәыцуамызт ҳәа
узҳәомызт, аха иҵарра амшала гхақәак анимхаҟаҵоз маҷӡамызт,
амала ирлас ириашон. Аҟәыӷара аҿара иатәын. Аҟәыш, иихәыцуаз
аҵаулара адагьы, дыццакуамызт, иус-ҳәыс шәан-изан. Аҟәышра
аҭаҳмадара иаҳа ианаалон.
Сырма акҿаҩра аҩнагьежьра лҭахымызкәа, дыԥҳәысымзи,
макьанагьы илылан, аха лҭаца, аҩны дахьынӡыҟаз, уа
дылԥырхагахозма, дахьааиз аҩнра амаҵ ушьа лҽақәлыршәар,
далашьцылар лыхәҭамзи. Анҭица лакәзар – ԥшь-ҩык ршьыбжьхьа
лырхиахьан. Лабхәа, ашьыжь иныҵыҵыз, дымхынҳәӡацызт. Акрифарц
шьҭа даауамызт, уи еилкаан. Усбарҭак аҿы ҳасабеилыргарак инапы
ианын, амала ачара ашьҭахь даҽа мчыбжьык аҟара ихы дақәиҭын.
Сырма излалҳәоз ала, уи Ҭышькәа иҿы дынкыдгыларц игәы иҭан, уа
днеизар, ус ирлас даурыжьуамызт. Абыргцәа анеиқәшәалак акыр
иааидтәалон, иааидхалон, имццакӡакәа ныҳәаҿақәак ркуан, уажәтәи
аҿар реиԥш, арыжәтә иаразнак ирылдырсуамызт. Ҭышькәа аиҳараӡак
инапала иҭеиҭәаз аҩы маҷзаргьы ицқьан, ухы-угәы унархьуазма.
Уажәы Такәа иҭаацәараҿ шьыжьхьафараз изызԥшыз Асҭамыр иакәын.
– Асҭамыр шьҭа даар бзиан, – Иалса акҿаҩра ҭбааҿы игылаз
аишәа даадтәалеит, лҭаца лусқәа даарылгаанӡа.
– Дагхоит, ихьыз сыздыруам, – Анҭица даахьаԥшит. – Иалса, ак
басҳәашан! – урҭ реицәажәара аҵакы лԥсахырц шылҭахыз
ҩашьомызт, ланхәԥҳагьы дӡыӷәӡа дааԥшит. – Абри, Ԥара, идыббалеи?
– Акгьы, – Иалса уаҳа илҳәарыз лҿамшәеит, уи аӡбахә лҭаца
ишылдыруаз зынӡак лгәы иҭамшәацызт.
– Сгәы излаанагно ала, – Анҭица ланхәԥҳа лыхшыҩ
аалырҵарыхт, – бара биҿынҵәаауа уаҩы бзиа дбызбаӡом. Уи ҷыдара
бзиак алзбааӡом.
– Ҳара ҳмедикцәоуп, – Иалса лхы лырқьион, – ибзианы
иаадыруеит абзиабара ԥсихикатә шчымазаҩроу. Сгәы бзиазар,
иҟасҵареи? – лара дыччон.
– Быхәмаруеит, аха убри ачымазара змам иԥсҭазаара
згәырӷьарам. Медикҵас убригьы бзианы ибымдыруеи.
– Ауаҩы бзиа дубар уҭахызар, аиҳараӡак уилаҵәаны бзиа дубар
уҭахызар, иара ак игымзароуп, есымша дџьаушьалартә, ԥшреи-сахьалеи дчаԥазароуп, уаҩрала деибыҭазароуп, – Иалса гәыкала
дцәажәон.
– Ак игымкәан, уаҩы дмиӡацт.
– Ус иҟоу бзиа дысзымбозар, иҟасҵари?
– Ак быгымкәа бхы ббома?
– Уи исышьҭалаша иҭиҵаалааит.
– Ус быԥсҭазаара быруадаҩуеит.
– Анҭица, излазбо ала, бнапы сылабкит, – Иалса лҭаца
длыхәлаччон. – Ачара бзаҳуаанӡа, усҟатәи бсылацәажәаӡомызт, шьҭа
уаҳа ус бымамшәа ббама? Бымшәан, акҿаҩра бымаскӡом.
– Бысҭахыуп азоуп, бразҟы сзалацәажәо.
– Арԥыс замана банисҭа, сзыбҭахымзи.
– Аҳах шьҭа! – Анҭица илгәарԥхаӡаны дԥышәырччон. –
Дахьынӡабзиоу сыздыруам, аха, башьазаҵә дыбмырҽхәар, бабацои, –
дааԥышәырччан, збжьы аагаз лтелефон аақәылхит. – Изакәи? – лара
дҵаауан, Асҭамыр шиакәыз анылдыр.
– Шьыбжьхьафара сызнеиӡом, – илаҳауан Асҭамыр ибжьы.
– Избан, уара?
– Абрахь уск сазыркын, аамҭа сымаӡам, шәысзымԥшын.
– Бзиоуп, – лтелефон нықәылҵеит. – Башьа заҵә шьыбжьон
дзааӡом. Нан блыԥхьар!
– Аҭаца даҳзааигеижьҭеи, шьыбжьхьафара бжьаижьлаӡомызт,
иахьа ихьрызи? – Иалса зызҿылҭыз лан ашә даалагылеит.
Иара ус ак имыхьит. Уск дазыркызшәа телефонла иԥҳәыс
ллымҳа иҭишьыз иашан. Амала дзышьҭаз акәымкәа, даҽа нагӡатәык
иара инапы иахьанырҵоз иҭахӡамызт, ихатәы планқәак имамзи. Уи
ашьыжь убри ихатәы ус дашьҭалеит иара, иусурахь днеиаанӡагьы.
Аусбарҭаҿ адкыларҭа дныҩнаххын, аиҳабы диқәшәарц шиҭахыз
амаӡаныҟәгаҩ илеиҳәеит.
– Иахьа уаҩы ихатә уск азы дидикылаӡом, – лара иара
дзызԥшӡамыз, иагьиҭахымыз аҭак илҭон. – Уажәы аилатәара иалагарц
иҟоуп, иҽазыҟаиҵоит. Арахь иахьа адкылара иамшӡам. Ашә аҿы
ианын, иумбаӡеи?
– Игәасымҭаӡеитеи.
– Ашәҟәы умазар – иааныжь! – наиабжьалгеит. – Ашәҟәы
иҭазыҩуеит, азеиԥш ҟәшала амҩа асҭоит, иара инапы анаҵаҩлак
ашьҭахь. Уанаҭахыу иуԥхьоит.
– Хаҭала сара иара сиацәажәар сҭахыуп, – Асҭамыр лара
дызқәылҵоз амҩа рххара шусхоз идыруан.
– Ус акәазар, ашәҟәы уанысҵап, адкылара мшы аҽны аԥшра
уқәымшәарц. Макьана уаҩ данысымҵацт.
– Бзиоуп, – иара дақәшаҳаҭын, аҽны ианамух, даҽазны
деиқәшәарц дақәгәыӷуа.
Асҭамыр длалбаан, имашьына дынҭалеит. Иусурҭа ҭыԥ
харамызт. Аха, убра днаӡаанӡа, еилирхыз ахәыцрақәа жәпакы
дрылахынҳәхьан. Азеиԥш ҟәшала имҩақәылҵарц, иарзаҳал
амаӡаныҟәгаҩ илзынижьыр, абна-абра икҿахо мацара, мчыбжьыла,
мызла, шықәсыла акәзаргьы ҟаларын, ауадақәа ирыҩназаауан. Аӡәгьы
ушәҟәы иахьаҭахыз инеигаӡомызт. Рызынтәык аус аҭҵааразы ҿҳәарак-ҿҳәарак рыман, аҵыхәтәантәи амш аҿынӡа аус ршьаҳауан. Аӡәаӡәала
аҟәшақәа рхаҭарнакцәа го-иааго адгьыл дурбар рҭаххон, иара ус
иахәҭан. Урҭгьы рыҽдырххалон, абна ак агызшәа, абра даҽак
рымбазшәа, уԥсы уҿарҵалон. Ачынуаҩ иус убас еиҿикаауан, џьара ак
алеигартә дурманшәалахьазаргьы, длаԥшықәрымҵартә, инапы ианыз
нҭкааны иҭиҵаазшәа дирбон. Даҽакы иамусын хыхьынтә, аиҳабы
иҿынтә, аус ырлас идырманшәалартә, лымҳаҭшьык роур. Асҭамыр
ихаҭа дчынуаҩын, дмаҷын, аха иахьцалак. Имдыруази аус
амҩақәҵашьа иаҵаз акәамаҵамақәа.
– Ашьыжь уабаҟоу? – дҵаауан иара иеиҳабы Маџьыҭ, уи еснагь
ианаамҭаз иҭыԥаҿ дааиуазшәа.
– Саҭамыз! Уск сыман.
– Аеи нас, – ҿабызшәа хала Асҭамыр ицәажәашьа Маџьыҭ игәы
арԥсасиуан. – Сара узысҭахыз: ҩ-қыҭак рҿы адгьылқәа ршашьа иашам
ҳәа ашшыбӷьыцқәа алараҵеит. Убарҭ рахь идәықәырҵарц акомиссиа
еидыркылеит. Апрокуратураҿынтә ауаҩы дрыцырҵоит еиҳабыс. Уара
уи ихаҭыԥуаҩ уакәхоит. Даҽа х-ҩык акомиссиа иалоуп.
– Изакәи иара, напыкаҿ нацәала иуԥхьаӡаша ҳаицуп, еиҳабык
дазмырхакәа, ихаҭыԥуаҩ дирҭома?
– Уаҵәы инаркны, шәҭыҵуеит, – Маџьыҭ Асҭамыр иҿынтә иаҳаз
аҭак ҟаиҵаӡомызт.
– Ҳадхылома усҟатәи ауааԥсыра, уаҵәы инаркны ҳҭыҵратә?
– Мчыбжьык аҟара иҭышәҵааша шәымоуп.
– Усҟатәи ҳаҽзадҳархылозеи ҽнак иҭаҳҵааша?
– Уа афинанс еилагарақәагьы маҷӡам. Акомиссиа анлеих,
акакала ицәырҵша мыҷхәма.
– Уи аус ҭызҵааша апрокуратуреи ОБП-и роуп.
– Урҭ уа иалоуп.
– Уск сыман, умбои.
– Иузахмырԥо усс иумоузеи? – Маџьыҭ дҵааит, аха Асҭамыр
макьана маӡа дук имазшәа игәы иамбози, азҵаара уаҳа алаҿимҭит.
Асҭамыр иҽҿихрызшәа ихы ахигарц днашьҭалақәеит, акәымзар
иаахҵәаны мап изымкит. Арахь иара дзызҿлымҳахашаз уи акомиссиа
аусура ак аламызт. Апрокуратуреи ОБП-и рыуаа злаз агәыԥ
иҭнаҵаауаз аус ԥара узалгомызт. Ақалақь далҵны, араион ақыҭақәа
данырзыршьҭ нахыс, ацара-аарақәа иҽырхаршәала, иарбанзаалак
ихатә уск дзазныҟәозма. Аусбарҭа аиҳабы идкылара мшыс ҽна заҵәык
имаз Асҭамыр ихы изархәаӡомызт. Ус анакәха, жәабаҟа мшы усгьы
ибжьихуан. Абарҭ дрызхәыцуа, иҭыԥаҿ дыштәаз, аиҳабы
деиҭаиԥхьеит.
– Ателефон иасын, апрокуратураҿ урбарц рҭахыуп, – иҳәеит
иара.
– Бзиоуп, – иҳәеит Асҭамыр, ишигәамԥхоз инымырԥшӡакәа; шьҭа
шьыбжьон ааиуан, Анҭица лахь ателефон дасит, акрыфараз
дизымԥшырц.
Апрокуратура аусзуҩ Асҭамыр диҿцәажәац дашьҭан. Уажәраанӡа
еибадыруан, аха уигьы дуаҩы ҷкәынан макьана, иааиԥхьаз иҭҵаара
аасҭагьы, ихаҭа ихы ааирԥшырц дашьҭамзи, еидхалацәеит.
Асҭамыргьы дызлаҟаз деицәаны иҽыдирбар зиҭахызи, реиҿцәажәара
убри азын мацара иԥиргомызт, акәымзар арҭ рыҽрылагалара
дзашьҭазаауази. Мышкы зны иахьеиҿаҳашаз заа ҳасаб злазиурызи.
Зны дышрыцхраахьаз ргәаламшәар ԥсыхәа имамкәан дҭагылар
алымшо иауҟахыз. Убас иҟаз агәалаҟазаарақәа даргьы рхы
иадмырхәози. Заҟа еиҿаԥшьызеи!
Апрокуратураҿ аус зуаз, џьоукы цәгьара ус ӷәӷәак ҟарымҵазар,
ажәытәан, иҳаҩсыз ашәышықәсан еиԥш, аӡәы дҭаркит, даурышьҭит
ҳәа, ихарҟьацәаны уаҩы дрылацәажәомызт. Убасҟатәи ауаа
иреиҷаҳаны русқәа ҭырҵаауазшәа аԥшра аман дара русушьа.
Иахьцалак Асҭамыр абарҭ цәгьаҳәацәазшәа игәы рызҭамызт. Мышкы
зны дара рҿы иара иус ҭҵаатәны дрымпыҵахар алшон. Уи иара еснагь
иҽацәихьчон. Уажәы иара, ихаҭа дыцәгьаҳәаҩны дҟарҵарц,
иахьиԥхьоз, игәамԥхаӡоз ныррак иԥшабжьҟьа деилнарԥсаауан.
Уи ашьыжь ацәгьаҳәацәа рҭыԥ дныҩнашылеит. Ара зныкгьы
дмааиӡацызт. Уаҩ дыҟаӡамызшәа, уамашәаҵәҟьа иааубартә, зынӡак
ҭынчран. Акоридораҿ аӡәы заҵәык дубомызт. Бжьык уаҳауамызт.
Ахәшәтәырҭаҿ зыԥсы злыҵуаз ахьыкҿарҵаҵәҟьоз ахалаҭ шкәакәа
зшәыз аӡә идамхаргьы дуԥыларынеи. Ашәқәа рҿы зыхьӡ аныз
дрыԥхьо иҿынеихеит. Ашәқәа рацәамызт. Нури Қьаазым-иԥа ихьӡ
иԥшаан, ашә днаснас иааиртын, дныҩналеит. Аусҭҵааҩ, ихы қьаадқәак
ирықәырԥс, аус иуан.
– Улатәа! – уи дҩагылан, аҟәардә Асҭамыр инаиирбеит. –
Узысҭахыз уарҳәахьеит ҳәа сыҟоуп.
– Исарҳәахьеит.
– Ухатәгәаԥхарала аус ҳацууазароуп, иумдыруеи? Мчыла аӡәгьы
ҳгәыԥ даҳзалаҵаӡом. Схаҭа сусураҿ снапы иануи сызларгалази хәыки
шьхаки рыбжьоуп, аха исыҳәеит. Уақәшаҳаҭума?
– Ааи, – Асҭамыр игәы иҭамыз ахьиҳәоз иҵәха илан.
– Абри абӷьыц ухаҭа унапала ихарҭәаа! – Нури Қьаазым-иԥа
қьаадк Асҭамыр иаԥхьа иаақәиршәит.
– Аҳы! – иҳәан, Асҭамыр абӷьыц харҭәаара иҽыназикит, рыштат
даларҵозма, рыжәла нҵәааит ҳәа, ҩныҵҟала дырзымақаруан.
Аус данаалга, рҩыџьегь ԥыҭрак еицәажәақәеит. Апрокуратура
аусҭҵааҩ хшыҩ ззумшьҭцәашаз зҵаарақәак дрылацәажәон. Убас
акәын дара ауаҩы дышҭырҵаауаз, Асҭамыр игәы иалан, ахыбра
дандәылҵуаз. Иусурахь ихы хан, аусурамш нҵәарц уамак агӡамызт,
арахь иҟаиҵаз ҳәа акгьы ыҟаӡамызт, аиҳараӡак ихазы, аусуразы –
усгьы. Знык ихатә уск ааиртындаз, уамак зҿлымҳара зҵамкәан инапы
злакыз ачынуаҩ маҷ иус наҟ инышьҭеиҵарын. Уи ԥхыӡ ибон, макьана
дабаҟаз акәымзар. Знык ишәҟәқәа изеидкылар, адгьыл ирҭарц азин
аамихыр, нас убра ихыбра аргылараз ицирхыраашаз иԥшаарын, ма
ԥарақәак ҿыц реидкылара иҽазикрын, иҵәахны имаз усгьы
изхарымызт азыҳәан. Аус утәын, ишьамхы еиқәыршә атәаха изҭодаз.
Аха иара, иус амҩақәҵараз иарзаҳал алеигалаанӡа, дызларҵаз
акомиссиа мчыбжьык аҟара ақәирӡуан.
Уи хара игамызт, адырҩаҽныҵәҟьа, ашьыжь апрокуратураҿ
зҽеидызкылаз ауаа дрыцҵа, қыҭак дазырышьҭит. Уахь ицоз ҩыџьа
еицын. Егьи ақыҭахь – даҽа ҩыџьа. Нури Қьаазым-иԥа агәыԥқәа рус
аиҿкаара, рхылаԥшра дазкын. Асҭамыр, игәы хынҳәуазшәа, аусҭҵаара
инап алеикит аҽныҵәҟьа. Нас хәыҷы-хәыҷы дазҿлымҳахон, хәыц-хәыц
зегь ҭиҵаауан. Ажәытәан акәзар, ҿааҳәра заҭәоушьашаз ауаа
ақыҭақәа ирхагылан, аха урҭ рус ҳара ҳҩымҭаҿ наҟ-наҟ иҳахәаӡом
азын, уаҳа ҳрылацәажәом. Аус злаз Асҭамыр мчыбжьы наҟьак
имырхит, иаргьы аамҭа ицәыӡызшәа игәы иабагәышьон.
Иан Наала, ашарккыра дацгыланы, адәқьан ахь дцон, усҟан
иара, Какан, агылара уамак иҭахӡамызт. Иаб Ҭышькәа агәарԥ еилырго
даақәлон, иҷкәын дгылаанӡа, акҿаҩрагьы дааҩнагьежьлон. Иԥа
дышгылалак, чаик ыжәны, иан длызцон. Иаарлас дылҭахызар,
ателефон лхала дизасуан, аха уи аҽны, бжеиҳан еиԥш, иара дыррак
илҭаанӡа, длызнеит. Ауараш ааргахьан, адәны игылан. Урҭ рыҭрақәа
ишырҭаз аҩныҵҟа илеиган, еиқәиргылеит, аҭыԥ рацәа рымгарц.
Ашьақар зҭаз ааҵәа рҳәазашәа илеиган, иахьынаиргылаз ахы
ԥиртлеит. Егьи нҵәарц агьагмызт, макьана уаҳа инапы злеикрыз
агьимаӡамызт, ндәылҵ ԥыҭрак даатәан, аҩныҟа дцарц иӡбеит. Иан
аидарақәа шьҭылхыр ҟалаӡомызт, дылҭаххар диԥхьарын. Рҩни
рдәқьани уамак рыбжьамызт, ранда иалагылазар акәын ишынҭаацәаз
ирҭахыз, аха амҩаду аҿынтә рынхарҭа маҷк инаскьаган.
Какан ҟәиҭк иакәӡамызт, аха дуаҩ ҭынчны дрыԥхьаӡон. Имаха-ишьаха злаҟаз ала, дуаҩы ӷәӷәан, ус уамак дазкызар илымшарыз
арбаныз, махәҿа еилҳәала акәызма, хшыҩлоума – зегьы дрыхьӡарын,
аха иара ус џьара иҽиҟьоны дырбомызт. Аибашьра ашьҭахь иани иаби
рынхара рцәеилаҳар ҳәа ишәон. Лара лгәамбзиарақәа лызцәырҵлон,
лҽызлалыхәшәтәрыз абаҟаз, иара Ҭышькәа, иакәзар – ихәра иагьа
иӷьазаргьы, усура бзиак иҽизазкуамызт.
Усҟан Какан дхәыҷын, изҳауан. Шьҭа ашкол далгахьан, еиҳаз
аҵара ҽынла дызҭаломызт азы, аамҭала дцо-даауазшәа дыбжьан.
Ашьҭахь иаалырҟьаны адәқьан ргылара иҽазикит, иаарлас ахыбра
злеиқәиршәаз рзеилкаауамызт, уа рҽеиҭныԥсах ишынҭаацәаз аус
руан. Иҵара аӡбахә уаҩы игәалашәомызт, зынӡак ирхашҭит. Иан
дихәшәтәырц ддәықәиҵеит. Зынӡак ирхәшәтәуаз иарбан чмазараз,
аха аԥсеивгара ӷәӷәа лоун, лыҩныҵҟа хьаақәа акыр рыҽныркылан,
адәқьан бжеиҳан лара дыҵагылан. Шьҭа ирыбаргызи, рҩны-ргәара
акыр еиқәдыршәеит.
Рыҷкәын заҵә иԥҳәысаагара знык ихы ианбаҭашәарыз ҳәа итәан
хаҵеи ԥҳәыси. Иара игәы иҭаз уаҩы изеилкаауамызт, амала
хаҵаҩызара дахьыргалоз Наалеи Ҭышькәеи ргәы арҭынчуан, убра
дахьнеиуаз зегь рылаԥш иара ихызшәа рбон, ихаҭагьы ӡӷабцәак
днарылаԥшрын ргәахәуан, ачарақәа рҿада иалуԥаашаз ӡӷабла адунеи
ӷархазшәа. Аҳәсахәыҷ маҷхәызма иҳәалон Ҭышькәа, аҷкәынцәа
ракәын ҳәа. Хыԥхьаӡарала аҷкәынцәа иаҳа иахьмаҷыз амацара
акәӡамызт.
Какан иаб игәы иалаз, ацәгьаҟаҵарақәа рацәамзи, нас
акыцәмаҭәашьар зҽазыршьцылахьаз маҷызма. Урҭ уаҩы дырмыхәо
иаақәгылахьан. Анцәа иџьашьахартә, Какан дзыҿцаауаз ҳәа рыбла
иабоз аӡәгьы ибла цырцыр хаӷӷала дырбомызт, уи зыԥсази. Иара
ашкол ицҭақәаз Асҭамыри Ԥареи узықәгәыӷшаз арԥарцәан, урҭгьы
зыԥсази. Амала дара ах-ҩык уамак еиҿцаацәомызт, аха еиҩызцәамзи.
Асҭамыр ԥҳәыс дааигеит, иудыруази иаԥхьанагаланы Ҭышькәеи
Наалеи ирбоз арԥар аҳәсақәа ааргар!
– Уа мшыбзиа! – аҩныҟа иҿынеихахьан, ихы-игәы иҭаӡамкәа,
Какан дааихьӡон Такәа, уи «мшыбзиа» ҳәа аԥсшәа иҳәартә, шьҭа
шьыжьыҵәҟьамызт. – Ҭышькәа аҩны дыҟазар? – дҵаауан иара, арԥыс
дыԥхашьаԥхаҵо иаԥсшәа аҭак аныҟаиҵа. – Ҭышькәа аҩны дыҟазар? –
абырг деиҭаҵаауан. – Дызбар сҭахын.
– Аҩны дыҟами. Ҳлеип! – Какан Такәа дааиԥхьеит, игәашә
илагылазшәа.
Какан, иажәа еилаԥсозшәа дахьцәажәоз, иӡамҩа уаркалеиуа,
ашьа ааиҿықәнаҵеит. Иагьа умҳәан, Такәа Иалса длабын. Лара, усура
дааижьҭеи, акала дыԥшӡахеит, илыгхеит, уи лхаҿы ишанымԥшызгьы,
ус иаҳа илнаалон, дҳаракхеит димбазижьҭеи. Лыҿцәажәара хаан,
лынеиааи аамсҭашәа хымҩаԥгашьан, амыцхә цәажәарақәа бзиа
илбаӡомызт, лҩызцәақәак данрахәмарқәоз акәымзар. Дыӡӷаб
маӡазшәа дибон, дахьыҭҵаатәыз иаҳа-иаҳа длызҿлымҳанатәуан,
длызҿлымҳацәахахьазар – бзиа дибахьан акәын иаанагоз.
Лаб диманы, амҩа дахьаныз, акыр ишьара дықәӡамкәа, апаркет
ааигәа изқәырҵаз адашьма ԥхасҭартәыр ҳәа ишәозшәа, иҵыркьакьо
аҩны иҩназ дырҩызаха, ишьи-ишьи еиқәҵо, агәашә днадгылеит.
Агәашә иабхәхараны иҟаз изааиртын, аԥхьа длаишьҭырц, иара
дааҭгылеит. Такәа мап мкӡакәа агәарԥ дынҭалеит. Ҭышькәа аҩны
данырымба, хара дышцоз иҭаацәа дыррак римҭацзар, ааигәа дааирын
ҳәа, Такәа аҩны иадҟаҵалаз ахыҵакырҭаҿ аишәа днадтәалеит.
Какан иан лаҳәшьаԥҳаҵәҟьа лакәын Такәа ҭацас иааигаз.
Нхарала Такәеи Ҭышькәеи иаҳа еизааигәан. Ацәгьара-абзиараҿ
аҳәсақәаҵәҟьа еиццалартә еицәыхарақәан, аха ахацәа рымаҵ
еибауан. Нас лара, Наала, лаҳәшьаԥҳаҵәҟьа дахьнаргаз маҵура
дызцомызт. Анҭица ианылҭахха лан лаҳәшьаԥа Какан хаҵаҩызас
дылгеит. Абас акәын арҭ реиҿцаарақәа ахьынӡааигәаз,
иагьахьынӡахараз. Аишәа иқәыз журналқәак даарыхан, руак Такәа
иаақәихит. Такәа аԥхьара бзиа ибон, аха аԥшәма иаҳа аԥхьатә икуан.
Ҽнак даҟьақәак дырмыԥхьар, иара усгьы шьҭа ақәра змаз ихшыҩ иҵегь
иҭацәуазшәа ибон.
– Унеҳ! – Ҭышькәа, агәыларантә данааҭалоз, ибжьы аагеит. –
Такәа, уаҳҭоума?!. Бзиала иаабаша!
– Шьҭа акала ҳаиуацәахеит, – Такәа Ҭышькәа инапы ааимеихын,
дицлатәеит. – Шьтәак шьны сааугар акәын, аха ауадаҩ уасмыргарц,
схала сузааит, – дыхәмаруан иара.
– Ус ҟауҵазар, акы угәы иалоуп ауми, ихала ак цәыригар
акәмызт, Ҭышькәа игәы иалаз далацәажәар иҭахӡамызт, аха Такәа
ихала данааих усгьы гәынамӡарак цәыригон. – Ус акәымзар, шьтәак
сара иузысшьыҵәҟьоны удыруазар, убри аҽнынӡа аҩ уҵаларын
уҽуҵәахырц, – аԥшәма, реицәажәара аханатә хаха дазнеизаргьы,
шьҭа иахигарц иҽизырманшәалозар цәгьа ибомызт.
– Умаҵура кажьны, уагьымтәакәа уанца, закәытә чымазароуи
иузкылсыз еилыскаап сгәахәын, – Такәагьы хаха иааҭирҟьеит.
– Сышчымазаҩхаз уаназхәыц, адырҩаҽны субарц умаауаз? –
Ҭышькәа еиҿамс дԥышәырччон, Какан ирхианы иаақәиргылаз афатә
днаха Такәа имҵаргыло, даҽакы иаԥхьа даахо.
– Адырҩаҽны амаҵуцәа ирчаран. Урҭ саарыдхылеит. Убраагьы
умнеит ауми исыхьыз. Нас ари дыԥсаанӡа дызбап сҳәан, иахьа
сдәықәлеит.
– Сыԥсыр усгьы ҵәыцақәак укуан, уааи ак аҟара аанаҳкылап! –
Ҭышькәа ҵәыцак аашьҭихит. – Анцәа улԥха ҳамазааит!..
– Акоуп искуа, угәы иалымсын, – Такәа иаҵәца аақәихит. –
Ариабжьарак исымхажәцәеит. Анцәа илыԥха шәымазааит!..
– Акы унацҳа, Такәа. Ариабжьарак афатә угыуп.
– Иугзар иаҳа ишеиӷьу узымдырӡои? – Такәа ихәы инапы
наиркуан, аԥшәма диҿыԥшы. – Ачыс рацәа анубалак, акыр угәы
иагома. Ачара аҽны уаргьы убас ухьзар? – дыззааиз аҭҵаара
днадххылахт.
– Аиаша уаҳар уҭахыума? – Ҭышькәа игәы иалаз алацәажәара
дазыҳәомызт, избанзар Такәа знык ачара ду иуан, игәы дасыр
зиҭахызи. Иаахҵәаны игәы иалаз иҳәарц аԥшәма иаақәикуан,
дааиҭаԥон, иааиршшарц иӡбон. – Сус аӷьырак салгахьан, аиҳараӡак уи
арыжәтә ауп, аха уажәы арыжәтә зҭоу шнықәҳаргылаз еиԥш
иаақәаҳхуеит, иумдыруеи. Аиҳараӡак иржәуам, ашьақар иалхыу аҩы
ауаа арчымазаҩхьеит.
– Иуҳәо саҳауеит, – нациҵеит Такәа, ԥыҭк анҵы, – аха акы угәы
иалымсызар, умтәаӡакәа уқәҵуамызт. Зҿы унеиз ичеиџьыка
уаламкьыскәа уцозар – иаҳәо шырацәоу удыруеит, – ҳәа, аԥшәма
дыкҿаирӷәӷәаӡеит.
– Зегь раԥхьа, шьҭа иҟасҵоз агьыҟамызт ҳәа сыӡбеит, нас
скараха сыҟамзи, сцар уаҩы сибарымызт сгәахәит. Аиашаз, ус
ҟасымҵар акәын, убри ауп уагьаазцаз, саҭоумҵан! Ак азы сузгәааз
џьумшьан.
Игәы иҭаҵәҟьаз аԥшәма иахьцалак иҵәахит. Уи далацәажәарын
даҽаӡә ичара аӡбахә анцәырыргалак зны. Ҭышькәа ачараҿынтә заа
дцеит, иажәа ԥхылнадозар ахьаҭахыз мацараз акәымкәа,
дзызгәышьуаз аҵас цқьазар, иҳамаз абзиа еихаҳазар, аҿар убри
рылаҽызар иҭахны. Аҿар иахьаԥыргоз рацәан. Аамҭа ԥхьаҟа ицон,
Такәеи Ҭышькәеи зхьымӡаз шьардан. Аҿар, рхы-рыԥсы ақәҵаны,
акомпиутер рнапаҿы иааргон, иара усгьы уи рзымариан, аха убри
иагаӡеит. Иарбанзаалак ҵаск иашьҭамызт иҳәартә дазааиуан. Ара
иибоз адоуҳа ԥсардра иҩны изкылшәар ҳәа даацәшәалон. Зегь
ирныруаз иара иҿы мнеишьас иамази. Иара Аҟәа иҭыҵуаз ашәҟәқәа,
ажурналқәа дрызҿлымҳан, иааигалон, аха иҷкәын заҵә Какан шәҟәык
икӡомызт, амала акомпиутер иуадаҿ иқәгылан, дадымԥсыландаз
игәахәуан аб, убри иазкыз шәҟәқәакгьы уа изықәыԥсан.
Ҳашәҟәы уамыԥхьозар, ҳдоуҳа уҩныҵҟа излеихоуҳауази? Иара
излеиликаауаз ала, ухаҭа удоуҳа абеиара уашьҭазар, уҩныҵҟа амал
урҳауан. Мазеи узҭодаз. Акәымзар ажәлар аҵара ҳҵон даҽа бызшәак
ала, уи абызшәала аусура мҩаԥаагон, бжеиҳан ҳбызшәала
аинформациа ҳауӡомызт, хәыҷы-хәыҷла ҳҵас аҽаԥсахуан, даҽакала
иауамызт. Ҳаԥсҭазаара аҽеиҭанакуан, урҭ зегьы ҳбызшәа ианыруан,
маҷ-маҷ иӡуан.
Ачараҿынтә данықәҵуаз, ииҭахыҵәҟьаз жәдыруама?!. Ачара
маҵурҭа агәҭа даақәгыланы, ақәчага-ишәа иахатәаз рықәҿиҭыр:
«Лахьынӡа-ҩахьынӡа шәылаԥшра сцәыцәгьоуп. Дарбанзаалак аӡәы
уҟам ҳашәҟәык иаԥхьаз. Ижәымбаӡакәа ҳшәырӡуеит.» Убарҭқәа зегьы
гәҭыӷьӷьала уажәы Такәа изцәыригар, иара ичараҿ мацара убарҭқәа
ҳагхазшәа дазирхәыцыр иҭахӡамызт. Агәылагьы ичара чыс ашьҭахь
еснагь ирфоз арҵәы, анашаӡа, аџьымшьы иаҵәа игәарԥханы инапы
адкылан. Ифатә инапы амкуа аԥшәма изыҟаҵомызт. Убарҭқәа-егьырҭқәа рнаҩсан, Ҭышькәа игәыла хаҵа иаҳаҭыр ибон.
Дааидыруазижьҭеи иарбанзаалак угәы иаамыхәашаз уск инапы
алеикуамызт. Ахшара бзиа иааӡеит. Асҭамыри Иалсеи. Аҵарақәа
дирҵеит. Анцәа инеигӡааит!
Ҭышькәа иакәзар – иҷкәын заҵә Какан ус дааиуан. Ихы ззикуаз
алкаара цәгьан. Макьана рыдәқьан хәыҷ дахылаԥшуан,
дагьахьыԥшын. Уа хашәала уамак амамызт, млак, хьҭак
ианаркышамызт аха. Аус злаз, Какан идагьы, ахшара ракәын. Уара
мҩак дурбон, аха дара мҩас ишьҭырхуази? Иарбан мҩаз Ҭышькәа
иԥазаҵә дзынгыларыз? Аб ари ҭаха инаҭомызт
дшаламцәажәацәозгьы. Знык ԥҳәыс дааигар, аӡәы идамхаргьы,
ихшара дибар, иҵәҩан шмыӡуаз абгьы абдугьы еицырбар, зегь
даҽакала мҩақәҵара роуан. Рыгәқәа ҭынчзаауан. Лгәы ҭынчзаауан
зԥазаҵә изыгәаҭеиуаз ангьы.
Убарҭқәа Какан ихаҭа даурзымхәыцхуаз, аха макьана аамҭа
рацәа иԥгылазшәа ибон, дыҷкәынамзи, дыццакуамызт. Абыргцәа иара
дырзыӡрҩуан, рымаҵ уа дахьырхагылази акҿаҩра дахьыкҿази. Иара
мҩас ишьҭихыз маӡан, иаргамахар, иргәаԥхашамызт уаҟәыҵ,
иаршәарӡыӡарын. Иаргьы игәы уамак иахымызт, аха убри аламҭалаз
уаҳа даҽа мҩак ибомызт, убри ала дҿаҳәан. Уи азы мацара аҩны
иҩызцәеи иареи еиқәшәарц рҽеимырдақәахьан, еиԥылараны
иахьыҟаз данырымба, абар ателефон иахьасыз.
– Сӡырҩуеит, – имобильник илымҳа иадкылан.
– Амшын аҭалара аамҭа ааит, – амузыкант Адамыр ибжьы
еиликааит.
– Изымдыруеи.
– Ҳарҭ ара ҳаԥшуп, – Адамыр Кәыкәыша дицын ицәажәашьала. –
Ҳаицҭаларц акәымзи.
– Иахьа сара сызнеиӡом, – Какан иҩызцәа ргәы рымиҟьон. – Асас
даҳҭоуп. Рымаҵ зымур, изсыруада?
– Ԥҳәыс даугарц баша иуаҳҳәозма, – иҳәахт Адамыр, зныкыр
Какан иразҟы машәыршәа акәзаргьы игәалашәахьазшәа. – Ус
акәзар… уаҵәы?
– Иахьа ианеибаҳҳәаз асааҭ азы.
– Бзиоуп, – Адамыр дақәшаҳаҭымхар дабацоз, еиҳабыс дара
рых-ҩык ирыԥхьаӡоз ус аниҳәа. – Ари иахьа дзааӡом, – иҩыза
Кәыкәыша дааизхьаԥшит.
– Изымбои. Иҟалаз зиҳәаз? – Кәыкәыша ихгьы шьҭимхит, ахықә
злачаԥаз аихабетон дахьықәтәаз адырҩаҽны ҿыц иеиԥылахозар, убри
аамҭа азыԥшра даара изыхьанҭазшәа.
– Излеиҳәо ала, асас диҭоуп.
– Асасцәа рхаҵгылара бзиа имбои. Уи еилкаауп.
– Иаб имырбашаз имырҵеи.
– Уи лаԥшхырԥагас ицәгьазшәа убама?
– Ҳазҿу иаб идыруандаз!
– Ҳазынтәык ҳаилеимгози.
– Нас уаҵәынӡа ҳаицрыҵыхп.
Иаразнак иааидыҵны, доусы рыҩныҟа рхы дмырхеит. Рҩыџьегь уа
еидтәалан, амшын ихыԥшыло. Аҭалара ргәы азыҳәомызт. Зҽызкәабоз,
ма Амра ицәиалаз амшын шықәсык ала знык избоз, ма макьана
зынӡак изымбацкәа, раԥхьаӡа ҳдунеи иазкылсыз аԥсшьацәа ракәын.
Абасҟатәи абри амшын дара ахьазгәышьуаз ҳарԥарцәа ахьтәаз
ирныруамызт. Аԥсшьацәа знык икылсындаз ҳәа дареи рҩызцәеи
зызгәаҟуаз, ахәҳахәҭра рацәахон, нас рыԥсы еивҵахо аӡынраз
изыҵсыхырц. Убас есышықәса. Какан идәқьан аусура еиӷьхон. Адамыр
дызлаз амузыкатә гәыԥ аԥсшьарҭақәа рҿы иқәгылон, уалафахәык
дырҳауан. Кәыкәыша иакәын зҭагылазаашьа иаҳа иуадаҩыз. Уи
хықәкыла инапы ак алакӡамызт, дара, аҩызцәа, ишых-ҩыкыз џьара уск
мҩаԥырымгозар. Ус иҟаз аусгьы еснагь иумԥыхьашәозма, џьара
шықәсык, ҩы-шықәса, ма хы-шықәса рыла зны иманшәалахар – Анцәа
иџьшьамзи!
– Амшын дшызҭамлоз заа иҳаиҳәар, аамҭа ҳарӡуазма, –
Кәыкәыша хабжьаҟьала ус дук даҟәганы дааргаз џьушьарын.
– Иҟауҵои? – Адамыр иакәымзар иҩыза ицәажәашьа маӡа
еилызкаауадаз, еибырҳәоз измаҳашаз уаа гәыԥ-ҩык ирылагылазшәа.
– Иаалырҟьа уск иоуит, умбои, ҳҩыџьегь ҳаибабеит, уигьы акыр
иаԥсоуп, – нациҵеит иара уажәы аԥхьа еибабазижьҭеи акраамҭа
ҵӡазшәа , арахь ақалақь аҿы еснагь инеиҿаҳа-ааиҿаҳауан, усҟан
рымаӡа ус изалацәажәомызт акәымзар. Убри игәы иҭакны Кәыкәыша
дцәажәозар? – Уаала, каҳуажәырҭак ҳныҩналап! – диԥхьеит Адамыр
иҩыза, акәымзар егьи уахь аӡәыр неигарызма.
Имеидагәеидахазшәа, имццакӡакәа апарк шыҟаз рҿынархеит. Уа
акаҳуажәырҭа ыҵагылан. Аҩныҵҟа иҩнамлакәа, адәахьы илатәеит.
Иабаццакуаз? Адамыр иҩызцәа – амузыкантцәа ахәымҽхан акәын
данырҭаххоз арепетициаз. Кәыкәыша усгьы ак иҽазикырц иҭахӡамызт.
Зны-зынла аплан дахон, ихҭеикцәомызт, аха дзаҟәыҵуамызт. Убри
злааихәашаз ҟәрышьқәак еснагь иџьыба иҭазар, – уаҳа акгьы
дашьҭамызт. Ирыларҵоз шьҭа ара иҟарҵалон, асԥычкеи, ацетони,
абензини еиларӡҩаны, иара уанӡа дымнеицызт акәымзар.
Арҭ рҩыџьегь ҭаацәараӡамызт. Аԥҳәысаагара иназхәыцлон, аха
хықәкыла рҽазыркрын ҳәа рыгәқәа ирҭашәомызт. Аԥхынраз Адамыри
иҩызцәеи аԥсшьацәа рҿаԥхьа иқәгылон, аӡынраз ачарақәа
аадырлахҿыхуан ҳәа, иара иааиԥмырҟьаӡакәа уалафахәы бзиак
иоуамызт, ҭаацәарак ныҟәигартә. Ихы заҵәык ибартә, ҟәрышьқәак
иԥшаауан. Уамак измырҿиаз имузыкатә гәырҵҟәыл ада даҽа аргама
уск ҟаларын ҳәа ихахьы изаагомызт. Убри азакәын маӡа уск
далахәызар зиҭахыз.
Уи иаасҭа, Кәыкәыша иусқәа иаҳа ибааԥсын. Уи ихы акы
иазикуамызт, изеиԥшразаалак уалафахәык иоуларц. Абас иҩызцәа
данрықәшәалак каҳуак идыржәуан. Аҩны иани иаби рџьа далачон,
дара макьана иҿақәан, рԥагьы еснагь дыҷкәыназ џьыршьон.
Дыбжьахны драаӡеит, аус зуаз иашьеи иаҳәшьеи дреиҵбымзи. Еснагь
дзызхәыцуаз акраамҭа дызбашаз, ҽнакҵәҟьагьы иҽадмырхалакәа,
иаарласӡан, иаармариаӡан излаирҳашаз акәын. Ус дзырманшәалози,
цәгьара уск иҽазимкуазар. Убас акы дашьҭамларгьы, ахьҭа, амла
дадыркрымызт ҳәа мацараз акәӡамызт, дызлиааз уамак игдырхозма.
Апарк иаваз амҩа аганаҿ игылаз амашьынақәа руак иара итәын.
– Асҭамыр ԥҳәыс дааигеит, ачара замана изыруит, – Адамыр
дааԥшызшәа Кәыкәыша игәы уажәыҵәҟьа иҭамшәоз ааирҿыхеит. –
Какан аӡәы бзиа дибошәа збоит. Уара узҿи?
– Уара угәы иҭоу умҳәо! – Кәыкәыша дԥышәырччон.
– Уи ауми сгәы иалоу: уареи сареи ҳазҿи?
– Ачарақәа рҿы ҳамшәаҳәои, ҳамкәашои!
– Иумырдыдуеи, – Адамыр иҩыза дихыччон, уи амузыкахь
дабаҟаз.
– Уара иқәурдиаазшәа… – Кәыкәыша иҽаҵаирхомызт.
– Сара иахьцалак смузыкантуп.
– Умузыканту џьушьоит, ахҭҟьаҩы!
– Иахьцалак уи сазкыми, – Адамыр дгәаарц агьигмызт.
– Убри умҳәо: уазкыуп азы ак аурҳәоит.
– Шьҭа хныҟәгагоуп. Амла сҽасыркуам.
– Уск ҳаухындаз! – Кәыкәыша иҩыза инапы днакьысын, амҩа
ианыла инеиуаз Џьука днаиирбеит. – Улыхәаԥши! Абри дысҭахыуп.
Лызнеишьак сԥшаароуп.
– Аиаша?!. – ихьаамкәа иџьеишьазшәа ҟаиҵеит Адамыр, арахь
днеилыккеит. – Иуԥырхагеи? – дҵааит иара, иҩыза иҵегь дҭиҵаарц.
– Ҭаацәарала ҳхымҩаԥгашьақәа еиԥшым.
– Уи аӡәыр идыруама?
– Аиеи аха… Уск ҳаундаз! – рус ахь реицәажәара ниеигеит.
Уажәыҵәҟьа рус еицеиԥшны изазхәыцуамызт, аха иара акәын
рхы иҭагьежьуаз, уигьы иҿнахуамызт, аҳәсақәа ааргартә, хәыҷқәак
рыхшаны иаларбартә. Урҭ зышьҭаз аус есымша иузеиҿкаауамызт.
Аҳы, шықәсык, ҩы-шықәса рыла ак рзеиҿкаар, иршоз аԥара ԥыҭк
иабон, аха ирацәаны иукыз ирлас инҵәон. Еиӷьын, иаҳа имаҷзаргьы,
ишашаны идырҳауазар, усҟан акырынтә ухы иаурхәашаз аԥара-шьара
укын. Даҽакала иуҳәозар, есымша аусура унапы алакызар, ахныҟәгара
акыр иуқәманшәалахон. Аха амыцхә аусура зҭахыдаз. Амыцхә
акәмызт, аџьабаа ду зыхәда иқәызхышаз маҷын. Убас иҟаз
ҭаацәарала рҽеиқәдыршәаӡомызт. Макьана акы иазыԥшын Адамыри
Кәыкәышеи реиԥшҵәҟьа. Иқәыԥшқәамзи, аамҭа рацәа иалаҟаз
џьыршьон, мышкы зны иманшәалахарын ҳәа ишхәыцуаз, рықәра
нҭакәкәа ицон, Бзыԥ ылыҩр амшын ишазцоз еиԥш.
Шьҭа ачымазарақәа анышьҭырхуаз, рышьҭахьҟа инрыжьшаз
рхылҵԥылҵ дрымаӡамкәан ишиасуаз цқьа ианырныруаз, рыуаҩра
инҭагылон. Ёӷабк рыҽлаҭәалшьартә лыԥшаара рцәыуадаҩхон, ма
иаазықәшәалак дроундаз анырҳәашаз инҭагылон. Иара ус ԥҳәыс
даамгаӡакәа зҽызражәыз маҷызма. Дара рымшала хаҵа имцакәа
инхаз аӡӷабцәа заҟаҩы ыҟадаз. Убарҭ иреиԥшхашаз арԥар абыржәы
еидтәалан акаҳуажәырҭаҿ, рыԥсҭазаара зладырҽеишаз иазхәыцуа. Ус
дара ргәы иаанагон, аха амҩа бзиа иангылозу, ишәарҭаз абныџьма
мҩахәасҭа ҿҟьара шьҭырхуазу цқьа ианазхәыцуаз, зҽыззыркыз аус
иахьнанагоз анырбалак акәын. Макьана усҟатәи рзеилцаӡомызт.
Рхазы ус дук еиҿыркаауаз џьыршьон дареи аҽны ирықәымшәаз
Какани.
Какан ихаҭа адырҩаҽны амшын аԥшаҳәахьы заа дкылсит.
Иҩызцәа, идырбарц изымақаруазшәа, ианаамҭаз имааит. Рҽагдырхон.
Иара имацара, иацы дара ахьтәаз, ахаҳә бетон дықәтәа, дрызԥшын.
Ихаҭа ихы зланыҟәигашаз адәқьан еиҿикаахьан, иҩызцәа раасҭа
дабанӡаҭышәынтәалаз. Аха зны инапы злеикыз ашәарҭа ус
анимпыҵаманшәалаха, имҩа хылаӷьара дшаныҵшаз изымдыруа,
дарчмазаҩхахьан.
Адамыри Кәыкәышеи шьҭа имаауазар ааигәахәхьан. Ателефон
дырзасыр иҭахӡамызт. Иагьа умҳәан, акомпиутер иҭанагалон дара
шеицәажәоз. Амыцхә дырра иахьаҭахӡамыз џьоукы ироуазар
зырҭахызи иҩызцәеи иареи. Нас еибаԥшаақәарын рых-ҩык
игәахәызшәа, аҩагылара иҽаназикуаз аламҭалаз, дара рҩыџьегь,
икаҳа-бӷалозшәа аҟәры бӷанҷ илала, иаацәырҵит. Ҿымҭӡакәа наҟ-ааҟ
иааидтәалеит, еибырҳәашаз даараӡак иазхәыцуазшәа. Рыбӷақәа
амҩахь ирханы, амшын ихыԥсалаз аԥсшьацәа ирзыԥшуан, иреиӷьқәаз
аалхны ирыԥхьарызшәа.
Амш бзиан, аҽыкәабара иаамҭаҵәҟьан. Зхала ԥсшьара иааз
аӡӷабцәа аҭыԥантәи арԥарцәа рыхшыҩ рзырышьҭыр аурҭахымыз,
аԥсшьара иаҵанакуаз рацәан, амшын аҭалареи амракреи рнаҩсан,
рыбзиабара ҵәгәыр арԥарцәақәак аҿадыршәыр акәымзи. Нас урҭ аҭыԥ
лԥшаахқәа ддырбаларц иргаларын. Аекскурсиа рҽазкы а-«УАЗ»-қәа
игылаз ирҭаларц аԥсшьацәа уамак ирҭахызма, еилаҟҟы иҭадыртәон,
аха уаҳа ԥсыхәа анырмоулак, уи иақәшаҳаҭын акәымзар. Усҟан
ҳаҷкәынцәа рхы урҭ рахь зынӡак ирзырхамызт, уамашәа иубартә.
– Кәыкәыша, ачараҿ иумхажәцәеит ҳәа сыҟоуп, – Какан, аԥслымӡ
дылаԥшуа, ихы арымарахь иватәаз инеизирхеит. – Ҭамадас
ишәымадаз?
– Уи дзусҭоу сыздырӡом, аха каамеҭ изаасцеит, – Кәыкәыша
дагьԥышәырччомызт, ма иҟалаҵәҟьаз иҳәарц игәы иҭандаз.
– Изууи, каамеҭ далаурԥшыртә?
– Имырбаӡакәа хә-аҵәцак зжәит.
– Иаша уҳәону?!. – Какан иаҳауаз «ҵабыргитәуан». – Ажәра
ҳҽадаҳцылаӡом ҳәа еибаҳамҳәази.
– Сахьыԥшуаз узбон: уаргьы иужәуанеи!
– Сара исымжәыр ауӡомызт. Схаҵаҩызан. Иумжәуазар,
хаҵаҩызара узааи рҳәар, «сҩызцәеи сареи иҳамжәырц еибаҳҳәеит,
ҳабз ԥтыр ҳәа ҳшәоит» ҳәа расҳәозма?
– Сара сахьтәаз сызлашәаз иалудырааи?
– Ԥара иоума иузыржәуаз?
– Уихәаԥши, уара! – Кәыкәыша ихы ицәыҵаччоз Адамыр
инаизирхеит. – Дзыдтәалаз ихы рзишьҭуаз џьушьома, сара
«сызлашәаз» илаԥш ахын.
– Зегь раԥхьа ҳус армаӡара ҳазҿлымҳазароуп.
– Иаҳзымжәуазар, иаҳзымфозар, ҳзышьҭоу иалаҳхи?
– Уеиҳәҭаххаа уҭаркыр, иубап иужәыз уахькылнагаз.
– Уи иашоуп, – Адамыр иҽынарылеигалеит.
– Ахәмарра бзиоуп, аха шәааи ҳҽаагәаҳҭалап, – Какан иҩызцәа
ирабжьеигон. – Ҳшәарҭадара ҳхала иаҳчаԥароуп. Ма ҳазҿу
ҳаҟәыҵроуп.
Мчыла ак рыдигалаӡомызт, ирабжьеигон акәымзар. Рыԥсҭазаара
еиднакылеит, рхатә гәаԥхарала доусы уи амҩа данылон. Ацәгьоуцәа
ргәыԥ еснагь ԥызак даман, уи зегь раҵкыс дуаҩы хжәан, иқәымчышьа
иаҳаҭыр шьҭанхуан, иарӷьацон. Агәыԥқәа еснагь еибадыруан, реиҳа
иӷәӷәаз ҳәа џьоукы рҽалыркаауан. Доусы иртәыз аҭыԥқәа ҳәа ақалақь
ршон. Ианакәызаалак амчрақәа урҭ рдыруан. Џьара ак ҟалар, зҿахәы
зҿырхшаз деилкаан, рыцәгьоура иақәумкыр, ирҿоукуази умҳәозар.
Какан игәыԥ зынӡа даҽакала еиҿкаан. Зегь раԥхьаӡа, иалаз
маҷын. Даҽаӡәы дрыдыркылаӡомызт. Авторитетқәа рхы
рыларгаломызт. Дара рус дара ирусын. Амаӡа аҵкыс имаӡан. Рыбз
рҿы иҭакын. Амчрақәа рхаҭарнак иҽрылаиркьакьартә алшара
ирҭомызт. Дара ах-ҩык уск иаҿын ҳәа, дырра хәыҷык аӡәы имоуцызт,
игәы иҭашәомызт. Иахьцалак, Какан адәқьан, ихәыҷызаргьы,
еиҿкааны иман. Инхара злаиршәҭуаз имаӡамызт ҳәа згәы иҭашәодаз.
Иҩыза Адамыр, диҩызан ҳәа ихәыцуадаз, ихы зланыҟәигашаз амузыка
инапы алакын ҳәа дыԥхьаӡан. Ус змаӡамкәан игәарахаз Кәыкәыша
дызбашаз аҭаацәара џьабаабацәа дрылан, далаҟан. Ихаҭагьы зны-зынла ианааигәаԥхалак ԥсшьацәақәак мҩаԥигалон. Зҽадыргалаз аус
ада изнымхоз уаҩ дрылаӡамызт. Иахьынӡарылшоз,
иахьынӡарзырмаӡоз еилан. Ианамух, доусы ихы дақәиҭын, Какан
иҳәан еиԥш, изҿыз иаҟәыҵрын.
– Иҿыцу иҳамеи? – рхымҩаԥгашьа иацклаԥшларц, рлеишәа
ианалацәажәақәа, Какан иззааиз хықәкыла дазнеиуан. – Кәыкәыша?
– Шәызласыргәырӷьо акгьы сымаӡам, – аҭамзаара даҳәозшәа,
Кәыкәыша иҩызцәа рахь ихы изышьҭыхуамызт, зымҩа дыԥшуан.
– Иахьцалак?
– Синформатор ҿылҭӡом. Зны иҳарҳәызижьҭеи, рыҽдырмаӡеит.
Аԥара абанк ианҭырго еилкаашьак лоуӡом.
– Илаҳҭаз маҷылшьазар?
– Аԥара анылсыркуаз, илыԥшраз ала имаҷлымшьеит.
Ашьҭахьгьы ус ак лҿыҵымшәеит.
– Адамыр? – Какан ибжьала егьи дааизирҿлымҳаит.
– Иҟалеи?
– Зны иҳарҳәызижьҭеи, – инаҵишьит иара Кәыкәыша
иеиԥшҵәҟьа, – дырра ҿыцк далхәдыртәит.
– Ишԥаҟаҳҵо? – Какан дҵауан, иҩызцәа дышреиӷьмыз уи ала
идырдыруа.
– Ухаҭа иумеи? – еилкаа нҭкаа иаҳарц Кәыкәыша иҭахын.
Убасҵәҟьа иԥшран Адамыргьы ҿимҭзаргьы.
– Сҩыза деихәлацәаны дтәоуп. Ианыԥхным усгьы ҟәрышьк
рыздәылгом, ирзыҩнагалом. Ԥсшьарҭами.
– Иаҳаӡбари? – Кәыкәыша иаҳа дыццакуан, Адамыр иаасҭа.
– Ҳазхаҩаша даҽа обиектқәак ҳаԥшаароуп.
– Уи ус имариам, – Кәыкәыша анҿимҭ, Адамыр иҽаарылеигалеит.
– Уажәраанӡагьы иҳаԥшаахьазар акәын, – иҳәеит Какан. – Ҩба-хԥа обиект ҳнапы ианызар, џьарамзар џьара ҳаиқәымшәози.
– Ус ҟаҳамҵарц еибаҳамҳәази, – Кәыкәыша иааргәалаиршәеит.
– Еибаҳҳәахьан ашәарҭадараз. Аха иалҵи? Ҳнапы злаҳкыз
рыҽдырмаӡеит. Аҽырмаӡараз ус иныҟәашаз ҳара ҳакәын. Уажәы ус
избоит. Убрахь ҳхы ҳархароуп. Ус ҳамаӡамкәа, ас ҳтәазаауама?
– Ҳазтәаӡом, – Кәыкәыша инаҵишьит.
– Амала зыгәра угаша ауаа ԥшаатәуп. Ҳара аинформациа бзиа
ҳҭахыуп, аха адырра шҳауа анаҳцәыҵыҵ, акгьы ҳаԥсахом.
– Ҳаԥсартәуам, – зҟәыӷара инаҵызшьлар цәгьа изымбалоз
Кәыкәыша инаҵишьцәаӡеит.
– Уаҳа акыр шәҳәарц шәҭахыума? – реиниара Какан
иааидикылон.
– Ма аџьыбаҭаларахь ҳаиасыхру? – Кәыкәыша дҵаауан.
– Уи шьҭа хыларҟәыроуп, – Какан иаҳауаз игәаԥхомызт,
иҩызцәагьы уи амҩа разхьарԥшра иаԥирҟәҟәарц иҭахын. – Еиҳау уск
ҳазхиазароуп ҳәа, шьҭахьҟа ҳабацо.
– Ус ҳҭашәеит, – Кәыкәыша инапқәа ааирхахеит. – Уаҳа
ишԥаҟаҳҵо? – аџьыбаҭалара ихаҭаҵәҟьа уажәы дазхиаӡамызт, аха
уаҳа ԥсыхәа рымамызшәа дирбон. – Уи ҳаҽзазаҳамкри?
– Аџьыбаҭалара уҽаназук, џьыбак уҭалацыԥхьаӡа, ашәарҭа
уҭагылоит. Арахь аџьыба заҟа ҭухуеи? Даҽакы иамусуп зныктәи аус,
иагьа иџьабаа дузаргьы, акыр аамҭа иузхоит. Кәыкәыша умала акы
уҽазумкааит!
– Мамоу џьушьт! Уи ус сажәа иалоуп, – дмызҳакәа
дышхәыҷымхаз рбар ицәымыӷӡахмызт.
– Уааҳаигәырӷьо ҳшыҟам жәбоит, – Какан реиԥылара хиркәшон.
– Макьана ҳамҵысӡацт. Ҳаиӷьхар ҳҭахызар, ҳхала аус здаҳулаша
аобиект ҳаԥшаароуп. Ҳгәы ҳҽанызароуп. Абзиараз!
Иара уа дыштәаз, иҩызцәа ҩагылан, ақалақь еилақь
иналагыларц, рҿынархеит.
Иара уа даҽа ԥыҭрак дтәан, дызҿыз аус
иалеихыз изымдыруа. Ихы зланыҟәигашаз иман, аиашаз, уа аусура
уамак игәы ахымызт. Есышықәса ашәҟәеиқәыршәареи,
шәҟәыцыԥхьаӡа аԥара ахшәаареи, нас ҵыхәаԥҵәарада икылсуаз
акомиссиақәа ҵарҭышала раахәареи, – зегьы дзынырҿаԥшуамызт.
Ишьақәгылахьаз аусушьақәа изԥыргомызт. Арахь иааҟәымҵӡакәа
дзыҿцаауази иҿцаауази ачынуаа ртәы иахон, дара раасҭа илаҟәыз
кастак иара даҵанакызшәа.
Аиашаҵәҟьа уҳәозар, адәқьан аалыҵ рызхаӡомызт, еснагь
ирыгзаауан, даҽа уск иҽалаимгалар. Рынхашьа-рынҵышьа бзиа
адәқьан иабзоураз џьыршьон инаԥшуаз. Рыҩнымаҭәа жәытә
ԥсахтәын, ԥҳәысаагара иҽазикаанӡа. Еиӷьыз машьынак иҵаиргыларц
дашьҭан. Ишынҭаацәаз русура иалҵшәаны рҽеиқәдыршәазар – акыр
шықәса иаџьабаан. Иҩызцәеи иареи даҽа рҳәрак мҩаԥыргарц
иқәылар, акырӡа ԥхьаҟа ицарын. Иара, аҭхаџьырҭақәеи,
ақьафурҭақәеи, аԥацхақәеи инарыҩнаҳауаз, изжәуаз, изфоз
уаҩӡамызт. Уахь иаҳа зхы кыдыз Кәыкәыша иакәын, еснагь
иҽизеиқәыршәомызт умҳәозар. Какан анхара бзиа дашьҭан.
Амшын аҟәры дықәыԥшуа, дзызԥшуаз аԥсшьацәа уамак ибла
иабаӡомызт. Ибла иаахгылеит иара абри аҭыԥ аҿы ԥсшьаҩы ӡӷабк
лԥараҭра иҭаз зны ишҭигахьаз. Убри инаркны, дӷьычлар цәгьа
ибомызт. Даҽа ҩынтәҟа уи иқәҿиеит. Ҽнак, ари аҟәры «зтәыз»
Кәыкәышеи Адамыри ааидгылеит. Аиқәгәамҵра рҽазыркуан, Какан
инапаҿы аҷкәынцәа ааимгар. Нас дагьырхагылеит. Ҽнак Кәыкәыша
иаацәыригеит аԥшаҳәа азааигәара ҿыц ихдыртыз адәқьан
ахашәалахә есымша ишыбзиаз шеиликааз. Иара аус ауан
аҵхагәҭанынӡа. Ианаалашьца, аиҩызцәа рых-ҩык, асабрада
еиқәаҵәақәа рхаҵа, илақәлан, ҩ-кассак ирҭаз қьаад ԥара бӷьыцк
ааҭамырхакәа, идырҳәит. Изларкышаз рышьҭа нырмыжьит.
Уи анрықәманшәалаха, даҽа ҭыԥк аҿы даҽа супермаркетк
дырҳәит. Ахәҳахәҭра ҭыԥқәа рыхьчара андырӷәӷәа, аргыларатә
наплакқәа рҿы ауаа рыԥшааит, ауалафахәы еизакны абанк ианҭыргоз
ирықәлаларц. Убас ҩынтә рус рымпыҵаманшәалахеит. Аҵыхәтәан
аԥсшьацәа дырҳәит, амҩан автобус ааныркылан. Уамак анрызмырҳа,
уи иаҟәыҵит. Иааиуан убарҭқәа рышьҭахь, даҽа ус ҿыцк
рзеиҿымкааӡакәа, аџьыбаҭалара шьҭа ираҭәамшьаӡакәа. Иӷәӷәаз
даҽа усқәак рзымҩаԥгар, ԥылҳаҭра тымитышак рыҽҭадыршәаанӡа,
рнапы злакыз хдыркәшар иаҳа еиӷьын. Ус дхәыцуан Какан, аха,
дзызхәыцуаз аамҭа ааир, ихы шымҩаԥигарыз здыруадаз. Иара ус иҟаз
аамҭа изааирызу заа иазҳәодаз.
Дҩагылан, ус змамыз ахрааӡраа диҩызаха, абӷанҷ дылала, аҟәры
даван. Дахьцашаз қәкык имаӡамызт, ус амшын дахьаваз, Амра
иқәыҷҷон, игәы иаахәон. Амшын аҭалара игәы азхымызт.
Аншоурахацәа имаӷра кьаҿ ааишәихын, изжәҩахырк инықәиршәит.
Кавказ уаҩ ижәҩахыр ԥҽаҽа ргәаԥхо, аӡӷабцәа иара изыԥшуан. Дара
ихы рзишьҭуамызт. Даҽа хәыцырҭақәак дрылан. Аиашаз, урҭ,
аԥсшьацәа, рылаԥш зынӡак иныруамызт узҳәомызт. Игәы иаахәомызт
ҳәа шьақәзырӷәӷәодаз. Амала, ибла ишыхгылазгьы, игәы
иабацәомызт. Ус дагьрылҵрын, еилаҩеиласрак ааигәа имбар.
Ԥҳәыск арҵәаа дыҳәҳәон. Еихык-еиҵык аӡы иҭаз ахәыҷқәа руаӡә
дхәыҵҵәраауан, дхәыҵалон. Аӡы дшагоз збаз иҩызцәа шәан, ахықәахь
ианеиха, ранацәа еибарҩ аӡы иҭыргон. Аҟәры иқәыԥсаз аԥсшьацәа урҭ
ирзыԥшуан рыԥсы цаны, аӡы иагоз изырурыз иақәымшәо, ишҳазӡа
иаанхан, аӡәы дҩагыломызт. Аӡы иаанахәаз иан лакәхарын
иуалыуашоз. Какан икьаҿ дшыҩуаз инкаиршәын, еимаа ишьхарԥа,
дыууааӡа даныԥа, амшын иӡаажьылаз аихабетон цәқәырԥанкылага
днықәԥалеит. Аханы аӡ ҵаа ҵәырҵәыруа иқәыжжуан. Иара,
дықәҵәраан данлықәҳауаз, иалҳәҳәоз аихаҵәы инапы лахьҳәазан,
иԥнаҟит.
Дҩаҵҟьеит. Инапы ашьа ахьыжжы, дыԥан, дыхәӡааҵәрит, аӡы
иагоз изааигәара. Аӡы аҵаҟа дааимпыҵашәан, шьапыла дыӡсо,
дҩалеиҳәеит. Дааҭыга иан дналиркит. Уи џьоукы аалыдизалан,
ахәыҷы иԥсы ааргарц ихалеит.  кәынцәақәак аарыдххылан, аҷкәын
ишьапқәа рыла дыркалкало дҩышьҭырхын, аӡы иӡдырҿҵәраауан.
Какан ашьа ихьыжжы дахьынатәаз, зҽыкәабагала еибыҭаз ӡӷаб
ҵәрышкәак, шәыра хәыҷык лыма, дааихьӡеит. Абинт, абамба, аиод
аацәырылган, инапы рыцқьаны иааҿалҳәеит.
– Ари шәызхаӡом, – аҵыхәтәан лхы ҩышьҭх дааиҿаԥшит. –
Иаарласны амедпункт шәазцароуп. Атакси саԥхьап?
– Иҭабуп, саҳәшьа!
– Иҭабуп зҳәаша сара соуп. Сашьа хәыҷы деиқәшәырхеит.
Шәааҭгылар, сан дшәаҭабырц лҭахыуп.
– Иаҭахӡам. Бара бысмаҭаби. Ибыхьӡи?
– Лиза.
Какан аӡӷаб лылахь днагәӡын, икьаҿ аашьҭх, аҽеилаҳәарҭа
дынҭалеит. Еиқәа рҩаны, акҷыра маҷхарц, иааиҵихқәан, ишыбааӡаз
ишьеиҵеит. Дыҩцәырҵын, шьҭа акыр иахьҭынчрахаз аҟәры
длықәԥшит. Ан зыԥсы ааргаз лԥа длыма дтәан, адунеиан зегь лхашҭ.
Иара амҩаду шыҟаз днеиуан, ахәшәтәырҭахь ихы ирхарц. Аҟәраҿы
аӡӷаб инапы ахьҿалҳәаз азхаргьы здыруадаз, аха, Иалса дибарц аҵга
иман. Лара уа дҟаландаз! Адкыларҭа давс, лара лахь дахьнеиуаз
лгәамԥхар алшон. Иара уа иаҿаҟаҵан ацхыраара ласы. Уигьы
давсуан. Лгәы иаанагалак агьоурымызт, лара димбози, инапы
ҿылмыӡәӡәаарызи. Имаҵ ахьылуаз игәы ҟанаҵарын. Медеҳәшьак уи
лыдылҵар акәын ииҭахымыз. Уа днеир, лара дышизныҟәарыз ибарын.
Уаанӡа шьапыла дцартә, маҷк харан.
Иидыруаз машьынак иԥшаарц, ма таксик икырц, дааҭгылеит.
Ииасуаз зегьы ҭәын. Атаксиқәа рааҭгыларҭахь иҿынеихеит. Иахьцалак
инапы ихьаауан. Инфекциак имкындаз! Иагьа умҳәан, ҵымҳәҳәарс
иҟаз зегьы амшын еизнагон. Иааҟәымҵӡакәан аҽарыцқьон, аха
иахьӡомызт. Инапы ихьаауан, уи изыҵәахуамызт, абинт ашьа
аалыжжон, амҩа дахьаныз. Ахәшәтәырҭаҿынӡа иагьааигәамызт.
Имашьына ахьҭимгаз игәы иалан.
Атакси ааҭгыларҭахь иҿынеихеит. Ақалақь ари аганахь џьара
медпунктк ахьыҟамыз убасҟан дақәыӡбон. Аха уи лыҵшәа аманы
ирбозар, иагьараан еиҿыркаахьазаарын. Иара иеиԥш аӡәы зны
залымдарак дақәшәарын ҳәа, зҽырхиа итәазаауадаз. Аԥҭекақәак ана-ара иуԥылақәон, урызнеир иуцымхыраауадаз, иара ахәшәтәырҭаҿ
дцар иҭахгәышьан акәымзар. Раԥхьатәи ацхыраара усгьы иоухьан.
Атаксистцәа дрылагылан Ԥара. Аԥхьа игылаз иара имашьынан, Какан
уи идырт. Уахь днеирц ааиҭахымхеит, дааҭгылеит, дара рахь
дымԥшӡо, иидыруаз аӡә дааидгылозар ҳәа. Ԥара уи дгәеиҭан, иҩызцәа
даарылҵ, иҿааихеит. Какан иҽӡаны дцозма, ма дишьҭалар аҵкыс,
дааизыԥшит.
– Узхәыда? – Ԥара даидгылеит.
– Скаҳан, еиха ҵәык сахакшеит.
– Уаала! Ахәшәтәыҩцәа урзызгап, – дааиԥхьеит.
– Мамоу, цхыраарак сырҭахьеит, – Какан ихы ахьхаз Ԥара
идырыр иҭахӡамызт.
– Уԥштәы сгәаԥхом.
– Сааԥсазар ҟалап. Ус акгьы смыхьит.
– Аҩнынӡа уназымгои?
– Иаҭахӡам. Иҭабуп! – иҿынеихеит.
Ԥара, Асҭамыр, иара ашкол еицҭақәан. Рҵара ианалга, доусы
мҩак-мҩак шьҭырхын, еиԥхьыттеит. Еиԥхьыттазшәаҵәҟьа акәын Какан
ишиныруаз. Ԥареи иареи ракәзар – зынӡак иҵаулан ирыбжьаҳаз
атыша, рҩыџьегь уи хыхь-хыхьла иаадырԥшуамызт акәымзар. Уи
Иалса лакәын изыбзоураз. Уажәы иара, лара дибарц, амҩа данын,
Ԥара уи ицәиӡон, ус иаҭахымзаргьы. Зных ихымҩаԥгашьа ҽеимызт
иҳәартә, игәаҵанӡа наилакьакьон. Иагьа умҳәан, дчарҳәаҩхазшәа
игәы инаҭон.
Аха Иалса Ԥара иахь лхы кыдны Какан дибаӡомызт. Иара ихаҭа
лара дшиҭахыз леимҳәаӡацызт, амала ишеигәаԥхеибашьоз рҩыџьегь
ҿымҭӡакәа еилибакаауан. Аӡӷаб иаҳа дыццакуан, лареи аҷкәыни
рылаԥш анеидхылалак. Лара илҭахын иара ибзиабара
лзыргамаитәыр. Аамҭа лықәыӷәӷәон. Иарах дласуамызт, иаҳа
иҽникылон. Аиашаз, рызҿлымҳарақәа ахьеиқәымшәоз амшала, лара
даҽа џьара лхы анкыдылҵоз ыҟан. Какан убас ихьыр ҳәа дшәон, џьара
акала лара дидиҳәалар акәын, аха изла?
Иҭацәыз таксик ааҭгыларҭахь ахы хан. Иааникылан, иргьежьит.
Ацәаҳәа ақәгылара дарбан таксистыз еилаҳауаз. Минуҭқәак рышьҭахь
Какан амашьына длалбааит. Ацхыраара ласы! Уи ааҩсан –
ачымазацәа рыдкыларҭа. Иара џьаргьы дымнеикәа, адкыларҭа
днавсын, амардуан дҩаҿалеит. Ахԥатәи аихагылаҿ ахирургиа аҟәша
ашә днадгылеит. Шьыжьнатә ара улазышьҭуадаз. Иара Иалса дибар
шиҭахыз анреиҳәа, лара убри аламҭалаз лусураҿ дшыҟамыз адырра
ирҭеит.
Лара ахәыҷқәа рҟәшахьы илыԥхьан, дымлыбаацызт. Уи аҟәша
егьи акорпус аҵыхәтәантәи аихагыла иҩнан. Акорпусқәа еимыздоз
иара дныҩнысын, алифт дынҭалеит. Амардуан ала ашә адырклон,
иаақәшәаз зегьы ахәыҷы ҟәша иҩнамлаларц. Уи идыруан. Аҟәша
аҵаҟа алифт длалбаан, хыхьтәи аихагылаҿ дҩыхәнеит. Аҟәша ашә
аркын. Иааиртит. Уа ҭынчран, ҷкәына хәыҷы заҵәык иҵәаабжь гон.
Дныҩнаԥшызар, ахалаҭ шкәакәа зшәыз х-ҩык, ангьы днарылаҵаны,
хәбаҟа шықәса зхыҵуаз аҷкәын дгәарҭон. Иалса Какан даагәалҭеит.
– Иухьи? – дшылбоз лгәамԥхаӡакәа, лара ашә даалагылеит.
– Снапы ԥысҟит.
– Уажәыҵәҟьа, – днахынҳәит, апроцедура кабинет аҿы ҵаҟа
дахьымнеиз иҽԥнылкыларц агьлыгымхо. Уа идрыцқьон, нас лара
илыԥхьарын, лыцхыраара рҭаххозар. Ахәыҷы ҿыц даагәалҭақәеит,
дымҵәыуарц дыжьжьо. – Сгәаныла, баҩ ԥҵәа илаӡам. Агиматома
аҽамырӷәӷәарц, даагәашәҭала. Иахьцалак ахәшәтәырҭа шәҭоуп, апарк
аҿы шәыҟамзар, амыцхә дышәмырхәмарлан. – Уаала! – данаадәылҵ
Какан иаԥхьа днагылан, алифт дынҭалеит. Иаргьы данааи, лара
аҳәынҵәры днагәҭасит. – Ҵ аҟа урызнеир акәын, – лҳәеит.
– Бара бызбар сҭахын.
Даныҩеиҿаԥш, ихьаауаз инапы агәхьаа мкыкәа, лнапқәа лџьыба
рҭыхра дахьымыгӡакәа, деимлагәа дааникылан, амцаԥшь
налҿықәиҵеит. Ахбыџь ӡӷаб длеиԥшхан, лыблахаҵ ааилагьежьит.
Дыҳәцымцуа лҽааимпыҵылхын, алифт ашә днадгылеит, лызқәа арԥыс
ишиеирхаз, лҽааиҿылкаазшәа луит, ашә аатаанӡа илзымчҳарызшәа.
Нас дыццакы лҿыналхеит. Иара длышьҭагылан, инапада хьаа
имамызшәа. Ԥара бзиа дшибоз акраамҭа илдыруан. Уи иакәызма,
даҽаӡәызма, аӡәы дигәӡыр луамызт. Ԥара, аиашаз, ус гәаӷьрак иланы
идлымбалацызт. Лаҳаҭыр ихьчозар здыруадаз. Уи Какан игәаӷьит.
Иаалырҟьашәа дахьааимлеигәаз иахҟьеит, аха лара лхаҭа илҭахызар
Какан ихаҵашьа? Гәынамӡарак лымамкәа, лгәаҵанӡа деилнашьаауан.
Дзынириаз лгәамԥхазшәа, дахьнеиуаз дагьизхьаԥшуамызт.
Ианааиҭахха аӡӷаб дигәӡит, дагьылмазҵааит. Ари ахаҵара аҷыдара
бзиа иазҳәазшәа лгәы ишылнаҭоз, ахирургиа ҟәша ашә днылагылеит.
Иаадыртырц асаркьа днаснасит.
– Ари сара дсыцуп, – Какан днадлырбан, наҟ дныҩналеит.
Аҟәша апроцедура кабинет дныҩналгалан, длалыртәеит.
Амедеҳәшьа лыцхыраара дамыҳәакәа, лхала ихәра ааԥлыртын,
дмыццакӡакәа иакәыршаны илрыцқьеит, иҿылыӡәӡәааит. Агәыр
илалҵан, дындәылҵит. Жәохәҟа минуҭ рашьҭахь дааит. Агәыр
ӡахыгақәа ырхәаны иаацәырылган, ихәра лӡахырц, лҽаалырхиеит.
– Ибымӡахыр амуӡои? – иара ицәа дыҭӡыӡаауан, иимбацыз
агәыр ҷыда дахьрыхәаԥшуаз.
– Ухәра заҟароу умбаӡои? Ашәахсҭа ҟьаҟьаӡа иунызар зуҭахи.
Изӡахыр, бзиа иӷьар, ашәахсҭа рахәыц пак иаҩызахоит. Иусырхьӡом,
умшәан! Изырдысшаз уласымҵеи.
Лнацәа па хәхәақәа ахирургиаз изшаз уажәакәын ианиныруаз.
Илӡахын, имырххацәакәа иҿалҳәеит.
– Иабаухьи? – лара дҵаауан, аԥҟыга мыругақәа рҭыԥ иқәҵо.
– Машәырла скаҳаит, – иҳәеит.
– Уеиқәа зыбааӡеи? – длыргамарц агьлыгмызт.
– Аӡы сҭаҳаит, – аиашаҵәҟьа иҳәарц иҭахӡамызт.
– Ҩы-мшы, хы-мшы есымша игәаҭалатәуп. Ирласны иӷьоит Нас
излазӡахыз амхтәхоит.
– Бара бҿы саалома?
– Сара сҿу?!. – ус азҵаара дазԥшӡамызт лара, дааӡыӷәхеит. Нас
лҽаалырҭынчит. – Усзаа, амала ухы бзианы амҩаԥгашьа
уҽузақәыршәозар.
– Уи ишԥа?
– Иахьеиԥш акәымкәан.
Ашьыжь Ԥара иаҳәшьа Џьука заа дзымгылазт, ихаҭа луаҭах
дныҩналан дааирԥшит. Лара дыстудентын, абламбаратә факультет
дҭан, лԥышәарақәа дрылга данааз, адырҩаҽны акәын, акырӡа
икарахаз лыҽлеиԥшытәны дышьҭан, дҭахәхәа иҵегь дыцәазарц
лгәазыҳәон. Дырԥшқа дахьырааӡаз лашьеиҳабы игәы иалан, аха
ихаҭагьы дирхьынцыцуан. Ацәа дахьалихуаз иҭахӡамызт, иара
дыццакуан, усура дымҭыҵыр ауазма. Убранӡа аџьармыкьаҿ длаганы
дааигарц ран Зина диҳәахьан. Амашьынақәа аҟьҟьаҳәа ибжьан,
иаҳәшьа иахьылҭахыз длазгашаз лзымԥшаауа дауҟахыз, шьапыла
длабжьысыр иаҳагьы илзеиӷьын, аха аҵызҟьара иазукыз
дахькылнагарыз абыкәыз. Џьука дгыланы, деихеиго ацәа цқьа
далҵаанӡа, иара иԥсахы еибакуа, имашьына амотор дҭыхон, иагыз ҳәа
акгьы иалаҟаӡамкәан. Лара дқашәқашәо данаақәгылоз иара
игәаԥхалон, иаҳәшьеиҵбы хәыҷы лакәымзи, иагьа умҳәан, гәаныла
дылзыуаруаруазаргьы, даара диҭахын. Еснагь дхәыҷыз џьишьон.
Арахь маӡала лара аҷкәынцәа леиҽырбон, зыҽлыдызцалацәоз шыҟаз
издырӡомызт, акәымзар иагьа ргәы нирхарын.
– Шьҭа бмааиуа! – иара иаҳәшьа лызҿиҭит, лара дахьаадәылҵыз
дшаанхацәаз ангәеиҭа. – Даҽа зны шьапыла бчапуеит, идырны
ибымаз.
– Даҽа зны атәы даҽа зны иаабап, – лара дҿаԥхаҿаччон. –
Иахьаҵәҟьа шьапыла сумырчапын.
– Бласы сымҳәеи! – имашьына акапот нахаиршәын, иара аҭыԥ аҿ
иаагаз аӡы хьшәашәала инапы иӡәӡәон.
– Сузымԥыруеи! – дкаԥа-чаԥо агәарԥ маҷ даақәсын, дааидгылеит
лара дыԥшӡаӡа, дыԥшқаӡа, улыҵаҟьацәаргьы лыҟәымшәышәшьа
уаацәшәартә.
– Иаабхәо збар сҭахын, – Ԥара имашьына амҩа инықәиҵеит, –
абра ҳааигәара адәқьанаҿ ибмоуа, убра иаабгои? Абасҟатәи сусура
сагбмырхар ҟамло-аҽакуа.
– Аџьармыкьаҿ узлаԥшыша рацәами.
– Усҟатәи бызԥшыха сымаӡам.
– Уабаццакуеи? Ԥхынроуп, амш дууп. Иахьа хәлаанӡа уаҵәы
иаҳфаша узмырҳауану? – длафуан, лԥышәарақәа бзианы илҭихьан,
лгәы алаҟамзи.
– Уаҵәы иаҳфаша амацароума, иаҳшәаҳҵаша, иҳашьаҳҵаша
уҳәа рҳатәупеи, – лгәы дасцәаргьы иҭахымызт. – Аиҳараӡак – бара.
– Избан сара сымацара?
– Аиҳарак сҳәеит.
– Даҽа маҷк сеиӷьны субароуп.
– Бысмырҽырбои.
– Угәы ишԥаанагаз?!. Даҽа знык зежә сырҭагылома? Иахьа
аамҭа ишаҭахыу сацшәаҳәо субароуп.
– Аеи шьҭа?.. – реицәажәараҿ аԥыжәара иаҳәшьа иахьылгоз
иахьцалак игәы иалан.
Џьука дқашәқашәо дынҭыԥан данца, Адамыр акыр игәы алаҟан
иҳәартә ихы ибон. Уи зыхҟьоз бзиа иибоз иаҳәшьеиҵбы дахьицыз
акәын. Лара лҟазшьа ҷыдарақәак аман. Еснагь длахҿыхын. Лгәы иҭаз
аилкаара усгьы уаҩы илшомызт ҳәа иԥхьаӡаны, мыцхәы
длызҵаацәомызт. Аӡәы бзиа димбакәа дзыҟаломызт, иаҳәшьа
шлакәызгьы лыӡӷаб шәҭышьа иара дацклаԥшуан. Лҽеиҭалкқәар ҳәа
дшәалон, лара еснагь деицеиҟаран. Лхаҭа, аӡә бзиа дылбар,
лҽылымԥсахыр ауамызт, аха уахьгьы аӡә иара дизалкаауамызт.
Лҵарахь дцо-даауа асессиақәа рзы дандәықәлалак, амҩан џьоукы
далыркаар ҳәа длыцәшәон. Дзықәшәоз иалудраауази ӡӷаб ԥшқак,
лымала амҩа дахьаныз. Макьана машәырда ус дааиуан. Убас
дагьцандаз! Аџьармыкьаҿ лҽынлырхацәеит ҳәа, иаарлас дхынҳәуазар
ҳәа дшылзышәарыцоз, Џьука лпакет ду рххо даауан.
– Асҟаамҭа банызымба, аџьармыкьа аабхәоз џьысшьан, – иҳәеит
иара, имашьына ықәыргьежьуа.
– Уи ахәԥса уара иузырҳар, аахәараз сара сеиҵахома.
– Бзызхәыцуа бымбои…
– Иҵегь салазар сҭахын, угәы ԥҵәаны скажьны уцар ҳәа сшәеит
акәымзар. Аеҳәшьцәа ҳаасҭа аишьцәа шәычҳара маҷми.
– Аҳых!..
– Сара иуасымҳәар, ухала иузымдырӡои? – лпакет лыма,
длалбааит. – Иуфаша анбоузыҟасҵои?
– Санаауа сыздырӡом.
– Сызҵоу иаласхи нас? – лгәалаҟазаара аҽаԥсахуан.
– Сыгәхьаа бымкын. Бара амла бҽабмырган!
Иара, дахыкәшаны дцарц, амҩа данын. Такәа инхарҭа давсыр,
Иалса џьара дналыхьԥшрын. Рымҩа уаҩ данӡамызт. Такәа игәарԥ уаҩ
дықәибаауамызт. Анҭицеи Иалсеи усура иҟазар? Ақалақь ахи аҵыхәеи
еимыздоз амҩаду даназцәырҵ, имашьына аццакыра ааиҵаирсит.
Анаӡара архәараҿ еицнеиуаз Иалсеи Анҭицеи ракәын. Аҭаца лнапы
анхәԥҳа лмахәар иаҵдан. Дмыццакӡакәан иара дрышьҭан. Амҩан
аԥсшьацәа, амшын заҵәык зыхшыҩ иҭаз, рҽыкәабагақәа рыманы,
амҩа анахь-арахь еихырҵәон. Иара дзызкылԥшуаз аӡӷабцәа
днарыхьӡеит, амҩа егьи аган аҿ дырзааҭгылеит.
– Шәахьцо шәызгап?
– Аџьармыкьахь ҳнықәлар ҳҭахын, – лҳәеит Анҭица, ланхәԥҳаи
лареи анааҭала.
– Иахьа стәы иакит, – Ԥара дԥышәырччон. – Абыржәоуп
аџьармыкьантә Џьука аҩныҟа данызгаз.
– Уа ҳноугар, ҳааугарц аџьабаа уҳарбаӡом, – Иалса лажәа
налалҵеит.
– Ишәҭахызар сышәзыԥшуеит? – иара Иалса илҳәашьаз игәы
иналакьакьеит. Иԥшқаны уззыҟаз еснагь изгәамҭакәа дулакьакьон.
– Ҳарҭ ҳанхацәоит, – Иалса инаҵылшьит. – Усҟатәи агәхьаа
уҽзаургои? Хара ҳцошәа, даҽа машьынак ҳзымԥшаауашәа…
– Бзиоуп, – иҳәеит иара, Иалса, иаҳагьы игәы дшасыз
инимырԥшырц, длызхьамԥшкәа.
Иалса лыбжьы ԥшқарахын, аха игәы иҭаҩуан илҳәоз ажәақәа
рынҵәашьа хьанҭақәа – «хара ҳцошәа, даҽа машьынак
ҳзымԥшаауашәа…» Лҭацеи лареи имашьына иҭыҵны ианцагьы, убарҭ
ажәақәа рынҵәамҭа зеиԥш «-шәа» игәы иҵхон. Лара усҟатәи лажәа
ирыҵалымҵазар здыруадаз, аха абзиабара иахәаҽуаз арԥыс,
иҭагылазаашьа ҷыда шьамҭлаҳә данашьаҳалак, дыззымхәыцрыз
арбаныз. Атаксиқәа раангыларҭахь дзымнеикәа, дахьаангылаз
дыззаӡа даақәхеит. Амала ибзиашәа ус ихьит. Ааҭгыларҭаҿ днеир,
ацәаҳәа дықәгылазаауан, иаамҭа анааишаз здыруадаз. Ацәа
даалҵызшәа, ихы ҩышьҭихын, ахаҵа дҭаларц наиирбеит. Уажәраанӡа
инаидҵхьаз аӡӷабцәа, аиҳараӡак Иалса, илаԥш нарықәшәозар ҳәа,
аџьармыкьа дналаԥш-ҩалаԥшит. Еилақьыз ауаа рыжәпара
иалибаарыдаз, дназдыԥшылоз аԥхьатәи ахәҭа акәымзар. Ипасаџьыр
иирбаз амҩа данын.
Ақалақь дахьынӡалсуаз, амҩаду анылара аԥҟарақәа
дрықәныҟәон. Ус адагьы иауамызт, аԥсшьацәа рацәаҩхахьан. Ақалақь
данлалс нахыс, имашьына аццакыра ахы иақәиҭын. Аинспекторцәа
гылан ахьигәахәқәоз дааиҵасқәон. Аԥсыӡ зҭиуаз инадыркны, амҩа
иқәтәахьан. Ирыдеизалозгьы ԥсшьацәан. Иара имҩаԥигоз ахаҵагьы
дыԥсшьаҩын иҳәартә деилаҳәан. Уи иҭҵааразы агәы имаӡамызт. Уи,
иԥсшьара нырҵәаны, дықәҵуан ззуҳәашаз уаҩӡамызт. Инапы ҭарцәы,
амҩа данын. Ԥсоу ацҳа длықәсны, ииҭахыз уск мҩаԥганы, дхынҳәуазар
игәахәрын. Аха уи дыҭҵаауа-егьиуа, илеихызи, дзызхәыцшаз ихатә
усқәа ихьаамызшәа. Ԥсоу данлеи, уи ахаҵа имашьына дынҭыҵ дцеит,
идунеихаан димбаӡацызшәа дихашҭыртә.
Атаксиқәа имашьына рылаиргылт. Ауаа рацәан. Амаршрут
таксиқәа рахь еиҳараӡак еихон. Ԥарараа иаарыдгылоз даараӡа
имаҷын, аха атаксиқәа ирлас-ырлас иқәҵлартә, усҟатәиҵәҟьа
иагьмаҷмызт. Амала дара, амашьынақәа, рацәан, ак узҳәомызт.
Сааҭк, ҩ-сааҭк усгьы иара ара даанхон. Уажәраанӡатәи иԥышәа
маҷызма. Есыҽны ас азыԥшрақәа игәы ԥырҵәахьан.. Даҽа уск инапы
алеикырц даазхәыцлон, аха… изаԥшьгомызт. Иара занааҭла
дыргылаҩын. Ҳәынҭқар ргылара уск иҽизаларкьакьомызт. Арахь дара
маҷӡан. Ухатә фирма узаԥҵар – еиӷьыз абаҟаз! Аха уи аиҿкаараз акыр
укызар акәын. Зегь раԥхьа – акыр укызар! Ма амал змаз дузбзиахан
уидҳәалазар. Нас ҵыхәаԥҵәара зқәымыз ашәҟәеиқәыршәара. Урҭ
рхыԥхьаӡара есааира изҳауан. Реиҿкаараз, аԥара руҭозар ҳәа, убла
ишхыԥшылоз, ачынуаа аамҭа ргон, удыргәамҵуан. Аԥсҭазаара
аиҿкаашьа иара игәаԥхомызт, иара шыҟаз идкылара дақәшаҳаҭмызт.
Дмыцхәызшәа ихатә машьынала амҩақәа дырнын. Иалса, лҟазшьа
лыԥсахызшәа, лхымҩаԥгашьа ахьизеилымкаауаз уи ианаԥшьха,
зынӡак дгачамкызшәа, ҩныҵҟала дгарыгаҽон. Иблахаҵ еилагьежьуан.
Уи ихала дзалымҵыр, цхыраара шимоуаз даазхәыцлон. Дзынгылаз
амҩа данымшәаргьы, дымҩахҟьон.
– Азыԥшрақәа рацәаны ишәықәшәоит, – Ԥара игәы иҽанӡамкәа
Какан дааидгылеит. – Бзиа избаӡом.
– Бжеиҳан ҳаԥшыми, – Ԥара дааԥышәырччеит, гәата-бӷата
гәалак рыбжьаӡамкәа, Какан ихала данааидгыла, ихәыцра мыжда-ҟыждақәа еиԥхьыттан, дуаҩ ҿыцхазшәа даагылеит. – Имҩаԥааго аӡә
даҳзыԥшаар – иҭыԥаҿ днаагоит, нас ҳаԥшыхми, даҽаӡә дҳазкуазар
ҳәа, – рҭагылазаашьа еилиркаауазшәа даҿын, арахь аԥсажәақәа
иҿыҵышәшәозшәа, дҭынчмызт. – Уаргьы уаҳзацлама? – иҳәеит, уаҳа
даҽак аниҿамшәа.
– Уи аус сара истәым, џьушьт. Ааигәа схаҵаҩызамзи. Уажәы
сырҭаараны сыҟахми. Нап ҭацәы сызнеиуам сгәахәын, аҳәсақәа рых-ҩык рзы ҳамҭақәак сԥшаарц, нырцә сыҟан.
– Арахь ак умоуну?!. ҿыц Иалса лыҩнаҭа днеиуан уи, Какан,
Ԥара игәы иалан.
– Арахь сагьашьҭамлеит. Ҳамҵызҟьахеи.
– Унапы ухьаауама? – уаҳа излацәажәарыз агьанимоу, баша
еидхалар аҵкыс ҳәа, Ԥара дҵаауан, Какан инапҿаҳәашьа злаҟаз ала,
абзиарахь ахы хан.
– Аӡахырҭақәа амырххьеит. Ашәахсҭа ӷьаанӡа ҳәа, иҿаҳәоуп.
Аҩны зынӡак иамысхуеит.
– Убасҟатәи ухәыртә, уабакаҳауаз? Исзеилымкааит.
– Џьара сықәҵәрааит.
Какан, хырҩа ззырымшьҭышаз далацәажәо, уа Ԥара дидгылан.
Ашьҭахь иидыруаз даҽа џьоукы дрызнеин, уаагьы драцәажәон. Иара
дмыццакӡакәа амашьынақәеи ауааи реилыхарҭа ашҭа дахьықәгылаз,
Ԥара уи дизыԥшуан. Какан имашьына анаӡара шәшьырҵак иҵагылан,
уахь дласуамызт, асфальт зықәшьыз адәҟьаҟьараҿ ак ҭиҵаауазшәа.
Аҵыхәтәан иара дықәҵит. Узызҿлымҳахашаз уаҩын, Ԥара уи мап
изацәкуамызт.
Ҳаҭыр зқәыз, абзиареи ацәгьареи ӷәӷәала ирылахәыз аҭаацәара
дырԥазаҵәын Какан. Ихахәы аԥхьала иқәҵуа аҿыҩанахахьан, уи иара
иаҳагьы дуаҩы нагазшәа аԥшра инаҭон. Шьҭа дҭаацәаразар бзиан,
аха, ӡӷабк цқьа длызхьаԥшуаны, иҩызцәа рыбла дыхгыломызт.
Иԥҳәысаагара ақәра дҭагылан азы, хаҵа ицашаз аҳәсахәыҷ иаҳагьы
изҿлымҳан. Ԥара Какани Иалсеи шеизхьаԥшқәоз аҟара игәы иҭан,
уҳәансҳәанқәакгы илымҳанӡа инеихьан, убри еиҳаны аҵабырг
издырӡомызт. Урҭ рҩыџьегь ак рыбжьашәазар – иззыԥшуадаз?
Изеибамгози? Лара, Ԥара иахь аҽыԥсахра шьҭылхызижьҭеи, иара
иаҳагьы Какани Иалсеи рыҭҵаара аԥсаны ибон, аха ак рыбжьамзар
ҟамлози.
Усҟан лара Ԥара идылбалазеи, дҵоурамкәа дылзаақәгылартә?
Ихы маҷишьон, лара, Какан дизхьамԥшуазар, иара, Ԥара, ишҟа лхы
лырхар акәын ҳәа дахьлызхәыцуаз. Иалсараа рыҩнаҭахьы анеира-ааира Какан изы шьҭа зынӡа иԥкымызт. Уи иан лаҳәшьаԥҳа уа
дыҩнагылан, иара Анҭица дылхаҵаҩызан. Аибабараз уаҳа иаҭахызи.
Амала уи иаанагомызт Анҭица лан лаҳәшьаԥеи ланхәԥҳаи ак
рыбжьалар ҟаломызт ҳәа. Дара ашьеилаҭәара рыбжьаӡамызт, аус
злаз. Ааи, ҳаҭыр рықәеибаҵар акәын аԥсышәала, уи иашан. Аха
мышкы зны ус рыбжьаларымызт ҳәа узақәгәыӷуамызт, ҵаск
еиларгарын ҳәа иазгәаҭамызт. Ԥара, иҽеилых аҵаа дылагылазшәа,
ихәажьы қақаӡа еилагылон.
Аԥсшьацәа ацҳа иқәланы илбаауан. Ԥара изы рызынтәык рхаҿы
еиԥшын. Урҭ ирзыԥшыз зԥылоз ыҟан. Џьоукы, рчамаданқәа ирыҵақь,
амаршрут такси ирызцон. Амашьына хәыҷқәа ирзааиуаз даара
имаҷын, арҭ рџьыба иаҳа иӷәӷәазар бзиагәышьан. Урыс хаҵак,
иааҩцамыз шәырак ырбӷьаауа дшааиуаз, егьырҭ даарыликааит. Уи
дышиашаз иара дааидгылеит.
– Ақалақь аҿынӡа сцар сҭахыуп.
– Шәақәтәа! – Ԥара қәрала иеиҳабыз иабжьеиган, ихалагьы
аԥсҟы днаҿатәеит. Ашҭа днықәсын, амҩаду дҩанылеит. – Иарбан
ԥсшьарҭоу?
– Макьана хатәы ҩнык сҭаацәа ҩноуп. Жәа-мшы иреиҳауп арахь
иҟоуижьҭеи. Даҽа жәабаҟа мшы санаториак иҩнасҵап ҳәа сгәы иҭоуп.
Схаҭагьы саангылоит. Арахь есышықәса сҭаацәа аасышьҭуеит, схала
сзааӡом аха. Аамҭа соуам. Аусура, аусура… Аусура ҳафеит.
Иҟауҵои?!.
– Шәнапы злакыуи? – иааигоз ацәажәара аныхирты, Ԥара
даалахҿыххеит.
– Автосервис! – апасаџьыр иус игәы алаҟан, уи изыҵәахуамызт.
– Савтосервис еиҵыхыуп. Амашьынаӡәӡәагақәагьы сҭиуеит.
Ахашәалахә маҷӡам, – ибз ԥтӡаны дцәажәон, дадызцалазеи уҳәар. –
Сынтәа арахь сықәлап ҳәа сгәы иҭаӡамызт. Командировка Германиа
сцарц сҽазыҟасҵон. Уаҟа наплакыки сареи аиқәшаҳаҭра ҳабжьаҳҵарц
ҳаҿуп. Иҭитәу амашьынақәа иааиԥмырҟьаӡакәа исзаарышьҭуа
исзыҟаҵар, аусутә зынӡа исыгхомызт. Ихсырԥар акәхоит. Ара сҭаацәа
хҭыск иақәшәеит.
– Машәырума?
–Ус уҳәар ҟалоит. Сыҷкәын Миша аӡы дагарц агьигымхеит ҳәа
ансарҳәа, сусқәа зегьы саарҟәаҵын, арахь сеихеит.
– Ҳақалақь хәыҷуп, ус ак шааҟалалак, иажәабжь ҿыцны
иааҳхыҵәоит. Ус аӡә ак иҳәо смаҳаитеи.
– Уамашәа иубап. Сара Урыстәыла исаҳан, сеиханы саауеит, –
аурыс хаҵа хәмаррак налеиҵар цәгьа ибомызт. – Уара, ара иҟалаз
умаҳацкәан ишԥаҟалеи? Знык снеиҿаԥшындаз ҳәа сгәаҟуеит.
– Шьҭа ҳааиуеит, – Ԥара еицырдыруаз аԥсшьарҭа ҩны
«Украина», уажәы «Москва» зыхьӡыртәыз, аха уамак зыхьӡ мгацыз
аҭыԥ аҿынтә ақалақь длалагылон.
– Закәытә ԥшӡароузеи! Есышықәса иџьасшьаша акы
адызбалоит. Абри адрес ала снага! – ахаҵа бӷьыцк аацәыриган, Ԥара
инаииркит.
– Азааигәа сара сынхоит, – иҳәеит Ԥара.
– Ҳаигәылацәамхои! – егьи дагьаагәырӷьеит. – Сара Андреи
Макар-иԥа соуп. Уара?
– Ԥара.
– Хәыҷык схаҿы иааиуам, аха сашьцылап. Утелефон суҭар,
уанысҭахыу сузасларын.
– Бзиоуп, – Ԥара, имашьына анааникыла, Андреи Макар-иԥа
ибӷьыц аҿы ителефон аномер наниҵеит. – Ианышәҭахыу сыхиоуп, –
диргәыӷит иара, илалбааз даҽа зны диқәшәарын ҳәа игәы иҭаӡамкәа,
избанзар уи дназҭалаз агәарԥ дааҭыҵыр, машьынамзар иҟази.
Ԥара дааԥса-карамызт. Дыҷкәынамзи, Ԥсоу длеи дааит ҳәа, аус
изымуа дыҟазма, атаксиқәа раангыларҭаҿ деиҭаԥшыхын, даҽа
ԥсшьаҩык диқәшәарц. Иқәҵуаз ашьыжь акәын, реидара рыма,
ианцәырҵуаз. Ахәымҽханынӡа убра дгылан. Иаԥхьа иааихьаз
амашьына хәыҷқәа анықәҵқәа, хаҵеи ԥҳәыси ааидгылеит, Ԥсоунӡа
игарц. Урҭ ԥсшьацәамызт. Нырцә аџьырмыкьаҿ уск рыман. Амҩан
драцәажәеит, ауха ихынҳәуазар, дышрызԥшуаз ала. Усгьы амашьына
хәыҷқәа рацәан, азыԥшра иқәшәон. Даргьы иқәшаҳаҭхеит,
анылашьцалак ирзымдыруаз ныҟәцаҩык ишьҭихыр аҵкыс ргәахәын.
Убарҭ акраамҭа дрызԥшыҵәҟьан, имыргәыӷыр иаҳа ишеиӷьыз
дазхәыцуа днеихьан, аха иажәа дзеижьомызт. Аус злаз, иара изыҳәан,
дрымжьакәа изааит. Аҩныҟа иааигеит.
Абас инҵәеит аҽнытәи амш. Ԥарақәак ирҳауан акәымзар, инапы
злакыз аус игәы ахӡамызт. Арахь аԥара имырҳар дабацоз. Иаб
Хәаҭхәаҭ, аибашьраҿ ихәра ашьҭахь, игәабзиара шыуашәшәырыз
иаанхон. Ихәшәқәа уаҩ дрыхәомызт. Ихаҭа дтәацәамызт, аҩн ус
хьаас иԥа ииҭомызт. Иан Зина лакәын усура инҭыҵуаз, аха уамак
лзырҳауамызт, еснагь еицеиԥшыз уалафахәык лоуан дахьцоз
аусҳәарҭаҿ. Аибашьра ашьҭахь ииз Џьука лакәын ихбыцуа аҩны
иҩназ. Еиҳаз аҵарахь ҽынлатәи аҟәша дрызҭамҵеит, аҩн реилахара
еилзыргоз лара лакәын. Дышнеиуаз, лҵара инықәылцалақәар, усурак
лзыԥшаатәхон. Ёӷаб хәыҷык аҩны лхаргыланы дузааныжьуамызт,
аусураз лҩызцәа дынрылагылалар, днаԥшааԥшрын, ларгьы џьоук
лылаԥш рхызаарын. Иахьа ус ада иауамызт.
Имашьына аҭыԥ иныҵаиргылан, аҩны длеизар, иаб уаххьа
ифахьан, ателербага дадтәалан. Иан адиван дықәиан. Лусура
ашьҭахь ус лыԥсы ааиҭалклон. Макьана дажәымызт, аха ақәра иара
атәы адыруан. Џьука лакәын дыԥшқарахӡа иҩнагьежьуаз. Акҿаҩра
иааҩныганы, дыҟәбаҟәшәо ихәы аақәлыргылеит. Иара данылатәа,
лхаҭагьы дааидтәалеит. Лбыргцәа анеидлыртәалоз, лара лашьа
еснагь дизыԥшуан. Иагьа игәы алаҟамзаргьы, лҿаԥхаҿаччашьа игәы
ҭанаҵон, ианамух иҩныҵҟа аалырҟәандалон. Дахьааидтәалоз иҭахын
иара. Илгәыҵаҵәахыз заҟа даламцәажәарыз, иаргьы дҭылҵааӡомызт.
Ус маӡа-аргама еибадыруан. Лара лхаҭа луск ҳәа акы
аацәырылгомызт, лашьагьы длызҵааӡомызт, заҟа длызҿлымҳаз
иҵәахуан.
Рани раби анышьҭала, аиашьеи аиаҳәшьеи акраамҭа ателербага
иадтәалан. Лара Гузеева лдырраҭара лҭахын, лыԥсы рыӷран. Уи
идыруан иара, даҽа каналк ахь ииаигаӡомызт, иаҳәшьа дрыцҳашьаны.
Егьыс урҭ адырраҭарақәа игәы ԥырҵәазшәа ҿымҭ дрыхәаԥшуан. Нас
аҵх ааҩшамҭахь ахы анархоз, ажәабжь ҿыцқәа рҳәон, акинофильм
ршьҭуан. Лара дӡыӷәӡа дтәан, лацәааихьшь лҭахӡамкәа. Иара ибла
нцәынҭаауан, нас дыштәаз дынҭаҳа дыцәарц. Лара даалырԥшуан,
ижәҩахыр лнапы нықәҵа. Дышьҭаларц диҳәон. Иара иашьҭахь лара
даҽа ԥыҭрак дтәан. Еиқәырццак акинофильмқәа рышьҭуан ҩ-каналк
рҿы. Зегьы лбар лҭахын. Дтәан, аҿырҳасра ҵылгаанӡа. Ацәара акәын,
акәымзар ашьыжьынӡагьы дтәазаауан. Аншалак лара дыцәан, аус
макьана илуӡомызт, дабацоз. Усура ицоз лани лашьеи рхала чаик
дыршуан. Абас есымша.
Ԥара, ауха заа дшышьҭамлазгьы, ателербага аҿаԥхьа
ихимцәаахьази, уамак ицәамҭха хааӡамкәа, ашьыжь шаанӡа дгылеит.
Имашьына аҵгара уамак дахыццакуамызт. Иус игәы ахымызт. Дцар,
ацәаҳәа дықәгылон акәымзар, ашьыжьӡа атакси зкышаз маҷын. Ус
иццакуаз амаршрут таксиқәа ирзыҭрысуан. Зны-зынла, имашьына
хәыҷы ҭины, уаа жәа-ҩык, жәохә-ҩык зкышаз мини-автобуск ааихәар
цәгьа имбо дазхәыцлон. Иан лаԥхьа чаик ижәын, дындәылҵит.
Имашьына ҭигеит. Дцан, абылтәы ҭеиҭәеит, уи иацы иҟаиҵар ҟамлози,
аха ашьыжь дахьӡарын игәахәшәа, агәхьаа имкцәеит. Иара
ианакәызаалак адырҩаҽнытәи амш заа иҽазыҟаиҵалон. Дыццакыртә
ашьыжь иааиԥгылоз заа иалидраауази. Нас абылтәы ҭаҭәарҭаҿ
шьыжьла ацәаҳәа аухон. Зны-зынла абылтәы рзымхакәа, абензин
аазгоз азыԥшра рықәшәон. Иахьцалак абылтәы ааихәан, амҩаду
дҩанылон еиԥш, ителефон абжьы иаҳаит.
– Ԥара уакәзар?… Шьыжьбзиа!
– Бзиа збаша! Сӡырҩуеит, Андреи Макар-иԥа, – ҽнак ада
иимбацыз ауаҩы ибжьы идырит.
– Макьана аӡә дышьҭумхыцзар, сара усҭаххон. Узааиуама?
– Абыржәы снеиуама?
– Уааи сааҭк ашьҭахь. Риҵа сҭаацәа згар сҭахыуп. Даҽаӡәы
иласхи. Уара сузымгои?
– Шәышԥасзымго! Снеиуеит.
Сааҭк аҟара Ԥара длаҩеиуа ақалақь далан, иааркьаҿны џьара
инеигашаз аӡә диԥыхьашәарц. Уаҳа аӡә диқәымшәеит. Иаамҭа аиуан,
имаз адрес ала, иацы ипасаџьыр дахьынижьыз агәашә днадгылеит.
Аҩн ду хаккыла игылан. Агәарԥ маҷ бзианы иҭакын. Аихатәы гәашә
ҳаракы улаԥш адхылацәон. Зегьы еиқәыршәан аԥсшьацәа
рыдкылараз. Дзызԥшыз амашьына шааиз збаз Андреи Макар-иԥа
иҭаацәа ирццакуан. Ихаҭа, инапы ҩышьҭхны, харантә аԥсшәа иҳәеит,
Ԥара дшааиз шибаз иирдырырц. Нас иԥа, изнапык кны, дима
иҿааихеит. Иԥҳәыс дишьҭагылан.
– Ирина! – Андреи Макар-иԥа иԥшәма ԥҳәыс дааирӡырҩит, рых-ҩык агәашә ишааҭыҵызҵәҟьа. – Шәеибадыруаз! Ари Ԥара иоуп.
– Бзиа збаша! – лара дҿаԥхаҿаччо лнапы аалырхеит.
– Шәбара сеигәырӷьоит! – Ԥара уи дналеихырхәан, лнапы
аалымихит.
– Амш шаҟа иманшәалоузеи! – Андреи Макар-иԥа ԥҭацк зхымыз
ажәҩан гәеиужь ду дҩаҵаԥшит. Амра каххаа иԥхон.
– Ашьха шәцар шышәҭахыз аниба, Анцәа ишәыциҳәеит, – Ԥара
асасцәа дырҿаԥхаҿаччон, шьҭа амашьына изхаҭамлоз изеилымкаауа,
ма иара иааԥхьара иазԥшызар игәахәын, инарабжьеигеит: – ҳцалап!
– Лиза дааиуеит, – Андреи Макар-иԥа аҩны ҳаракы днахьыԥшит.
Лаб лыхьӡ иҳәаанӡа дазԥшызшәа, амардуан даақәгылеит ӡӷаб
ҵәрышкәак. Амра ахьлықәыҷҷоз лгәарԥханы, дышәҭы шкәакәаха,
дыбрышӡа лҿаалхеит. – Лиза! Ԥареи бареи шәеибадыруаз!
– Шьыжьбзиақәа! – лара даақәгылеит.
– Бзиа збаша! Сбеигәырӷьоит! – Ԥара қәрала деиҳабын,
аԥыжәара иманы ибон, аԥсшәа леиҳәарц инапы наирхеит, ларгьы
иааимылхит.
– Ҳцалап! – нарабжьеигеит.
Андреи Макар-иԥа аԥхьа дынҭалеит. Аҳәсақәа – ашьҭахь, аҷкәын
дрыманы. Ԥара шьҭахьҟа дызлаԥшуаз асаркьала ани аԥҳаи ааимидон,
ахәыҷы урҭ дахьрыбжьатәаз ихақәцә акәын иибоз. Аӡӷаб дӡыӷраԥшьӡа
дыԥшӡан, амра лкын, маҷк деиқәазшәа аԥшра ахьылнаҭоз
игәаԥхомызт акәымзар. Лиза. Уи ахьӡ идунеихаан изгәынкыломызт. Уи
ахьӡ ныҟәызгоз дҭыԥшшазшәа агәаанагара изкашәахьан.
Лыԥшӡараҵәҟьа иара иаҵанарӡуан. Елиза… Елизаветта! Ас ашәҟәы
данызар акәхарын. Иаҳа иҭышәынтәала аамсҭашәаз ԥҳәыс хьӡын.
Ихаҭәаан. Уи ааркьаҿны Лиза рҳәон. Иара аԥхьа иаҳаз Лиза
Елизаветтала изхамҭәаауазшәа игәаанагара мап изацәкуамызт.
Амҩаду дазкылсны, ирлас аԥсҭа дыҩҭагылахьан, Лиза илызкыз
ихәыцрақәа ихыбӷьыжәаа ианцоз. Андреи Макар-иԥа диацәажәон, уи
иԥҳа Лиза ашьҭахь лани лареи шҭатәаз зынӡак ихашҭхьан. «Аҳәса
рылаӷырӡ» зыхьӡыртәыз, аӡы злыкәкәоз ацаҟьа инадгылон, Андреи
Макар-иԥа амашьына аангыларц аниҭаххоз:
– Ахәыҷқәа идсырбар сҭахыуп.
Андреи Макар-иԥа, иҭаацәа има, ауаа рацәа дрылан, аӡиас
ихықәгылаз амҩа ҳаракы иаваршәыз атротуар иантәала, еиуеиԥшымз
аԥштәы змаз алентақәа аахәо, нас амҩаду егьи аган аҿы аӡы
злыкәкәоз ацаҟьа иалиааз аҵыҭәа цәааки аҳаскьын хәхәақәеи рҿы
икнарҳауан. Рфото ҭырхуан. Ауааи амашьына рацәеи еилагылан,
ииасуаз ирԥырхаган. Араантәы машьынала уахьлалбаауаз ацҳа кнаҳа
хын, аӡәы днықәсыртә. Уи иавак атрос хын. Атрос аҿы икнаҳан аӡәы
дызкышаз атәарҭа. Аӡәаӡәала наҟ ииаргон, нас шьҭахьҟа ирыха
иааргон. Аԥсшьацәа зегьы ирызҿлымҳан. Ацаҟьа иавҵыҵәраа иаауаз
аӡыхь цқьа ԥсҭаҵага ымжәкәа ицоз дмаҷын. Иаангылоз уамак
рҽындырхомызт, аха реилыҵ убла ихгылаӡомызт. Ԥара дзызԥшыз
анааицҭатәа, апластика батлыкала иааргаз аӡыхь уажәи-уажәи Миша
инеиҿыҵак ижәуан, мҩабжара иҩеины иаанҵәаанӡа. Ёеиқәагьы?
илбааит дара. Ԥара рхала иоуижьын, ихаҭа имашьынаҿ даангылахт.
Ашьҭахь, уаҳа џьаргьы имаанҿасӡакәа, ашьха ӡиаҿ иҩеит. Амотор
нышьа иақәтәан, аӡы ихын. Каҳуак ржәырц џьара инатәеит. Еиҳараӡак
уа иааидхылаз ахацәа ракәын, ани аԥҳаи, Миша дрыма, абагьыр
иадгылан, аӡиа ихыԥшыло.
– Уара уҿцәажәара злазбо ала, – Андреи Макар-иԥа Ԥара
дааизҿлымҳахеит, – аҵара умоуп.
– Аргыларатә институт салгеит.
– Узанааҭ унапы залакыми?
– Русушьақәа сгәаԥхом. Идыргыло аҵкыс, аргылара иацәырӡо
ауп рхы иҭоу. Ус сара аус сызуам.
– Ма аҳәынҭқарратә усҳәарҭак аҿы аус уундаз?
– Усгьы сзыҟамҵеит.
– Избан?
– Абиуџьет уҭаԥшуа мацара, уалафахәы бзиак зауа чынуаҩ
дыҟаӡам. Аҵарҭыша гара ҿиаӡеит.
– Амашьына аԥсҟы ахьукыу, угәы мҿыӷьӡои?
– Ишԥасҳәари… Сусура аԥара арҳара иазкыуп, убри азын
зҿлымҳара амоуп. Егьыс – акы снапы аласкырц сҭахыуп, аха…
усҟатәи амал скым. Иҟасҵо здыруеит, аха искыу сымам зҳәаз
сиҩызахеит.
– Иукыу анумоу иҟауҵаша унардыруеит, – иахьа аамҭа ианаалоз
акәын Андреи Макар-иԥа ииҳәоз. –Аргылара ада даҽа уск уҽазукыр
уҭахызу?
– Сазымхәыцӡацт. Ргыларатә наплакык аиҿкаара сазхәыцлоит.
Иаԥсоушәа збар, даҽак снапы заласымкреи.
– Шьҭа ҳцалар бзиан, – Андреи Макар-иԥа дҩагылеит. – Иаӷьы
ҳахәнар бзиан. Ҳахьымӡои?
– Макьана амш акыр ыҟами.
– Ира! – Андреи Макар-иԥа иԥшәма ԥҳәыс налызҿиҭит, ахәыҷқәа
лыма дааирц.
Уамак мҵыцкәа шьҭахьҟа амҩа ианын. Аладара аҭалара мариан,
амҩа акәзар – ирлас инҵәон, акинофильмқәа рҿы ахәыҷқәа ирбахьаз
алакә ԥсабара ишагәылаз, аамҭа ахьцоз рбомызт. Атуннельқәа рҿы
илкылҟьеит. Уахь ихәыҵалаанӡа иаангылан, рмашьына иҩҭыҵит. Уаҟа
игылан ГАИ аусзуҩцәа ҩыџьа. Урҭ Иаӷьы ицоз амҩа иаԥырҵуамызт,
рыбла ҭраа ашьха мҩа иазыԥшуан, уахь ихәноз а-«УАЗ»-қәа
анылбаауаз ирзыԥшны. Урҭ рҩызцәа амашьынақәа ара, ҵаҟа,
игылақәан. Ԥара имашьына иеиԥшыз уахь ацара рцәыцәгьан,
аԥсшьацәа амашьына рԥсахуан. Ԥара иааигаз дрыцны амҩа даҿан.
Лакә ҭыԥк аҿынтә даҽа лакә ҭыԥк иҭашәаз ахәыҷқәа шхарахаԥшуаз
аӡкнаҳа азааигәара абна инылагылеит. Аӡиас нырцә акәын аӡкнаҳа
блахкыга Иаӷьы ахьыҟаз. Ирина лхәыҷқәа ацҳа уахь иқәылгеит.
Аԥсшьацәа нырцәгьы аарцәгьы ирацәан. Ирина, лхәыҷқәа лыма,
ирлас дзымааит.
– Сгәаныла, – иҳәеит Андреи Макар-иԥа, Ԥареи иареи, аӡиас
иӡхықәгыланы, аӡкнаҳа џьашьахәы ианазԥшуаз, – ухатәы ус аԥҵара
уҽазукыр цәгьамызт.
– Усҟатәи амал сзырҳаӡом, ус ак аԥысҵартә.
– Уара уалага, сара ԥарала суцхраап, ус аилахәра уақәшаҳаҭзар.
– Сзақәшаҳаҭымхари?!. – Ԥара уамакгьы дазымхәыцит, аусаз
дзышьҭаз амал ааимпыҵаҳазшәа инырын.
– Уи ус имариоу џьумшьан, аамҭа аҭахыуп. Зегь раԥхьа иҭацәу
адгьыл ԥшаатәуп, иагьыманшәалазароуп. Иӡбааразаргьы
иманшәалазароуп. Аԥара узақәырӡыр, амшын ҭаурбоит.
– Шәара, Андреи Макар-иԥа, иаҳа ишәзымариахаша иарбан
наплакыу еиҿкаатәу?
– Аргылара уҽазукыр, сара суцхраауеит, аха иаҳа исзымариоуп
автосервис. Уи снапы шалакыу уасымҳәахьеи. Уаҟа иҟалашт
автодәқьан, еиуеиԥшым амаҵзурақәа, нас амашьынақәа рыҭирҭа ҭыԥ.
Убри иаҳа хадара зуша акәхоит. Зегь рыла сара уеиқәсыршәоит. Уара,
занааҭла ургылаҩзар, ахыбрақәа рыргылара ухала инаугӡароуп.
Уаҵәыҵәҟьа уцаны ашәҟәы алоуҵароуп. Угәы ишԥаанаго?
– Ус иаҭахызар, сзызԥшуада?
– Ақьаад арххара ус имариахо џьумшьан. Ачынуаа рҳәатәы
уҽақәумыршәар, ои, ои, ои!.. Иаарлас шьаҿак удырҟаҵаӡом.
– Сара исзеилымкаауа уск ыҟоуп, – Ԥара Андреи Макар-иԥа
дааирӡырҩит. – Абас ҳахьааиқәшәаз азы шәсыцхраауама, даҽак
аҵаӡамкәан?
– Аус злоу, – ҳусқәа ҳанрылгалак, алҵшәа шашьас иаҳҭои. Уи нас
аиқәшаҳаҭра ҳабжьаҳҵоит, зегьы шәҟәы-быӷьшәыла еиқәҳаршәоит,
уаргьы иухәҭоу уоуртә, сфирма ахәҭагьы мыӡыртә. Уара аус шууа ауп
аус злоу.
Ирина, лхәыҷқәа лаԥхьаргыла, аӡиас ахықә еимыздоз аҵла цҳа
дықәсуан аҵыхәтәан. Рых-ҩык иқәымҵәраарц рыҽгәарҭон. Ианааи,
рызынтәык аишәаҿ иааидтәалеит. Иԥшын шьыжьхьак рфарц. Акәац
ӡы анаарга, аиҳараӡак агьама згәаԥхаз ахәыҷқәа ракәын. Лизеи
Мишеи еицлабуазшәа, рыкрыфашьа угәарԥха узырзымԥшыхуази.
Амлагьы иамкуази. Амҩа иарааԥсон ирызгәамҭаӡакәа. Аиҳабацәа
ракәын ҭынч-ҭынч акрызфоз. Рызхара ианча, даҽа ԥыҭрак уа итәан.
Миша игәы аныԥҵәа, Лиза лашьа даашьҭылхын, аӡиас ахықәахь
длыбаалган, длырхәмаруан. Нас аҩада дҩалган, ашыцра дылганы,
аԥаҩ дықәыргыла, Иаӷьы ӡкнаҳахь длырԥшуан. Лхаҭагьы лылаԥш
лзаҟәгомызт. Иҭкааны уазыԥшлар, иара асахьақәа уажәи-уажәи
иаԥсахуан, ҩахьхьи, аӡы ахьхыҽҽоз еиԥшны аҳаԥы изҭымҵуазшәа.
– Лиза!.. Миша!.. – ран рызҿылҭуан. – Шьҭа ҳдәықәлоит.
Ауаа рацәа ирылсын, арахь ихәнызгаз а-«УАЗ»-ик иазнеин,
иҩақәтәан, шьҭахьҟа рҿылархеит, аӡиас иаваланы. Рыгәқәа ҭынчын,
аԥсҭа иашарҭа иахьынӡаҭысуаз. Ахра иаҿгаз амҩа иананыла, лахьи,
аҵан џьара Риҵантә илбаауаз амҩаду рбон. Ршәарӡыӡара рхәажьы
қақаӡа еиланаргылон. Зынӡак ҿырҭуамызт. Еибга-еизҩыда убра
ишлеирыз агәра хаҵара гәаӷьыуацәан. Мҩа уадаҩк данызшәа
рныҟәцаҩ игәгьы иҭашәомызт. Убас, ргәы уамак рҽанӡамкәа, ирлас
илбааигеит, даргьы рыԥсқәа ааивыргагәышьеит.
– Заҟа мааҭ усҭои? – Андреи Макар-иԥа ижәлар Ԥара имашьына
хәыҷы иазыхынҳәхьан, ихаҭа аныҟәцаҩ данынидгылоз.
– Иарбан мааҭу?!. – аныҟәцаҩ азныказ изеилымкааит. – Аа!..
Шәызцу исиҭахьеит, – иҳәеит иара Ԥара изы.
– Ианба? – аурыс хаҵа даашҳазхаҵәҟьеит.
– Нас уа шәхала шәеибабақәап, – иҳәеит а-«УАЗ»-ик ныҟәцаҩ.
Ԥара имашьына атуннельқәа инархәыҵсын, Бзыԥ иаваршә,
илеиуан. Ахьҿырымҭуаз рыԥсы ршьазшәа ибон аныҟәцаҩ. Усҟан дара
аԥсабара ҿыц иџьаршьон. Аҩада ианыхәнози, алада ианлыбаауази
ашәаԥыџьаԥ, аӡиас, ацаҟьа еиԥшымкәа игәныркылон. Аҩада рхы
анхаз ажәҩанҵәҟьа хьанҭан, алада илбаацыԥхьаӡа, ажәҩан ҭбаахон,
иласын. Аԥсҭа ианыҩҭыҵ, ашоура иаҳа аҽарӷәӷәон.
– Ҳанцоз аасҭа, ирлас ҳааит, – Ирина инаҵылшьит.
– Ма! Абан дахьыҟоу! – ақалақь иналагылахьан еиԥш, Лиза
арԥыск днадлырбеит.
– Дарбану? – Ирина лԥҳа лхымҩаԥгашьа џьалшьон.
– Ани – сылахь иагәӡыз!..
– Уи дарбан? – абгьы иџьеишьон.
– Ну, Миша деиқәзырхаз, ма, дыбзымдырӡои?
– Дыздырыртә усҟан сыбла дабозма?
– Шәызлацәажәо дарбан? – Ԥара дахьылаԥшыҩаԥшуаз Какан
ида уаҩы дибомызт.
– Абан, абни! – Лиза Какан иахь лнапы хан. – Адәқьан ахь инеиуа
арԥыс!
– Какану?!. – бинтла знапы маҷк иҿаҳәаз Какан шиакәҵәҟьаз
зыӡбахә лымаз анеиликаа, Ԥара даақәҵәи, уи иҿаԥхьа даангылан,
длалбааит. – Уара уфырхаҵахахьазаапеи.
– Избан? – Какан дааҭгылеит. – Аа!.. – дҿаԥхаҿаччо амашьына
иааҭыҵыз аԥсшьацәа днарызԥшит. – Шәыԥсшьашьа шԥаҟоу?
– Ҳаибадыруаз! Андреи Макар-иԥа! – ахаҵа инапы ааирххеит.
– Какан сыхьӡуп, – иҳәан, ԥҳәыси хаҵеи рнапқәа аарымихын,
ахәыҷы иаԥхьа длеиҳәҭҟәыҟәлеит. – Аӡсашьа цқьа иуҵароуп, –
днаилабжьан, инацәала иԥынҵа днагәҭасит.
– Шәнапы шԥаҟоу! – Ирина дҵаауан.
– Уи шьҭа ибзиахеит.
– Ҳаибабап сгәахәуеит, – иҳәеит Андреи Макар-иԥа.
– Ҳашԥеибамбо… Уажәгьы аҩныҟа ҳлеип? Сахьынхо хараӡам, –
Какан даԥсышәан.
– Иахьа даара ҳааԥсеит. Даҽа зны, – аԥсшьаҩы хаҵа
инарабжьеигеит.
– Ианышәҭахыу сгәашәқәа шәзаартуп, – амашьынахь
инахынҳәуаз хаҵеи ԥҳәыси Какан нарықәҿиҭит, ицаанӡагьы амҩа
дангылан.
– Даараӡа дзаманоуп, – иҳәеит Андреи Макар-иԥа. – Ихьӡ маҷк
сгәы еихьнашьуеит акәымзар.
– Даниы рҳәеит, акакан иҿаҳәҳәы дыҟан рҳәеит, убри азын Какан
ҳәа иарҳәо рҿаархан, иара ус хьӡыс изынхеит, – Ԥара иԥсшьацәа
ааирӡырҩит. Ираҳауаз даргьы азҿлымҳан.
– Џьара ҳамҭа бзиак изыҟаҵазар акәын, – Ирина лхаҵа
инаиабжьалгеит.
– Иара уахь ихы ыҟаӡам, – иҳәеит Ԥара. – Дақәшәан, ишилшоз
ала аҷкәын деиқәирхеит.
– Уигьы ҳахьӡап, – Андреи Макар-иԥа иԥҳәыс дааиргәыӷит. –
Ҳаԥсшьарақәа сынтәала инҵәома.
Иахьыҩназ ианааи, Ирина, лхәыҷқәа лыцны, агәарԥ дынҭалеит.
Андреи Макар-иԥа, ак иҳәарц шиҭахыз мҩашьо, дааҭгылеит.
– Асанатори ахь ҳцаӡом сынтәа, – иҳәеит иара. – Ара иргәаԥханы
иҩноуп. Ҳаԥхьа иаабап иаразнак уахь ҳазцозар.
– Анхацәа рҽеиҿыркаауеит, иахьынхо рымбои, – Ԥара аԥсшьаҩы
дааидхалеит.
– Ԥара, сара даҽа уск еиҿыскаар сҭахыуп. Убра усыцхраароуп.
– Исылшо ак акәзар, схы сзеигӡари.
– Уи нас, даҽа зны, ҳалацәажәап. Иахьа уахьынӡасырааԥсаз
азхоуп. Заҟа усҭои?
– Акгьы.
– Ишԥа?!. – аԥсшьаҩы хаҵа иааџьеишьеит.
– Ҳарҭ ҳаԥхьаҟа аус еицаҳуазар, сара шәара аԥара
сызшәымхӡом.
– Ус иҟалома?!. Сара аԥара сымоуп, сеигӡаӡом. Ҳамаҵ ахьууаз
мацара акәым, уанааихәлахо заҟа уҭахыу аасаҳәала. Уажәы усҭи! –
хә-нызқь мааҭ ицоз ақьаад ԥара аацәыриган, Ԥара инапала имгозшәа
аниба, амашьына инҭаиршәит.
– Ус иҟалаӡом, – Ԥара ақьаад ԥара амашьына атәарҭа
иахьықәыршәыз иаақәихын, Андреи Макар-иԥа имаӷра кьаҿ аԥхьа
џьыба инҭеиҵеит.
– Усызгәаама? – аԥсшьаҩы дзықәшәаз итәала еиликаауан.
– Мамоу. Ус сара исыламысым. Аус еицаауазар, шәара, ԥсшьара
шәаацԥхьаӡа, шәымаҵура сыдны избоит. Сеилышәкаап ҳәа сгәыӷуеит.
– Даҽа зны сыԥхамшьакәа судгылар сҭахын.
– Иԥхашәшьаша ак збом. Ианаашәҭахыу ателефон шәысзас.
– Уаҵәы инаркны адокумент еиқәыршәара уҽазукроуп.
Еилукаама?
– Ҳмеицәажәеи, – Ԥара имашьына дынҭалеит.
Иринеи лхәыҷқәеи, амардуан иқәгыланы, иԥшуан. Андреи Макар-иԥа урҭ дрызнеиуан. Лиза лани лашьеи дрыбжьагылан. Закәытә
хьӡызи илырҭаз! Ԥара игәаԥхомызт. Макьана дышкол ӡӷабзар
акәхарын игәахәуан иара. Иахьцалак макьана амш ыҟан, аус иур
ҟалон, игәы ахымызт умҳәозар. Аҩныҟа иҿынеихеит.
Џьука ихәы аақәлыргылеит. Лаҳаҭыраз ихәы инапаиркит, амла
дшамкуазгьы. Нас адиван днықәтәеит, ателербага дахәаҵшуа. Игәы
ҿыӷьуан, адырраҭарақәа уамак ихы рызцомызт. Адырҩаҽны арзаҳал
аусбарҭахь ишнеигоз ааихҭашәан, уи аиқәыршәара иҽыназикит.
Ибӷьыц рхианы инықәиҵан, дыштәаз ихицәаар аҵкыс иҳәан,
дышьҭалеит. Аԥсшьара игәы азыҳәоз џьишьон, уажәыҵәҟьа
длызхәыцрын ҳәа игәы иҭаӡамкәа, Иалса џьашьахәы ԥшӡа иҿаԥхьа
даагылеит.
Асҭамыр дызлаз акомиссиа ауснагӡатә хнаркәшан, алкаақәа
арбаны, ашәҟәы шьҭанаҵеит. Иара ихаҭа иаамҭа ицәыӡзар аҟара
иԥхьаӡаны, шьҭа ихатә усқәа дырзыхынҳәуан. Зегь раԥхьаӡа аусбарҭа
аиҳабы иҿы иарзаҳал ихала инеигарц игәы иҭан. Анҭица усура
дҭыҵхьан, Иалсеи лареи ҽынла ианеиццоз рацәан, амала ҷаԥшьараан
еицӡамызт, аиҳараӡак уахыла ианаангылоз. Иалса данымаауаз иаҳа
длыцәшәаӡомызт. Анҭица ак лыхьыр ҳәа, ихаҭа имала дахьышьҭаз,
ицәа ҭынчӡамызт. Иара акыр дашьцылахьан лара уахыла
лыҷаԥшьара, аха иахьцалак иҭахӡамызт. Уи ашьыжь лара аусура
дцарц лгәы иҭан, иара машьынала дигон. Имашьына ҭигарц дцаанӡа,
лара, акҿаҩра шеиллыргоз, даалырӡырҩит:
– Шьҭа маҷк ухы уақәиҭхазар, хаҵаҩыза хьаԥшра мҩаԥаагар
бзиан.
– Ааи, – длықәшаҳаҭын иара. – маҷкгьы ҳагхеит.
– Какан ҳанбаиԥхьари?
– Абри амчыбжь анҵәамҭаз. Ҳҽазыҟаҳҵароуми.
– Иҳамам иааҳхәои, усҟатәи аҽазыҟаҵараз?
– Адәқьанаҿ унеир, зегьы уоуеит. Аха шьтәак сԥшаароуп. Ԥыҭ-ҩык ақәҳаршәашт. Ҩызак дышьҭимхуеи. Иԥхасшьоит.
– Ус акәзар, иаргьы заа лымҳаҭшьык исҭап.
– Бзиоуп.
– Какан, шьыжьбзиа! – аҭак ҟазҵоз иара шиакәыз иаразнак
илдырит. – Ҳаибабар сҭахын.
– Избан? – иара дҵаауан.
– Ари амчыбжь анҵәамҭаз уааҳаԥхьар ҳҭахыуп.
– Исабымҳәахи, хазы ҳзеибабои?
– Цқьа ҳаицәажәарц.
– Санбықәшәашаз ателефон сыбзасуеит. Уажәы уск сымоуп.
– Иахыумгацәан, суҳәоит! Ҳҽазыҟаҳҵароуми.
– Беласырхом. Уаха аус буама?
– Мамоу.
– Иалса?
– Уигьы аҩны дҟалоит.
– Сыҽшәықәсыршәоит. Абзиараз!
– Ари ииҳәаз сзеилымкааит, – лтелефон нықәылҵан,
лҽааидылкылеит, лхаҵа дицдәылҵырц.
– Ибзеилымкааи! – Асҭамыр имашьына ҭигон.
– Уаха Иалсеи сареи аҩны ҳҟалозар дазҵаауан. Даныҳзаауа амш
ҳалацәажәарц, уаха аҩны дааиуама?! – амашьына дынҭалеит.
– Изакәыҵәҟьеи, мшәан?!. – Асҭамыр имашьына наирҵасит
дԥышәырччо.
Иара иԥшәма ԥҳәыс ҿа ахәшәтәырҭаҿ даанижьит. Иалса
дылзымԥшӡеит. Лара ус иаразнак дзылбаауамызт, леиҳабы дааир,
иҟаз-ианыз иаҳәаны, иаҭахны иҟалозар, ашьыжь зусураҿ иааиуаз
егьырҭ хирургцәақәак рчымазацәа аҵх шырхыргаз ралҳәар акәын.
Уанӡа иара иусура дагхон азы, даақәҵәины алада дылҭалеит, ақалақь
агәы дазцарц. Дышиашаз аус ахьиуаз аусҳәарҭа дладгылеит. Х-ҩык
ахьтәаз руада дныҩналан, дааԥшит. Реиҳабы маҷк иҽагирхалон,
дааиаанӡа хырҩа уамак иззимушаз қьаадқәак днарыха-аарыхеит.
Реиҳабы акоридораҿ ибжьы иаҳауан, уи икабинет шьҭа дыҩналеит
анигәахә, ихаҭагьы уахь иҿынеихеит.
– Ушԥеиқәшәақәеи? – дҵаауан аиҳабы.
– Аус нагӡоуп, ҳара ҳусҳәарҭа иахәашаз лаба кьаҿк
сызмыриашеит акәымзар.
– Иҟоуҵои?!. – аиҳабагьы игәы иалан. – Знапаҿы уҟоу иуусым
унапы ианиҵар – инаугӡароуп. Даҽа зны аказы узидгылаӡом, умбои
иҳахьыз.
– Аказы аҳәара ҟасҵоит, – Асҭамыр иеиҳабы дааирӡырҩит. –
Схатәы наплакык аасыртыр цәгьа избом. Аусбарҭаҿ арзаҳал
шьҭасҵар сҭахыуп. Уи азы аусбарҭа аиҳабы схала сиацәажәарц сгәы
иҭоуп. Шьыбжьышьҭахь ахатә усқәа рзы ауаа идикылоит.
Соушәышьҭыр сҭахын.
– Еиҿукаауа ухатә ус ара иаҳԥырхагахома?
– Сгәы иаанагаӡом, аха уи еиҿыскаанӡа ҳазынтәык ара
ҳтәазаауама. Шәаргьы шәҳараркышт, – Асҭамыр иеиҳабы игәы
иаахәарыз иҳәарц дашьҭан.
– Џьушьт, – егьи игәы каҳа ихы ааирҵысит. – Ҳазну аамҭа
умбаӡои?!. Зегьы ргәы узыҟаҵом. Ажәлар иухадыргыло дуздыруам.
Еснагь укылыԥшлароуп, аԥыжәара згода ҳәа. Уааҩашьар, амч зырҭо
икоманда уалашәаӡом. Убри азы ухатә ус аиҿкаара уахьашьҭалаз заҟа
ибзиоу уздыруам. Уи уара азин умоуп. Мҩалԥха!
Асҭамыр иусура уадаҿ дааин, аусбарҭа хадахьы ателефон
дасны, аиҳабы идкылараз ашәҟәы иҽаниҵеит. Шьыбжьанӡа иусурҭаҿ
ҵыхәаԥҵәара змамз иқьаадқәа рҭыԥ иқәиҵон. Ус уамакгьы имаӡамызт,
ианраамҭаз зегь рҭыԥ рзиԥшаалон азы. Ааигәа дызлаз акомиссиа аус
аныхнаркәша, иара иҭыԥаҿ ҿыц аусура инапы аиркуазшәа иныруан.
Иус игәы ахӡамызт. Шьҭа уаҳа дызлагози акәымзар. Ихатә ус ахь
акәын ихы-ихшыҩ ахьыҟаз. Шьыбжьон аԥсшьара аамҭа ааиаанӡагьы,
ддәылҵит иара. Днеираны дахьыҟаз аусбарҭа азааигәара
каҳуажәырҭак аҿы дтәан, амшын дхыԥшыло. Амш бзиан. Аԥсшьацәа
рыла аԥшаҳәа ҭәын, усҟатәи ирацәамызт, аха иагьмаҷмызт.
Акаҳуажәырҭагьы дара агӡамызт. Рыԥсҭазаашьа ззымдыруаз адунеи
дара рзы ишазшәа агәаанагара имоуази. Изларҳәоз ала, асовет мчы
аамҭаз, шьапгыларҭа умоуа, аԥсшьацәа аҟәры дырҭәлозаарын. Аԥхын
мацара акәӡамызт, аԥсшьарҭа ҩнқәа рҿы иҭацәыз ҭыԥк ҭагалан, аӡын,
ааԥын иузыԥшаауамызт. Убасҟатәи аԥсшьацәа рацәан. Аԥсшьара
зҭахымызгьы, мчыла иаарышьҭуан рҳәеит. Умашәа иубартә, уи шьҭа
иҭоурыхын.
Аусбарҭа азааигәара амашьына ргыларҭа анумоуаз маҷӡамызт.
Иара иеиҳабы иҽимиххьан, аҽны уаҳа иусурҭахь дхынҳәырц игәы
иҭаӡамызт, имашьына акаҳуажәырҭа азааигәара иахьгылаз
иаанижьын, гәатабӷата шьапыла амҩа данын. Дзызнеиуаз ахыбра
ԥшӡа еихагыла дныҩналан, џьоукы дышрылагылаз, амардуан
дҩаҿагылеит. Адкыларҭаҿ иаԥхьа иааиқәаз, иацы адкылараз
зҽанызҵахьаз ракәын, итәақәан. Даннеишаз иаамҭа ааиликаан,
адкыларҭа ашә аҿаԥхьа аҭыԥ ҭбаан, ицоз-иаауаз дырԥырхагамхартә,
днагылеит. Ҵ аҟантә амардуан даҿала дааиуан Ԥара, қьаад бӷьыцк,
Асҭамыр иеиԥш, фаилк иҭаҵа икны. Уи, ари дшибазҵәҟьа, иара иахь
иҿааихеит.
– Угәы иҭоуи? – Асҭамыр дҵаауан.
– Аиҳабы сидикылар сҭахыуп.
– Ибзиароу?
– Схатәы уск еиҿыскаарц сашьҭоуп, – Ԥара инапы зиркуаз
иӡомызт.
– Еиҿукаарц иуҭахи?
– Автосервис.
– Иуҳәо закәи?!. – Асҭамыр иааџьеишьаҵәҟьеит. – Уара
ургылаҩуп, уаналагах узанааҭ шьҭумхуаз?
– Ус акәын сгәы иҭаҵәҟьаз. Аха абри аус аҿы исыцхраашаз
дсықәшәеит, зынӡак сгәы сҽанӡамкәан.
– Убри уиқәгәыӷны, уалагама?
– Аиаша уҭахызар, ааи.
– Иџьоушьаша: саргьы, убри снапы аласкырц, абра сгылоуп.
Шьҭа исзаанаҭуп, умбои. Амала цхыраарак макьана сақәгәыӷӡом.
Исылшо ҳәа саҿуп.
– Дгьылк еимаҳамкааит!
– Сара Амраҭашәара шыҟоу дгьылк аласхит.
– Ус акәзар, сара иалысхуа арахь ауп иахьыҟоу.
Ԥара аус еицалагарц Асҭамыр иабжьеигарц агьааигымхеит.
Иагьа умҳәан, Асҭамыр Иалса длашьан, ус ала дара рҭаацәара
дырзааигәахон. Иара, Ԥара, Иалса деилылкаартә аамҭа илымаз
маҷӡамызт, аха иҵегь дгәалҭарын. Ухы гарҭа анумоуаз, иумхәыцрыз
арбаныз. Ианаамҭаз иҽааникылеит. Игәы иҭашәаз азы зны Андреи
Макар-иԥа дизҵаар акәын, иагьа умҳәан уи ԥыжәарак иман ари аус
аҿы. Иара, Асҭамыр ихаҭа, уи дшазнеирыз здыруадаз. Ихала
аусбарҭаҿ арзаҳал шьҭеиҵарц дашьҭазар, иара ихатәы мҩак
ылиххьан. Убри аламҭалаз амаӡаныҟәгаҩ ашә даалагылеит.
– Шәара ишәаамҭоуп, – Асҭамыр иахь лхы налырхеит.
– Саҭамыз! – даараӡа заҳаҭыр ибоз аӡә иеиԥш, иара Ԥара
днаиеихырхәан, адкыларҭа дныҩналан, аиҳабы иахь ашә ааиртит. –
Мшыбзиақәа! – иҩеихаҵгылаз аиҳабы инапы ааимеихит.
– Бзиа збаша! – аиҳабы дышгылаз дгылан.
– Сара уск снапы аласкырц сҭахыуп, – Асҭамыр уи дышидгылаз
иажәахә иҳәар акәхеит. – Арзаҳал шәзаазгеит, азин сышәҭар,
адокументациа аиқәыршәара сҽазыскуан. Аус ыргәагәо акәымкәан,
иаарлас салгарц, ацхыраара сышәҭар сҭахын.
– Ифаил иҭаз пачкак адолларқәа еиларҽы иаацәыриган, иара
иааира дазхиазшәа, аиҳабы ипиџьак аҩныҵҟатәи аџьыба
дманшәалаха инҭаиршәит. Егьи дышҳазхазшәа дышгылаз, аԥара
шпачказ илиаҳәҿыҩрын, еиԥхьытта илкаԥсеит. Иҟалаз ззеилымкааз
Асҭамыр ашҳазхара ҿикаазшәа дхаҳәхан, ихы аҭыԥ иқәлаанӡа,
аусбарҭа аиҳабы иаразнак длышьҭас-лышьҭас ақьаад ԥара рацәа
ааизиҳәҳәан, иусурҭа ҭыԥ акәлап даахан, адоллар нҭаԥсаны,
инаиркит. Иҭыԥаҿ ҭынч днатәан, иҩыга аақәихит.
– Улатәа! – иара иҿаԥхьа аҭыԥ Асҭамыр инаиирбеит. – Уарзаҳал
сыҭи! – зшьара цқьа иқәымлацыз Асҭамыр ибӷьыц ааимеихын, инапы
нақәиҵеит. Ателефон дасын, ӡӷабк длыԥхьан, дааиаанӡа ҿымҭкәа
дтәан. – Абри арԥыс аус аашәмырццакыр, аӡы шәхысҵоит иҳәеит, –
инапы зқәиҵахьаз арзаҳал налиркит. – Амҩа иқәҵа! Улыцны уца!
Ари аусеилыргарҭа азеиԥш ҟәша аиҳабы лакәын. Асҭамыр
длыцны луадахь днеит. Уа длалыртәан, лара журналк халырҭәаауан,
нас бӷьыцк лкьыԥхьын, лнапы нақәҵаны, арзаҳалгьы иаргьы
неидҷабла Асҭамыр инаилыркит. Лхаҭа, ателефон дасны, дыззасуаз
иҭыԥаҿ дшыҟаз еилылкаауан.
– Архитектор хада иҿы абыржәыҵәҟьа иугароуп, – лҳәеит.
Асҭамыр, амардуан данылаҿалоз, заамҭа иазыԥшны, зҭыԥ
изахымҵасыцыз Ԥара иахь инапы неиҟьеит, дшеиқәшәаз еилыркаауа.
Дыҩдәылҵын, имашьына ааигәа иахьааимгаз игәы иаланы, днаццакит.
Дласыр иаҳа иеиӷьын иара итәала, архитектор хада дизыԥшызарц
игәы иҽшанырҵахьазгьы. Дызмеигӡаз иԥарақәа аусура ишалагахьаз
игәы иҭашәон иара, архитектор хада даниқәшәагьы.
– Аиҳабы дузыҟоума? – дҵааит иара.
– Ус… – иҳәеит Асҭамыр, азҵаара цқьа еилкаамкәа инхар иаҳа
ишеиӷьыз ихы иааԥнаҟын.
– Утелефон абра иныжьи, – бӷьыцк ааимҵеиҵеит. –
Ианеиқәсыршәалак сузасуеит, иаарлас аҟәшақәа урылсны,
реиқәшаҳаҭ напқәа еизугарц.
Архитектор хада иҿынтә Асҭамыр длалбааит, аҽны уаҳа
дызхаццакрыз шимамыз еилкааны. Иусқәа ус индырҵәарын ҳәа
дгәыӷуамызт. Нас ддәықәымлашази, аҟәшақәа зегьы рықәшаҳаҭ
иоурц. Иалагашьа злаҟаз ала, уамак даддырхаларымызт ҳәа дхәыцуа,
ахыбра даадәылҵын, имашьына днадгылеит. Иахьцалак иусурахь
дымхынҳәырц иӡбеит, макьана даҽа сааҭк еиҳаны аусурамш
шыҟазгьы. Имашьына дынҭалан, аҩныҟа иҿынеихеит.
Шыхәымҽханызгьы шоуран. Иаҳа-иаҳа амца катәаларц, аԥхын
аҽазыҟанаҵон. Иан аҩны дшыҟаз иаразнак игәеиҭеит, имашьына аҭыԥ
иҵаиргылаанӡагьы. Данаагьежь иабгьы амҩала дааиуан, аҽны,
иҷкәыни иареи еибырҳәазшәа, иусура заа иныжьны. Асҭамыр, уи
дизымԥшӡакәа, аҩныҟа длеин, адиван днықәтәеит, иаҿаз ателербага
дазвԥшуа. Дамхацәар цәгьа имбо, иблацәа еиқәыԥсон, аха Анҭица
лаагара иҽагирхарц иҭахымызт, илымҳа кыдҵаны ателефон дазыӡрҩуан. Иалса деикәаҳәеикәаԥсы агәарԥ дааҭалеит. Аамҭа анлоу, адәқьан ахь дцазар акәхарын, лан уахь дмышьҭыкәа. Анҭица лҿынтә
ателефон абжьы гаӡомызт. Шьҭа лусурамш нҵәон. Агәашә аԥхьа
таксик аангылан, лара дааҭыҵит.
– Агәхьаа уасыргарым сгәахәит, – лара дааҩнашылеит. – Иалсеи
сареи уҳашьҭаланы умнеиларц уабжьазгар сҭахын.
– Избан?
– Ҳаццакуазар акы иамусын, адырра уаҳҭалап. Аха есымша
ҳаҵагылара уцәыхьанҭахоит.
– Уи заа базхәыцма?
– Автобус ҳаҵаҟанӡа иаауеит. Ҳуадаҩхаӡом.
– Ус сыԥсы еивыжәгозар – мап зыскри.
Лара акҿаҩра дныҩналан, Иалса иаарлас иаалымҵалыргылаз лнапы
налыркит. Нас, алашьцамҭаз, ишынҭаацәаз иааидтәалахрын. Убри
аламҭалаз ргәашә абжьы аагеит. Ари закәызеи?!. Анхәԥҳаи ҭацеи
ахышә иаадхалеит, ирбоз ихырҳәаарыз рзымдыруа. Какан имала
агәарԥ дааҭалеит. Ауҭраҿынтә рыҵлазаҵә иҟанаҵоз ашәшьырҵа
иҵатәаз Такәеи Сырмеи ргәқәа разӡа инеиԥылан, аԥсшәа иарҳәеит.
Урҭ ирзааиз иааиԥхьан дладыртәаанӡа, Асҭамыр днарыхьӡан, Какан
инапы ааимеихит, имацара иааира иахиҳәаарыз изымдыруа.
Ишҳазхазшәа ахышә илагылаз Иалсеи Анҭицеи рҽааиҿыркаақәазшәа
рун, илалбаан, шьҭа ирзысасхаз ргәыла инаидгылеит. Ақалақь аҿы
анхарҭақәа еивҵарыԥх еилагылан азы, дгәыланы ирыԥхьаӡоз мҩак
еицаныз ракәын, аха Какан иҭаацәарагьы рынхарҭа усҵәҟьа
ихарамызт. Иара дзырҭааз азы уаҩы дизҵаауамызт, дгәылазаргьы
дсасын, ихала ак цәыригаанӡа, аԥшәмацәа изыԥшын, аӡӷабцәа
акҿаҩрахьы ианыхынҳәгьы. Уи ибон иара. Ибон иԥхьаанӡа дырҭаарын
ҳәа ишизыԥшымыз.
– Такәа! – уи ихы аԥшәма инаизирхан, ус ала, аԥшәма ԥҳәыси
Асҭамыри налаҵаны, ишынҭаацәаз иааирӡырҩит. – Агәхьаа ӷәӷәала
шәасмыргарц ауп уаха схала сзааиз.
– Агәхьаа шԥа?!. – Такәа, иуаагьы налаҵаны, иаҳауаз уамак
изеилкаауамызт.
– Рбаӷь рацәа ҳамам акәымзар, рыҿҭы бжьқәа ҳаҳартә,
ҳаизааигәа ҳанхоит. Харантә саауашәа, шәсыԥхьар, ауаа рацәа
сыдыжәгалароуп, аҳарџь ӷәӷәа ҟашәҵароуп. Убарҭ аҭахымкәан
исыԥхьаӡан, уаха схала сааит.
– Ҳаит! – Такәа иааџьеишьеит. – Иуҳәо ахы ахьхоу
еилыскаауеит, аха ҳара ҳҵас-ҳқьабз бзиа зеилаагарызеи?
– Сшәыҳәоит акы еиԥшымкәан, – Какан даагәыбзыӷӡахеит. –
Еилагарак еиԥш ишәымԥхьаӡан! Ҭаацәашәала ҳааидтәалоит, убри ала
ҳаиҿцаара ҿыц гәыкала ихҳаркәшап.
– Уццакцәозар ҳәа сшәоит, – итәаз ирхагылаз Асҭамыр
дҿаԥхаҿаччон.
– Ари ииҳәо закәи? – Такәа иаҳауаз дзақәшаҳаҭхомызт.
– Адырҩегь сшәыҳәоит – ҭаацәашәала!
– Ус уанааихгьы, џьоукы ҳаармыԥхьакәа иауӡашам, – Такәа
дхьаҵуан.
– Сара убас иаҳа еиӷьасшьоит. Иҟалозар! – Какан итәы икын.
– Иара ианиҭахха – имашәымкын, – Сырма инарабжьалгеит. –
Амала идтәалаша аӡәы иаҟара шәааиԥхьа.
– Баргьы ибмуӡахт, – Такәа деимарџьахә иԥшәма ԥҳәыс
дналызԥшит.
– Уигьы даҭахӡам, агәхьаа шәҽашәмырган, – Какан иуамызт,
шьаҿак шьҭахьҟа ианыдирҟаҵа, даҽа шьаҿак иҭаххеит. – Ҳара ҳхала
ҳаибабоит.
– Издыруада ус еиӷьзаргьы, – Асҭамыр даахәыцит.
– Ииҳәо закәи, уара?!. – Такәа иԥа дигәаԥхомызт. – Ус ишҳаҭәам
ала ианаԥшьажәга, – даақәҵәит иара, – ҳазнышәҵаз амҩа иҵегь
аԥаҳшьып, изаҳауа џьоукы иџьаршьаҵәҟьартә, – уи ителефон иаԥхьа
џьыба иааҭихын, џьара дасит. – Убжьала узымдыри, – еилкаан
дзацәажәоз итәаз деилыркаар шиҭахымыз, ихьӡ иҳәаӡомызт. – Сас
дахьк дысҭоуп. Усзааир сҭахын… амашьына узынасышьҭып?.. Аеи,
шьапылагьы уааи. Сааҭк ашьҭахь ара уҟазар цәгьаӡам… Сузыԥшуп, –
ителефон наиҵәахит. – Асҭамыр, – иԥа иахь ихы наирхеит. – Уҩызак
дааугар, дааҳадтәыларын.
– Ус ауаа рацәа еизыжәгахуеитеи, – Какан игәы иалан.
– Рызынтәык ҳара ҳтәқәа роуп, – Такәа уи игәы ааирҭынчызшәа
иуит.
– Шәзаманоуп, шәзаманоуп! – Сырма дҩагылан, лыӡӷабцәа
мҩақәылҵарц, акҿаҩра дныҩналеит. Дара ачысҟаҵара рҽазыркхьан. –
Шәгәы ишаанаго еиԥш, – лҳәеит Сырма, – ус иаармарианы
шәзеилымгақәар ҟалап. Какан ҷыдала дааҳгарц ҳаҟамзи, убри уахала
ихиркәшарц даҳҭааит, аха ҳара иаармариаӡаны дызлаҳадаҳкылари.
Сара адәқьан аҿынӡа сцарын, ишәҭахқәоу аасашәҳәар.
– Бара уа баарыдтәала, – Иалса лан иналабжьалгеит. –
Иаҳҭахқәоу зегь ҳамоушәа збоит. Кылҷмылҷк азы Асҭамыр дҳашьҭып,
бара агәхьаа бзаҳаргои.
Асҭамыр, адәқьанахь дцарц ианиԥхьоз, ателефон дасуан, егьырҭ ирмаҳарц, наҟ иҽынасҭха. Гәыкала аишәа мҩаԥигарц уаазыԥхьодаз, рызынтәык аҽны уск-уск ирҿыз, адырҩаҽны аусурамш рзыԥшын, аԥсшьара иаҳәон. Убарҭқәа-егьырҭқәа заа иӡбаны, Какан дмырҭааи, уаҩы ишимбацыз ала ҳәа, Асҭамыр даахәыцуан. Аҵыхәтәан иара Ԥара дизасит. Уи иԥхьара аԥшәма ҷкәын маҷк изыманшәаламызт, иара илымҳа иҭасқәахьан Иалсеи уии акыр рыбжьақәазшәа. Асҟаамҭа ак рыбжьаҵәҟьазар, шьҭа рус аҭыԥ иқәырҵахьазаарын игәахәуан.
Изызԥшуази, рҩыџьегь рҵара иалгахьан, аусқәа руан, акыр ргәы
иҭакызар, шьҭа раамҭа хыԥонеи. Уҳәансҳәанқәа, алаԥшҵашәарақәа
ракәхарын. Иауазар рысас дибарц, аԥшәма рԥыс ателефон уи
дизасит. Егьи маҷк даахәыцын, дақәшаҳаҭхеит. Ачара-ишәа хәыҷык
изымҩаԥымго дыҟазма.
Убарҭқәа дрызхәыцны, диацәажәан, амашьына аҭыԥ иааҵиган,
Асҭамыр адәқьан дазцеит. Уигьы Какан ихәҳахәҭырҭа ҭыԥ акәын,
иара иан Наала лакәын аус зуаз. Арԥыс дмыццакӡакәа аҩныҵҟа
дыҩнан, иаҳәшьеи иԥҳәыси инапы ианырҵаз аҵкысгьы ааихәеит.
Наала лакәзар, – даԥсышәаха имаҵ шылуаз, ателефон илзасит.
– Уабацои? – дҵаауан лара. – Абыржәу?.. Асҭамыр абыржәы
сыдәқьан дыҩнагылоупеи… Иуҳәо закәи?!. Аеи нас, – аказы аӡәы
диқәшаҳаҭхон. – Ари излеиҳәаз ала, Такәа диԥхьеит, сасцәақәак
шәҭоуп ҳәа иҳәеит, – лхы Асҭамыр инаизылышьҭит.
– Какан иоуми иаҳҭоу, – арԥыс дцәыҵаччон.
– Ишԥа?!. – Наала иааџьалшьеит.
– Даҳҭаараны дыҟамзи хаҵаҩызас. Аус ирмариарц, ихала
даҳзааит.
– Нас иаб Ткәа дызиԥхьеи? Хаҵаҩызас диҭахыу?.. – лара
лызхара дзыччомызт. – Аби ԥеи еидшәыртәалома? Аб иԥа дныҟәигарц
иԥхьо сымбацт.
– Ҳазынтәык ҳара ҳауп ҳамҳәахи.
– Уи ауми иҟалаз, – лара дзырлахҿыхшазгьы лыман, – Какан
ачараҿ дхҵаҩызан, иаб амаҵ иуан.
– Ҭышькәа дымтәаӡакәа дцеит ҳәа саб игәы иалан. Убри
азакәхап иахьа дызиԥхьаз.
– Шьҭа уаха сымацара аҩны сахызаап, – Наала дыхәмаруан. –
Иаҳагьы еиӷьуп, исҭахыу ҟаҵо сыҩназаап. Амала идшәмыржәцәан.
Акәымзар уаха зны рҩыџьегь икаҳа-бӷало, еибак-еибашьҭуа ихынҳәыр,
сдырцәаӡом. Схацәа ус рымаӡам, аха сара ашьыжь усура саароуп.
– Усҟатәи уажәы изжәуада, – Асҭамыр андәылҵра иҽазикуан. –
Аԥыхьақәа ракәын аҩы анрыдырцалоз иҳәоит саб. Уажәы доусы заҟа
иҭахыу ижәуеит.
Асҭамыр аҩны дааӡахьан, иаб Такәа иҟаиҵаз цқьа
даназхәыцҵәҟьоз, уи зыхҟьаз – Ҭышькәа анаӡара дибарҭан, уи арахь
ихы хан; Анҭица лхаҵаҩыза Какан дырҭан, уи иаб даауан ахаҵаҩыза
иҩызас дышьҭихҵәҟьазшәа. Убасҵәҟьа иҟалаҵәҟьон, аби ԥеи еицны
иааизҭгьы. Асҭамыр имашьына фатәыла иҭәыз ҩ-пакетк ааҭиган,
ирлас аҩныҟа илеиган, ҿыц агәашә дазыхынҳәит, Ҭышькәа диԥыларц.
Аԥсшәа иеиҳәан, дима агәарԥ дааҭалеит. Какан, иаб дахьибоз, иҟалаз
изеилкаауамызт. Такәа, иџьеишьашаз шыҟамлаз убартә, дзызԥшыз
аӡә иеиԥш, Ҭышькәа днеиԥылан, аԥсшәа иаҳәаны дааиваиртәеит.
Какан иҟәардә днахан, насҭха аҭыԥ аалихит, аиҳабацәа дырзааигәа
дырҿамтәацәарц.
– Такәа, гызмалрак ҳзууит ҳәа сыҟоуп,
– Ҭышькәа дԥышәырччон.
– Избан? – аԥшәма иаҳагьы игәаԥхон изааиз зҭаиргылаз.
– Какангьы ара дтәоуп, саргьы усыԥхьеит.
– Умбои, Ҭышькәа, Какан ихаҵаҩызара аҵыхәтәанӡа инаигӡар
иҭахыуп. Ҳара ҳзимыԥхьар ҳәа дшәан, ихала ҳгәыҳҽанӡамкәа
даакылсит, аус ирмариарц. Уаҩы иимбац ала данныҟәа, уаҩы
ишимбац саргьы дымҩаԥызгап сҳәан, иаб суԥхьеит. Иугәамԥхеи?
– Аҿар ҳаиларгар ҳәа сшәоит, – иҳәеит Ҭышькәа, – аха
урыцымныҟәаргьы руам.
Асҭамыр амаҵурҭаҿ, аишәеи аҟәардәқәеи днарыха-аарыхозшәа,
дыҩнан, аҳәсқәа зхьымӡашаз ак шрымамзгьы. Иара Ԥара дизымааир
ҳәа дшәон, шьҭа даарыхьӡозар цәгьамызттәа. Даҽаӡәы ма дизыԥшаар
бзиан, аха Ԥара дышзымааиуаз ала дыррак ҟаимҵацызт азын, гәыӷрак
аԥшәма рԥыс иман. Даҽа знык ателефон дизасырц уажәи-уажәи
иақәикуан, аха аишәа макьана аҵыхәтәанӡа ихиамызт, дахьӡарын
игәахәуан. Дара еиднагалақәазгьы азхар здыруадаз, ахаҵаҩыза
иааишьа злаҟаз ала. Шьҭа Какан иқәлаз аӡә дыҟазар – иҳаҭырын
умҳәозар. Иара ус, машьынак агәашә ишаадгылаз аниба,
дындәылҵит. Амашьына иааҭыҵыз Ԥара дымԥшӡакәа дааҭалан,
инеиԥылаз аԥсшәақәа ахьынӡареиҳәоз, ишьара дықәҟьазшәа Асҭамыр
дибон.
– Ишәымеи? – Ԥара Асҭамыр хазы дааиԥхьеит.
– Ахаҵаҩыза даҳҭааит, умбои.
– Иаб ара дабаҟаз?
– Ҳара ҳауп ҳҳәан, уигьы ҳиԥхьеит.
–Сара сыззышәҭахи?
– Унарыдтәалап сгәахәит. Иугәамԥхаӡои?
– Мамоу, џьушьт, ус сҵауеит, – иҽириашарц иҽԥишәон. –
Снарыдтәаларц уҭахызар – мап скуама. Амала ҭамадас
салшәымхааит! Аиҳабацәа рҿаԥхьа иԥхасшьоит.
– Саб ииҳәо аабап, аха иуқәшәар уҽаҵаурхома?
– Мамоу аха…
– Изуржәша иҳамада? Какан арыжәтә иҽадицалозар умдыруеи?
Ҳус ирмариарц, иааишьоу убоит.
– Аиҳабацәа рҿаԥхьа иԥхасшьоит исыхьыз.
Асҭамыр Какан изааигәара Ԥара дахьынаиртәаз, рҩыџьегь
еицәтәымуаазшәа ишеидтәалаз уаҩы изгәамҭеит, аха амаҵурҭеи
акҿаҩреи инарыҩныс-аарыҩнысуаз Иалса ахышәқәа рыла илбарҭан
уи ус шакәыз. Лара Ԥара дылцәымӷҵәҟьаны акәӡамызт, макьана лгәы
даҭахын, маҷк лцәанырра цагәхьазаргьы, аха убри аҽны лыҩны
дылбарын ҳәа лхы-лгәы иҭамшәацызт, дахьааизгьы уамак
илгәамԥхеит. Иара агәарԥ данааҭашылоз, лара ҩныҵҟа дааҭрысит, уи
лҭацаҵәҟьа илцәылҵәахит, аха уи убас акәын. Какани Ԥареи
ахьеиқәшәоз, лҭаца лхаҵаҩыза ишигәамԥхоз лдыруан.
Даалԥырхагахарц дылҭаазшәа лгәы илнаҭон, лхы ҵарҟәыланы, лнапы
злакыз ачыс ада, ак лымбозшәа, аишәа ахьлырхиауаз. Амала, лгәы
ааиҭаԥон, Ԥара ихатә гәаԥхарала дааирымызт. Ус џьоукы
днарҭаҳауазшәа, заҟа ихы иаҭәеимшьарыз. Иагьа умҳәан, уи
иҟазшьаз лымдыруази. Асҭамыр, цәгьарак игәы иҭаӡамкәа,
ирзысасхаз Какан днаидиртәаларц уи диԥхьазар? Арахь Какан иаб
Ҭышькәагьы дааргеит. Арҭ ргәы иҭази? Илзеилымкаауаз ҭылҵаарц
лыҽԥылшәон, аха, ԥшатлакә дахьеилнархуаз, ҵабыргык цқьа
дзазааҭгыломызт.
– Шьҭа ҳара ҳахиоуп, – Асҭамыр амаҵурҭа дааҩнашылеит.
– Шәышԥахиоу? – Анҭица лхаҵа ицәажәашьа ааџьалшьеит. –
Зыҽзырхиауа ҳара, аҳәса, ҳаупеи.
– Хацәала ҳахиоуп, – Асҭамыр дагьԥышәырччомызт.
– Акрызфаша ҳахиоуп иҳәеит, – Иалса лалкаа аацәырылгеит.
– Аа… Шәусқәа даара иуадаҩзаарын, – дгәыбзыӷӡа аҭаца лхаҵа
дааизыԥшит.
– Шәаргьы шәыхиоушәа збоит, – иара аҳәса ирццакуан.
– Абысҭа шьҭа иҟалоит, – Иалса, лхьыуарчан еилырхуа, амца
дахьадгылаз, лыбжьы аараҳахт.
– Уи шәантәалак ишәымҵарҵаргьы ҟалоит, – Сырма
инарабжьалгеит, – шьҭа рнапы рыӡәӡәарц уаарыԥхьа!
Ирзысасцәахаз ргәыла рԥарцәа еизааигәа еидгыла Анҭица
знапы злырӡәӡәоз Такәеи Ҭышькәеи иахьрызԥшуаз, рҩыџьегь ргәы
иҭыхоз еилылкаарц лылаԥш нархьылыгӡон. Дара ргәы еизадазшәа,
ҳаҭыр рықәибаҵо рнапқәа рыӡәӡәеит, аха ирҿаԥшылашьаз агәра
лгаӡомызт. Уажәыҵәҟьа аус злаз, – рхы рнапаҿы иааганы, амаҵурҭа
аиҳабацәа иаарыцыҩнашылеит. Такәа аишәа аханы длатәеит. Уи
иарыӷьарахь – Ҭышькәа. Иарымарахь Какан дтәар ихәҭан, аха иаб
дзиҿатәомызт, дагьызиватәомызт. Какан Ԥара иабжьеигеит Ҭышькәа
диҿатәарц. Ԥара Какан иҭыԥ аанкылашьа имамызт, Ҭышькәа инаҩсан
аҭыԥ аалихит. Какан, иҭыԥ ааныжь, маҷк дласкьа дахьылатәаз аӡәы
ак ахимҳәааит. Арԥарцәа ааиҿатәар акәхеит. Иалса дԥышәырччон,
лыԥсы маҷк ишылфозгьы. Асҭамыр дрыдтәаларц идырцалеит.
Аҷкәынцәа Ҭышькәа дрыдгылеит.
– Амаҵ зуша ауаа ҳамоуп, утәа! Усгьы ҳара ҳауп, – ҳәа Такәа
ианиҳәа, Асҭамыр Какан иҵыхәан длатәеит.
Длатәеит ахьӡын. Бжеиҳан дгылан. Иара ирласынгьы аишәа
дахыҵит, избанзар, иагьа умҳәан, Ҭышькәа Анҭица лан лаҳәшьа лхаҵа
иакәын, арахь шықәсыла иаб диқәлан. Ҳҵас акәамаҵама даара
ирацәан, урҭ рышьклаԥшраз иулазаашаз ауаҩра даараӡа иҵауламзар,
уаргачамкуан. Уцәа-ужьы иалаҽымзар, уаамсҭашәашьа ԥсыҽхон.
Асҭамыр, иҩызцәа реиԥш, иусураҿ еснагь аԥҟарақәа дрықәныҟәомызт.
Аԥҟаԥҵа заҟа анавс-аавсшьа удыруаз аҟара, аҭышәынтәалара
уазааигәахон. Аха аҩны, ма ацуҭаҿы зхала зҽеиҿызкаахьаз ақьабз,
аҵас, ма ауа-агәыцхәы ирыбжьалахьаз аибабарақәа, ауаа
реилибакаарақәа ҳажәларны ҳааргон. Макьана убас акәын. Ԥхьаҟа
ҳаиқәхозу ҳаиқәымхозу заа алкаа аҟаҵара шԥацәгьамыз. Уи агәра
згози изымгози рҽеиҩыршақәахьан. Аԥсҭазаара ааҭгыларак
амаӡамызт. Ҳабдуцәа рхаан уи гәагәошәа рбон. Рхы зларбашаз ада
мыцхәы уск рымаӡамызт.
Асоциализм нҵәаԥшы анааи нахыс, ауаҩы дҵакын, иусқәагьы
дыррацәеит. Уи мҩасижьҭеи, аусутә иаҳагьы ирацәахеит, аус зур
зҭахыз изы. Аџьабаа зҽацәызыхьчоз иӡбахә зҳәатәызи. Аха аџьабаа
збоз изы, даныхәыҷыз иҵара инаркны, даныҩеидас инап злеикуаз аус
уҳәа, иабиԥара злааӡаз аҵас, ақьабз рныр зырцагәлашаз акырӡа
иԥылон. Ҳацәгьеи ҳабзиеи рымҩаԥгара, иаҳҳәап, Ԥара, ма қәрала уи
иеиҳабыз Ҭышькәа, иргәамԥхақәоз даара ирацәан, еиҳараӡак аҿар
рхымҩагашьа. Аамҭа ҿыц ирнаҭоз аныр иаҳа иӷәӷәан, аха
ҳазлажәларыз аҷыдарақәа аҿи анапи еиқәыԥса итәамызт. Убла
иамбоз аиҿагылара мҩаԥысуан. Аиааира згоз аамҭа ԥхьаҟа
иаҳнарбарын. Арҭ еинышәаны мҩак ылырхрын ҳәа агәаанагара
ыҟан. Иахьцалак аиҳабыреи аиҵбыреи рабиԥарақәа ҳашжәларыз
ҳанхарц агәыблыра рыман. Макьана акәзаргьы, уи ус акәын.
Такәа иахьцалак Ԥара ҭамадас далихит. Уи ус ишыҟалоз Ԥара
ихаҭа иауизымдырхуаз, аха итәаз зламаҷыз ала, аԥшәма ихаҭа аишәа
даԥшәыманы дтәазар иаҳа еиӷьымзи. Ма Ҭышькәа аҭамадара
ииҭандаз, аха, «асас дахь» хада иара дызлеиԥаз ала, аишәа еиҳабыс
дизалхуамызт. Ицәымӷзаргьы Ԥара, ауаҩы ԥхашьа, аишәа мҩаԥигар
акәхеит. Аҩыжәрагьы уамак иҽадицалацәомызт, уажәы имжәыр
дабацоз. Акы заҵәык дзықәгәыӷуаз, – аиҳабацәа мыцхәык аҩыжәра
рҽадырцаларымызт, Какан иакәзар – дҩыжәҩы бзианы иӡбахә уаҩы
имаҳацызт, убри азакәхарын иааира ирмариарц иҽзазикыз.
Знык ажәа анидыркы, ихаҭагьы дҩагыланы ажәлар рныҳәаҿа
аникуаз, еиҳаби еиҵби аныҩеицгыла, Сырма лҽынасҭха дахьтәаз
ахацәа данырҿаԥшы, Ԥара дааунашьҭызшәа, иԥхашьашьа наихҟьан,
иажәа еиҿкаа дныҳәон. Уи збаз Такәеи Ҭышькәеи ргәы иаахәан,
рхаҭагьы ажәа бзиақәак ажәлар ирхырҳәаан, Какан «ҽаанбзиала» ҳәа
инаидырҵеит. Асҭамыр ажәа кьаҿла аныҳәаҿа ааидикылеит. Убри
ашьҭахь, аиҵбацәа ҩеихаҵгылақәон, аныҳәаҿақәа зеиԥшраз ала,
акәымзар аиҳабацәа уаҳа имгылеит. Ԥара иажәа дацклаԥшуан,
имыцхәыз алеиҵар иҭахымызт. Иахьцалак гәыкала дзызгәаҟуаз аӡӷаб
лыҩнра даҭааит иара, ус баша иԥхьазма, аиашаз, уи лара
изеиҿылкаазар ҳәа дгәыӷуан. Какан хаҵаҩызара дызцыз дызланагалаз
дшырҭааз усгьы иаҳауан, уи лара илымдыруази. Акы игәы
иаанамгарц, Асҭамыр иара, Ԥара, диԥхьарц маншәаларак
лҽақәлыршәазар… Даҽакала иҟалазар?.. Иидыруази, лара
илзымдырӡакәа, лхы-лгәы ирҭамкәан, Асҭамыр ихала зегь иӡбазар. Ус
акәзу, егьыс акәзу, лара лыблаҿ лаԥш бзиа дыҵашәалар иара иҭахын.
Уи изҭҵаауамызт, убри еилкаан. Иагьа умҳәан, иҽырманшәала илаԥш
знызынла иналхьигӡон.
Лара усҟан амаҵурҭа дыҩнагьежьуан, ахацәа рымаҵура аҽны
илбазма. Амала Ԥара диҿаԥшуамызт, зныкгьы уи иаҭәалымшьеит.
Иара убасҵәҟьа Какан иахьгьы знымзыр-зны лылаԥш лыршәуамызт.
Анигьы аригьы дшырзыҟаз рзеилкаарц дашьҭамызт узҳәомызт, аха
лабҿаба лзыҟазаашьа лыдырбалар зылҭахызи, аӡәы ажәа
илымҭацзар. Ачеиџьыка ишахәҭаз имҩаԥызгоз Ԥара дҩагылан, лара
лааҩнашылара дазԥшызшәа, усҟан лара лхы-лгәы ирҭамкәа, Анцәа
диныҳәарц, лныҳәаҿа ааникылеит. Лара дадырсызшәа дааҭгылеит.
Аиашаз, Сырма лныҳәаҿа анырк нахыс, ма аҭаца, ма анхәԥҳа
лныҳәаҿа шьҭырхуан, лара дазԥшызар акәын, аха агәхьаа лкымызшәа
акҿаҩра данаадәылҵ акәын, Ԥара данақәикуаз.
Ихарҟьацәамкәа ажәақәак лхиҳәаан, аиҳараӡак абзиарақәа
налзеиӷьеишьеит. Иара иаҵкыс Ҭышькәа иныҳәаҿа ӷәӷәан. Какан иаҳа
иныԥшуан Иалса лахь игәы шҭынчмыз. Уи зегьы ирызгәамҭеит, аха
Ԥара иаҳа илсуан, ичҳара даанагон, инирԥшуамызт. Усгьы Асҭамыри
Анҭицеи рныҳәаҿа, реиқәшәара дара ракәын изыхҟьаз, заа иркхьан,
шьҭа иуал наигӡеит ҳәа иԥхьаӡа, Какан аишәа дҩахыҵит. Ԥара
дыззаангылоз шьҭа имази, рчеиџьыка иҵегь иҭбаахарц
нарзеиӷьеишьеит. Аҵыхәтәан иааидхалаз Такәеи Ҭышькәеи Ԥара
деиҭарныҳәан, аишәа ламысла иахьымҩаԥигаз азы, иаҭабын, даргьы
уаҳа еидымхалацәакәа иҩагылақәеит.
– Абас ҳус шәырмариеит, – Такәа, Ҭышькәа дима, адәахьы
днатәеит.
– Ара ҳшыҟоу акы шәнацҳар цәгьаӡамызт, – Какан
инарабжьеигеит, Асҭамыри, Ԥареи, иареи хазхазы акреслақәеи
адивани иахьрықәтәаз.
– Аҩны ҳаҟоуп, ҳзырццакуеи, – Иалса лыбжьы хаа акҿаҩраҿынтә
иаагеит, амаҵурҭахь данааҩналоз. Наҟ дшыҩнагылаз, арахь итәаз
заҟа димацәажәарыз.
Лҭацеи лареи аишәа еилдыргон. Сырма дрыцхраауазшәа
дыҩнан. Лхәыҷқәа агьларҳәомызт, аха дтәазар еиҳа еиӷьаршьон.
Рызынтәык ажәақәак еимырдон, еибарччомызт, аха
еицыҿаԥхаҿаччон. Хықәкыла цәажәатәык рҽацәырыхьчон. Хықәкыла
Ԥара Иалса длацәажәарц деилаҳауан. Лара Какан ҿымҭӡакәа лхы
изхан. Какан длызхьаԥшцәомызт, аха ажәақәак налымеидар цәгьа
ибаӡомызт. Ԥареи Какани ҿымҭ еизгәамҵқәозар ҟаларын, аха излатәаз
рҿаԥхьа рылаԥш разын. Асҭамыр доусы ргәы иҭақәаз ихшыҩ
рзишьҭуамызт, егьырҭ лымкаала акы ишазхәыцрыз игәы иҭашәозма.
Иара иҩнаҭа аҭаца бзиа дахьизаанагаз, ихаҭа аԥҳәыс замана
дахьиоуз, убри лахьынҵас иахьимаз акыр дыхԥаа даман. Игәы
ҭынчын.
– Ҳхы-ҳгәы иҭаӡамкәа, ҳус урмариаҵәҟьеит, – Анҭица, аишәа
шеиллыргоз, лхаҵаҩыза дааизхьаԥшит. Аилыргарагьы шьҭа
ихдыркәшон.
– Еиҳау абашәҭахыз? – дҵаауан иара. – Саргьы изысҭахызи.
Усҟатәи сеилышәкаазар, шьҭа ҳцалақәар цәгьамызт.
– Ҭышькәа макьана дцәажәалар иҭахыуп, – лҳәеит Сырма.
– Уи сара дысмыргылар, ихы идырп ҳәа уҟоу, – Какан дҩагылеит.
– Шәчеиџьыка ҭбаахааит! – «асасцәа» дрыцдәылҵырц иӡбеит
Ԥара.
Арԥарцәа ирыцдәылҵит Асҭамыри аҳәсақәеи. Арҭ ргәы иҭаз
аниба, Ҭышькәа дҿаӡызшәа дҩаҵҟьеит. Абжьааԥны аидыҵрақәа
шаҳцәыцәгьаз еиԥш акәымкәа, ирлас иааиԥырҵқәарц, агәашә анҭыҵ
иааидхалеит. Ҭышькуәа, Такәа инаиркны, рызынтәык гәыдкыла-хыдкыла ддәықәлон, ааигәа имбацызшәа, ԥхьаҟагьы акыр
дырнымиарызшәа иҽыҟаҵаны. Какан Такәеи Сырмеи
даагәыдыркылеит, иарах Анҭица лылахь днагәӡит. Зегь раҵкыс
игәыдиҳәҳәалар ииҭахыз Иалса лнапы аалымидеит.
– Машьынала сара шәзымгои, – Ԥара даақәгылеит.
– Ҳшьапы неиҵаҳхуеит, – Ҭышькәа ддәықәлеит, Какан
днаишьҭаларц.
– Саргьы сцалап, – аԥшәмацәа имацара данырзынха, Ԥара
даақәгьежьит.
– Агәхьаа уаҳаргеит, – Такәа ихы уи изхан.
– Иҭабуп даараӡа! – Асҭамыр инапы Ԥара изышьҭихит.
– Машәыр уқәымзааит! – Сырма днаиқәныҳәеит, уи хараӡак
дцозшәа.
– Абас абзиараз ҳаиқәшәалааит! – Ԥара имашьына дынҭалеит.
Уи данца, афымца иарлашоз амҩаҿ уаҳа иаанымгылакәа,
Иалсеи Анҭицеи амаҵурҭахь инаццакит, рбыргцәа (ус ҳҳәап шьҭа,
абыргцәаҵәҟьа макьана иабаҟаз аха) агәарԥ аҿы иааныжьны.
Акҿаҩра иныҩналан, Анҭица акаҳуа нақәлыргылеит, уи зҭарҭәози
хаатәқәаки Иалса аишәа еицарсаҿ еиҿылкаауан.
– Ои!.. Анҭица, аӡәы силаҵәаӡеит ҳәа сыҟоуп.
– Убасҵәҟьоу?!. Ԥара иакәзар?
– Мамоу, бара!
Аԥхын еиԥшымкәан, ауха маҷк хьшәашәаран. Амшын аҿынтә
ԥшак аарла исуан, убри акәын аԥсеивгара. Какан, иҽыкәаба даниа,
дҭаҳәахаа дыцәан. Ихы-игәы ақәбзиаха, ашьыжь ашарԥазы
дҩықәтәан, абарҵахь днеит. Ацәылашара далаԥшуан. Ԥшьшьала
лашон. Амрагылара ашәаԥшь иаҳа-иаҳа иаманакуан. Амра ашьха
иаавҵыр, ашәахәа арахь иааӡон. Уи иахьӡаанӡа ҳәа, иара иҿы ӡык
нақәиҭәан, часак ыфа, идәқьанахь амҩа даныларц, ргәарԥ дынҭыҵит.
Уа днаӡаанӡа, Амра амшын ихыԥшылахьан. Шьҭа ԥшьшьала арахь,
амҩадуахь, иааскьарын, уи ибла иазгәаҭомызт, аха харагьы
инанагозма. Адәқьан ашә ааиртын, дныҵагылеит. Уаҩ дыҟаӡамызт
ҳәа игәы ишалаз, машьынак ааиҵасуан, ирҿыҵакымзар иҟамлоз
сигареҭқәак аныҟәцаҩцәа иаархәарц.
Ача рзаазгоз амашьына аакылсит. Уи иашьҭагыланы даҽа ҩ-машьынак изааит. Еицеиҟараны еиуеиԥшымз «ақьырмыт» чақәа,
ачалуқәа, апасма, ачахаа, изааргон, иан дааиаанӡа. Афрынақәеи
адәқьани аиқәшаҳаҭрақәа рыбжьазар акәын, ажәала акәымкәа,
шәҟәыла еиқәыршәаны. Ача ааргацыԥхьаӡа, ақьаад нрыжьыр
рыхәҭан, заҟа ааргаз, иахәыз арбаныз арбаны. Ашәахтә инспекциа
ааицыԥхьаӡа, ма аекономика аминистрра ауаа аҭаацыԥхьаӡа убри
рҳәон, аштраф анузылрҩаауаз ыҟан, аха ҳәара згымыз ус злымҵуаз
акәын убри. Аиқәшаҳаҭра аӡбахә афрынақәа рлымҳанӡа инеир
рҭахӡамызт. Ача злааргаз ақьаад акәзар – знык инрыжьуан, уцо-уаауа
иргәалауршәалар, нас ирхашҭуан. Какан ихаҭа убри игәалашәозма,
ихашҭуан, иԥҟараны шьақәгылашьак аимуӡеит азын.
Убри ача аазхәоз ракәын шьыжьла аиҳараӡак иааиуаз. Даҽа
фатәқәакгьы надкыла иргон. Иан излалҳәоз ала, шықәсы ҩажәа-ҩажәеи хәба раԥхьаҟа афатә аахәараз ахәҳахәҭратә ҭыԥқәа ирҭаауаз
аҳәсеи ахәыҷқәеи ракәын. Шьҭа ахацәагьы, афатә зҭаз апакетқәа кны,
амҩақәа ирнын. Аамҭа аҽаԥсахуан. Иара, Какан, уи уамак иныруамызт,
дагьазхәыцуамызт, избанзар, иара диаанӡа, ауаа ирхымҩаԥгашьаз
иалидраарызи, иан илҳәақәоз иаҳауан акәымзар. Уи адагьы,
ахәҳахәҭраҿ аиқәымшәарақәа, макьана имҩақәҵатәыз аусушьақәа
рацәан. Урҭ дрызхәыцуан иара, аха ихы уахь мацара икыдӡамызт.
Избанзар адәқьан, хәҳахәҭҩык аус ахьиушаз, иҭышәынтәаланы
ҭаацәарак цқьа иазбомызт. Акраахәацәа маҷын. Адәқьан хыбрақәа
хыԥхьаӡарала есымша рызҳауан. Ус адагьы, аиашаҵәҟьа уҳәозар,
иара ихы-ихшыҩ даҽа уск иазкын, уи иаҳа дазҿлымҳан. Аусутә еснагь
иҟамызт, иналаршәа-ааларшәа зны ак рызкашәон иҩызцәеи иареи.
Дызныз амҩа иашазу иашамзу ҳәа дазхәыцӡомызт узҳәомызт,
дазхәыцыр иҭахӡамызт уҳәар – иаҳа еиӷьын.
Иҭааз рымаҵ уа дахьыҩназ, дҵарын, адәахьы дшубоз еиԥш,
дҭынчмызт. Акраахәацәа дыргәаԥхон, иан лаҵкысгьы. Иара, адәқьан
дахьынӡыҵагылаз, ихьӡар зҭахыз маҷӡамызт. Иахьа хәлаанӡа
иҵагылаз иан длыхлафлон, иара аамҭа кьаҿла иаҳа ирҳауан
знызынла. Амала лара аҩныҵҟа акырӡа еиҿылкаауан, иқәылҵоз-иқәылхуаз лдыруан, атауар хкык анҵәара аҽазнакыр, иаразнак
илзааргартә, ателефон дырзасуан. Атауар аазгоз рацәаҩын, урҭ рзы
аԥара рхианы илкын. Урҭқәа иара усҟатәи дрызҿлымҳацәамызт,
акраазхәоз ирҭахыз аақәхны ириҭон, зегь изымазеин. Атауар аазгоз
амашьынақәа знызынла ирымақәамыз ыҟан, дара рышьҭаҵарҭақәа
рҿы Гәдоуҭа, ма Аҟәа, Гагра ааигәа ианырмоуаз рдыруан. Убасҟан
Наала лыҷкәын ддәықәылҵон змашьынақәа рыла атауар ззымшоз
шьҭаҵарҭақәак рахь. Ма уарлашәарла Какан аҳәаа дхыҵлон. Амала
уахь ацара маџьана усын, дандәықәла ҽнак усгьы ицәыӡуан. Иара
уахь машьынала аиасра зынӡак иҭахӡамызт. Аха, ахәҳахәҭра
еиҵамҟьарц, дабамцарыз.
– Мшыбзиа!
Уаҩ дыҟамызт азын, Какан ихы ҵарҟәылашәа дыштәаз, бжьы
мыргаӡакәа, аҩныҵҟа адашьма далиаазшәа дықәгылан Адамыр. Иара
арахь дааиӡаломызт, Какан уи дахьибоз ааигәамԥхеит. Иахьцалак
дҩагылан, инапы ааимеихит, жәабжь уамак изааигазар иидыруази
игәахәшәа. Аишәа гьежь хәыҷы ахышә иахьадгылаз днадтәаларц,
инапы наиирбеит, ихаҭагьы дааиҿатәеит. Уамак атәаха имоуит, ажәа
еимдара иахьӡаанӡа, Какан ахышә ала дибон Џьука, пакет ԥшӡак кны,
дааҩналон. Иара иаразнак дҩалхаҵгылан, илҭахыз ачаԥха хԥа лпакет
иналыцҭеиҵеит, шьаҳариак лзааигеит, килограммк ашьақар налиркит,
тушионкак аҩызцәа илзаарылихит.
– Иахьа бара баҟара уаҩы иааимхәацт, – Какан аӡӷаб лгәы
иаахәашаз налеиҳәарц иҭахын. – Шьапыла Ԥара бзааишьҭи? – Џьука
ари адәқьан иаҳа илцәыхаран, иаадырқәоз џьоукы раасҭа.
– Бшьапы неиҵыбхып иҳәан, дысзымԥшӡакәа дцеит, – лыбла
гәыбзыӷ ччон. – Иҭабуп! – андәылҵраз даақәгьежьуан.
– Иҭабуп бахьааиз!
– Саргьы сцалап, – Адамыр дҩагылеит.
– Ак уҭахӡамкәа, уааима? – Какан уи уамашәа дибон.
– Ус сааҩнашылеит... исымҩатәшәа.
– Аа!.. – Какан иҟалаз идырт. – Џьука дугәаԥхоит ҳәа сыҟоуп.
– Дысгәаԥхоит закәи, дысҭахыуп. Сылҿынҵәаауеит, уара! –
инаҵишьит.
– Дсаҩснеы даҽа џьара дцоз џьушьама?
– Дахьцоз иалыздыраази. Ахышә ала сҽылмырбаӡакәа
сналыхьԥшлап сгәахәын. Лара дсышьҭала дмааи.
– Уара, ақәыџьма хы зыркәашоны иаҳаԥхьаӡо, Џьука
умчыдалтәма?
– Сыздыруам саҟара сыцылҵоу, сымчыдалтәу, аха сакәӡамкәа
сҟалҵеит.
– Даара дыбзиами, – Какан Џьука гәыкала дааирҽхәеит. –
Хәаҭхәаҭи Зинеи дуаҭәаршьар, – иҩыза илахь злеиқәиҵашазгьы
наԥишьит.
– Дсаҭәарымшьо-егьиуа, сара Џьука сызлалеицәоуи? – Адгәыр
дгәаарц агьигмызт.
– Доусы итәы даҽаӡәы дилеиҵаӡом, – Какан ҭынч исаԥар
иргылон, цәгьарак игәы ишыҵымхаз убартә, дԥышәырччон.
– Лара дсықәшаҳаҭхандаз, дара ирызҵаауадаз.
– Дзааӡаз дара роуп, ус ргәы уасыр ҟалома. Аха лхаҭа
улҭахымхар?
– Шәсыцхраа! Дымҵасырсуеит. Сара сыхиоуп.
– Ёӷабк дырҵәаауа, лгәы ҭҟьаны дышԥоугои? – Какан
иааџьеишьеит. – Уи аамҭа цахьеит. Ухаҵами?!. Хаҵаҵас улацәажәа,
бымҵасырсуеит, акәымзар бсықәшаҳаҭха-агьиҳәа акәымкәан.
– Ҳара ҳнапы злакыу мчыла усӡами?
– Убжьы аӡәы иумырҳан! – Какан ианакәӡамыз аӡә дааҩнашылар
ҳәа дшәон, ибзиашәа амҩаҵәҟьа уаҩ данымызт.
– Иахьцалак уа мчыла ус – хаҵароуп, ара – хаҵарам. Ари ҵакыс
иамеи?
– Уи даҽакыуп, иагьеидумкылан. Уаанӡагьы умнеиӡацт, уахь ухы
зурхои? Лара хаала улацәажәа. Каҳуажәырҭак шыҟоу улыԥхьа. Нас –
ҭхаџьырҭак ахь дыхәныга. Иудыруеи уеиқәшәаргьы. Амала даараӡа
дысгәаԥхоит.
– Уажәы уаргьы усԥырхагамхани!
– Сара усцәымшәан, – Какан иҩыза диҿаԥхаҿаччон. – Аха избан
саргьы? Уаҳа иуԥырхагада?
– Исҳәар иахауҵаӡом.
– Изахасымҵари? Џьука ԥыҭ-ҩык деимашәкыртә даԥсоуп.
Дышәҭышха лызҳауеит макьана, думбаӡои?
– Дызбоит, дызбоит… – уи лышәҭышхара Какан асҟатәи
иахьлаԥшықәиҵаз Адамыр игәы иалан.
– Иахьцалак, имаӡамзар, иуацлабуа дзусҭада?
– Да, Кәыкәыша иоуп, – Адамыр иааиҿыҵҟьеит, иԥсахы еибакы.
– Ҟаи! – Какан иаҳаз ааицәымӷамхар ауазма. – Шәеивҵамлааит!
– Иҟсҵо саҳәеи!
– Уажәы агьсызуабжьагом. Сазхәыцп. Аха шәеиӷацәаханы
шәеибаҭиуа шәаасымпыҵахар, ҳазынтәык шәаҳԥырхагахоит.
– Уара уи ауп иухәыцуа.
– Ашәарҭа ҳҭашәмыргылан сҳәеит. Иакәымз исҳәеи?
– Шәарҭас ҳазҭагылари? Сымҵаауеи.
– Аӡӷаб лымшала шәеиӷацәахар, ҳзықәшәаша ҳаздыруам,
шәеибаҭиир шәылшоит. Саргьы уахь снадышәкылоит.
– Ҳҩыџьегь ҳаибаҭиир уҭахыму, уара уахьадаҳкыло иаҳа
иуцәымӷыу? – Адамыр Какан дихлафыр цәгьа ибомызт.
– Аиашаҵәҟьа уҳәозар, зегь акакәӡами?
– Уара даҽа џьара ухәыцуеит, – Адамыр ицәажәашьа
ааириашеит, – сара схы ахькыдысҟьара сыздыруам.
– Зхы ахькыдызҟьара ззымдыруа аччиара мҩа дангылоит.
Адоуҳа ччиара ауаҩы деиланажьуеит.
– Уеҳ! Уфилософхара уҟоуп.
– Исҳәаз уазхәыцыр иаҳа иузеиӷьуп.
– Аха узакәытә философхари умҳәои! Зхы иацәшәо арҳәҩы
ифилософиа урҿиарц, мҩак шьҭухит. Иаабац ауаҩы иԥсҭазаара
философиа уахь ииаугоит, – Адамыр, Какан диеицәамкәа, ахәыцшьа
дақәшәон.
– Исызхаумырҟьацәани.
– Сышԥаныҟәари? Абри саҳәеи!
– Иаахҵәаны Кәыкәыша иауҳәароуп, угәы иҭыхо абас-абас ауп
ҳәа. Шәуаӡә дхьаҵроуп.
– Сара хьаҵшьа сымаӡам.
– Лара ҩыџьа шәыццашьа лымоума? Абри узеилымкааӡои?
Иареи уареи ихазхазу мҩақәак шәыԥшаароуп. Даҽаӡәы
дызшәыцхрааӡом. Аиҩыза аҩыза изы иҟаимҵарыз арбаныз?
Ҳазларааӡоз ажәабжьқәа угәларшәеи!
– Уеҳ! Ҳазнылаз амҩа аӡәыр ҳақәиҵазма? Аха уи шьҭаҳамхи.
Аԥсҭазаара аҽаԥсахуеит.
– Нас Кәыкәыша уара дызлауҩызеи, имҩа уаԥымгылар
улымшозар?
– Ари аус аҿы ус иауӡом, – Адамыр дызхьаҵуамызт. – Сара аӡӷаб
дысҭахцәоуп. Уаҩы дсызиҭом.
– Уи уара уахәаԥш. Амала аиҩызара ахьнеиуа ухаумыршҭын,
уччиамхар уҭахызар.
– Иуҳәо закәу уазхәыцуоу? – Адамыр, иеиӷрыблаашьа ҵәахуа,
ҭынч дҵаауан. – Ари аӡӷаб… – лыхьӡ ишьахуан. – Ари аӡӷаб
данысцәыӡ, зыӡбахә умоу аччиараҵәҟьа аасызцәырҵит ауп.
– Ишԥа? – дзыҿцәажәоз ихәыцшьа ааџьеишьеит уҳәартә, Какан
даашҳазхеит азныказ, аха Адамыр иажәа аҵабыргра шаҵаз ааилсит. –
Сара сабаухәарҭоуи? – цхыраарак дақәиргәыӷуазшәа, дҵаауан.
– Усызиацәажәар бзиан.
– Уара судгыланы мацара, хымҩаԥгашьа сымаӡам.
– Нас иҟаҵатәуи?
– Игәы иҭоу еилыскаап, уаҳа сызлауцхраауеи? Уара, Џьука
ушлышьҭоу еиликаар, иара иаҳа ахаҵара ааирԥшыр иудыруеи.
– Ус сгәы уамысын.
– Уаргьы амш угоит. Макьана лара лгәы узцоу уздырӡом. Арахь
уҩыза уиацлабуеит. Аҵыхәтәан лара иалылхуа иоуп аус злоу, – Какан
иҩыза дааирхәыцҵәҟьеит. – Шәҩыџьегь шәылгәамԥхозар?
– Ҳҩыџьегь ҳлеиқәҵаны убасҟатәи лара дҳаиӷьума? – Адамыр
Какан ахәы дахьықәимыргылоз игәы иалан.
– Аиаша уасҳәап, дшәеиӷьуп, – Какан дцәыҵаччон. – Лыԥшра-лсахьа салацәажәом. Лыдунеихаан цәгьарак лгәы иҭамшәацт.
Дшынеибакәу дыцқьоуп.
– Ус усмацәажәан! Сара исыдубалеи?
– Ус акгьы… Аха лара илҵәахуа ус лымаӡам. Уара иумами.
– Сара исҵәахуа акәӡами уара иуҵәахуа?
– Сара сҽеиуп сҳәаз џьушьома. Шахак ала ҳаицҿаҳәами. Аха
сара улышьҭамлан сҳәама? Улацәажәа, улҭахызаргьы уздыруам. Аус
злоу лара лоуп, еиҭасҳәахуеит. Шәыуа иалылхуа дитәыми.
– Шьыжьбзиа, нан, Адамыр! – Наала данааҩнашыла, арԥарцәа
еицџыххеит, ргәы рҽанӡамкәан цәгьара уск ианақәылк, рхы рнапаҿы
аагара иақәымшәацызшәа.
– Бзиа збаша! – Адамыр иҩыза иан дналеихырхәан, ииҭахыз
имоузшәа, ашьшьыҳәа дындәылҵит.
– Ииҭахыз ҳәа иҳамамзи? – лара лԥа дизҵаауан. – Иааихәаз
збаӡомеи.
– Ак ааихәарц дааины зымбеит, – иҳәеит Какан, ижәҩахырқәа
ааирҵысын, Адамыр дызхарҭааз изеилымкаазшәа. – Уи ииҭахыу
ҳазҭада! – аҵыхәтәан аиаша иҳәеит Какан, иан илзеилымкаартә.
– Аказы дуацәажәозу?
– Усгьы агьимҳәеит. Ак сеиҳәарц игәы иҭазаргьы, бара банааи,
алаҿимҭӡеит. Аказы сыбҭахымзар, сара сцалап?
– Аиеи, – лара лԥа диқәшаҳаҭын.
Иара, зынӡак дындәылҵаанӡа, ашьҭаҵарҭа ҭшәа дныҩналан,
иашькақәак ақәҵарҭақәа рахь иқәиргылеит. Урҭ иан иацы атауар
аазгоз ирымылхын, атушионкақәа рҭан, хыхь илзышьҭымхит. Нас,
ашьыжьҵәҟьа иахьаанагаз здыруадаз, машьынак аангылан, Наала
ирымылхыз арҵәы зҭаз, атомат зҭаз аиашькақәа, ачашыла уҳәа,
аҩныҵҟа илеигеит. Ашьҭахь акәын ихы данақәиҭхаз. Аус маҷк ахьиуз
акәзу здыруадаз, ихы игәы ақәыбзиахан, амҩа данын.
Аҩны данааи, аҽыкәабарҭа дынҭагылан, аӡыхь иқәиҭәеит.
Дҿыцхазшәа ателербага дадтәалан, иаб дааҩнашылаанӡа. Уигьы
ашьыжь акы днахаахан, даатәалон. Какан идыруан иаб уа маҷк
дшамхацәалоз. Диԥырхагамхарц дыҩдәылҵит. Ашәшьырҵаҿ дтәан,
рынхарҭа дҭаԥшуа, рыҩны лаԥшыла еимдо. Иаб иакәын арҭ зегьы
еиҿызкааз. Какан акыр ирҿыцқәеит, ҩнымаҭәақәак ааихәеит. Атәым
лаԥшазы хар змамкәан инхоз уаан Ҭышькәа иҭаацәа. Иҵегь иҟаҵатәыз
арԥыс имбакәан, ас акәызма иааигәасигәа ишынхоз, аха макьана,
ишырҳәоз еиԥш, аҳәалыҳәа ԥарак изымааикәа, ҿыц ак инапы алеикыр
иҭахӡамызт. Ауадаҩрақәа ааиԥыраҳауа, деихьымӡа-еиԥымӡо, аԥара
дашьҭало, аус напалакра иҭахӡамызт. Аха аус злаз уи акәӡамызт.
Иеибиҭахьаз анхаранҵыра даҽакала аиҭакра дашьҭаӡамызт. Ҭышькәа,
ааигәа даниҭаз, Асҭамыр еиҿикааз анхашьа џьеишьон. Европатәи
астандартқәа иахьабалак напрылакын. Иалса уи далашьцылахьан.
Убри еицәамкәа Какан иҩны иҩнылбаар акәын.
Ҭышькәа инапала еибиҭаз ақалақь баҳча хәыҷы, ауҭра аби аԥеи
еиҭак аӡы рыҵырҭәон. Адгьыл усҟатәи рымаӡамызт, ақалақь аҳәаа
иахьаҵанакуаз, закәытә дгьылзи анапхгара ирымухрыз. Х-шьапык
амандарина, алимон, апатырқал, ҵәак, ҳак, ԥҳәак бзианы иҭагылан.
Зегь зыхьӡоз дара убарҭ ракәын. Ҭаацәак ирызхашаз. Ааигәа қәак
амуӡеит, адгьыл ӡышон, еиҟәыԥԥон. Ашьыжь аӡы рыҵаҭәара
иҽизазкуамызт, даашьон. Ахәымҽханрахь ииаигеит.
Дҩагылан, агәарҭ дынҭыҵит иара. Асфальт зықәшьыз амҩа
данын. Шьҭа игәарбжьаран узҳәозма, имҩадуун, хьӡык ахын.
Шамахамзар уаҩ дубомызт. Аусқәа руан. Аӡәырҩы рыҩнқәа аԥсшьацәа
ҩнарҵон. Асасцәа ашьыжь, амшын иҭаларц, амҩа ирнын.
Рҽахаршәала аекскурсиақәа рҽырхьырыгӡон. Аамҭала изыҩналоз
аҩнқәа рҿы ҽынла иузырбодаз, уаха зны ишьҭаларц ихынҳәуан
акәымзар. Урҭ еилыппы Ҭышькәа иҭаацәараҿ ирбалар рҭахӡамызт.
Аиҳараӡак Какан. Дара анцалак, аҩны арҿыцра унапы надукылар
акәхон. Уи аганахь ала арҭ рыԥсы шьаны итәан.
Иара, дызныз амҩала, ақалақь араион ҿыц иалгаз амҩаду
дазкылсит. Иҩызцәақәак днарыдтәала-аарыдтәалар цәгьа ибомызт,
егьыс дахьцашаз ҳәа, хықәкык иманы амҩа данӡамызт. Аҩн
еихагылақәа рышәшьырҵақәа рҿы рымӡқәак ирықәтәаз, зықәра ыҟаз
џьоукын, иара иқәлаз уаҩ дибомызт. Дмыццакӡакәан дышлеиуаз,
аџьармыкьахь данкылсуаз изгәамҭаӡеит, хәыцрак дырҩашьан
дамазшәа. Арахь иихәыцрыз ҳәа уск аҽны акәызма, адырҩаҽны ма
ааигәа акәызма имаӡамызт. Иара ус игәы иабон. Дҭаацәараӡамызт,
ихәыҷы-иаҳас дабаҟаз, хьаас дзалаҟази.
Аџьармыкьа дналагыла-аалагылеит. Шәыр-қәырла, уҭраҭыхла
иҭәын. Адәқьан тауарла иахьыхәҳахәҭуаз аумаҷхыз. Афатә мацара
акәмызт, амаҭәа-ҩыҭәа, ашьаҵатәы, анапҟаҵамҭа, ахәмаргақәа,
аҳамҭа-гәаларшәагақәа. Иаби иани изларҳәоз ала, ари колнхаратә
џьармыкьан ажәытәан. Ажәытәан ҳәа изышьҭаз асоциализм аамҭан.
Уи, иҿатә аамҭан ҳәа ишахыҽхәалоз, шьҭа ианкьатәиха
иаарымпыҵамхеи. Усҟан абаҳчеи ауҭреи ирҭыҵыз, нас акәац уҳәа
рҭиуан, даҽа хкык ықәуҵар зуадаз. Уажәы излахәҳахәҭуаз ажәытә уаа,
Ҭышькәеи Наалеи иреиԥшыз, иџьаршьон, аха Какан уамашәа
ибаӡомызт. Уи дызлиааз аамҭамзи. Хыҭкаала цқьа ҳазхәыцуамызт
акәымзар, аџьармыкьа аԥсҭазаашьаҿ аҵакы ду аман ианакәызаалак.
Ауаҩы заҟа дбеиази дӷарзи, адоуҳа гәамч имази дыччиази иара
ианыԥшуан. Адунеи аилашыкымҭа ашьыбжьанӡа имҩаԥысуан, нас ара
иҭацәуан, адгьыл аԥсшьара ахатәазшәа. Ара Какан ус имаӡамызт,
арахь ажәлар рацәан. Дахьынаркьысуаз-дахьааркьысуаз
дрыхҟьашазшәа иныруан, наҟ дрылҵит.
Амҩан атаксиқәа еивҵрыԥхаа иахьгылаз дкылсит. Уа дгылан, ҿыц
дусдаха. Амраҭашәара шыҟаз иҿылеихахт. Абыржәтәи имҩа ирлас-ырлас дангылалон, ԥсшьаразшәа дарҭынчуан шьапыла дахьаныз.
Аԥсшьацәа амшын шыҟаз ицон, џьоукы аауан. Уажәыҵәҟьа уахь зхы
хаз иаҳа ирацәан. Араҟа амҩа амшын акыр иазааигәан. Ихаҭагьы уахь
иҿынеихеит. Аихабетон днықәтәан, аҟәри амшын гәеиужьи еимидон.
Ҿыц ибла иаахгылон Такәа иҩнаҭа. Асҭамыр аҩны шԥеиҿикааи!
Бзиала диҵашьыцуан, агьузҳәомызт. Аамҭа аҽаԥсахуан. Даҽакала,
ҿыцла анхара иашьҭан. Аҩныҵҟа ак рыгзар рцәымӷын.
Рҭышәынтәылашьа зҳауан. Реиҿкаашьа ухы-угәы ҭанаҵон, уԥсы
унаршьон. Амала, урҭқәа-егьырҭқәа урылаҟазарц, аамҭа мырӡкәа,
аусура аҭахын. Ухы-угәы зызҭамыз унапы алак акәымкәа, уԥсы
зуҭашаз аус уаҿызар акәын. Иара дмеидагәеидазшәа иныруан.
Дыԥшын, иҩызцәеи иареи уск Анцәа имчала ирызкашәозар ҳәа. Амала
уа ҳазшаз дрыхәомызт, аус рхала ирзымԥшаауазар.
Анаӡарашәа, аԥыхьа ахәыҷы аӡы дахьамихыз, иидыруаз ани,
аԥҳаи, иара ахәыҷи рцәаарақәа егьырҭ аԥсшьацәа ирыликаауан. Урҭ
Иринеи, Лизеи, Миша хәыҷи ракәын. Ахәыҷы аӡы дацәшәомызт, уахь
деихон, дааҟәымҵӡакәа дмадаӷьмадашәо дҭазар иҭахын. Иани
иаҳәшьеи руаӡә дицымкәа доурыжьуамызт. Изықәшәахьаз бзиа
иргәаламшәози. Аиҳараӡак Лиза лакәын аӡаҿы уи ицыхәмаруаз,
дагьзыхьчоз. Ан ашьамсиа ҭбаа дыҵатәан, Амра лҽацәыхьчо. Какан
дырбар – рых-ҩык гәырӷьаҵәа иԥыларын, иара иҽрылеигалар
иҭахымызт. Имшала изгәырӷьо џьырымшьааит, дԥышәырччон иара.
Лиза ҵәрышкәа дахьлызԥшуаз, Иалса ибла даахгылон.
Усҟан, хаҵаҩызаҵас данырҭааз, изхара дауизбахыз, ишигәаԥхоз
цқьа длызхьаԥшуазма, иныҵак-ааҵак ибла дааҵаиршәон, уигьы
маӡала. Асҭамыр, цац иуазшәа, Ԥара диԥхьеит. Уи дахьтәаз Какан
иаҳагьы аӡӷаб дызлызԥшуамызт. Уи уажәыгьы Иалса бзиа дшибоз
иара ибон, уа реиқәшәараҿ Какан ак идибалартә, иара ихы
шымҩаԥимгозгьы. Какан ихаҭа лара цқьа длацәажәахьандаз, уахьгьы
иҽирццакуамызт, аамҭа имазшәа шибоз, Ԥара, ма даҽаӡәы диаԥысыр
рылшон. Аус злаз, иахьцалак, лара лакәын. Иара, Какан, алифт
аҩныҵҟа илирдырит дшиҭахыҵәҟьаз. Ихымҩаԥгашьа иаанагоз, –
ааигәазма, харазма, зны ԥҳәыс дигарц дышлеилаҳауаз аилкаа лиҭеит.
Арахь харак ҵуазма, дзықәиршәаз дазхәыцратә, аамҭа лыман. Дибар
иҭахын, ҵаҵӷәы имамкәа ахәшәтәырҭаҿ дызлызнеиуамызт имҳәозар.
Инапы ахәра ӷьахьан, шьҭа хирург даҭахӡамызт, макьана ашәахсҭа
ҿан акәымзар. Аха ҵаҵӷәы зимамзи? Лара дибарц дахьлызгәаҟуаз
еиҳаз ҵаҵӷәы абаҟаз! Ларгьы уи заманала илымдыруази. Лара
дизыԥшызу, дизымԥшызу? Убри азҵаара хаданы иааизкашәеит.
Дизыԥшымкәа ҟаларымызт. Убас игәы ирӷәӷәон.
Дҩагылан, амшын дшаваз дымцакәа, амҩахь даахынҳәит. Урҭ
аԥсшьацәа рылаԥш дыҵашәар изымыцхәын. Амҩа усгьы иҭшәан,
атротуарқәа наҟ-ааҟ акурорт маҭәақәа, асувенирқәа рыма,
«рыжәҩахыр неидысло», итәаз ахәҳахәҭцәа анаиааирҭақәа иаҳагьы
идырмаҷуан. Акурортуаа реилысырҭаҿ дымцхәызшәа ихы ибо,
ақалақь иалгаз амҩаду дазкылсит. Аҵлақәа дрыҵагыла, амҩа
дахьаныз, аԥсшьацәа рацәаӡызшәа игәы инаҭон. Шықәсы ҩажәа,
ҩажәеи хәба раԥхьаҟа иҟаз имбацызт акәымзи. Ақалақь ашәаԥыџьаԥ
иаҵәара иалагылан. Аҩнқәа зҳауан. Рызантәык хатәы сасааирҭа
маҷқәан. Ажәытә хыбра лаҟәқәа дзыргәыдыԥшыломызт, раамҭа
цахьан. Даргьы есааира рхыԥхьаӡара иацӡаауан. Инаԥшааԥшышьеи
иныҟәашьеи еицеиҟаран, ус ала макьана иқәыԥшыз игәамҵхамҵ
чымазара хәшәыс ишамаз иабжьаргахьан угәахәрын, акурорт қалақь
гәатабӷата дахьалаз. Убри аламҭалаз иибоз аԥсабара ахәыцра
бзиақәа изкадыршәуаз џьушьарын. Ажәҩани Адгьыли реицыҟазаашьа
далахәын. Амра амчхара еинҭәыла изныруаз ашәаԥыџьаԥ мчыла
ихаҭа дарбеион. Аԥсабара дызлалаӡҭышаз зегьы дрылаҟан. Ари
насыԥын, разҟы бзиан, уи аҵакы арахь ииаугозар. Шьҭа апаркқәа рахь
дкылсхьан, дабацоз убри аҽны ҳәа, ихы даназҵаауаз. Дыхрааӡрауа
ақалақь далазар бзиа ишибоз даазхәыцит. Иқалақь иара иԥсҭазаара
аласан, уи азы агьшыҟаимҵацызгьы.
– Уқәланы уабацои? – Кәыкәыша имашьына насҭха игылан,
дааҭыҵ дааидгылеит.
– Уабасықәшәоз, уанаџьалбеит! – Какан ихы гәыбӷан аиҭон,
иахьцалак иҩыза иааидгылара изгәамҭеит, ихшыҩ иҩызцәа
ирызхамызт.
– Уара ақалақь уалоуп, саргьы салоуп, суқәшәазар уамашәа
изубеи? – Кәыкәыша иблақәа маҷк икәалыкәаџьахуан, ани иаадыруа
дахан дшыҟаз ҩашьомызт. – Сара суқәшәа иалухи, уара уакәзар
исықәшәаз? Ма ҳаиқәшәоу?
– Уанаџьалбеит, исҳәаз заҟа ахыуҳәааз, афилософиа урҿиеитеи,
– Какан дԥышәырччон, – ӡӷабк улышьҭамкәа уҟам, – Џьука лахь
реицәажәара изиагозар ҳәа игәы иҵхон, игәы иҭақәаз еиликаақәар
цәгьамызт.
– Дарбан ӡӷабу?! Ус сымам азы, салагьежьуеит.
– Ԥҳәыс дааугарц уҭахызшәа збан, – Какан ихала лыӡбахә аԥхьа
иҳәар, уи лтәы изцәырызгаз деиликаарц Кәыкәыша иҭаххон, убри азы
давҵагьежьуан.
– Иаазгода, уаҩы сылмацәажәацтеи.
– Аӡәы улаԥш дыҵамшәаӡакәану?
– Уара, сара сыхҭазкыз, ухала угәы иҭеи? – Кәыкәыша
иҷапырхәа ари даҿаиршәуан.
– Сара уаҩы сылаԥш дыҵамшәаӡацт, ишԥаҟасҵои?
– Сара ӡӷабк дзымбар ҟалом ҳәа уазҳәада? – Кәыкәыша Какани
иареи еиҭеитәуан.
– Усшәа сгәы иабан, – реицәажәашьа шеибамкуаз Какан
иныруан.
– Уаанӡа снеир, қьаӷьариас уара ушьҭысхуеит, – Кәыкәыша
иҩыза ибӷа ԥиҵәон, избанзар Какан изааигәаз ҩыџьа наҟ-ааҟ
дрыбжьахон.
– Бзиоуп! – иҳәагәышьеит дзыдгылази иареи агәреибамгара асал
шрыбжьахоз даазхәыцын. Иагьа умҳәан, ак изымдырӡакәа, Адамыр
изааигәаӡаз иҩызеи иареи ӡӷабк бзиа дшеицырбаз аӡбахә
деиӷранаблаауа ицәыригозма.
– Амала макьана акы сгәы иҭашәом, – Кәыкәыша инаҵишьит.
– Акәхап, – Какан, анаркоман иарбан ԥҳәысаагараз ихы
иҭашәарыз ҳәа, иҩыза днеиҿаԥшит. Уи ихы-игәы акыцә маҭәашьар
аԥшаара иазкынтәа.
– Ҳара ҳхы ззаҳашьҭыша уи аума, зегь раԥхьа ҳус
ҳазхәыцуазароуп, – даалҟьазшәа Кәыкәыша Какан ахшыҩ иҵеигалон.
– Акыр шьҭра уқәлахьама? – Кәыкәыша, ихала иҽаниқәиршәа,
уск иԥшаахьазар ааигәахәт Какан.
– Вообҳе ҳәа ауп исҳәо.
– Аа, – Какан игәыӷра наимпыҵашшеит.
– Какан! – амашьына иааҭыҵыз Андреи Макар-иԥа, ибла
агәырӷьа мца ҭыџьџьаауа, дааиуан. – Уанызба саанымгылар
сзымчҳаит! – даарыдгылеит.
– Сара сцалап, – Кәыкәыша, аԥсшьаҩы аԥсшәа иеиҳәарц, инапы
анааимих, дмыцхәны ихы иԥхьаӡан, «абзиараз!» ҳәа инапы ҩышьҭх,
днарыдҵит.
– Шәҭаацәа аӡы иҭоуп, избон, – Какан ихы аурыс хаҵа
инаизишьҭит. – Шәара шәызрыцми?
– Урҭ иҵегь иаангылар рҭахыуп. Мап сзырцәымкит. Сара сымцар
ҟалом. Авиабилеҭ сашьҭан.
– Шәныҟәгаҩ дабаҟоу? – Какан дзызҵаауаз Ԥара иакәын.
– Нас иара, даҽа џьара ихы ирхахьазар, агәхьаа дасыргарым
сгәахәит.
– Агәхьаа дзашәыргои, шәаха имазар, аус иуеит.
– Рыцҳарас иҟалаз, аԥара сымихӡом, умбои.
– Избан? – Какан иагьааџьеишьеит.
– Ихатәы наплакык еиҿикаарц игәы иҭоуп. Сицхраарц сҭахыуп.
Иҟоу уасҳәап, – Андреи Макар-иԥа даақәгьежьит. – Уааи,
акаҳуажәырҭаҿ ҳаатәап! Фырџьанк-фырџьанк еицаажәып! –
наиабжьеигеит. – Ҳааидтәалар даара исҭахыуп.
– Аеи! – аԥсшьаҩы асҟатәи аниҳәа, Какан дақәшаҳаҭын.
– Сԥа деиқәзырхаз ус сивсыр сҭахым, – акаҳуажәырҭа иатәыз
аишәа гьежь аҵла аҵаҟа инадтәалон. – Уара уҿы иҳазцәырымгеит, аха
ҳазынтәык ҳшузыҟоу уздыруам! Уи ажәала иузҳәаӡом.
– Уамак ҟамлеит, – Какан ихы изышьҭыхуамызт дыԥхашьазшәа.
– Дзусҭазаалак дышныҟәашаз ауп.
– Анцәа уиныҳәааит! – аӡӷаб иаақәлыргылахьаз афырџьан
аақәихын, Какан изықәгылаз инадикшылан, илҭаирԥҟеит.
– Агәабзиара шәырҳааит! – Какан маҷк днаҿыхәан,
инықәиргылеит. Ихәы инапы наиркит.
– Излазбо, уара иужәӡом? – аԥсшьаҩы иааџьеишьаз изымҵәахит,
ичхьыԥи иаҳәызбеи нықәиҵан. – Ара арыжәтә бзиа ирбозшәа сгәы
иабеитеи.
– Сҽадысцалацәом.
– Уигьы бзиоуп. Сара ауатка аазбар ҟалаӡом. Илҭасырԥҟеит ауп.
Нас бзиа избоит аҩы еиқәаҵәа. Еиҳарак излазар.
– Ҳалалс ишәоуааит! – Какан егьи ииҳәаз инаԥишьит, уаҳа
иациҵози.
– Атәылақәа зегьы рхатә ҷыда бзиарақәа рымоуп, – иҳәеит
Андреи Макар-иԥа, даҽа фырџьанк анҩышьҭырх ашьҭахь. – Шәара
шәыдгьыл урҭ иреицәаӡам иреиӷьымзар. Иааџьоушьақәаша рацәоуп.
– Зегь раҵкыс ишәгәаԥхои? – Какан дзыдтәалаз игәаанагара
дазҿлымҳан.
– Аԥсабара! – егьи деиҵамхеит. – Ашәаԥыџьаԥ! – инациҵеит. –
Амшын ахыԥшылара угәы акыр иазнарҳауеит, ҵҩа змам аҳауа цқьара
иалаҟоушәа… Амра акалашәа иԥхоит. Иҳаракыуп. Амш аныбзиоугьы
егьирахь ишыҟоу удыруама? Амра ашәахәа Адгьыл ахь алеира ак
аԥырхагоушәа уныруеит. Ара Амра разуп, уара! Иугәамԥхо иҟаи? –
изакәызаалак џьара ак иԥшаарц иҭахызшәа, ижәҩахырқәа ааиҵалан,
ирҵаула даахәыцит. Изҵаара аҭак акәӡамызт нас ицәыригаз: – Зегь
раҵкыс исгәаԥхо – ауаа реизыҟазаашьа!
– Уи иаанагои? – Какан Андреи Макар-иԥа уи аӡбахә ааигәа
дшалакьысхьаз ааигәалашәеит.
– Сара сахьиз, сахьааӡаз еиҩцамыз қалақьын. Уажәгьы уахь
сцалоит. Сани саби уа инхоит. Иажәит, аиашаз. Ауаа даара
игәамҵуеит. Дәқьанк уныҩналаны, ҭынч уздәылҵӡом. Акраазхәогьы
изҭиуагьы иааиҿаххуа еицәажәоит. Ақалақь ду ахь аҵараз сцеит,
аусура сҽазыскит. Уаҟа иаҳа ауаа рыҽныркылақәоит, аха мчылашәа.
Аӡәи-аӡәи реибачҳара уадаҩуп. Ара ауаа лахҿыхыуп. Иразӡа
еицәажәоит. Иара усгьы реизыҟазаашьақәа шьахәуп.
– Ус мацараҵәҟьа иҟоуп ҳәа сызҳәом.
– Сыздыруам. Сара макьана даҽакала избаӡом.
– Ҳажәлар маҷуп, аха ҳҭоурых ахьыҟоу жәдыруама?
– Убри ауп аус злоу! Зқьышықәсала иӡрыжәуаз хымҩаԥгашьа-еизыҟазаашьоуп. Аӡӷаб! – амаҵуҩы налызҿиҭит, реибабара хиркәшарц
иҽыназикит.
– Абри геи! – аӡӷаб данаарыдгыла, ианцәыригаз аԥсшьаҩы
изгәамҭаӡакәа, Какан аԥарақәа лзынаирхеит.
– Иҟауҵо закәи?! – Андреи Макар-иԥа дгәаарц агьигмызт. – Сара
соуми уаазыԥхьаз!
– Даҽа зны, – Какан уи дирҭынчуан. – Уажәы раԥхьаӡа ачеиџьыка
ҳаицахатәеит. Шәара, сасык, аԥара шәызсыршәом, – аӡӷаб имыцхәны
иаалырхаз аԥара аалымеихын, иџьыба инҭеиҵеит.
– Сара аԥара салаҟам џьушьозар?
– Уи акәым аус злоу, – Какан дԥышәырччон.
– Уамашәа иубаша: аӡӷаб сара сахь дагьхьаԥшуам, ус
иахәҭоушәа, уара уоуп лхы зықәкыу. Нас иуасҳәои?.. Даараӡа иҭабуп!
– Ҳалалс Анцәа ишәиҭааит!
– Амала сурԥхашьеит, – Андреи Макар-иԥа дҩагылеит.
– Еицәоу аԥхашьара Анцәа шәақәимыршәааит! – Какан уи дицны
амҩахь днеит.
– Иумбои: хҭысцыԥхьаӡа жәеицааирақәак узацуп. Удәқьан хәыҷы
ада, еиҳау уск угәы иҭакӡам? – Андреи Макар-иԥа Какан ихатә ус
даазҿлымҳахеит.
– Хылҵшьҭрас иҟоу сара аӡәк соуп. Иҳазхоит. Ианаҳзымхалак,
нас иаабап.
– Ԥара акы даҿуп. Уаргьы узаламгари сгәахәын.
– Ус агьсеимҳәацт.
– Уи ҿиҭцәом.
– Ҳҩызак Асҭамыр ҳәа дыҟоуп. Уигьы уамак аԥшьигеит.
– Ԥара сицхраарц сгәы иҭоуп.
– Уи бзиоуп. Аа, зыцәгьа уҳәо ушә дахьыхгылоу! – Какан
акаҳуажәырҭахь инеирц змашьына илалбааз Асҭамыр дааиԥхьеит. –
Шәеибадыруаз!
– Андреи Макар-иԥа! – аԥсшьаҩы Асҭамыр инапы ааимихит.
– Асҭамыр!.. Акы ҳнацҳап?!. – Асҭамыр инарабжьеигеит.
– Уаантәы ҳаауеит, – Андреи Макар-иԥа ҿыц акаҳуажәырҭахь
ахынҳәра иҭахӡамызт. Какан аԥшәымаҵас ҿиҭӡомызт, ачеиџьыка
акәымзи зыӡбахә рымаз.
– Акыр шәҭаххозар, аа! – Асҭамыр иӡбахә зҳәоз ақьаад жәпа
кәамҟьа акурортуаҩ инаииркит. – Ателефон шәысзас!
– Иҭабуп! – Андреи Макар-иԥа даҽа ҟазшьа шьахәк џьеишьон,
иимбацыз ауаҩы иҿынтә.
– Саҭамыз! – Асҭамыр акаҳуажәырҭахь иҿынеихеит.
– Ҳахьааидтәалаз сгәы иаахәеит, – Андреи Макар-иԥа таксик
ааникылан, дынҭалеит.
– Бзиала ҳаибабааит! – Какан уи инапы наизиҟьеит.
Аҵыхәтәан иеибырҳәаз макьана ихы иҭан. Ԥарагьы ихатә ус
ааиртуан. Асҭамыр иаарлас ишәҟәы еиқәыршәара хиркәшон, дгьылк
амихуан, инаплакы аргылараз. Зегь акы иаҿын. Иара, Какан, дызҿызи?
Аиашаз, адәқьан иман. Уаҳа иҭахӡамызт. Амала уа иаангылара иахьа
иазхомызт. Шьҭахьҟа амҩа данын. Адунеи анҭышәынтәалоз, ихы-игәы
ҭәӡамызт, аиашаз, иагьҭацәымызт. Ӷәӷәа ихы дзақәымгәыӷуазшәа,
нырк игәыҵан. Иааикәыршаз рҿиарак рнапы алакын, иара? Ари
азҵаара уажәи-уажәи изцәырҵуан, ҭакда инхарц. Ус ӷәӷәак инапы
адикылар бзиан, идәқьан аиҵыхра иҽазикыр ҟамлози. Арахь мыцхәы
аџьабаа ибарц уамак дашьҭамызт. Ихы-игәы алаҟамызт.
Уажәшьҭа ԥыҭрак днеихьан. Амҩаду аҿынтә аихамҩа дынхыҵыр,
Иалса аус ахьылуаз ахәшәтәырҭа днадгылон. Дибар иҭахын. Уа
Анҭицагьы диқәшәон. Уахь иҿынамхакәа, имҩа шиашаз дангылан.
Иаԥхьаҟа диԥылон Џьука ԥшқа. Кәыкәышеи Адамыри зҿынҵәауаз
аӡӷаб. Руаӡәгьы Какан уи длаҭәеишьаӡомызт. Убасҟатәи лара
дыбзиан. Аԥсшәа иалҳәеит лхы наҟьаны, дааҭымгылаӡакәа дынивсит.
Адамыр ихала Џьука дылмацәажәоз! Лара, маҷк дкәанызано дибар,
ма дымҵаимырсуаз! Иара, Кәыкәыша, ак игәы иҭашәахьаҵәҟьазар,
дзызԥшызи? Аӡӷаб рҩыџьегь дырҭахын, арахь шьаҿа ӷәӷәак аӡәы
изыҟаҵомызт. Иԥшын, рус даҽаӡәы иҽазикырц. Уи акәымзаргьы
ҟаларын ирыхьуаз, Какан дааиԥхьхәыцуан. Абас ишкәанызануаз, лара
даҽа џьара лхы лырхарынеи. Дара, рыуаҩра инҭагылаанӡа, ҭаацәара
ҿыцк аиҿкаара рҽаларгалаӡомызт. Еснагь аамҭа уамак раԥхьа ишьҭаз
џьыршьон. Аҿара ус иазҷыдаран. Дызҿызи иара, Какан, ихаҭа?
Даақәгьежьны, ахәшәтәырҭа дныҩнаԥҟар, амардуан дшыҩуаз
дҩаҿалар, ахирургиа аҟәшахьы ус ишаауҭахыз, ианаауҭахыз
унарышьҭуамызт, аха иара, ашә ааимжәааны дныҩналар, лара
дахьтәаз иԥшаар, уа дыҟамзар, ауадақәа дрыҩнаԥшуа иҿынеихар,
џьара лмахәар кны даадәылигар, «иҟоу бдыруама?» – ҳәа дналагар,
абыржәыҵәҟьа «дшымҵаирсуаз» леиҳәар, ус илҭахымхар, ачара
аҿҳәара ԥҵәара дазааигар… Усгьы ҟаимҵеит. Дааҭымгылаӡакәа
шьҭахьҟа даауан ԥшьшьала. Иахьцалак ахацәа ԥҳәысаагара
иахыццакуамызт. Уи иара игәы иалан.
Ақалақь иалсуаз амҩаду аҿынтә, амшын шыҟаз игаз амҩа
шьҭихын, иаарлас уахь дкылсит. Амра акыр ицан. Аԥсшьацәа иаҳа
имаҷын ашьыжь аасҭа. Иидыруаз аԥсшьацәа, Андреи Макарҭ-иԥа
иҭаацәа, дрықәшәозар игәахәшәа, аҟәры бӷанҷ дықәгыла, днеиуан. Ус
ахьимамыз акәзу здыруадаз, убысҟан убарҭ аҳәсақәа, ани ԥҳаи,
днарыҿцәажәарын игәахәуан. Миша хәыҷы иеиҳәози аха. Уигьы
днаиахәмаррын. Дара ахьибалоз иҟаӡамызт. Убарҭ дрықәшәарц
зиҭаххази? Ихы дазҵаауан иара. Иахьцалак зыԥсы еиқәирхахьаз
аҷкәын акала дидҳәалазма? Аҟәры дықәгыла, наҟ ацара
ааиҭахымхазт, имҩа ааҩҵәаны, ацуҭа ҿыц иалсуаз амашьына мҩа
дазкылсит. Ас дышнеиуаз, аџьармыкьа днадгылахуан, уажәыҵәҟьа уи
даҭаар иҭахымызт. Иаргьы шьҭа иҭацәуан. Шьапыла аныҟәарагьы
уамак игәаԥхомызт, иагьа умҳәан, ашьыбыжь аахыс маҷ
дныҟәахьазма. Ишьапы ааиҵихырц дахьынҭыҵыз, ақалақь абжара
еимидахьан.
Аҩнынӡа инхаз амҩа усҟатәи ихарамызт, аҽны ииныҟәахьаз
иаҿаурԥшыр, аха, ирлас рынхарҭа дазнеирц, имҩасуаз машьынак
ааникылеит. Зынӡак дыццакӡозшәа, уи аныҟәцаҩ дкылырхх аҩны
днеигеит. Аҩны уаҩ дахӡамызт. Иаармариа акы днацҳан, ателербага
дадтәалеит. Аҩныҵҟа шоуран, адырраҭара ихшыҩ изазышьҭуамызт,
изеилкааӡомызт. Дахьныҟәоз маҷк аԥхӡы илҵуан, икьаҿ ицәа
иадҷаблозшәа иныруан, аҽыкәабарҭахь иҿынеихеит. Аӡыхь даҵагылан
акраамҭа. Ахьшәашәара бзиаҵәҟьаны илсит. Ихшыҩ еилыкка аус
ауан. Ашоураз усҟатәи иҽанирхьлак, знызынла Амра шәахәа ашыра
ачҳара иаҳагьы ицәгьахалон. Ус уажәы дҟамлахындаз! Ашәшьырҵаҿ
дтәан иара, ицәаакыра илабаанӡа.
Аҽны инырхьаз аԥсабара шәаԥыџьаԥ даанагон иара. Иахьцалак
амш гәылырҭәаа иахьымҩамсуаз гәалсрыла деимнадон. Иҩныҵҟа
ҭацәын, ак изхомызт. Иалса дибарц амҩа данымгылеит. Аӡәы аӡы
дизамымхит. Усҟан, ихы-игәы иҭамкәа, Миша иԥсы анеиқәирхаз,
инапы шхәызгьы, ихы-игәы алаҟан. Даҽа фырхаҵарак даниарц
дынҭыҵуамызт, аха аӡә ихәашаз уск мҩаԥигарц агәазыҳәара
изцәырҵуан. Усҟан, аҷкәын аӡы данамихуаз, ус дақәшәеит. Акәымзар
хыҭкаала иҽеиз ак амҩаԥгара, заа дазхәыцны, иҽадикыломызт.
Уажәгьы убас акәын дшыҟаз. Азхәыцреи амҩаԥгареи еидҳәалан,
избанзар уазымхәыцкәа аус унапы злалоукрызи. Дара, ус уазхәыцуан,
аԥсҭазаараҿ иузымҩаԥымгартә уааӡашьа гдыра лаҟәызар, иҟауҵози?
Убасҟан узааӡаз иҵоурамыз ҷыдарак уладыршәон ҳәа изазхәыцуазма.
Амала уара иуныруаз рымацара шракәмыз агәра рызгозма. Аҩны,
агәараҭа узеиҿыркаауан уахьчарц, еихоуҳарц. Арахь Какан дзаҵәын.
Изаҵәыз атәым лабашьа даназҵаауаз ақәра дааҭагылон.
Дахьынаԥшуаз абаҳчеи ауҭреи ӡышон. Амра акыр иласкьар, аӡы
рыҵеиҭәарц ӡбаны, дтәан. Ихала изгәамҭаӡакәа, иҽааиҵыхшәа
дықәиеит, убасҟан игәеиҭеит ицәеижь аԥсшьара ишаҳәоз.
Абжьагьылдызрагьы уарааԥсон. Инапсыргәыҵа ихы анҵа, диан.
Иашьҭахьҟа дкаҳауамызт, арымӡ бӷала еибыҭан. Уахь дхынаауан азы,
ԥхьаҟа дхышәҭуамызт, маҷк дамхацәеит. Данааԥш, Ҭышькәа абаҳча
дыҵан, аҵла аӡы рыҵеиҭәон. Какан аҽны иааҟаиҵаз ак ахьыҟамыз
игәалаҟазаара ԥхасҭанатәуан.
Аусбарҭа аиҳабы арзаҳал инапы ананиҵалак, ахырхарҭа аҵакы
аҭаны, даҽа шәҟәык уи инацырҵон, архитектор хада иахь ирышьҭырц.
Убри иакәын настәи амҩақәҵара знапы ианызаауаз. Шьҭа аамҭа
маҷымкәан ицахьан, иидыруази ражәа нарыгӡахьазар игәахәшәа,
Ԥара архитектор хада уи ашьыжь диҭааит. Ачынуаҩ дмааицызт. Иара
иҭыԥан аус зуаз ахаҵа ус ала шәҟәык роуны игәалашәомызт, аха
аиҳабы ак импыҵашәаны иҵәахызар алшон аниҳәа, Ԥара дыԥшыр
еиӷьын. Уажәы-уашьҭан дааиуеит ззырҳәоз ауаҩ ихатә усқәак
деиладырхан, изԥшыз ауаа, рқьаадеизгақәа рҩыҵарк, илаҩеиуан,
итәан. Ԥара иаԥхьа иааиқәахьазгьы маҷӡамызт. Ажәакала иара
азыԥшра иҵегь иқәшәеит, аиҳабы данкылс ашьҭахь.
– Уӡбахә зҳәоз документк макьана сара исмоуӡацт, – иҳәеит, гхак
ихьзар ҳәагьы дшәан, қьаадеизга гәарҭак аацәыриган, акакала
рызынтәык гәеиҭеит.
– Ианбаарышьҭреи? – Ԥара иҩныҵҟа аибафашьа усгьы
иааирԥшуамызт, ибжьы ҭынчын.
– Уара излоуҳәо ала, ирлас иаарышьҭуеит.
– Уи еилкаашьас иамеи?
– Арзаҳал зҿы инужьыз урызцароуп. Аусеилыргаҩ дыҟами. Убри
лоуп еиқәыршәаны исзаазышьҭша.
Ԥара ихы игәы ахӡамкәа длалбаан, имашьына дынҭалеит,
иныҟәигашаз аӡә дахьиԥшаашаз дазхәыцуа. Иахьцалак, уи архитектор
хада мҩак дықәиҵазшәа иаалырҟьаны даазхәыцит. Аусбарҭа
аусеилыргаҩ лҿы дцарц ааиӡбан, иҽеиҵамырхакәа имашьына аус
ааирун, амҩа днықәлеит. Ахыбра азааигәара усгьы имашьына
изыргыломызт, аҿаԥхьа иҭәын, амҩаду агангьы џьара
узнавҵагыломызт. Алаӡара џьара ҭыԥк ииулак иԥшаан, имашьына
ааныжь, иҿааихеит. Иарзаҳал ахьыҟаз ахәынганк уажәраанӡа
иахьеилимкаацыз игәы ишалаз, аҩныҵҟатәи амардуан дыҩхалан,
аусбарҭа аусеилыргаҩ луада дныҩналеит.
– Сарзаҳал ахькылаӡыз еилыскаар сҭахын, – иааизымчҳазшәа
даалҟьан, ибз хааӡамкәа аԥҳәыс дахьтәаз дналыдгылеит.
– Иахькылаӡыз ҳәа ушԥацәажәои? – илаҳаз лгәамԥхакәа, лбжьы
ҭымгакәа, ус ала иаҳагьы диныруа, лара илзааиз днеиҿаԥшит.
– Саҭамыз! – аа илырҳәаз лара лхымҩаԥгашьала. – Иахьцалак?
– Уарзаҳал, егьырҭ ашәҟәқәа ирылаҵаны, аиҳабы изназгеит,
инапы аниҵарц. Уи аамҭа аҭахыми? – ихы иҭагаланы диацәажәон. –
Нас ашәҟәқәа ара рҭыԥ иқәҵатәуп. Умацара утәы хазы саҿума.
Сопроводиловка еиқәыршәатәуп, уигьы аамҭа аҭахыуп.
– Убарҭқәа рырласраз иаҭахи?
– Аамҭа сымҳәеи! Акы заҵәык иласырц сахьухо, зегьы
шааиқәсыршәалак, усзааир, ушәҟәқәа унапаҿы иусыркуеит,
архитектор хада иахь иугарц. Егьыс, иара ара данааиуа аамҭа алхыуп,
даҽа мшқәак ыӡуеит.
– Санбааиуа?
– Ахы-мшы рзы узааир бзиан.
– Иҭабуп! – иҳәагәышьеит, аҵыхәтәан иԥсы ааивылгазшәа
инырын. – Аха сзызҵаарц исҭахыз, – иара дааҭгылеит, – сахьнеилак
асҟатәи аамҭа сцәырӡар, ари аус санбалгои?
– Аӡәгьы аамҭа уцәиӡарц даҿӡам. Уара ишԥоуҭахыз? Ари
ҳәынҭқарра усуп. Ашәҟәқәа ҷапӡа еиқәыршәатәуп. Нбанк агханы, ма
цифрак иашамкәан ирзыҟаҵом. Ҳусура иара асистема амоуп. Шәарҭ
шәыԥсахы еиҟәыҷҷо шәҳавалар, аус ҳазуама.
– Иахьцалак заҟа аамҭа аҭахыуи?
– Шықәсыла иаҿугьы дубап.
– Ишԥа?! – иааџьеишьаҵәҟьеит.
– Унапы злоукыз зеиԥшроу ауп аус злоу. Адгьыл иалухуа
еимактәхар?..
Игәы маҷк икаҳаны дахьлыбаауаз, уи ачынуаҩ ԥҳәыс ихы ҵыӷәӡа
аҭыԥ аҿы иаалгазшәа ибон. Аус иҽаназик, ишәҟәқәа дара
еиқәыршәаны иааидыркырц дазымԥшыкәа, ихала есымша дашьҭазар
ихәҭазаарын. Уажәраанӡа дмааӡакәа, аамҭа ахьигаз ихы гәыбӷан аҭо,
имашьына дынҭалан, амҩа данын. Ишәҟәқәа еидкыла, уадак аҿынтә
иаадәылга, даҽа уадак иҩнеигалалар, иус аиқәыршәара аамҭа
иазылхыз иркьаҿуан. Убас имырманшәалар, инапы злеикыз кҿахон.
Макьана иара актәи ауада дахымсӡацызт.
– Аҽымарданӡа ҳузгома? – ҳәсақәак амҩан дааныркылеит.
– Шәҭала! – ашә рзааиртит.
Атаксиқәа ргыларҭахь анеира ицәымӷын, зны-зынла уа
дышгылаз, уаҩ димоуӡакәа, амш нҵәалон. Арҭ амҩан иахьиқәшәаз
иаҳа дарманшәалон, дара ахьцоз инеигар, нас Ԥсоу дкылсыр, уаантә
ақалақь иазаауаз ахәымҽхан иаҳа ирацәахон. Амала, дышгәыӷҵәҟьоз
акәымкәан, аҳәааҿы данлеи, даанхацәеит. Ацҳа иаақәсуаз рӷьырак
усгьы автобусқәа, амаршрут таксиқәа иаҳа ирықәшаҳаҭын. Урҭ
рҭалара, еилашыҩкны рҭатәара иаҳа иадызцалази ҳәа, иԥшуан зхатә
машьына хәыҷқәа рыла игылаз аныҟәцаҩцәа, аха урҭ рхахьы
ирзаагомызт зџьабаа цәгьаз ауаҩ изы амҩақьыра акырӡа шаҵанакуаз.
Еишьҭагылаз амашьына хәыҷқәа иналаршәашәа акы аарылшәон, ус
зымҩақьыра иамеигӡашаз заҟаҩы ацҳа иаақәсырц рыхәҭази, иагханы
икылсыз Ԥара имашьына аԥхьа инеиаанӡа. Аамҭа цон, аԥшра
мариамызт, шоуран. Аҽнынтәарак уанааԥсалак, ахәымҽханра
ианаманакуаз, адунеи амчрақәа еилаланы укҿадырӷәӷәазшәа, уԥсы
узеивгомызт, Ԥара ителефон ашәаҳәабжь ангоз.
– Уажәы уабаҟоу? – Андреи Макар-иԥа ибжьын.
– Сахьыҟазаалак сышәҭахызар скылҟьа сышәзымҩеиуеи, – Ԥара
уааиқәгәыӷуа аҭак иҳәон.
– Уанысҭахыу уаҵәы асааҭ жәеиза рзоуп, – иаҳауан аурыс бжьы.
– Ҳәарас иаҭахыузеи, снеиуеит.
– Уара сышныҟәугақәо рыла, – иҳәон иара, изхиҳәаауазгьы
амаҵуразы аԥара ахьимимхуаз шакәыз Ԥара еиликаауан, – даҽа
машьынак скуан, аха уск азы суацәажәар сҭахын.
– Уа снеиуеит ианышәҳәаз аамҭазы, – Ԥара ителефон
наиҵәахит.
Андреи Макар-иԥа дышиацәажәаз ааихаиршҭын, иаԥхьа игылаз
амашьынақәа маҷхозар ҳәа дыԥшын. Анылашьца аԥсҟы даҿатәан,
ашәқәа аарты, аԥша бжьас ицәеижь еимнадо. Ауха уаҩы димоукәа,
ашьыжьынӡаҵәҟьа нхашьа имамызт, адырҩаҽны иԥсшьаҩы дизыԥшын.
Ихаҭа ииарҭа днагәылаиа, иԥсы имшьакәа, уи иахь дызцашамызт.
Деилаԥшуа дышҭатәаз, шьҭа амаршрут таксиқәа маҷхахьан, ахатәы
машьынақәа ирлас-ырлас ишықәҵуаз, иара аԥхьа даагылеит. Анцәа
илԥха роуртә, ацҳа иаақәсыз ҭаацәак кьыԥаха иааидгылеит. Убарҭ
има, амҩа дшаныз, адырҩаҽны имҩаԥигашаз ауаҩ дааигәалашәахт. Уи
ак иеиҳәарц игәы иҭан, убри азы Ԥара диҭахын, иара иҳәашьала.
Иарбан усыз уи дызлацәажәарыз? Арԥыс изҿлымҳашьа
ааҵархеит. Иара инапы злеикуаз макьана иҽазикҵәҟьарц игәы уамак
иҭаӡамызт, шәҟәқәак еиқәиршәон умҳәозар. Уи дазызкҵәҟьаз Андреи
Макар-иԥа диқәгәыӷуан шьаҟаҵас. Ԥарала дицхраарц дақәимыргәыӷзи.
Убасҟан илымҳа инҭишьит уск азы арԥыс ицхыраара шиҭаххоз. Ари
еилахәҳахәҭразма? Ирҵаула данхәыцх, уахь заа ихы ахькыдиҵаз
уамак иааигәамԥхахт. Иахьцалак иара издырӡомызт аԥсшьаҩы игәы
иҭаз. Аус злаз – уи Ԥара дицхраарц агәазыҳәара далаҟан. Арԥыс убри
ихы изаимырхәарызи? Иара Андреи Макар-иԥагьы уск шԥаимоуаз,
Ԥара дицхыраарц зиҭахымхарызи?
Ауха шоуран, иара иԥсы ишьазшәа, изымшьазшәа, маҷк
деилаԥыххаа дҩагылеит. Кондиционерк аимҭар шамуаз дазхәыцуан.
Дангыла иан лакәын акҿаҩра иҩназ, Џьука дибаӡомызт. Ёы
хьшәашәала иҿы аниӡәӡәа, акыр длахҿыххеит. Шьыжьхьак анифа,
ашәшьырҵаҿ дтәан, аԥсшьаҩы данизцашаз аамҭа ааигәахаанӡа.
Уаанӡа маҷк аус иурц дҭымҵит. Амашьынақәа дрышьҭала, ацәаҳәа
дықәгылар, иаԥхьа иааихьаз ықәҵаанӡа, иқәшәоз иахьиҭахыз
дигаанӡа, аамҭа ицәыӡрын. Андреи Макар-иԥа игәы дизаргомызт.
Дагымхартә имашьына ҭигеит. Аамҭа иман, дыццакуамызт.
Аԥсҟы ахьикыз, амҩан дызҿқәаз маҷк игәаԥхомызт. Изакәыҵәҟьаз игәы
зызҭамыз ҳәа ирҵаула дазхәыцӡомызт, аха ихымҩаԥгашьа игәы
ахымызт. Иусқәа изеиқәыршәомызт, иманшәалаз уаҩын ҳәа ихы
дазхәыцыртә. Инаплакы аартраз, ишәҟәқәа рымҩақәҵашьа
изеиҿымкаацызт. Иалса лакәзар – лхы-лгәы иҭыхоз цқьа идыруазма?
Уи ӷәӷәала длацәажәарц иақәикуан, макьана иҽизазкуамызт. Уажәы
Андреи Макар-иԥа ииҭахызи? Арԥыс игәы иаахәашаз уск изцәыригар
издыруамызт. Имашьына амҩан иаанижьын, агәарԥ маҷ дынҭалеит.
Еибырҳәаз аамҭа макьана имааицызт. Ирина, адәахьынтә аҩныҵҟа
длеирц, амардуан дҩаҿагылон.
– Андреи адәылҵра иҽазыҟаиҵоит, – уи лхы Ԥара иааизлырхеит.
– Ашәшьырҵаҿ уаатәар, уԥсы ааиҭоукып.
Аҩныҵҟа дрызлеир шылҭахымыз ҩашьомызт. Уа рҭыԥ усҟатәи
иҭбаамзу, асасааирҭа маҷ аԥшәмацәа зыԥсы зымшьоз уаҩ дыҩнамлар
еиӷьаршьозу изеилымкаауа, Ԥара длатәеит. Аиашаз, асасааирҭа
хыбра адәахьы даара еиҿкаан, аплан бзиан, абарҵа шьахә ԥыҭ-ҩык
ишырҭахыз иааҵагылартә иҭбаан, хыхьтәи аихагылақәа ҩба
рбалконқәа ҵаҟа абарҵа аҟара иҭба-ҭыцәын. Имцхәыз улаԥш
иҵашәомызт. Усҟатәи аҭыԥ асасааирҭақәа зыргылоз идырӡуамызт,
аха ари иаԥшәымаз аԥшӡара иаҳа хырҩа азиуит. Ԥара игәы
иҽанӡамкәа, аҩбатәи аихагыла абалкон иаақәгылеит Лизеи Џьукеи.
Арҭ еибадыруазма? Изеилкаауамызт. Еибадыршьас иҟарҵазеи?
Азҵаарақәеи урҭ ирҭакхарызи шџьеишьоз, дара, арԥыс данырба, наҟ
иныҩналан, абарҵахь ицәырҵит. Илалбаан, иара иааидтәалеит.
– Ара бабаҟаз? – Ԥара иаҳәшьа длызҿлымҳан.
– Лиза дсыԥхьан, сылзааит, – лҳәеит лара.
– Шәеибадырыртә шәанбахьӡа? – иара иџьеишьон.
– Амҩан машәырла ҳанеиқәшәа, сзаҳәшьаз анылдыр,
ҳаизааигәахарц лҭаххеит, – Џьука Лиза лнапы лкын.
– Баргьы блыԥхьа! Ԥара иаҳәшьа илабжьеигеит, ус ҟалҵарын
ҳәа уамак дазымхәыцкәа.
– Сышԥалмыԥхьо?! – ус ада ҟалашьа шамамыз илырдыруан. –
Лиза, сара сцалап, – лара дҩагылеит.
– Бсызԥшыз! – Лиза Џьука днаскьалган, даахынҳәит.
– Бара бызҿуи? – Ԥара дҵаауан, Лиза данаахынҳәуаз иара
дааидхалар цәгьа ишылымбоз ангәеиҭа.
– Актәи акурс сынтәа иасыркит.
– Ашкол бҭаз џьысшьан. Асҟатәи аамҭа аԥсшьара
иақәшәырӡуазар, шәҭаацәа ак шәыгырмыжьуазар акәхап.
– Аиҳараӡак ҳан аԥсшьара лҭахыуп. Ара аҳауа лнаалоит.
– Илхьаауеи?
– Аоперациа ашьҭахь акгьы лхьааӡом. Дзыхәшәтәуаз
илабжьаргеит шықәсык аҟара ихьанҭоу уск лҽазылымкырц. Аԥхын ара
иаҳхаагарц ҳаӡбеит.
– Илыхәоны жәбозар, акурорт шәахызбаауада, – иара уаҳа
Ирина лгәабзиара ҭиҵаауамызт.
– Саб иҽагирхеит, аха иаарлас ддәылҵуеит, – Лиза даамсҭашәа
ҭыԥҳаха днахынҳәуан.
– Џьукеи бареи шәышԥеиқәшәа? – иара убри дазҿлымҳан. –
Машәырҵәҟьа шәеиқәымшәазар акәхап?
– Ҳаиқәшәар сара исҭахын, – дааҭгылеит лара, лымаӡа ихала
иааиртыр аҵкыс, заа лхала лыҽлыргамар еиӷьалшьозшәа. –
Имашәырызшәа аԥшра асҭеит, – дҿаԥхаҿаччон.
– Избан? – дыхәмарҵәҟьоз џьишьон.
– Сара ус исҭахын, – шьҭахьҟа лҿыналхеит, маҷк илцәаатыз
маӡак лыманы.
Дахьтәаз шьҭа усгьы уск имамызт, арахь аӡӷаб уажәыҵәҟьа
акәын даныниԥырҵыз, убри азы мацара даҽа знык ихы дазҵаауан:
дзусҭадаз Лиза? Аԥхын дуӡӡа ҭаацәарак ԥсшьара иҟазар алшозар,
лан аус луӡомызт, ахәыҷқәа рааӡара дазкын. Ус анакәха, Лиза лнапы
нагӡаны аҩны уск ҟалҵозма? Уа амаҵуҩ ԥҳәыс дрымазар здыруадаз.
Аԥсшьараҿ усгьы рымаҵ руан. Аӡӷаб дхамхаԥагьан. Дыбжьысын. Ус
дибон Ԥара. Аиҳараӡак изымчҳауаз лыхьӡ, Лиза, акәын. Уи лыхьӡ
иаҳазижьҭеи, усгьы иҵоурамыз ҷыдарақәак излыдбалозар ҳәа,
длышьҭан.
Иара даныхәыҷыз ргәылан дынхон убас ԥҳәыск. Дыжәпан.
Лынаиааи уадаҩын. Лцәажәара хәанчан. Хшара дрымаӡамызт. Аԥхьа
лхаҵа анышә дарҭеит Хәаҭхәаҭи егьырҭ агәылацәеи. Лара даҽа
шықәсқәак днеит. Уигьы анышә дамардеит лыԥсы ахьынӡаҭаз уаҳа
цәгьа-бзиа маҵурала даазламкьакьаз ацуҭа. Хаҵеи ԥҳәыси зыҩназ
ахыбра ҭшәа ашә аркын. Ҽнак аӡәы дааин, уи ықәигеит, ахан иаҩсуаз
ахыбра иргылан, асасааирҭа еиҿикааит. Убри аҩнаҿ акәын абыржәы
Андреи Макар-иԥа дшынҭаацәаз иԥсы ахьишьоз. Уи аҭыԥ зны иахыз
Лиза лыхьӡын. Аҭакәажә Лизеи аԥсшьаҩы ӡӷаб Лизеи рыхьӡқәа
машәыр еиқәшәазма, ма дыргак аҵаҵәахызу? Ԥара иахиҳәаара
издыруамызт.
Лара, дкахәхәа зызҳауаз, узызҿлымҳахашаз ӡӷаб бзиан. Аха
усҟан уи длызхәыцыртә илылихызи, ҿыц убри алкаа дазкылсуан. Иара
акыр шықәса дызҿынҵәаауаз аӡӷаб дҭәы-дыԥха дибон. Иахьцалак,
иара дахьынаиааиуаз, дахьтәаз, дахьгылаз лара, Иалса, ибла
дыхгылан. Лиза леиԥш уи лышәшьырҵа заҟаҩы ыҵахахьаз рхыԥхьаӡра
иара иагьигәалашәомызт. Убарҭ реиԥшҵәҟьа, Лиза Иалса
дагьылҿаирԥшуамызт. Иара абра, Лиза дахьибаз аҭыԥаҿ акәымкәа,
даҽа џьара дтәазар, абри аӡӷаб ҵәрышкәа ихы дҭашәозма. Лара,
лҽылгәалаиршәарц дашьҭазшәа, абалкон даақәгылон; уи данцалак,
дзышьҭаз здыруадаз, лан дааиуан. Нас Миша аарла дызхыҳәҳәоз
абагьыр даадгылон. Машәырк ҟаимҵарц, иан, имахцә данкны,
длыргьежьуан. Уахь аԥшра Ԥара уамак дақәиҭымызт, ашьыжь
деимараӡамкәа ииарҭа дагәылҵызшәа, игәы еиҟарамызт. Иаалырҟьа
Миша хәыҷы абарҵа дааҵагылеит. Амардуан длалбаан, агәарԥ
даақәгылеит. Андреи Макар-иԥа, шәыра дук хәхәаӡа икны,
даадәылҵит. Ирина уи дишьҭагылан. Лиза лҽагырхо данааиуаз,
илаԥхьагылақәаз, ихәыцрақәа даарылхны, Ԥара иааидгылон.
– Сахьагхаз саҭамзааит! – Андреи Макар-иԥа иҿаԥхаҿаччо
иҩеихаҵгылаз Ԥара инапы ааимеихит.
– Акымзарак, – иҳәеит Ԥара. – Уи сара сашьцылоуп.
– Ҳцалап! – аԥсшьаҩы днаццакит.
– Саргьы машьынала сцар сҭахыуп, – ахәыҷы дӷьаҵәыӷьаҵәуан,
иаб аидара ҭыԥ ишәыра ду нҭаҵаны, дахьҭатәоз ашә анааирт.
– Уҭала! – ҿааиҭит Ԥара.
– Ԥсоу сышнеигалак, – Андреи Макар-иԥа даахьаҳәит, – Ԥара аус
иуроуп, уаха имоума
– Исҭахыуп! – ахәыҷы дӷызуан.
– Уҭала, уҭала! – Ԥара уи диԥхьон.
– Умацара уабаҳашьҭуеи, – Лиза лашьа хәыҷы инапы кны
дааихеит.
– Шәызынтәык шәҭала! – аҽны усгьы арҭ ишрықәирӡуаз ибон,
рызынтәык дрыԥхьеит, мап шԥарымкрыз ҳәа, гәыӷра маҷк изҭаны. –
Шәызгоит, шәаазгоит, – нациҵахт.
– Ура-а! – Лиза хәыҷҵас, лашьа диеицәаны, дгәырӷьон. – Ои!.. –
лхымҩаԥгашьа ааԥхалшьан, Миша длыма, ашьҭахьтәи аҭыԥ
лҽынҭалыршәит. – Мама, бызгылеи? Бмааиуа!
Ԥара, рызынтәык ахьышьҭихуаз азныказ усҟатәи
иааигәамԥхазаргьы, амҩа дананыла, игәы ҭынчын, аԥсшьацәа бзиарак
ахьырзиуаз азы. Асаркьақәа рыԥшьбагьы лашьҭын, убасҟатәи
аҩныҵҟа аҳауа шын. Аԥшабжьас Ирина илзеицәан азын, уи амч
маҷхарц, Ԥара дыццакӡомызт, аԥша лнырдозар аҟара аԥҳәыс
илныруазарц. Рарыӷьарахь ашьха шәаԥыџьаԥ иахылҵуаз аҳауа цқьа
зҩыдаха аԥсшьацәа шалаҭхаџьуаз рҵәахуамызт. Рарымарахь амшын
гәеиужь еиҵых, ҳәаак амаӡамызшәа, иҭажьын, аԥсы ҭан, агәеисыбжь
шамаз аҟәраҿы ацәқәырԥа ахьарчшьа иунарбон. Аԥсаатә шкәакәа
еижәыланы аӡы ихын, ауаа ахьыҟамыз аҟәры иқәыԥсан.
– Ари амҩа аҿыргеижьҭеи иҵуеи? – Андреи Макар-иԥа дҵаауан.
– Аурыс царизм ахаан ақыҭақәа еимаздоз уардын мҩак
ыҟаӡамкәа иҟамызт ҳәа сгәы иаанагоит, – амцхә ацәажәарақәа бзиа
изымбоз Ԥара иҳаҩсхьаз аамҭа дагәылалеит. – Аха уи ҳәынҭқар мҩак
аҳасабала уамак рхы иадмырхәозар здыруадаз. Избан акәзар
цәгьарак ҟаиҵеит ҳәа ирыԥхьаӡоз ауаҩы Сибраҟа ахцара иқәырҵон,
«аӡы дхырҵеит» рҳәон. Аӡы ихырҵоз ддырӡит акәын иаанагоз. Аӡы
дызхырҵозгьы, ӷбала дыргеит аанагон. Ашьха иаҿгаз амҩа
маншәалазар, аӡы дхырҵозма. Амала, асовет мчы анааргоз, адивизиа
ара имҩасит. Ус анакәха, амҩа ылырххьан. Хаҳәырдыдыран, аха
иахьцалак. Изласаҳахьоу ала, Лондон-Дели ателеграф рыбжьарҵеит.
Ацәаҳәа ара амшын иаваршәны инаган. Уи амҩаԥгара амҩаргылара
иадҳәалазар здыруадаз.
– Иҭҵаазар цәгьамызт! – Андреи Макар-иԥа длахҿыхын.
– Ибзиан, амала уи аӡәы инапы алакны смаҳаӡацт.
– Аихамҩа убасҟан имҩаԥыргама? – Андреи Макар-иԥа
дазҿлымҳан.
– Изларҳәақәо рыла, аихамҩаргылара, ацаризм аепоха
ахыркәшамҭахь инеиаанӡа, иалагахьан. Анемеццәа иаадыртыз
Адунеитә еибашьра амшала, аусурақәа нкылан. Аџьынџь Еибашьра
Ду ашьҭахь абаандацәа рыла идыргылеит.
– Асфальт атрасса ианбақәырҵа? – Ԥара идыррақәа Андреи
Макар-иԥа игәаԥхон. – Ааигәаӡа акәхап?
– 50 шықәса иреиҳазар ҳәа агәра сымам. Усшәақәа саҳауеит.
– Уаанӡагьы амҩа абасҟатәи аус адырулахьазма?
– Шәызҵаара уамак исзеилымкааӡеит.
– Иахьцалак амҩа акыр ииашоуп.
– Раԥхьаӡа асфальт зқәырҵаз амҩа ҭшәан, ҩ-машьынак
зеивысӡомызт. Ашьха иаҿаршәын, илақьҭан. Аԥсҭа маҷқәа рҿы
уажәгьы иубарҭоуп, игәашәҭозар. Ааигәа ҿыц идыргылаз амҩа ҭбаа
уажәы ҳануп.
– Закәытә ҭоурыхыузеи амҩаҵәҟьа иамоу! – уамашәа избоз
Андреи Макар-иԥа гәатабӷата иҽеиҵых амашьына аԥхьа дҭатәан,
имашьхәылҵ асаркьа ҭыԥ иқәыргыланы, инапы адәахьы идәылга.
– Арымарахь ицо амҩа жәбома? – Ԥара арыӷьарахь ихәноз
амҩаду данын, алада иҭалоз амҩа аныдирбоз. – Ақыҭа Цандрыԥшь
иалсуеит, ажәытә мҩоуп. Уажәы ҳазну ҿыц идыргылаз атрассоуп.
– Утәыла абасҟатәи иахьудыруа сгәы иаахәоит, – Андреи Макар-иԥа аныҟәцаҩ дџьашьаны диҿаԥшуан. – Шәарҭ? – ихы маҷк
иаарҳәшәа, иҭаацәа дрызҵаауан.
– Даараӡа сгәы иаахәоит! – лҳәеит ан. – Лиза, бгәы ишԥаанаго?
– Арахь ҳрыцаар бҭахӡамызт, – лҳәеит аԥҳа. – Заҟа еилаҳкааз
бымбои!
– Саргьы исгәаԥхеит, – дҿаԥхаҿаччон Миша, иара изҵаартә
даныргәаламшәа.
– Иугәаԥхеи? – аб ахәыҷы дааизхьаԥшит.
– Зегьы, – иҳәеит Миша зеиԥшла.
Аладара илҭалан, ацҳа илықәсхьан, амҩа еиужь ишаныз, раԥхьа
илеиуаз машьнак аангылан, ирдыруаз аӡәы дааҭыҵит.
– Ари Асҭамыр иоуп, – Андреи Макар-иԥа инапы иҟьеит, Ԥара
дааҭгыларц.
– Илыжәдырааи?! – Андреи Макар-иԥа уи дахьидыруаз Ԥара
иџьеишьон.
– Уаангыли! – Анедреи Макар-иԥа, аҭак ацынхәрас, Ԥара
инаидиҵеит. – Абзиараз ҳәа иасҳәап, – нациҵеит, бзиара дук
изызухьаз иакәыз џьушьарын.
– Уа-а!.. – Асҭамыр даақәгьежьит. – Шәабаҟаз?
– Сцоит. Абзиараз ҳәа уасҳәарц сҭахын, – Андреи Макар-иԥа
Ԥара иаԥхьа Асҭамыр дааидгылеит. – Узҿугьы збар сҭахын.
– Анаплакы ахыбра абра исыргылар сҭахыуп. Архитектура аҟәша
аҟнытә ауаҩы дсыцырҵеит, ишәа-иза иқәаҳҵарц.
– Ус ируама?!. –Ԥара уамашәа ибон. – Азин уоуаанӡа, аплан
ҭышәхуама?
– Азин соурц шьҭа уамак сыгым.
– Абас иаразнакыу?! – Ԥара иџьшьара инаҵишьуан. – Сара
макьана сарзаҳал архитектор изаармышьҭӡацт.
– Ианбаарышьҭуеи ҳәа умԥшын. Ухала уадак иҩныганы, даҽа
уадак аҿы ирыҭала. Акәымзар кабинетцыԥхьаӡа мызкы арххара азин
рымоуп, дара изларҳәо ала.
– Иахьцалак, адгьыл урҭарц, адҵа еиқәыршәатәӡамзи, асхема
ҟаҵара азин шԥаурҭеи? – азҵаара аҵыхәтәанӡа аҭак Ԥара иҭҵаазар
цәгьа ибомызт.
– Ус срацәажәеит. Апроект еиқәсыршәаанӡа, схатәы проектла
ахыбра ргылара нап асыркыр сҭахыуп. Уи злахсыркәшо аԥара скӡам,
аха ашьаҭа знык искыр, нас ак аабахп. Апроект аиқәыршәара нас
сахьӡоит.
– Уаазҿлымҳахартә аус уаҿуп, – Ԥара ихатә лкаа ҟаиҵон. –
Иуқәҿиааит! – днаиқәныҳәеит.
– Абзиарақәа узеиӷьасшьоит! – Андреи Макар-иԥа Асҭамыр
инапы ҿыц иааимеихит.
– Амҩа лԥха зауша! – Асҭамыр аԥсшьаҩы хаҵа имашьынаҿынӡа
днаскьеигеит.
– Ԥара, аказы суацәажәар сҭахын, – амҩан Андреи Макар-иԥа
арԥыс дааирӡырҩит. – Сара суцхраар шысҭахыу удыруеит. Уаргьы
усыцхраар цәгьа избом.
– Исылшо акәзар, – Ԥара илымҳа ааҵархеит.
– Аԥшаҳәа иахьазааигәоу, ҩнык аасхәар сҭахыуп.
– Аиаша?!.
– Уамашәа изубеи!
– Ара ашәҟәы иҭаҩҩым аҩны аахәара ицәыуадаҩхоит.
– Иуҭахызар иҟаумҵара иҟоузеи.
– Убарҭ зегьы убасҟатәи иҟьашьу усуп!.. – Ԥара уи аҳәынҵәы
дылагылар шиҭахымыз иаразнак иааиныԥшит.
– Избан иара?
– Ара ҳҭагылазаашьа убас иҟоуп уажәы… – наҟ иациҵарц
иахәҭаз имҳәаргьы еилкаан.
– Дуаҩы ҵарызар ҳәа агәра сымам уи Асҭамыр, – Андреи Макар-иԥа Ԥара дааирхәыцит. – Аха уи иқәҿиарақәа уара уамак
удмыргәырӷьазар ҟалап.
– Усҵәҟьа акәым, – Ԥара иватәаз игәаанагара ааигәамԥхеит. –
Иҟами узықәныҟәаша азакәан, аинструкциа… Убарҭ рхыԥашьас
иҟаиҵаз еилыскаарц сҭахыуп. Ҳарҭ ҳҩыџьегь ҽнак ҳарзаҳалқәа
алаҳгалеит. Сара стәы еиҭаҵшьак аимуӡацт. Иара аргылара инапы
аиркырц иҽазикхьеит. Иҟоу еилыскаар сҭахыми.
– Дҵаруп умбои! – Андреи Макар-иԥа реицәажәара ааидикылеит,
амашьына Ԥсоу ианлеиуаз.
Ԥара амашьына рацәа рыгәҭаны дахьгылашаз ҭыԥк азиԥшаан,
иԥсшьацәа ҩҭыҵын, иааилагылеит. Андреи Макар-иԥа, иԥҳәыс Ирина
иналыркны, ижәлар аҵәах-аҵәах игӡәын, Ԥара инапы рӷәӷәа
иааимеихын, иарҭмаҟ хәхәа тачкак инақәиргылан, атачкакҩы
днаишьҭагылеит. Аихамҩа цҳаи ҿыц идыргылаз даҽа цҳаки рыбжьара
ааигәа аӡиас ихырҵахьаз ацҳа дықәларц, ауаа рыжәпара
дналагылеит. Уи изыԥшуаз иара иҭаацәа ирылагылаз Ԥара,
еиқәымшәарак даниарызшәа иҭахәаҽӡа ак иныруан. Убас дшыҟаз
мацара, изызԥшуаз ауаҩ амҩасцәа днарылаӡит. Уи иҭаацәа
данырзаанха, Ԥара арҭ даарызхьаԥшит:
– Шәааир, каҳуак шәсыржәуан.
– Агәхьаа уаҳаргацәеит, – Ирина даагәыбзыӷӡахеит, – ҳара ҳада
ус умамшәа.
– Сара сус нҵәома, сԥсы ааиҭаскыр цәгьа избаӡом, аиҳараӡак
ҳаҭыр зқәу ауаа сларылатәарц сҭахыуп.
Акаҳуажәырҭақәа усгьы еиԥхьытта игылан, ирҭаашаз ирзыԥшны.
Ажәлар заҟа ирацәаз аҟара, акаҳуажәырҭақәа ҭәӡамызт,
уамашәаҵәҟьа иубартә. Аҳәааҿы икарауарамыз, фатәы-жәтәыла зхы-згәы ҭәыз дарбаныз, аха зегьы џьара-џьара иццакуан. Нырцәы зхы
хаз, знык ацҳа инықәсны, аурыс ҳәаахьчацәа ркылаарақәа
инаркылсырц, амҩа инангылон. Арахь иаауаз, урҭ акылаарақәа
рашьҭахь ианынрыжьлак, знык иқәызгашаз машьынак рԥшаарц,
иҳақьԥсықь ашҭа ҭбаа иаақәгылон. Иқәызгашаз ҟамлар ҳәа изыршәоз
узеилкаауамызт, амашьынақәа еснагь иԥшын. Урҭ ирзыҩуаз
шамахамзар акаҳуажәырҭақәа ирзааиуамызт. Атачкакцәа аамҭак
аԥсааиҭкраз изыԥшаауаз ракәын аиҳараӡак урҭ зызԥшыз.
Аҵыхәтәантәиқәагьы қьафура иауашьҭахыз, аидара иаҵала ак
зырҳауаз, чахаак инацҳауан, лимонадк ацжәо.
Макьана шьыбжьон маааицызт, Ԥара ишәа еицарсак исасцәа
аакәырша иртәеит. Аӡӷаб хаатәы сақәак рзаақәлыргылеит. Дхынҳәны
данааиуаз, акаҳуа зҭаз ха-ҵәцак рзаалгеит. Миша изы – аӡызла.
Урҭқәа зегьы дахьрызкылԥшыз, Ирина хаҿы разыла Ԥара диаҭабуан,
дҷырҷыруа арԥыс диацәажәон дыӡӷаб ԥшқазшәа, аҭыԥ иазкыз иара
иҭоурыхқәа дырзыӡырҩуан. Лиза, лкаҳуа днаҿыхәо, дзыдтәалаз рахь
лыхшыҩ ыҟаӡамызшәа, лада-ҩада имҩасуаз ауаа рыжәпарахь
дыԥшуан, зынгьы еицәажәоз даарызхьаԥшуан, зынӡакҵәҟьа рыгәхьаа
лкымкәа дшыҟамыз аалцәыҵыҵуан. Миша, иаҵәца дакьымскәа,
иӡызла ҭра ахы уажәи-уажәи иааиҿыҵакуа, аӡы дарчырц агьигмызт.
– Шәыԥсы ааиҭашәкзар, шьҭа ҳцалап! – нарабжьеигеит Ԥара,
усгьы дара рхала аԥхьа игыларц рҽырзақәыршәомызт.
– Ҳахьеидуртәалаз сгәы иаахәеит, – Ирина дҩагылеит.
– Даараӡа иҭабуп! – Лиза лан дҩалыцгылеит, Ԥара изгәамҭаз
лаԥшы хаала дааимылдан.
– Иҭабуп! – Миша дҷабӡа даақәгылеит.
– Шәызхаҭабуазеи! – иҳәеит Ԥара, ачеиџьыказ аҭабра
дашьцылаӡамызт.
Иаҭахыз аамсҭашәарақәа зегьы анымҩаԥгаха, амашьына
ахьгылаз инеит. Аҩныҵҟа амцашоура ҭашын. Знык иандәықәла,
иаартӡаз ахышәқәа аԥшабжьас анырбыжьҟьа, рыԥсқәа ааивыргеит.
Аԥсабара еиуеиԥшымз аҷыдарақәеи ажәҩан иаларсыз ашьха бӷеи
аҭҵаара аԥсшьацәа ахьынӡалачоз, Ԥара дынҭанагаларц ак игхомызт,
Ирина лызҵаарақәа ацәа даалырхуазшәа рҭак ҟаимҵалар ауӡомызт
акәымзар.
Асҭамыр уажәыгьы иамихыз (иамихуаз) адгьыл дықәгылан,
архитектура ҟәша аҟнытәи ауаҩы диманы. Аԥсҭазаара иаршаз (ауаҩы
иишаз) аҭаҟәаҭаҿара мҩа зегь анхаломызт. Уи авсра заа зҽазызкуаз
иаҳа ирмариа иусқәа еиҿикаауан. Аиаша иашьҭаз убарҭ
аҭаҟәаҭаҿарақәа дрыцәшәомызт, иҽԥишәалар бзиа ибон. Аиҟарамра
иқәымчуа иҿанынеихалак, агәамҵхамҵ мҩа ҭшәа дангылон, иусқәа
иқәманшәалахомызт.
Ԥара макьана цқьа изеилкаауамызт Асҭамыр мҩас ишьҭихыз
закәыз, аха уи еицәаз ԥырсалк дахымҟьашеит, акәымзар шәҟәы-быӷьшәыла иҽеиқәиршәаанӡа, аргылара иҽызбазикуаз? Ԥара иҩыза
диҵашьыцуазма? Ихаҭа ус игәы иаанагаӡомызт. Иҟаз еиликаарц
иҭахын. Уи изҭҵаар, ихаҭа иқәҿиашаз мҩахәасҭак шьҭимхрызи. Амала
иара иҩыза дзырманшәалаз ԥаразар, ҵарҭышазар, Ԥара
ицәыуадаҩхон аус мҩақәҵара. Ацәгьоура иҽазикрызма шьҭа, уаҩҵас
даншәы? Даҽа ганкахьала уахәаԥшуазар, даҽакала иамуҵәҟьозар?
Ачынуаа ркорупциа аӡбахә ицо-иаауа баша ирҳәозма. Агазеҭқәа
ҿааихак рымаӡамызтеи. Иҩыза Асҭамыргьы дмаҷзаргьы дчынуаҩын.
Дызҿыз цқьа иара, Ԥара, иабеидыруаз.
Дабанӡаҩызаз? Ԥара, аԥсҟы икымзар, дӡыҩӡа дшаанхоз
ҩашьомызт, амҩа дахьазҿлымҳацәаз дахнагон акәымзар. Ашкол
еицҭан зны, егьирахь ирзеилази? Еиҩызцәазар Ԥара уи днаидгыланы
димазҵаауази, асҟатәи дзырманшәалоз закәыз еиликаарц. Иара,
Асҭамыр, ихаҭа иҩыза изҵаара дзазԥшызи, ихала Ԥара мҩак
дықәимҵоз. Асҭамыр иқәҿиашьа Ԥара ибозар, ари еихәлахашьа егьи
ибла иамбаӡози. Рҩыџьегь рҽынеицәхьарк-ааицәхьаркуан. Аҩызара
иаҷыдарамызт. Убасҟатәи иуаа хазхазма, ашкол иаалгазижьҭеи? Ма
ианиуаз ирыциз заа ирызгәамҭақәозу?
– Ҳазынтәык ҳашьҭалароуп, – амашьына ишыҩҭыҵлак, лхәыҷқәа
еимбӷьыжәаар ҳәа дшәозшәа, Ирина ҿаалҭит, р ыԥсшьарҭа сасааирҭа
инадгылаанӡа.
– Мама, сара сышьҭалар сҭахӡам, ус иҟамлаӡои? – Лиза
дҵаауан, аԥхьатәи ашә аартны, амашьына данлалбаауаз.
– Бабацахуеи? – ан дҵаауан, Лиза џьара лцара-лаара лгәы
кыднагалахьазшәа.
– Сҩыза дызбар сҭахыуп, – Лиза лани лашьеи амашьына
ашьҭахьтәи атәарҭала рааҭыҵра дазыԥшын.
– Саргьы слыцны сцоит, – Миша дӷьаҵәыӷьаҵәуан.
– Елизаветта, зны ахәыҷы бицшьҭала дырцәа, нас иахьыбҭахыу
бцап, – ан лыԥҳа иналыдылҵеит. – Ԥара, даараӡа иҭабуп! – уи
даақәҵәит.
– Абзиараз!
Шьҭахьҟа иҿанынеиха, имала данаанха, Лиза дахьиватәаз
иахьцалак игәы ишаахәоз аҟара ааинырит. Амҩа дахьынӡықәыз, ус
изгәаҭомызт, ихатә ус аиҿкаара дамҽхак дамамзи. Иагьа умҳәан,
лыԥшра-лсахьа даара деиқәшәан уи аӡӷаб. «Лыхьӡ, Лиза, лаҳаҭыр
ланарҟәуеит акәымзар, – убри ахшыҩҵак зныкымкәа дазыхынҳәуан. –
Иагьабарыԥшааи «Лиза»?» Амала ан лыԥҳа лыхьӡ ҭырҭәааны
ишԥалҳәаз – Елизаветта?! Убри иаҳа иара игәаԥхон. Ус ашәҟәы данын
хымԥада. Аха дыздыруаз, илзааигәаз, илыкәыршаз зегьы «Лиза»
рымҳәози. Уи ажәытә ԥҳәыс жәпа лыхьӡ ари иахьланаршьаз игәы
еихьнашьуан иахьцалак.
Ихы иааҭашәаз дзамҽханакуамызт уажәыҵәҟьа. Дызныз амҩа
дааныҵ, ақалақь ахәҭак иалгаз амҩаду дангылахьан, имҩаԥигоз ауаа
анихашҭуаз. Иқәымҿиауаз иус аиҿкаараз илихрыз амҩа дақәшәомызт.
Издыруамызт уҳәар иаҳа еиӷьын. Машьынала ауаа рымҩаԥгарагьы
аҽны игәы ахӡамызт шьҭа. Аҩныҟа дцарызу, ахатә таксиқәа
раангыларҭахь ихы ирхарызу дақәымшәозшәа, амҩа данын. Аҩны
днеиргьы, инапы злеикрызи? Игәи-игәи еилаԥшуазшәа, ашьшьыҳәа
амҩа данын, ацәаҳәа иқәгылаз амашьынақәа рышьҭагылара
ицәымыӷны. Аныҟәцаҩцәа ракәзар – ҩыџьа, х-ҩы ана-ара еидгыланы
еицәажәон, даҽа џьоукы нкахәыцуа, ашәшьырҵа иҵатәа, ргәы
ҿыӷьуан. Иҟан даҽа гәыԥк, амаца иасуаз. Урҭ ааигәа ацәаҳәа
иқәгылақәаз ракәын. Иарбан гәыԥыз иара ихы здикыларыз?
Амашьынақәа рацәахаӡеитеи. Аԥсшьацәа маҷӡамызт, есышықәса
рхыԥхьаӡара иацымлозар, иацӡааӡомызт. Аха атакси русура иаҳа-иаҳа
иуадаҩхон, зхатә машьына аазхәоз рхыԥхьаӡара акырӡа изҳауан.
Ацәаҳәа днықәгылеит иахьцалак. Иашьҭахьҟа даҽа машьынақәак
ааишьҭагылеит. Иара, ашоура изымчҳауа днеиаанӡа, имашьына
дҭатәан. Дҭыҵит. Уамак дзааҭымгылакәа, имашьына ацәаҳәа
иаақәиган, аҩныҟа ихы ирхарц, дахыкәшаны амҩа данын.
Ихы-игәы иҭаӡамкәан, еиқәмодаха рҽеибыҭаны, шәамахь
ӡӷабцәак дааныркылан, Алаҳаӡы игарц иҳәеит. Амҩан, рыбжьы
ныҵакшәа, рбызшәала еицәажәон дара. Дмыццакӡакәа амҩа данын
акәымзар, иԥсы ишьон, ҿиҭуамызт. Қыҭак далсны, даҽа қыҭак азлеира
закәыхзи, урҭ ахьыбжьеигалаз ҩны бзиак аҿаԥхьа илыбааит.
Дхынҳәны ақалақь даалагылон еиԥш, аҩныҟа ихы ирхарц игәы ишҭаз,
иаԥхьаҟа анаӡара амашьына иааҭыҵыз Џьукеи Лизеи ракәызшәа
ибеит. Урҭ дрыхьӡаанӡа, аихамҩа инхыҵны, дара цахьан. Излыбааз
амашьына даазкылыԥшызар, уи Адамыр иакәын изтәыз. Аӡӷабцәеи уи
хыбжьаҟьала рԥыси ирзеилаз Ԥара изеилкаауамызт. Ус машәырны
дрықәшәазар? Дара, Џьукеи Лизеи, усҟатәи иабеишьцылахьаз, џьара
еицныҟәартә. Дара еибадырырц Лиза лхаҭа илҭахны
ишлырманшәалаз ааигәалашәеит. Убас акәымзаргы, лара лхаҭа ус
лымҳәахьази.
Аӡӷабцәа зҭыҵыз амашьына данашьҭала, Ԥара дахьыбжьалашаз
давнаган, ақалақь далалеит. Устәиала аҩныҟа ихы ирхарц ӡбаны
дышҩеиуаз, аџьырмыкьа азааигәара акаҳуажәырҭа ашәшьырҵаҿ
Асҭамыр днаихьыԥшит. Уи идтәалаз архитектура ҟәша ахаҭарнак
иакәын. Дааҭымгылаӡакәа дларывсит. Аҽны заҟантә Асҭамыр
диԥылахьази? Ари ак аҵанамкуа иҟазма? Уи хықәкыла иус инапы
алакын. Дызҿызи иара, Ԥара?.. Уаҳа акы дазхәыцырц иҭахӡамызт,
амхәыцра иаҳа деилаҳауан. Дҭашыҩкӡа аԥсҟы икын.
Ианаамҭаз имашьына изнымкылаӡакәан, ивҟьан илеиуаз иаԥхьа
иззаӡа иаангылаз «Мерседес»-к дасхьан. Дыҩҭыҵны аныҟәцаҩ
дизаӷьырц акы ааигымхеит, иҽникылеит. Аҿар рхамхаԥагьа
аиномаркақәа ирықәтәан. Узацәажәодаз? Уи а-«Мерседес»
аԥхьаҟагьы даҽа машьынақәак еилахон. Иааилыҵқәаанӡа Ԥара
дааԥшит. Узрывсуамызт. Аԥхынраз амҩақәа ҭәын. Аҵыхәтәан
игәарбжьара дныбжьалан, амҩала зышә ааиртыз амашьына ҭыԥ
иныҵаиргылеит. Агәарԥ данааҭалоз, Џьукеи Лизеи лалбаан, рнапқәа
еибаркы иааиуан.
– Шәыцәгьам, – иҳәеит иара, акы иазкны акәымкәан, хәмаршақә.
– Амала ишәзеилагӡо закәу сыздыруам.
– Убасҟатәи ҳаиԥшымзаара рацәоума? – Лиза дҿаԥхаҿаччон.
– Усҵәҟьа сымҳәеит, аха… – Ԥара Лиза аҵәы илалҵазшәа
ааинырын, инаивсуаз аӡӷабцәа ибла аартны дырҿамԥшыр еиӷьызшәа,
ашәшьырҵахь днеин, днатәеит.
Џьука лыблақәа ԥхашьо акалашәа ишкәеицеиуаз изгәамҭо
дыҟамызт, аха лҩызеи лареи нҭыҵны, амҩа ианаҵәах, иара урҭ
ааихашҭын, игәы намӡо, иҽааиҵых дтәан. Иԥсы ишьарц иҭахын, аха уи
дақәиҭымызшәа, игәаҵа гәҭынчымрак ыҵхон. Андреи Макар-иԥа
ицашьа, Асҭамыри иареи реицәажәара уҳәа, аҽнынтәарак қәҿиарак
иазҳәаз хҭыск дақәымшәазшәа, аамҭа ицәыбжьысызшәа ибон.
Ицәеижь ҵәиуан азы, аҽыкәабарҭа дынҭалан, аӡы хьшәашәа
даҵагылан. Акыр иҽанирхьы, ихәыцра ааиҭаԥазшәа, игәы дҭацәажәон.
Изымхози? Зегьы дреицәаны днымхозар, иани иаби рхылаԥшра
макьана игымзар, иаҳәшьа Џьука дышәҭышха агәарԥ дықәгылазар,
усурада дтәамзар, рыхныҟәгага ирҳауазар, ус заҟа қәҿиара далаҟази,
уаҳа ииҭахызи? Еиҳау ихатә уск изеиҿкаар бзиан, даҿымзи, аха иамур
– иҟалази, адунеи изеиқәымбгазар?!.
Зегь раҵкыс дахьеиқәымшәоз Иалса лҿакәын. Уи иааԥҵәаны
лацәажәара аҭахын.
Акондиционер аҿарҵеит акәымзар, амаҵурҭа узыҩнатәомызт,
акҿаҩра узыҩналомызт, убас шоуран. Адәаны аҵла аҵатәара
згәаԥхацәалоз Такәа аҩныҵҟа длеин, ателербага дахәаԥшуан.
Акҿаҩра иҩнагьагьоз Иалсеи Анҭицеи ааныжьны, Сырма лыԥшәма
инаҩсан днатәеит. Асҭамыр аҽыкәабарҭа дҭан. Уи уа дааҭыҵаанӡа,
анхәԥҳаи аҭацеи аишәа дырхиахьан. Нас ҿымҭцәакәа иааидтәалеит.
Такәа аханы иҭыԥын, ани аԥеи ааиҿатәон, Сырма лнаҩс лҭаца
днатәон, аҵыхәтәан – Иалса. Иалса лҭыԥан Анҭица дызтәомызт,
лабхәа диҿаԥшуа даанхон. Иалса лашьа еиҳабы илаҩсан лҭыԥ
анылылхуазгьы ыҟан, лҭаца даалҿатәарц.
– Уусқәа абанауцахьоу? – зԥа иус уамак иаламцәажәацәалоз
Такәа, икрыфара аныхиркәшоз, Асҭамыр дизҵаауан.
– Аеҵәақәа рахь амҩа ианылаз сиҩызоуп, – Асҭамыр игәы
алаҟан.
– Адокументациа?
– Шьҭа иаарлас азин сырҭарц, ихиоуп.
– Ас ирццакцәану?
– Аеи.
– Изла? – аб иԥа дауизымдырхуаз. – Шықәсыла азин
иашьҭоупеи.
– Цқьа уҽеиқәуршәар, иузымыццакуеи. Ирызноуго ақьаад зда
царҭа амам ала ириашаны ихиазароуп. Урҭ ицо-иаауа идыриашалартә
знык ианымҩақәуҵа, ақьаад ҿыц архиара уахәома.
– Аа!.. – иҳәеит Такәа, иԥа иҿынтә иаҳауаз уамак агәра изымго.
– Ацҭәы ҟамлартә, узқәырҵо амҩа ылухлароуп, – ҳәа инациҵаз аҵакы
рацәа аҵан.
– Убри ауми, – аб ииҳәаз аԥа ирҭбаауан, – узламаншәалахо
амҩахәасҭа уанызароуп.
– Уԥара абанӡаухәо?
– Асервис шынеибакәу исзыргылом, аха зны ашьаҭа скып. Нас ак
соуп, гәыӷрада адәы сықәым.
– Убри заа ирхианы, аргылара уалагар иаҳа уарманшәалон.
Акамбашь хьаанӡа, абат аҭыԥ баша идыргылозма, – жәлар
иаԥырҵахьаз ажәаԥҟа, аамҭа иацнеиртә, Такәа ихала еиҭеикуан.
– Ус дгьыл смоуа саанхар ҳәа сшәоит. Аамҭа зызԥшуада.
– Адгьылқәа еимакны еибарԥсуеитеи, аӡәгьы дувамлаӡаци?
– Макьана уаҩы ҿиҭӡом.
– Уамашәа иубап, – аб иџьеишьон иԥа уа дахьыманшәалахаз.
Асҭамыр дуаҩы маншәалан иахьцалак. Зылахь ҷашьаны ииуаз
ыҟамзи.
– Уи скижьҭеи акрааҵуеит, – иҳәеит Асҭамыр. – Изгар зҭахыз
ыҟан, аха исмацлабит.
– Анцәа ақәҿиарақәа уаҭәеишьааит! – аб иԥа днаиқәныҳәан,
раԥхьа аишәа дҩахыҵит.
Егьырҭгьы руаххьафара хдыркәшахьан, Иалсеи Анҭицеи аишәа
еилыргара рҽыназыркын, иаарлас рчысмаҭәа аҭыԥ иқәырҵеит.
Рҩыџьегь ашьыжь усура еиццон, рҽааиҿкаақәаны руадақәа ирызцеит.
Анҭица, лхаҵа дааҩналаанӡа, асаркьа дадтәалан. Уи иаԥхьа
ашьҭалара бзиа илбаӡомызт. Ашьыжь иаргьы усура ихы имырхози,
амаҵурҭаҿ дтәацәарымызт лгәахәуан. Иаргьы днымхацәеит.
– Узлагаз аус, спонсорк думамкәан, уцәнарҳәуеит, умч ақәымхар
ҳәа сшәоит, – иара иахь акәымкәан, асаркьа дшаныԥшылоз,
лцәажәара изыналырхеит.
– Аӡә дсықәшәаанӡа ҳәа, сыԥшуа сызтәом, – Асҭамыр насҭха
игылаз акресла днықәтәеит.
– Узықәгәыӷуеи?
– Исырҳаз зны схы иасырхәап, Нас ак аабап.
– Узлагаз умаскыр сҭахым, аха «нас ак аабап» ҳәа, ихәыҷым-имҷым наплакык аартра гәаӷьыуацәоуп, – иара иахь дааҳәны
днатәеит, лҟәардә хаҵәиуан. – Заа узықәгәыӷша ауаҩы думазар,
ушеихәламхо удыруеит, аха ара…
– Уаҩы дысмықәшәаргьы, схаҭа исырҳауа маҷума? Хәыҷы-хәыҷла саҿымзаауеи.
– Угәы камыжькәа хықәкык ахьумоу азоуп еиҳараӡак узысгәаԥхо,
аха умч мхар ҳәа сшәоит. Уи аргылареи мыругала аибыҭареи,
еиҭаурсыша злааугои – ирҭахӡоу удыруама?! Сара сшәоит.
Миллионла амал укызароуп.
– Аԥсҭазаара уаҵәы инҵәома, – иара дҩагылеит. – Ма кредитк
зымгои. Аӡә дсықәшәозаргьы, сара сыхиазароуп.
– Ас уск ианалаго, ҩыџьа, х-ҩы еилахәуп, акыр еиларыԥсоит,
доусы ирылшо рҽазыркуеит. Умацара узлагаз…
– Бымшәан! Ишыдыдуа қәа ауам, – иҳәан, иҽааилых
днышьҭалеит. Ганха днаиеит, изнапык ихы иаҵаҵа, иԥҳәыс ҿа ҟаимаҭ
илаԥш лизҟәымго. Арахь, ԥышәа дук лымазшәа, аус дазхәыцуан, уик
иара далахылхуан, аха уи еимакны еиҿаԥақәар иҭахымызт, лара
уаанӡа лцәажәара шналымгозгьы. – Убарҭ ибҳәақәаз ракәу, бгәы
иалоу иҵегь бымоу? – ихала аимак даҳәозшәа, хәыцрала днеиҭаԥеит.
– Иуасҳәарц исҭахыз сымамкәан, – лара арахь даахьаԥшит. –
Анаплакы аиҿкаара агәамҵхамҵ рацәа ацуп. Уареи сареи аҭаацәа
ҳҽалаагалеит, аха макьана еиҿаҳамкааӡацт. Сара усоуп
ишеилыскаауа.
– Бхаҭа фирмак еиҿыбкаар бҭахӡами?
– Сара бзиа избо аус саҿуп. Исоуа сахашшааӡом. Уара уакәзар –
ухы бзиа изланыҟәугашаҿ аус ууеит. Узҿу иалоухи ҳәа, схы
сазҵаалоит.
– Уажәраанӡа уи ҽԥныҳәас изцәырбымгози?
– Уи ҽԥныҳәаӡам. Уара угәы ззыҳәо даҽа уск унапы алоукит, ус
иахәҭаны иубоит, сара сзуԥырхагахаӡом. Иуҭахыу бзиоуп. Умбои
иухьыз! Иааукәыршоу ауаа, ҳаҭыр бзиак змазарц зҭахыу зегьы, рхатә
ус аԥырҵоит. Ус ала ауаҩы иаҳаракышьа ашәазара ҳаамҭа аҽазнакит.
Уи аҿаԥхьа ухаҭа узхьаҵуам.
– Бымбои иҟалаз! – Асҭамыр иԥҳәыс ҿыц дџьеишьон. –
Аԥсҭазаара ахә цәгьоуп, – убри ибҳәаз иацысҵар сҭахыуп. Снапхгаҩы
ҵыԥх иаб дигеит Ереван. Игәы ԥырҟит. Закәытә малу иқәирӡыз ахьтәаз
бымдыруеи? Иҩызцәа-иԥызцәа, ԥарақәак еилаԥсашәа, ҳицхрааит.
Ииулак еилаԥаҭарак далҵит шиҳәоз, уамак мҵыкәа, иҷкәын Москва
дигеит. Ҿыц еилаҳаԥсеит. Аха ишимуаз ауп ҳашицхраауаз. Арахь
изыҟаҳҵаз ада ԥсыхәа имаӡамызт. Исҳәарц исҭахыу, ауаҩы еснагь
ацхыраара аниҭахыу иԥхеишьоит. Ихала ихы дахәартә, амал
ирҳалароуп. Акыр икызароуп. Уеихәламхарц уҭахызар, ухатә фирма
еиҿукаароуп. Абас ҳгәабзиарақәа, ҭаацәарак ҳаҟоуп, иббоит,
еихәласуа рҿынархар, уажәы ҳусурақәа рҿы бара, сара иҳарҳауа
ҳазхару? – иԥшәма ԥҳәыс ҿа дааирхәыцит. – Ааи, жрак ҳҭамҳар, баҩ
ԥҵәа ҳаламлар, иҳазхоит. Амала иаҳзыԥшу иалаҳдырааи? Хәыҷқәак
ҳаур ирҭаххаӡо бдыруоу!
Иааиҳәоз зегь иашан, Анҭица уи диқәшаҳаҭын. Лхаҭа
ахәышәтәырҭаҿ аус лымуази. Илбон ачымазаҩ иҭаацәа иқәдырӡуаз
закәыз. Ахәшәқәаҵәҟьа урыхәомызт. Ахәышәтәҩгьы итәы иоуан.
Араҟа макьана мчыла уаҩы агьимырхуамызт, аха лара илбон
амедицина ус акоммерциахь ииарымгар шамуаз. Убри убас
иҟалаанӡа, ахәышәтәра ус ӷарзаауан, иахәҭаз амыругақәа
рзаахәаӡомызт, ианаамҭаз урҭ рхархәашьа рызҵомызт. Адиагноз
ашьақәыргылареи ахәышәтәреи рзы, акомпиутер ахархәарахь
ииасхьан. Урҭ макьана ара иабаҟаз. Иахәҭаз ацхыраара аҭыԥан
ианимоулак, ачымазаҩ иахьыхараз даҽа тәылак дазцон, инихуаз
аԥара аӡбахә ларгьы илмаҳауази. Уахь ихы имырхартә, араҟа
дызлархәышәтәышаз еиқәдыршәар, даҽа џьара инихуаз араагьы
игәабзиара иақәирӡуан. Аԥараҿ икылсуан. Урҭқәа лара, ахирург,
дырзымхәыцкәа дауҟахыз, уажәгьы убрахь лхаҵа дкылеигеит. Аха
рыԥсҭазаара зегьы амал рҳара иахьазыркуаз лцәымӷын, даҽакалагьы
иауамызт.
Асҭамыр ибла хҩаны диан, макьана дышмыцәацызгьы. Лара,
лхәыцрақәа данырзынха, лхаҿы ҭҵаауа, асаркьа дадтәалан. Нас,
лыбжьы мыргаӡакәа, лхалаҭ лшәых аҟәардә абӷа инхылшьын,
алашара ырцәа, дышьҭалеит. Лааҩсан иқәгылаз алампа макьана
иаркын. Уа иқәыз ашәҟәы аақәылхит, ацәа илымнахаанӡа, ҩбаҟа
даҟьа ирыдамхаргьы дрыԥхьарц. Убри аламҭалаз, имобильник абжьы
ааган, Асҭамыр уи аақәихит.
– Сӡырҩуеит.
– Асҭамыр Такәа-иԥа, хәлыбзиа! – зынӡак дзызԥшӡамыз
ателефон имеидон иара игәаламшәаӡоз ауаҩы. – Сара Андреи
Макар-иԥа соуп.
– Бзиа збаша, Андреи Макар-иԥа! – Асҭамыр иҽааирҵарит, ари
ахьӡ ахьиаҳахьаз ихаҿы иааигарц. –Аа!.. Андреи Макар-иԥа,
сымӡырҩуеи! – дагьааԥышәарччеит.
– Аказы суҳәар сҭахыуп, – игон харантәи аимадара бжьы.
– Сымӡырҩуеи, – иҳәахт Асҭамыр, дзацәажәоз дзыҳәоз наҟ
иацимҵакәа данааҭгыла.
– Аԥшаҳәа азааигәара ҩнык аасхәарц сҭахыуп, – иаҳауан абжьы.
– Уара узсыцхыраауама?
– Ҳазхәыцп, – Асҭамыр, маҷк дааиҵахазаргьы, акы дақәиргәыӷит.
– Сара иаҳа исзымариоуп уаҭахқәак сыԥшаарц, нас, шәшьапы
алашәкыр, уи шәзымхоны ижәбозар, аҩны ҳашьҭалап.
– Аҩны зысҭахыз аиҳараӡак сыԥшәма Ирина лзоуп. Аԥшаҳәаҿы
лыԥсҭазаара абжеиҳарак лхылгалароуп ҳәа лҳақьым исеиҳәеит.
Илҭахызар, аҷкәын дналыдкыланы, уахь нхара дсышьҭуан. Сыԥҳа,
лҵара далгаанӡа, ара дыҟазароуп. Сымаӡақәа зегьы цәырызгеит,
умбои. Усыцхыраауама?
– Сшәыцхыраауеит, – Асҭамыр уи деиҭаиргәыӷуан, «уажәы уара
уабасызкашәоз!» ҳәа игәы ишааҭашәазгьы.
– Уажәа ажәоума?
– Уаҵәыҵәҟьа сашьҭалоит, – нациҵеит.
– Уаҵәы узашьҭалаӡом.
– Избан?
– Уаҵәы сара сышҟа амҩа уқәлароуп.
– Исзеилкаауам, – Асҭамыр дагьҩықәтәеит.
– Уара уцхыраара сара ахә сзымшәо сыҟаӡам.
– Акгьы аҭахӡам.
– Умыццакын! Усҟатәи усызхиазар сара, уара ҽнак ада иумбац
ауаҩы, саргьы акала суцхыраарц сылшоит. Суцхыраарц иагьысҭахыуп.
– Иаҳҳәап?
– Уи телефонла иузҳәо акакәым. Ҳаибабароуп. Иаарлас усзааи!
Иулшома?
– Ишәҳәо, Андреи Макар-иԥа, убасҟатәи сазыԥшӡамызт,
иахысҳәаара сыздыруам, – Асҭамыр дбалыбаҭозшәа дааилахеит.
– Иаласхызи уҳәо уҟасҵар ҳәа ушәома?
– Мамоу, ус сгәы иҭашәартә, макьана аамҭа сышәымҭаӡацт. Аха
иаҭахыуп ҳәа шәара ишәыԥхьаӡозар, сышԥамнеиуеи.
– Убри ауп аус злоу! Умҩақьыра сара ихызҩоит, умшәан!
– Ишәҳәо закәи?!. – Асҭамыр иаҳагьы деилаԥсозшәа игәы иабон.
– Мҩақьырала шәсыргәамҵыртә, сара сџьыба ҭацәӡоума.
– Нас ҳаицәажәама? Уаҵәы амҩа уқәлома?
– Сықәлоит.
– Сузыԥшуп, – Андреи Макар-иԥа аимадара ихала иааҿаԥиҵәеит.
– Иҟалеи? – Анҭица, егьи аганла днаҳәны дышиаз, лыбжьы
аагеит.
– Урыски сареи ҳаибадырын, дсыԥхьоит.
– Амҩан аӡәи уареи шәебадырит ҳәа, аусқәа шәеицрылагома?
Уишьҭаланы уцома? – лхы аалырҳәит, иара ус дышиаз.
– Сымцар амуа сҭаиргылеит, – Асҭамыр телефонла иеиҳабы
иҽимеидеит. – Асҭамыр соуп. Уск соуит, џьара сымцар ҟалом… Абри
амчыбжь нҵәаанӡа аусура сызҭымҵыр ҟалап… Иҭабуп! – ителефон
ирцәан, дышьҭалеит.
– Уцаҵәҟьома? – ишылгәамԥхаз мҩашьо, Анҭица лҿы нарҳәны
диан.
– Сцароуп, – лыжәҩахыр даахан, дааирҳәит, длылаҵәан бзиа
дибарц аҽақәыршәашьа лдыруеит ҳәа, иара даахәыцын. – Иҟало
аабап, – нациҵан, рҩыџьегь ааилаҵәеит.
Ашьыжь шаанӡа иара зегь раԥхьа дгылеит. Ихаҿы амх,
иҽикәабан, дласӡа даныҟала, амаҵурҭа дыҩныс, акҿаҩра дныҩналарц,
ашәхымс даалагылазар, Анҭица, иаармариа шьыжьхьак излырхиарц,
дыҩнан. Иара, уи игәы иаахәан, дхынҳәын, ирлас маҭәақәак
еидикылан, испорт рҭмаҟ инҭеиҵан, иҽеилаҳәа-иҽеилаца, ахаа фҩы
ҩнаҵо, амаҵурҭаҿ аишәа днадтәалеит. Анҭица ихәы ԥхаӡа
иааимҵалыргылеит. Иаалырҟьашәа иара дахьцоз шылгәамԥхозгьы,
лгәалаҟамкәа лҽилырбар лҭахӡамкәа, лыбла лыргәыбзыӷуан. Иара
даныҩагыла, дцан, ихаԥыц рыцқьа, даахынҳәит. Рхаҵара-ԥҳәысра
макьана иҿамзи, Анҭица дааигәыдирӷәӷәалан, дауишьҭуамызт. Егьи
ауаҭах аҿы лыхәарчар анга, Иалса дышгылаз еиликаан,
дааҩнашылаанӡа, иԥҳәыс амца налҿықәҵа, иарҭмаҟ аашьҭԥаа,
дындәылԥеит, ҭацеи анхәԥҳаи еибабарын ӡбаны.
– Дабацои, бара, ари сашьа? – Иаса абарҵаҿ лҭаца
даалыдгылеит.
Иара даахьаҳәын, абзиараз ҳәа инапы иаҳәшьа иналзиҟьан,
имашьына ыҵигарц, уи аҭыԥ асапат ылихит. Минуҭқәак рышьҭахь
амҩа данын, авиакассахь ихы рханы. Абилеҭ ҭацәы рымаӡамызт,
амчыбжь анҵәамҭанӡа изырзыԥшаауамызт. Иара иҽеиҵамырхаӡакәа
Ԥсоуҟа амҩа шьҭихит. Аҳәааҿы амашьына цәаҳәа аун, архәара
иаваҵәиуан. Урҭ дрышьҭагылар, аҽны Амра ҭашәамҭаз ацҳа дзықәсыр
здыруадаз. ГАИ аҿаԥхьа еилыхоз амашьынақәа дынрылагылеит.
Ашлагбаум иадгылаз аинспектор иџьыба маӡалашәа ԥарақәак
нҭеиҵан, имашьына ахьгылаз иирбеит.
Иара усгьы деилахеит. Иаԥхьа иоушьҭтәыз амашьынақәа
гыламзи. Иара иаамҭа анааи, ацәаҳәаҵәҟьа иқәгылаз аинспектор
иааиҵаирсын, Асҭамыр днарыбжьаиргылеит. Иара усгьы ацҳа
анықәгылара сааҭк иазынаԥшуа дадхылеит. Ажәытә цҳаҿы, ацҳа ҿыц
аадыртаанӡа еиԥш, амашьынақәеи атачкакцәеи реилыхара рҿыцын.
Ииулак ацҳа агәҭахьы даннеи, иаҳа аԥсеивгарҭа иоуит. Иахьцалак
амашьына рацәа ргәаҭара, адокументациа аиҿкаара ԥсеилаҵага усын.
Аҵыхәтәан аҳәаахьчацәа рпункти ГАИ апункти дрылсны, амҩаду
данын. Аҳауа иалаҵа ирчаԥоз ацҳа-мҩақәеи аҩны ргыларақәеи
макьана амҩа акырӡа идырманшәаломызт. Амашьынақәа неиҵас-ааиҵасуа цәгьалаҵәҟьа амҩа ианын. Аихамҩа вокзал ахь заҟа
дааигәахоз аҟара, еихәлахаран.
– Ааигәа иқәҵуа адәыӷбаҿ аӡә иҭыԥ сҭахыуп, – акасса
днадгылеит.
– Иҳамаӡам.
– Сбыҳәоит, сыӡӷаб ԥшӡа! – ипаспорт, аԥара агәылаҵа, лаԥхьа
инықәиҵеит. – Иаанхо бара ибтәуп.
Иаанхоз маҷӡамызт. Уи ларгьы илбон, ипаспорт аақәхны
иаалыртаанӡа. Аԥара ацынхәрас абилеҭ агәылаҵа, ипаспорт
аалырхынҳәит. Иара уи аақәихын, данаахынҳә, имашьына хәшәарыла
иахьиргылашаз иԥшаан, дгьежьны аплатформа даақәгылеит. Иара
дызҭалашаз адәыӷба вагонқәа ааргон, егьырҭ адәыӷбақәа даҽа ҩба
ирывганы. Ианааиҵас дынҭалан, иҭыԥ иԥшааит. Адәыӷба дырҭәуан.
Иавагылаз егьырҭ ҩ-дәыӷбак цаанӡа, урҭ рҭыԥан даҽа дәыӷбақәак
дыргылаанӡа, иара идәыӷба ҵысра ақәӡамызт. Аԥсҭазаара
аанҿасызшәа, дқәыԥсычҳауа акупе дҭатәан.
Адәыӷба шьҭа пасаџьырла иҭәит игәахәыртә, аплатформала
уаҩы дазааиуамызт. Иара икупе даҽа х-ҩык ҭалан, абџы ишеицәажәоз,
адәыӷба аҵыхәтәан еихагәышьеит. Ацәқәа аҵакызшәа, аарлаԥсырла
еиҭаҵуан. Ас мацара ари аԥшаҳәа иалсаанӡа, уԥсы зегь афарын, аха,
уаҳа ԥсыхәа умамкәа уанҭала, иучҳацәарын. Ицҭатәаз аурыс уатка
жәра анҵырга, аҭубар ххы фҩы аныҩнадырччы, афҩышәеигара
дахәаҽуан азы, дыҩдәылҵын, ахышә дадгылан. Иаргьы амла
дакыҵәҟьеит. Ахәымҽхарахь амш неигәахьан. Авагонқәа дырҭысны,
авагон-ресторан ахь иҿынеихеит. Адәыӷба злаҭәыз ала, уа
дахьтәашаз изыԥшаарызу ҳәа дныҩнашылазар, заҟа уҭахыз ҭыԥ
ҭацәын. Агәҭаны џьара днатәеит. Аӡӷаб даалыԥхьан, иаалгашаз
фатәқәак лнапы ианиҵахьан, аресторан ашәхымс ишьапы аахигеит…
Дзусҭадаз! Аусбарҭа аиҳабы!
– Ара шәааи! – Асҭамыр уи дҩеихаҵгылан дааиԥхьеит. – Аӡӷаб! –
ирывсуаз аԥҳәызба дааникылеит. – Аҩбатәи апорциагьы сзырхиа!
– Бзиоуп! – лҳәан, дцеит.
Аӡӷаб рхәы анаақәлыргыла, ҿымҭӡакәа акрырфон. Рҩыџьегь амла
иакыҵәҟьон. Аиҳараӡак аусбарҭа аиҳабы. Даҽа фатәы хкык
аофициант ӡӷаб иаалгарц Асҭамыр ианлыдиҵа, егьи мап икит. Уи
дыԥхашьаны акәзар здыруадаз мап зикыз игәахәуан Асҭамыр.
– Сара иаалырҟьашәа амҩа сықәлан, – Асҭамыр иҿатәаз
дааирӡырҩит, – авиабилеҭ смоуит, аха шәара уи шәырҭарымызт
шәҳәар – агәра сызгом.
– Аҳаирплан бзиа избаӡом, – аусбарҭа аиҳабы аҭак ҟаиҵон. –
Арахь Краснодарынӡоуп сахьцо. Уаха адәыӷба узҭалар, уаҵәы
ашьыжьынӡа уа уҟалоит. Сзырццакуеи.
– Бзиароу?
– Сыԥҳа убра аҵара далган, аусура лҽазылкит. Дрымхны аҩныҟа
даазгар сҭахыуп.
– Аус луазар, деиқәшәахтеи.
– Ёӷабк дкәалкәало адунеи далазар зысҭахи? Даар абра, ҭыԥк
лзаҳаԥшаап. Уара ухы абахоу?
– Издыруаз хаҵак дсыԥхьеит. Ииҭахыу макьана исыздырӡом.
– Ыы!.. – аусбарҭа аиҳабы даақәыԥсычҳаит, Асҭамыр дзызцоз
ауаҩы дзыргәаҟуаз иара иҭиҵаахьазшәа.
– Сара зҵаарак сымоуп.
– Сымӡырҩуеи!
– Зны шәџьыба иҭасҵаз кылҩрны имкаҳартә, шәыԥшәма ԥҳәыс
аӡахра дахьымӡаӡои?
–Аа, уиу? – аусбарҭа аиҳабы, иаҳаз иагьџьеимшьакәа, ахышә
дкылыԥшуан. – Сџьыба иҭоуҵаз ааҭыхны игәасҭап ҳәа уҟоума, уара уа
ушгылоу, – иара Асҭамыр днеиҿаԥшит. – Ианкаҳалак ишԥара цқьоу
збоит, инықәырԥшны заҟа ыҟоу еилыскаауеит.
– Ҳа! – иҳәазшәа Асҭамыр ихаҭа ибжьы иаҳаит, аха еиликаауаз
аасҭа иаҳа дышҳазын. Нас иарӷьа напы илаирҟәыз илахь
инаԥыреикын, ибжьы ҭимгарц, ицәыҵагәаны изхара дыччон.
– Уеиқәшәақәеит ҳәа сыҟоуп? – аиҳабы дҵаауан.
– Шәымчала! – Асҭамыр ари ауаҩ акрыхьиҿеиҵаз игәы ҭанаҵон.
– Учеиџьыка ҭбаахааит! – аусбарҭа аиҳабы дҩагылеит.
– Бзиала изхаҳаша! – Асҭамыр игәалаҟацәаны иҭыԥ дҩахыҵит.
Руаӡә аресторан ахахьы иҟаз вагонк дазцон, егьи – аҵыхәахь.
Иааидыҵит. Дыбжьаланы дахьаауаз, Асҭамыр уажәгьы дцәыҵаччон.
Икупе даадгылазар, зызхара ззымжәуаз ахацәа рыбжьы хьырвыр
иаҳауан. Уахь дыҩнамлаӡакәа, ахышә дадгылан акрамҭаӡа. Аҩныҵҟа
абжьқәа еиқәтәахьан, ашә анааиртуаз. Иҩнаҟәкыз афҩы
изымчҳауазаргьы, шаанӡа акоридор дыбжьагылазаауазма, ишьҭахь
ашә аиркит. Ииарҭа ҵаҟа иҟан, аха хыхь ицәарц зыхәҭаз руаӡә иара
иҭыԥ дықәиан. Уи итәаҿы иара дышьҭалеит. Аҵх акыр инеихьан ибла
нцәынҭаауаз.
Адәыӷба знык Кавказ абӷа анхыҵра акәын иуадаҩыз, нас,
адәкаршә ианазцәырҵ, излысуаз аҭыԥқәа улаԥш рхьымӡа, акырӡа
иццакуан. Асҭамыр дахьлыбааз авокзал алымт аҿыкәкәозшәа
иныруан, убасҟатәи аҩн шәыгақәа хәашьын. Таксик ааникылан,
иџьыба иааҭихыз, Андреи Макар-иԥа иадрес зныз ақьаад кьакьа
бӷьыц ҽыҭ аныҟәцаҩ инаиирбеит. Уи аҭыԥ шеицырдыруаз мҩашьо,
аныҟәцаҩ «бзиоуп» ҳәа ихы ааиҟьан, имашьына авокзал иалеигеит.
Акыргьы хара игеит. Асҭамыр иҿаԥхьа иӷьазӷьазуаз ахыбра еиҵых
гылан, автодәқьан, амашьына хыргәаҿыргәарҭақәа, аӡәӡәарҭа уҳәа,
даҽа ҭыԥқәак аҵакны. Аус злаз урҭ ракәӡамызт, зегь раԥхьа убла
иаахгылон ахыбра аҿаԥхьа хкы рацәала еилагылаз амашьынақәа. Урҭ
арымӡаа ыҟан. Ирҭиуан хымԥада. Аԥшәма иҭыԥ ахьыҟаз аҩбатәи
аихагылахь дыхәнызгоз амардуан идырбан, дҩаҿалеит. Ицқьа-пашә
иахьабалак еилырган. Аҭӡыбжьара дахьыныбжьагылаз, наҟ-ааҟ
ашәқәа ҿан. Аҳасабеилыргаҩцәа ирҭыԥқәан. Адкыларҭа дныҩналеит.
Амаӡаныҟәгаҩ телефонла аиҳабы адырра илҭеит Аԥснынтә ауаҩы
дшизыԥшыз.
– Адырра сумҭоз! – Андреи Макар-иԥа ас иаарласӡа Асҭамыр
дизыԥшӡамызт, иаалырҟьа иаԥхьа дахьаагылаз, дџьеишьон, аиашаз,
ҿхәарас ииҭаз даара икьаҿын. – Амашьына авокзал аҿы
иуԥызымгалози.
– Агәхьаа шәасыргар сҭахымызт.
– Уажәы сдачахь удәықәысҵап?
– Избан? Иахьа иаҳзыҟамҵо ус ыҟоума?
– Уԥсы ааушьап сгәахәын.
– Сааԥсаӡам. Зегь раԥхьа сзаажәгаз здыруазар сҭахын.
– Уаха ҳааидтәалар, цқьа ҳаибадырп сгәахәын. Излазбо ала,
аамҭа урӡыр уҭахӡам.
– Уи иашоуп. Амала ианаҭахха ишаҭахыу еиԥш сымныҟәои, –
дҭиҵааҵәҟьозма ааигәахәит Асҭамыр.
– Аамҭа ахьумырӡо – уи сгәаԥхоит, ҳәарада. Излоуҳәаз ала, –
ҿааиҭит Андреи Макар-иԥа, – ауаҩы дахьынхаша ҭыԥк аԥшаҳәаҿы
аԥшаара уцәыуадаҩӡам?
– Ауадаҩроума аус злоу? Ус акы шәмоур ада ԥсыхәа шәымамзар
– иҟаҳамҵои. Иаарласӡаны ишәҭахызар, секциак шәзсыԥшаауеит.
Аҩны – маҷк шәааԥшыр акәхоит. Уи адокументациа аиқәыршәара
акыр иаҳа иуадаҩуп. Аха, ҳәара аҭахыума, уигьы ҟасҵоит.
– Урҭ рыӡбахә ала телефонла ҳаицәажәеижьҭеи, рыҩбагь
сымазар цәгьа избом. Ауаҩы иԥсы ҭәӡом, уара, умбои. Уи баша
иусырҟаҵаӡом. Сара аҭак сазхиоуп, иудыруаз. Уаргьы суцхраауеит, уи
– акы; иҩбахаз – сҭаацәа уаҟа нхара иансыртәа, сцо-саауа
сыбжьалароуп, ус анакәха, уа схатәы ус сымазар сҭахыуп.
– Узызҿлымҳахаша усми. Сара сызлашәыцхраауеи?
– Еицаҳзеиԥшу афирма аԥаҳҵап!
– Да-а?!.
– Уара уа узҿқәаз збеит. Аха ианакәызаалак ус еиԥш иҟоу
ареспубликаҿ аԥара рызхом. Аибашьра иалҵыз ироуҳәои. Сара
финансла уеиқәсыршәоит. Уара уа иургылаша ургылоит. Амаҭәахәи
амыругеи угсырхом. Амашьынақәа узынасышьҭлоит.
– Сеиқәшәыршәахтеи! – ҿааиҭит Асҭамыр дгәырӷьаҵәа.
– Амала ахашәала еиҩаҳшалоит, – Андреи Макар-иԥа ихыснацәа
ааиркәаӷит, ихадаз убри ахшыҩзцара шакәыз иҭааз ирдыруа.
– Ус уми, – Асҭамыр дақәшаҳаҭын, уаанӡа знык дзынаӡандаз ҳәа,
агәазыҳәара шьҭыхуа.
– Акы уацәымшәан! Сфирма даҽа х-фирмак ирылахәуп.
Рызынтәык аус бзианы исыцыруеит. Уаргьы убасҵәҟьа угәы алаҟа
уаақәгылоит. Иубап! Амала иашала, мцҳәарада, жьарада аус
еицаауроуп. Ара уаатәеи! Уажәыҵәҟьа сааиуеит.
Андреи Макар-иԥа инижьыз Асҭамыр, ихала данаанха, ауада
ҭбаа ибла аахигеит. Аҭӡамц пашәӡа ишәын, аҭуан ҳаракын. Уа икнаҳаз
алиустра иамаз аибыҭашьеи аԥшӡашьеи даҽа џьара имбаӡацызт.
Ибла знык иҵамшәацыз ҵиаак џарџаруа изҭиаауаз аиашька ауада
азкәақьҭк икҿагылан, аҩныҵҟа убри иахьаауаз фҩы хаала аҳауа
лаҳалаҳауан. Уи акабинет аԥшәма шьҭа дхынҳәындаз анааигәахәуаз,
иара дааҩнашылеит, қьаад пашәк бзиа еиқәарҽы акы ылаҳәа икын. Уи
Асҭамыр иаԥхьа инықәиҵан, иара иҭыԥ аалихит.
– Абри раԥхьатәи слагалоуп, – Андреи Макар-иԥа исас
дааирӡырҩит. – Уеиқәшәақәар зны иургьежьып, ма ҳаилаӡараҿ
иаҳарбап. Уа доллар мацарала еизгоуп.
– Избан? – Асҭамыр иџьеишьон. – Уи акы аанамгои?
– Угәаныла избан?
– Сыздыруам, – Асҭамыр ихшыҩ ааирҵарӡеит. – Издыруада
аурыс ԥара, иаҳа амҽхак ахьыҭбаау азы, исышәҭар шәҭахымзар?
– Иудырит! Аҳәаа ахыгара узымариахоит. Ҟаҵашьас иауҭои?
– Акы азысыӡбап. Макьана сыздыруам.
– Иудырбалар – уҭаркуеит ҳәа иԥхьаӡа. Усҟан иухоумыршҭын
ателефон знык уасырц азин шумоу.
– Сшәыршәаҵәҟьеит, – Асҭамыр дҿаԥхаҿаччон, акәтаӷь ҵо
дахьтәаз.
– Аҩны ушынаӡалак, адырра сыҭа!
– Бзиоуп.
– Иаразнак абанк аҿы усчиот аарты. Аԥара узынасышьҭуеит.
Саргьы сашьҭаланы снеиуеит. Еицамаҳхып. Аԥхьеи ашьҭахьи
иныхтәқәоу ҳрылацәажәап. Сҭаацәагьы шьҭа иаазгароуп, уа секциак
аасхәаанӡа.
– Аԥара абанк исызҭашәҵозар, ара иқәугьы уахь ишәмышьҭуази?
– Уи ус исҭахыуп. Уахьцо ига! Уажәы адачахь усышьҭып
иахьцалак? Уԥсы умшьари.
– Даҽа уск ҳамамзар, аҩныҟа амҩа сықәлар иаҳа иеиӷьасшьоит.
– Ҳаирпланла уцоу, адәыӷба еиӷьоушьоу?
– Адәыӷба, – иҳәеит Асҭамыр, иахьцалак аеропорт аҿы
апасаџьыр иаҳа игәарҭон, аппарат икылсуан, иԥара идырбалар
абеиҭахыз.
– Бзиоуп, – Андреи Макар-иԥа ателефон авокзал ахь дасит.
Асҭамыр излеиликааз ала, уи авокзал аиҳабы диацәажәон. –
Адлерынӡа билеҭк сҭахыуп… Абыржәы сыуаҩ уа днеиуаеит…
Иҭабуп! – иҳәан, амаӡаныҟәгаҩ даалыԥхьеит. – Смашьына ҭыргааит!
Амҩа алԥха зауша! – уи дҩагылан, исас инапы ааимеихит.
Ҵ аҟа аиномарка, «ВМ ашә илагылан. Амаӡаныҟәгаҩ уа
дааҭгылеит, илыбаалгаз Асҭамыр амашьына дынҭалаанӡа. Лара
аныҟәцаҩ хазы диацәажәон. Амашьына ықәхысаа авокзал шыҟаз
амҩа ианын. Асҭамыр макьана дзықәшәаз далашыҩкшәа ихы ибон,
акгьы дзазхәыцуамызт. Иалкаа акы ибла ихгыломызт, еибырҳәахьаз
зегьы еилаӡҩан… Амашьына анааникыла, аныҟәцаҩ асас Урыстәыла
Афедерациа дызлауаҩытәыҩсаз ишәҟәы ааимеихын, авокзал аиҳабы
иахь дцеит. Имаҷымкәан даанхеит. Даныхынҳә, абилеҭ агәылаҵа,
апаспорт шьҭахьҟа иааииркит.
– Аԥара сымшәаӡои? – Асҭамыр иџьыбахь инапы
ндәықәиҵахьан.
– Зегь еиқәсыршәеит, хьаас иумкын, – аныҟәцаҩ дҿаԥхаҿаччо
имашьына дынҭалеит.
Асҭамыр аплатформақәа рахь дкылсын, идәыӷба ахьгылаз
иԥшааит. Ԥсшьара имҩақәгылаз ракәын абжеиҳарак. Дызҭалаз акупе
аҿы ани ҩыџьа лԥацәа хбыџқәеи цон ԥсшьара. Арыжәтә зҽазымҭоз,
аҭубар фҩы аҩныҵҟа иҩназмырчышаз дахьрықәшәаз, қәҿиарак
зызлыбаарышьҭыз иакәны ихы ибон. Урҭ рҭаацәа заа ишьҭалеит.
Имацара ахышә дадтәалан. Аҵх акыр инеихьан, дахьтәаз иҵаз испорт
рҭмаҟ иҭаз адолларқәа аҳәаа ишхигашаз анихьааҵәҟьоз. Иахьцалак
ишәарҭаз аус инапы алакын. Иара, Андреи Макар-иԥа, Асҭамыр
абахҭахь амҩа зиирбеи? Еибырҳәақәаз хәыц-хәыц игәалаиршәарц
иҽазԥишәон. Аҽны зынӡак иԥсы ааиҭеимкӡацызт, дкарауараха амҩа
данын, аха иахьцалак «Андреи Макар-иԥа, угәы иҭоуи?» – арԥыс ихы
уи ауаҩ иқәкын, аха ихы дазҵаауан, избанзар аҭак ҟазҵашаз иара
иакәын.
Дыцәарц днықәиеит, иҿы аҭӡамц ахь инарҳәны. Дзыцәаӡомызт.
Дхәыцларц иҭагылазаашьа ирманшәалазшәа ибон. Арахь адәыӷба
агьежьқәа аихамҩа арельсқәа реиҿаԥшьырҭа иахьықәсуаз аҷыда
бжьы дарҭынчуамызт. Андреи Макар-иԥа, гәарҭак аԥара ииҭазар, иара
игәра игон. Аха, асчиот абанк аҿы иааиртырц иабжьеигазар, уахь
иҭеиҵар иаҳа иеиӷьымзи. Асҭамыр, иџьыбақәа рҭәны, аҳәаа дхыҵыр
зиҭахызи? Маӡала иахьигоз азы, аҳаза ишәаӡомызт, аха ишәарҭамзи.
Убра ишәатәыз акәызма дзеигӡоз? Ма уи Асҭамыр дԥишәозу? Аҳәаа
хыгашьас иҟаиҵоз уи абизнесуаҩ иҭиҵаауазар? Хымԥада уи акәын
Андреи Макар-иԥа игәы иҭакыз! Аха арԥыс дыркыр? «Усҟан
иухоумыршҭын ателефон з нык уасырц азин шумоу», игәы иҽаниҵеит,
убригьы иара заа дазхәыцхьан. Асҭамыр маҷк игәы ааӷәӷәахеит.
Зҿынтә даауаз иара иҿыхра дазыҟаҵан. Уи шьҭа хымԥада ԥара усхон.
Амала усҟан иара илымшаз закәыз аԥара изҭаз ибзианы
еилимкаауази. Асҭамыр игәаӷьра зеиԥшраз, дшеибагаз аҭҵаара уи
ахаҵа дашьҭан. Иҟалалакгьы маӡала аԥара аҳәаа ахыгара илиршар
акәын аԥсуа рԥыс. Убасҟан рҩыџьегь русеицура акырӡа
иманшәалахарын. Акәымзар Андреи Макар-иԥа еснагь
дхьаԥшкәаԥшларынеи. Даҽа зны ишәарҭамхаргьы, иџьыба иҭеиҵарц
ԥарак ииркуазма. Аџьыба ажәа ихшыҩ ианааҭашәа, аҳәа хыҵшьас
иҟаиҵарыз даазхәыцит. Иара имашьынала аҩныҟа дызцомызт, уи
еилкаан.
Адырҩаҽны уи адәыӷба ашьха бӷа аҩхаа иҭысит, ашьаҿа ԥхьаӡо
мацара. Аԥшаҳәа иаавалеит иаҳа иеиӷьымкәа. Иҳәазаны аихамҩа
ианызшәа ишибоз мацара, цәгьала Адлер икылсит. Авокзал
азааигәара аџьармыкьа ҭыԥк ыҟан. Амаҭәа ахьырҭиуаз дныҩналан,
акыр иԥшқәаз, ааԥни ҭагалани иршәырҵоз курткак дашьҭалеит.
Аџьыба рацәа зҿаз акы аарылеихит. Дшаадәылҵыз ашьмахьы дцеит.
Аҩныҵҟа дныҩналан, иарҭмаҟ иҭаз адоллар пачкақәа иџьыбақәа
ирзишеит, иҭҭәаа иҟамларц, цқьа дазкылыԥш. Ҩбаҟа пачка иарҭмаҟ
аҿгьы иаанижьит. Адекларациаҿ иаирбашаз ахыԥхьаӡара уа
иҟаӡамызт. Иарҭмаҟ ижәҩахыр ихшьны, дыҩдәылҵын, имашьына
ахьгылаз дымнеиӡакәа, дышиашаз автобус ааҭгыларҭаҿ днеин,
амаршрут такси дынҭалеит. Аҩныҵҟа шоуран, заа акуртка ахьишәиҵаз
ааицәымӷахеит. Араҟа ишыҟаиҵаз еиԥш, Ԥсоу ашьмақәа руакаҿ
иџьыбақәа рахь иԥара имшарызи. Аха… дааиԥхьхәыцит иара. Уа иаҳа
ирызкылыԥшуан аҳәаа иқәсран згәы иҭаз. Рагентцәа аџьармыкьа
иалаҵаны, адәқьанқәа ирыҩнаҵа ирыман ҳәа иаҳахьан. Ашоура
имычҳар дабацоз.
Амҩан амашьынақәа уамак еиламхацәеит, аха аамҭа кьаҿла
иахьааишьҭагылоз аамҭа рацәак ицәыргозшәа шибоз, длалбааит.
Тачка бзиак ааихәарц аџьармыкьа дшалаз, тачкакҩык дааиҿаҳаит.
Дара аумаҷхыз, аха ари итачка аун, заҟа уҭахыз аидара ақәуҵон.
Ашьақар ахьырҭиуаз днеиган, хә-ааҵәак ҩақәырҵеит. Иарҭмаҟ урҭ
рхыхь аҭыԥ азиԥшааит. Атачкакҩ дицхраауазшәа, атачка амаа азганк
икын, аха ихаҭагьы ибон дшиԥырхагаз. Амашьына цәаҳәа ааҩсан
атачка цәаҳәа инықәгылеит. Атачка зкымыз арҭ ирывсны ицон.
Аҳәааҿы аилыхара акәмызт, аилаԥаҭараҵәҟьа уналашәон. Иара,
дзықәшәарыз издыруамызт, ауаа рџьыба иҭаланы еимырдо
имбаӡацызт, имаҳацызт, аха дзықәдыршәарыз арбаныз?
Деиӷрыблаауа иааицралоз амца имхәаҽыр ахьамуаз, акәтаӷь шаҟәа
ҵо, аҳазылхырҭа ҭыԥ дазааигәахон, аарлаԥсырла дызлагылаз ишьаҿа
рыцеихыго. Уа ацәаҳәа ақәгылара убранӡа иԥсырмаҷган, ҩныҵҟала
маҷк деилабылхьан, ихаҿы иқәтәаз амцаԥшь маҷк ахәаҽра
дақәшәартә.
– Асҟатәи ашьақар абоугои? – аҳазылхҩык атачкакҩ
дааидгылеит.
– Уи сара соуп изтәу, – Асҭамыр, ҩ-бӷьыцк аԥара згәылаз
ипаспорт наииркит.
– Иалоухи асҟатәи? – аҳазылхыҩ шьҭа еиликаауан апаспорт
зтәыз игәы иҭеикыз, акәымзар уи ихаҭара зҳәоз ашәҟәы иара
иалеихызи; уаҩы илаԥш иҵамшәартә, аԥара еилаџьгәаны
иаагәылихын, ашәҟәы иргьежьит.
– Ауатка сыршуеит, – Асҭамыр «аиашаҵәҟьа шиҳәоз»
иирдырырц, егьи ибла дхыԥшылон. – Ашәыр рацәа иит сынтәа.
Иарҭмаҟгьы агәхьаа мкыкәа иноурыжьын, аҳәаахьчацәа
инарыдгылеит.
– Асҟатәи ашьақар абажәгои? – иааргоз аидара «гәарҭахьан»
аҳазылхырҭаҿ, аҳәаахьчаҩ усс имази атауар аҿы, аха зцәа иацәшәо
аҳәаа икылкәраарц игәаҟуаз ирыдмырҟаҵарыз арбаныз.
– Аҩныҟа изгоит, – Асҭамыр ипаспорт аԥара ҿыц маӡа
иагәылеиҵахьан, зхәы зҭахыз аҳааәхьчаҩ инаииркит. – Ауатка
сыршуеит.
– Арҭмаҟ иҭоуи? – аҳәаахьчаҩ апаспорт шикыз икын,
лаԥшхырԥаҩҵас аԥара шагәылиԥаахьазгьы.
– Сымаҭәақәа.
– Аԥара? – уи азы иҵаашаз аҳазылхырҭа аусзуҩ иакәын, ари усс
имази, аха шьҭа…
– Адекларациа иаҵанакыша ҭаӡам, аҳазылхраҿ игәарымҭеи.
– Апаспорт аҿхышә аҿы идырба! – Асҭамыр аҵыхәтәан ииҳәаз
«аԥара уара уакәӡам иазҵааша» акәын иаанагоз, аҳәаахьчаҩ апаспорт
ааирхынҳәит, уи зтәыз дышгаӡамыз аниба, арахь аԥара игахьан.
Аҿхышә аҿы итәаз аӡӷаб апаспорт иаҳәоз акомпиутер иҭалгалан,
иаалырхынҳәит. Асҵәҟьа арҭ дрылсрын ҳәа имгәыӷӡоз Асҭамыр иԥсы
ааивга ацҳа дықәсын, иеиқәа ирбааӡазшәа илҵуаз аԥхӡы алнаҳәон.
Икуртка ааишәихын, еилаџьгәаны арҭмаҟ иҭаҵо, аԥсуаа
даарыдгылеит. Урҭ иаԥсуа уаҩытәыҩсатә шәҟәы рылаԥш нахыргеит,
егьирахь арҭҟәацга зиаимгози, аурыс ҳәаа дхыҵзар. Уаантәы
аҳазылхырҭахь ддәықәырҵон.
– Усҟатәи аамҭа змада? – атачкакҩ ихахә ылимхуази. Иумбои
аҳәаа ахыҵра иаҳцәагаз аамҭа ахьнеиз.
– Уахьсырхәуам, – Асҭамыр уи дааиқәикит. Аҳазылхырҭаҿ
бӷьыцк харҭәааны ириҭан, иахәҭаз ԥарақәак имырхын, итачкакҩ
дивагыланы, гәатабӷата амҩа данын. Ашьақар ааҵәақәа «Волга»
таксик иҩақәиҵан, атачкакҩ диргәырӷьартә еибырҳәахьаз ҩынтә
еиҳаны аԥара наииркит. Атакси амҩа ианын.
– Абарҭ ааҵәақәа ирлас исҭиироуп, – Асҭамыр ихы аныҟәцаҩ
инаизирхеит. – Издызкыло дудыруама?
– Уаҩы уимацәажәаӡакәа, иааугома? – аныҟәцаҩ иџьеишьон.
– Сақәшәан, иаазгеит. Зныкыр сыхәҳахәҭхьоума.
– Ҳаилаӡар сара изгоит.
– Асҟатәи?.. Иалоухи?
– Издызкыло дыздыруеит. Уи ишиаасырхәо уара уазҵаауама?
– Ҳаилаӡоит. Амала зны сыҩны снага.
Аҩны иааигоз амал наҵәахны, Асҭамыр аҳәаахьы деихеит, Адлер
игылаз имашьына ааигарц. Шьҭа дзырццакуаз акы имаӡамызт, аха ус
игәы иҭеикит, асҟатәи аҽны данеиқәшәа.
Аԥхын шоураха, аԥсшьара заҵәык ианаамҭаз, акурорт тәылаҿ
аус рымур, аамҭа злаҟаз ала, ӡын хәык дмырҳар, ауаа абацоз.
Шамахамзар даҽа уск аӡәы ихы азцарын ҳәа игәы ишҭамшәоз, Какан
ателефон изасит, Адамыр ԥҳәыс дааигеит, ачара аҿҳәара ԥырҵәон,
иара уа аишәа-чараҿ дырбарц рҭахын. Иуфашаз-иужәшаз цқьа
ианухамҳауаз, иарбан ԥҳәысаагараз ааигәахәын, иҽааибиҭеит. Усгьы
ишәиҵози: кьаҿ ԥшқак, еиқәа ҵаӷак, аҟьаԥҟьаԥ иазынаԥшуаз
шьаҵатәык. Усгьы ауаа ирдыруа-ираҳауа аргама аӡә ԥҳәыс дааигарын,
ӡӷабк хаҵа дцарын ҳәа уҟазу, имаӡа-аргамазшәа ихәыҵагәа еибагон.
Ҭацаагарашәак усгьы ирызҭыгомызт. Ԥҳәыс даазгаз амузыка знапы
алакыз дрылагылан, убарҭ ааидгыла дҿырымхуазар. Угәы уҽанӡамкәа
аԥхынраз аӡә ԥҳәыс дааигазар, – уи армаӡашьа иаҳагьы имариан. Ус
акәзаргьы, Адамыр ԥҳәыс дааигазааит, Какан уи игәы иаахәон.
Иааигадашь? Змашьына аҭыԥ аҵгара бзиа изымбоз арԥыс и-«Мерседес» ааҭиган, амҩа дшаныз, Адамыри Кәыкәышеи Џьука бзиа
дшеицырбоз ааигәалашәеит. Уажәы иҭацаз Џьука лакәзар, аиҩызцәа
еиӷахон. Ус анрыхь, уажәраанӡа ирықәҿиақәалоз уск еиԥшыз, ак
рықәманшәалахартә ирԥыхьашәаргьы, рнапы рзеицалакуамызт. Убри
азхәыцра хымпалҵас ихагәҭа иасит. Уажәы иара иҩызцәа зҭашәаз
аиқәгәамҵра аамсҭашәала изалҵуаны дрықәгәыӷӡомызт,
дызрыҵгәозар игәахәшәа, дызныз амҩа дааныҵын, Кәыкәыша
диниарц, уи инхарҭа шыҟаз днеиуан.
Амҩан Ԥара имашьына дадгылан, ԥсшьацәақәак драцәажәон.
Какан, уи данынивс, дааҭгылеит. Иаԥхьа икнаҳаз асаркьа даныԥшыла
ибон ишьҭахьҟа дзызкылԥшуаз ирхымҩаԥгашьаз. Аиҳараӡак Ԥара
дышԥаҟаз? Уи иԥсшьацәа имашьына инҭаиртәан, Амраҭашәара
шыҟаз дхынҳәны дцеит. Дара еидараха ишҭалаз уахәаԥшуазар, урҭ
аҳәаахьы игазар акәхарын. Иаҳәшьа Џьука хаҵа дышцаз
издырӡомызт. Акәымзар гәатабӷата аԥсшьацәа рымҩаԥгара убри
аҽныҵәҟьа иҽазикуазма. Џьука дахьнанагаз, ачара аҿҳәара ԥырҵәарц,
рыуа-рҭахы, ргәыла-зла, рҩызцәа-рԥызцәа ирыԥхьазар, аҭаца
маӡазма-аргамазма аҩны ддәылҵижьҭеи уахык ҵхьазар акәын.
Абасҟатәи аамҭа лҭаацәа лышьҭамлакәа ааҭгылашьас ирымази?
Хәаҭхәаҭ инхарҭахь днахынҳәны иҿынеихарц дазхиан, имашьынагьы
аус аируит, аха дыццакцәомызт. Иагьа умҳәан, иаамҭаӡамкәан
дрызнеир, иҟаз еиликаарц игәы ишҭаз, ашхырцәаӷь ҭра инапы
ицәыҭшьыр ҳәа даацәшәеит. Уажәыҵәҟьа иааидибагаланы рыӡӷаб
дааргарц идәықәибагалар, зегь зхарахоз Какан иакәхон. Хәаҭхәаҭ
иӡӷаб шьахә Адамыр иакәызма дзаҭәаршьоз. Ианақәшәах закәытә
ҟәышраз, ма гаӡараз рҽызларгылашаз заа ирдыруандаз. Аха Ԥара акы
игәы иалаӡамкәа амҩа данызар, Џьука лакәымзар хаҵа ицаз? Анс
акәзу, арс акәзу, Какан Хәаҭхәаҭ иҭаацәа рыҽрылагалара уамак ихаҭа
иҭахымызшәа ибон. «Ных!» – иҳәан, Кәыкәыша иахь имҩа шьҭихит. Уи
диқәшәар, зегь еилкаахарын ҳәа дақәгәыӷуан.
– Кәыкәыша дысҭахын, – Какан мандаринала еибыҭаз ақалақь
гәарԥ ҭшәа иалгаз амҩахәасҭала абарҵа дныҵагылан, аишәа гьежь
днадтәалеит. – Аҩны дыҟоума?
– Дыҟамкәан… – ан акы деиҵанарӷәӷәон, лԥа иаалыԥхьара
иаразнак илылымшеит. – Иахьак иара иакәӡамкәан дыҩноуп, уи
еилукаазшәа, уара уааит, зныкыр ара узбахьазма. Ихы зыхирҟьо
удыруама?
– Ус акгьы сыздыруам.
– Нас дзуҭахызи, нан? – ан иахьцалак акы дацәшәон, лԥа акы
дацәылыхьчарызшәа, иааиз дҭылҵаауан, арахь лыҷкәынгьы цқьа
деиқәшәамкәа длымбалози. Акыцә маҭәашьар знык иашьцылаз
деиқәшәахуазма. Усҟатәи иара уи дазгагамызт, аха иахьцалак. Аҽны
иҟазшьақәа злаҟаз ала, иаԥхьаҟа дзеиԥшрахашаз здыруадаз.
– Иеицаадыруаз аӡәы ԥҳәыс дааигеит, – Какан «ҳҩыза» ажәа
иҽацәихьчон, иагьа умҳәан. – Изаарыцҳазар ҳаиццап сгәахәын.
– Ма усгьы џьара дузынҭыгандаз! – ан лхаҭа лыбла аакәеицеит,
гәыӷрак аалызҭашәан. – Дааумырлахҿыхрызи, – убри лгәы азыҳәон
уамак иманшәаламхаз зԥазаҵә ихаанхаз ан.
Лара аҩныҵҟа дныҩналеит. Какан аамҭа рацәа цазшәа ибон,
арахь ларгьы ддәылҵуамызт, лԥагьы длыздәылгомызт. Дчымазаҩны
дышьҭазар, лара дихан длыргылозар, мчыла деилалҳәозар аҟара,
Какан сахьақәак ибла иаахгылон, убасҟатәи имаӡан аҩныҵҟа ани аԥеи
реицәажәара, реибарххара. Аҵыхәтәан аԥшәма ԥҳәыс даадәылҵын,
лгәалаҟазаара иҵегь ибжьысны, лысас ҷкәын дааиҿатәеит.
Ҿылҭуамызт. Какан дызлызҵаауамызт, лара лыҷкәын иаадәылҵра
лзеидара хьанҭаны дазԥшын уҳәартә дибон. Кәыкәыша ашә
даалагылеит, маҷк ибла цырцыруан, иԥсҭазаара «уадаҩ»
злаирмариашаз дашьҭамзи.
– Шәара шәааицәажәа, – ан дҩагылан, лҭыԥ лԥа инаилҭан, аҩны
дыҩнызгашаз уск лызԥшызшәа, агәарԥ мҩахәасҭа кьаҿла агәашә ахь
лҿыналхеит.
– Ҟы-ҳы! – Кәыкәыша, ихәда ааирыцқьазшәа, бжьык
ааихәылшәеит, даԥшәыман, реицәажәара еибызҭашаз иара иакәын,
арахь ак зҭахны иааиз Какан жәабжь ҿыцк хациркуамызт, дызҭааз ихы
аҭыԥ иқәлозар ҳәа дизԥшызшәа. – Сыззуҭахызи? – Кәыкәыша
аҵыхәтәан азҵаара ааихәылшәеит аԥшәымаҵас акәымкәан.
– Адамыр ԥҳәыс дааигеит. Уаалар идаҳныҳәаларын.
– Сара уахь сцаӡом, – ԥыҭрак ҿимҭзаргьы, Кәыкәыша аҵыхәтәан
иажәа иҳәеит.
– Уҩыза иԥҳәысаагара идуныҳәалар уҭахымзар, узакәытә ҩызеи?
– Сара исҩызамхаз сара сзиҩызахари?
– Исзеилымкааит, – Какан мдыр ҟаиҵон.
– Иааигада?
– Џьука… Хәаҭхәаҭ иԥҳа.
– Убри ауми иуҳәаша! Џьука сара дысҭахын.
– Иара идыруазма?
– Иасымҳәахьази сара агаӡа.
– Иара дшиҭахыз уеиҳәахьазма?
– Ишԥасеиҳәоз! Дгаӡазма.
Какан дзызнеиз дҭиҵаацәар цәгьа ибомызт. Кәыкәыша, далгаӡан
дыҟамзаргьы, днаркоманын. Уа ианеидтәалаз аламҭалаз, акыр
дарҩашьахьан. Убас иҟаз ауаҩы, аӡӷаб бзиа дибартә, убасҟатәи
иҵаулаз ацәаныр далаҟазаауазма? Арахь ихшыҩ еилыкка дцәажәон.
Ма анаша даханы даангылазар уи аҽны? Уигьы зегь иханаршҭыр
акәын. Акызаҵәык иара даргамазтәуаз – ицәажәара мчын, иҳәарц
ииҭахыз аибыҭараз иажәақәа уамак изхомызт, аха, иахьцалак,
дааҿагәаҿасуазаргьы игәалашәара изааиуан. Какан, уи диҿаԥшуа,
ҿымҭӡакәа маҷк даатәеит. Кәыкәыша ихымҩаԥгашьаз мҩак шьҭиххьан,
ма иара даманы ицон. Иаахьарҵәира ус имариамызт. Мчыла
дықәургьежьуазар, уманшәалахар здыруадаз. Ус ақәымчра Какан
имыцхәны ибон, иагьаҭахымызт.
– Угәы аарҳәы! – иара Кәыкәыша дааирӡырҩит.
– Сгәы ааҳәхьеит, – ҳәа аԥшәма ииҳәаз ахы ахьхаз Какан
изеилкаауамызт.
– Ус акәзар, ҳаицны ҳҩыза ҳизцап, – Какан уи иабжьеигон.
– Уахь сара сызцом, – Кәыкәыша иааҿаԥиҵәахуан.
– «Сгәы ааҳәхьеит» зҳәадаз?
– Сгәы ааҳәхьеит, иашоуп. Сара уажәы Џьука лакәу џьушьома
сзышьҭоу, – Кәыкәыша уамак аацәыригахт. – Иабаҟоу ҳаиҩызара?!.
Дабаҟоу сҩыза Адамыр?.. Дыҟаӡам. Шәырт!.. – аҵыршә дасырц
агьигмызт, ибзи, иқьышәи, ихаԥыцқәеи цқьа изеинааломызт акәымзар.
– Сара Џьука лакәу џьушьома сгәы иалоу? – уи ииҳәахьаз ҿыц
ишьақәирӷәӷәон. – Сгәы иалоу ҩыза дахьсымам ауп. Шәырт!..
– Ухы унапаҿы иаага!
– Сара схы снапаҿы иаазгахьеит. Уахь усцәымшәан!
– Уаала нас! Адамыр идаҳныҳәалап.
– Идысныҳәало закәи?.. Иззакәи?
– Ҳҩыза иоуми.
– Ҩыза дсымаӡам сара.
– Уск еицыҟаҳҵозаргьы, убас уҳәома?
– Иарбан усу иаҳзеицыҟаҵо?!. Заҟа дысҩызоу еилысымкааи?
Иласхи ас аҩыза? Уаагьы џьара сиҭиуеит. Аҩыза дзакәу удыруама?
Аҩыза аҩыза иакәзароуп.
– Иуҳәаз саҳаит, – Какан дҩагылеит, Кәыкәыша ихәыцра
ицәеиԥхьыттозшәа аниба. – Иуҳәақәо цқьа урызхәыцқәа, –
днаилабжьазшәа иуит. – Узықәшәаз уатәнамтәроуп, уалҵроуп.
Агәашә аԥхьа аԥшәма дааныжь, Какан имашьына дазнеит.
Дызлаԥшыз ашьҭахь ачараишәа ахьеиҿкааз ацара игәазыҳәомызт
зынӡаск. Арахь шоуран. Иуфоз-иужәуаз анухаҳашаз аамҭамызт. Уахь
ацара иаԥсазу, иаԥсамзу азхәыцха иҽамҭакәа, уаанӡагьы уи амҩа
дықәгыламзи, иҿынеихеит, иареи иҩызцәеи русеицура амуа,
аиԥхьыттарахь рхы шдырхаз дазхәыцуа. Аиашаҵәҟьа иҳәозар, уи маҷк
игәы иаахәон. Макьана иарԥарцәан ззуҳәашаз рықәрақәа ирҭагылан,
аха иагьыхәыҷқәамызт, арҳәра рҽазкны мацара, изынхарымызт.
Макьана ирықәманшәалахозшәа иааиуан, аха мышкы мышкы
аҵыхәан, амҟәыб еснагь аӡы шзаанамгоз днарбартә иақәшәар, абаа,
ирыхьзеи, шьҭа ихәыҷқәазма ҳәа, ргәы иалс еибадырбарынеи.
Адамырраа ахьынхоз ақалақьи уи анаҩстәи ақыҭеи рҳәааҿакәын.
Агәарԥ бзиеи, абаҳчеи, ауҭраҭыхи рзы адгьыл рыҵакын. Ирҭахызар
аџьқәреи ахьыларҵашаз аҭыԥ маҷк рыман. Знапы акыр акуаз изы
инхарҭа ҭыԥ бзиан. Адамыр асҟатәи абеиҭахыз умҳәозар. Шьҭа, нас
ԥҳәыс дааигазар, дшьақәгылозар иудыруази. Ргәарԥ аҿы амчындыр
ашьаԥа ақәыршәын. Идыртәахьан азы, маҵуцәақәак ракәымзар уаҩы
дубомызт. Ашьаԥа аганқәа адгьыл аҿынӡа илаганы иҿаҳәаӡамызт,
шоурамзи, аԥшабжьас иаҳа еиӷьаршьон. Агәашә аҿынтә ауаа штәаз
Какан днарылаԥшит. Дшааиз збаз хаҵак дааидгылан, иаразнак инапы
иирӡәӡәарц, днаиԥхьеит. Иқәра зықәлаз днарыладыртәеит. Ҵ әыцақәак
рыжәхьан, ачара аҿҳәара арҭахьан азы, Какан иркхьаз дахныҳәақәарц
наидырҵеит. Иара мап имкит, аҩы зҭаз аҵәца днахан, фырџьанла
араха ижәуан, аныҳәаҿақәа ааидикыларц. Итәашьа злаҟаз ала, аҩны
днаҿаԥшуан. Адамыр дибарҭамызт, уамак исасцәа рылагылара
шаҭахымыз идырзар, макьана уиқәгәыӷыртә ламыск изҭан ҳәа, Какан
игәы дҭахәыцуан.
Иаалырҟьашәа абарҵа дааҵагылеит ани аурыс ӡӷаб ԥшӡа
ҵәрышкәа, Лиза захьӡыз. Ари ара дабаҟаз? Лара ӡӷабцәақәак
драцәажәон, даргьы гәырӷьаҵәа илыдгылан. Дуаҩы наалазар
акәхарын, иара даалызхәыцит. Нас лара наҟ дныҩналеит. Иара
уажәи-уажәи уахь дыԥшуан, даҽа знык илаԥш налықәшәозар ҳәа.
Лара уаҳа ддәылҵуамызт. Иахьцалак ара дызхаанагаз еиликаар цәгьа
ишимбоз мацара, ҵәыцақәак ижәит. Нас дихашҭит, аиҳараӡак лара
лцынхәрас абарҵаҿ Адамыр даниба. Деибгазшәа ҳәа изцәыҵаччоз
Какан дизыԥшуан, ашоура агәхьаа мкыкәа, зкостиум еиқәаҵәа зкьаҿ
шкәакәа аҵаҵа, згалстук шкәакәа ақәыз арԥыс. Уааиеилаҳарын. Иара
акыр иԥшнын, уажәы иаҳагьы деилфаҷан. Иахьцалак иара уи
диеигәырӷьон. Ибзиашәа Кәыкәыша дмааит, иҩыза дшьыцганы, игәы
ԥжәарынеи. Амаҳә каҷҷа, дцәыҵаччон Какан, наҟ иҽиҵәахаанӡа
дибарц, зныҳәаҿа макьана иргәаламшәацыз иааизакны ҳәа,
фырџьанқәак ааникылахын, ачараишәа дҩахыҵын, иҩыза дахьгылаз
иҿынеихеит. Егьи длалбаан, дааиԥылеит. Рнапқәа ааимырдеит.
– Аразҟ бзиа шәоуааит! – аҭаца ҿыци иҩызеи днарықәгәырӷьеит.
– Иҭабуп! – ааиҿыҵшәеит Адамыр.
– Ҭацаагара сушьҭуаз џьысшьон.
– Усҟатәи аҳаҭыр цәгьа иубомызт, – Адамыр дԥышәырччон.
– Ачара аҿҳәара шашәҭаз саҳаит, аха ианыкәыз сазымҵааит.
– Ааԥынрахь иаҳгеит.
– Еилыскааит. Ԥшӡала иахьӡаша!
Какан агәашә дынҭыҵын, имашьына дынҭалеит, еилагылаз
аҩызцәа иаарылиган, амҩа данын. Уи Адамыр иԥҳәысаагара
идиныҳәаларц данынидгылоз, Кәыкәыша диԥхьазу димыԥхьазу
аилкаара инаҵгашәа, рҩыџьегь реизыҟазаашьа зеиԥшрахашаз
абыржәнатә мҩақәҵарак аиҭар цәгьа ибаӡомызт. Аразҟ бзиа
анизеиӷьеишьа ашьҭахь, убри инацҵаны игәы иҭаз изцәырымгеит.
Ауаҩы дгәырӷьартә даныҟала уицгырӷьар еиӷьын, убри аҽны
иадамхаргьы. Еснагь агәырӷьара узҭодаз. Убри амшала Кәыкәыша
иӡбахә уа игәаларшәара иаҭыԥымкәан иԥхьаӡеит. Иара усгьы иҩызеи
иареи рааибра игәы иҵаххуа игәарԥ дықәгылан, уажәы ҿыц убри
арцыхцыхра мцхәхон ҳәа, амҩа аҩныҟа дахьаныз, ихымҩаԥгашьахаз
Какан игәы алаҟан. Лашьцахьан усгьы, адәқьан аҿы дынкыдгылеит.
– Шьҭа ашә аҳарклап? – иара ицынхәрас аухантәарак аус зуаз
иан Наала иналабжьеигеит.
– Макьана аус узар бзиан аха, – Наала лҽеидылкылон, аԥхынраз
уахыла акраазхәоз илеиҩеиуа ибжьаз аԥсшьацәа ацлон, русутә
дырманшәалон азы, рыдәқьан аҵхагәахьы инеиаанӡа иаартызар
еиӷьалшьон, арахь лымала алашьцара дыҵаланы, ргәарбжьаранӡа
дцар лҭахӡамызт, акы дахьҟьашаргьы, шьҭа дҿазма.
Рыдәқьан ыҵарбаҟа иаркны, Какан иан аҩны дааигеит.
Иҽыкәабаны ииарҭахь дцан, заа дышьҭалеит. Аҽны ҭацаагара
мҩаԥызгоз дахьырҭааз акәзу узеилкаауамызт, ихаҭагьы ԥҳәысаагара
ааихҭашәеит. Дзызԥшуадаз, аиаша уҳәаҵәҟьозар, бзиа иибоз аӡӷаб
дыҟазар, иара дызлалызхәыцуаз ала, лара зегь рыла деиқәшәазар?
Дахьдәылҵшаз ҭаацәа бзиан, рҽеибыҭа инхақәоз иреиуан. Лара лҵара
ыҟан, лусурҭа лыман, аҳаҭыр лызкашәаны Анцәа иишаз дреиуан.
Илзымхози, лхаҵацара ада? Иара имццакра лара дамырццакуа
дыҟазма. Ас аамҭа анига, дицәыргон. Илышьҭашәарыцоз маҷызма?
Ԥара идагьы иуҭахыдаз. Уик, Такәа инхарҭа хылаԥшҩыс дарҭазшәа,
ирлас-ырлас ргәарбжьара дыбжьысуан ҳәа, уҳәан-сҳәан цәырҵлон,
Какан иагьа лымҳа џьгәа ҟаиҵаргьы. Ателефон аақәихын, Иалса лахь
дасит.
– Уажәы аҩны быҟазар акәхап? – иара дҵаауан, лара аимадара
анаашьақәлыргыла.
– Акыр уҭахызма? – изҵаара аҭак хықәкыла иахьилымҭоз
ааигәамԥхеит.
– Сбацәажәар сҭахын.
– Уаха сҷаԥшьоит, – анылҳәа, Какан игәаҵа аԥхара ныҵалеит,
ауха уа длызнеир цәгьамызт. – Уаҵәы аҩны сҟалоит, – ҳәа инацылҵаз
акәын игәамԥхоз. – Даҽа уск сымаӡам. Уа унеи!
– Уаҳа зҭахым! Бсызԥшыз!
Иахьцалак ахәшәтәырҭаҿ еидырбалар лҭахӡамызт. Избан? Уа иаҳа
иманшәаланеи. Уҳәан-сҳәан лҽацәылыхьчозу? Уаҟа аус зуаз
ҵарауаан, ԥссаҩцәак рыда. Ахирургиаҿ аус еснагь ирацәан. Џьоукы
рылацәажәара аха рымазма. Уа еиқәшәар зылҭахымзи? Аҩныҟа
диԥхьеит, уигьы акы аҵанакуан, лҭаацәа рԥырхагамхартә илзыҟаҵар.
Амала, иахьцалак реиқәшәара данақәшаҳаҭха, уи шеиҿылкаашаз
лара илусын, иара хьаа уамаӡак имамызшәа ибон, ҭынч дыцәеит.
Ашьыжь идәқьан дадгылан, ацаԥха рацәа ишә аҩныҵҟатәи асапатқәа
ирҭаргьежьуа. Аԥара даназрыцҳаз зны аихатәы ашә ҿеиҵарц иӡбеит.
Усҟан азауад аҿы иҭрыжьуаз ашәқәа рыхә изышьҭымхызт, иаҳа
ирмариан иҟаиҵарц иҽазикын, аиха бӷьыц, аиха кәақьҭқәа ацҵаны,
иааихәеит. Ашә зҭаирсашаз аиха ԥшаатәхеит. Асапатқәа
данрышьҭалах, иреиӷьын ҳәа иԥхьаӡақәаз хԥа ихәҳаит. Урҭқәа зегьы
еибызҭоз хазы изишәеит. Зегь анааиԥхьаӡа, аихатәы ашә шеизакыз
иааихәазҭгьы, иаҳа имаҷны дзаралхарынеи. Амала ихьыз шьҭа игәы
иалаӡамызт. Инапылаҟаҵараз ашә иаҳа еиқәҟацан, иԥҽны аӡә
дыҩналарын ҳәа уамак уацәшәарымызт. Убри идәқьан маҷ аргылара
аныхиркәша, заҟа умал маҷыз аҟара, иаҳа имарианы уҽеиқәыршәара
ушашьҭаз мацара, аусура иаҳа шуцәақәыӡуаз еиликааит, убри акәын
ара иаликааз.
– Ача узааргахьоума? – змашьына наргыланы, иааҩнаԥалаз
Асҭамыр дыццакуан.
– Ашьыжьӡа акыр ҟалама? – Какан Асҭамыр дџьеишьон, макьана
дышьҭамзаауаз.
– А-«Беларус» сышьҭаланы иаауеит. Цәгьала атрактор зтәу
ашьыжьӡа дсыргылеит, иахьа хәлаанӡа ԥыҭк исыржырц. Шьыбжьон
џьара дысцәымцарц, афатә изызгароуп.
– Убранӡа уҽеиқәуршәахьоума? Зынӡа уфраҭзаап.
– Аус злоу аԥароуп. Уи ԥыҭк еидыскылеит. Иҵегь сзаарышьҭуеит.
– Усҟатәи уццакуазар, иацтәи ача сымоуп.
– Исыҭа! Аҭубар бзиак, ашәеилаҵа умазар, аӡызла… Уаҳа
изгари? Анаша, апомидор… Ҩыџьа иҳазхаша. Иахьа хәлаанӡа
сидгыла аус исыруроуп.
– Бзиала уеиқәшәааит! – Какан пакетк рҭәны Асҭамыр инаииркит.
– Асҟатәи афатә даҽа ԥыҭ-ҩык адыжәгалароуп.
– Абар иаргьы дахьсыхьӡа! – Асҭамыр дындәылҟьан, илиасхьаз
а-«Беларус» имашьынала днашьҭалеит.
– Аҳәаа дицәхыҵыр ҳәа дшәома, иҵалазеи? – ибжьы ҭыга Какан
дцәажәон, Асҭамыр ахышә ала уи дахьишьҭаԥшуаз.
Еиуеиԥшымз ача хкқәа аазгоз амашьынақәа ааиуан, Какан урҭ
идикылон, иаазгоз дара рыхәԥса риҭон. Иан лҽынмырхакәа дааиуан,
имаз-ихӡыз налеиҳәан, дындәылҵит. Шьҭа ргәарбжьара дныбжьаларц
иҭахызшәа, илаивҟьаз Ԥара, имашьына шьҭарҳәаза иааникылан,
дҭыԥан дааидԥалеит.
– Адамыр ԥҳәыс дааигеит, уара убра уҟазшәа лымҳаҭаск соуит, –
Ԥара аҳашҳатәхара дазааигәан.
– Сара уи удысныҳәаларц сгәы иҭан, – Какан дҭынчын, ус ала
иааидгылаз дааиқәикырц, – уара уамеигәырӷьазшәа збоит.
– Иахантәарак ҳлышьҭан, дахьыӡыз ҳзеилкаауамызт,
сзыргәырӷьарызи?
– Шьҭа еилукаазар ҳәа сыҟоуп.
– Еилыскаашәа зуит.
– Уаҳа изакәи?
– Уи лара лхала диццоу, дымҵаирсу еилыскаароуп.
– Дымҵаирсит ҳәа угәы изаанагеи? Уа ҭынчран, акрыфара-акрыжәрада ус рымаӡамкәа.
– Ус иҟалеит ҳәа агәра згом. Адамыр лара илгәаԥхашаз
дреиуӡамызт.
– Иҟамло агьыҟам.
– Илҭахны дцазар, хаҵаҩызак дышьҭылымхуази. Ус аӡә длыцын
ҳәа ҳаҳаӡомеи.
– Ахаҵаҩыза итәы сыздыруам, аха аҭацаҩыза дылгазар ҳәа
агәра сымам.
– Уи дарбан?
– Лиза!
– Иуҳәо закәи?!. – Ԥара ҿыц иаҳауан уи лыхьӡ – Лиза? –
Аԥсшьаҩы ӡӷаб ҭацаҩызас дышԥашьҭылхуаз?
– Лакәзар ҳәа сгәы иаанагоит. Акәымзар Лиза уа дназгеи?
– Аамҭа умоума? – Ԥара иаалырҟьашәа Какан диҩызахарц
шиҭахыз ҩашьомызт.
– Сароу? – Какан Иалса длықәшәарц дышлацәажәахьаз ихы
иҭагьежьуан. – Аамҭа кьаҿк. Нас уск сымоуп.
– Уаасыцныҟәа! – Ԥара дбылуан, Какан диҳәеит. – Зны Лиза лҿы
ҳанкыдгылап.
– Дааргахьазар…
– Ҳлызнеир еилаҳамкаауеи.
Уаҳа ҿымҭӡакәа, Какан днеин, амашьына дынҭалаанӡа, Ԥара
иҭыԥ ылх, амотор аус аирухьан. Машәырк ҟаимҵандаз ҳәа, Какан
дзызхәыцуаз иныҟәцаҩ дкылхх Андреи Макар-иԥа иҭаацәа рыԥсы
ахьыршьоз агәашә днадыххылеит. Аԥшәма ԥҳәыс даадәылҵит лхала,
лыԥсшьацәа ашьыжьӡа идмыргәамҵырц.
– Лиза дҳамбар ҟалаӡом, – Ԥара дналыдххылт, Какан амашьына
аҭыҵха иоуаанӡа.
– Уажәоуп данааргаз. Чаик лжәуан. Дышьҭамлацзар слыԥхьоит,
аха дышьҭалахьазар…
– Зегьакоуп дызбароуп, – Ԥара иааҿахиҵәеит.
Аԥшәма ԥҳәыс даныхынҳәы, уамак ҵаанӡа, абарҵа иааҵагылаз
Лиза ацәа лыгын, ишлыԥхьоз анлаҳа, лиарҭа дшыҩагәылҵыз мҩашьо.
Илызԥшыз анылба, дагьааԥышәырччеит лгәы иаахәаӡаны, уи Ԥара
изгәаҭо дыҟамызт умҳәозар. Длалбаа дԥыруазшәа, даарыдгылеит.
– Џьука ҭацаҩызас блыцын ҳәа саҳаит, – Ԥара ихы убас
иналықәикит, аӡӷаб цәгьарак зуз лакәны лхы лыԥхьаӡартә.
– Ааи, аха иҟалеи? – Лиза илбоз-илаҳауаз уамак иџьалымшьеит,
гәаҽанызаарақәак лоухьазар акәхарын.
– Уи лхаҵацара шԥаҟалеи? – Ԥара иаамсҭашәашьа ӡыҭуан,
излауаз ала иҽшникылозгьы.
– Ишԥаҟала ҳәа иуҵаашьоу сзеилкаауам, хаҵа дымцаӡакәа
дтәазаауазма? Арԥыс данлызкашәа диқәшаҳаҭхеит.
– Убри дылҭахны диццама?
– Даҽакала уаҳа ишԥаҟалоз?
– Сызҵаара аҭак цқьа исыбымҭаӡацт, саҭамыз!
– Дылҭахын ҳәа сгәы иаанагоит. Ус акәын исалҳәаз.
– Агәхьаа басыргеит, саҭабымҵан!
Ԥара, уаҳа дааҭымгылакәа, агәашә дынҭыҵын, дшыццакуаз
имашьына дынҭалан, уажәраанӡа уаҩы дшимбацыз иԥсахы ԥыжәжәо,
Какан иааира дазыԥшын. Ишахәҭаз ишьапқәа аус руртә дҭынчмызт,
аӷәра аҿарххо икызшәа, амашьына ҭрысҭрысуа аҿынанахан, нас,
машәырк ҟаимҵандаз угәахәыртә, даӷьны амҩа дҩанылеит.
– Уабацои? – Какан уи ихырхарҭа еиликаауан.
– Усыцны уаала! Џьука слызцароуп.
– Избан?
– Иҟоу-иану еилыскаароуп.
– Еилумкаахьеи.
– Уи азхом. Иуҭахымзар уаансыжьп?
– Мамоу, суцны сцоит, – иҳәеит Какан, дызцыз, иакәымз ак
иҽазикыр, диԥырхагахарц. – Амала ас акәӡам хаҵа ицаз ишлызцо, –
дазирхәыцырц игәы иҭан.
– Саби сани џьоук еидыркыларц ргәы иҭан, аха сара ираԥызгарц
сгәы иҭаскит.
– Умбои ахымҩаԥгашьа шырдыруа.
– Амҩа сануп, Џьука схала слацәажәароуп.
– Уи дузырхынҳәуам, цҭәык шьҭумхааит.
– Дырҵәаауа даазгома! Сахьҭабгаз сааит лҳәар, џьаҳным
лҭыԥуп.
– Ус дахьушәиуа Анцәа иуџьишьом.
Имашьына, агәашә инадыргыла, дыҩҭыԥан, уаҩы дызқәимбаауаз
агәарԥ дынҭашылт. Иахатәи аилыхара ашьҭахь, агәылацәа
еимыпхьан, аԥшәмацәа рыԥсы ршьон. Иҵыкка игылаз ашьаԥа уамак
еилыргамызт, амаҵуцәа рааира иазыԥшын. Лак иԥылар ҳәа
дазымхәыцкәа, дышиашаз амардуан днаҿалан, изиашаз ашә аартын,
амаҵурҭа дныҩналеит. Ҿиҭуазар изҿымҭуа, азхаз даақәхеит.
– Иухьи, нан? – аҩныҵҟатәи ашә лхы аалалкит Адамыр иан.
– Џьука дызбар сҭахыуп, – иааҿаԥиҵәеит иара.
– Уи дышьҭоуп макьана.
– Уа снеины дсыргылома?
– Мамоу, убаашәт.
– Шәылцәымшәан! – Адамыр иашьҭахь дгылан ан иаҳа илдыруаз
Какан. – Дизаажәгар длацәажәап. Лашьа иоуп.
– Уажәыҵәҟьа, – аԥҳәыс днагьежьит.
Лара дыццакуамызт, ззы днахынҳәызгьы дласуамызт, ирурыз
иақәымшәозшәа, еилахан. Убарҭқәа-егьырҭқәа Ԥара иаҳа иԥсы
еиларҵон. Уажәаҟара иҭыԥ дамкуа, уи Какан димбацызт. Еснагь дуаҩы
еиҟараны ибла ихгылаз арԥыс иаҳәшьа убранӡа диҭахын, уи лразҟы
уаҩ дызнымиацыз акәызшәа дшахәаԥшуаз Какан еилыкка
ибагәышьон. Лара дыбзиацәан, уахь агьузҳәомызт. Лашьа иакәмызт,
иара ихаҭа Адамыр диаҭәеишьомызт. Аха иҟалашаз ҟалахьан, лара
дахьааиз дабартә еиԥш, наҟ-ааҟ еиныршәатәын, аханатә
агәеихшәарақәа рыбжьамларц. Агәыҳалалра акәиц имцабз бзиахон,
аха знызынла цқьа иузыламҵоз иҽеимкәа иааурыхуан. Лара, ланхәа
ҿыц данааҩнашыла, уи длышьҭагыла даақәгылеит, лхы ларҟәны,
аҭамзаара даҳәозшәа. Ԥара, лнапы нҭарс иаанкыла, ҿымҭӡакәа
дыҩдәылга дизгоз џьишьон, аха ланхәа дахьрыбжьагылаз дарҩашьан,
зҵаарагьы иҿамшәо даақәхеит.
– Рымацара еицәажәааит, – Какан Адамыр иан лахь ихы
наирхеит. – Шәымшәан! Сара ара сыҟоуп, – аниҳәа, аԥҳәыс лышьи-лышьи еиқәҵо днахынҳәит.
– Баала аҩныҟа! – лҽеидкылараҵәҟьа дахьимгӡакәа, Џьука
амаҵурҭаҿынтә дицны лындәылҵра агәра игозшәа, иааҿахҵәаны
илабжьеигеит. Лара лылаԥш лзышьҭымхуа ҿылҭуамызт,
дышиқәшаҳаҭмыз илырдыруан. – Ибдырны баама?
– Ааи, – аалҿыҵшәеит.
– Сара аҩныҟа бызгарц сааит.
– Сахьааиз сыҟоуп.
– Аҵыхәтәантәи бажәоума?
– Уаҳа ишԥа?
– Уаҳа агьсабымҳәону?
– Мамоу.
– Бахьымхәааит! – игәамҵхамҵра мырԥсыҽӡакәа, даахынҳәын,
дындәылҟьеит.
– Уи игәхьаа уамак ибымкын, – Какан ҿааиҭит. – Макьана игәы
шны дыҟоуп. Аразҟ бзиа бымаз! – налзеиӷьеишьан, иара днахынҳәит.
Амашьына дахьынҭалаз, Ԥара дызҭынчхомызт, амҩа дананылагьы. –
Уаҳәшьа лгәалаҟазаара ԥхасҭатәны, уаахынҳәит, – иҳәеит. –
Иззаҭахызи? Лара хаҵа дцеит ҳәа дгәырӷьаҵәа дыҟоупеи. Игәнугаша
акгьы умам сгәаныла, – дилабжьон, егьи деимахәланы иаҳауаз
макьана изгәынкылаӡомызт. – Сара Асҭамыр иҩны снеир сҭахыуп,
убранӡа снаугар цгәьа избомызт.
Какан дааҭыҵын, амашьына анца, агәарԥ дынҭашылеит, иааира
заацәамызт, иагьыхьшәамызт ҳәа дгәыӷны, шьҭа шьыбжьон ааиуан.
Агәарԥ уаҩы дықәибаауамызт, абарҵахь амардуан дҩаҿагылаанӡа.
Иалса даадәылҵын, дааиԥылеит. Инапы ааимылхын, амаҵурҭахь
дналган, акреслаҿ дналыртәан, ателербага наҿалҵеит, еицәажәозар
уамак ирԥырхагамхартә, абжьы акыр ирмаҷны.
– Шьыбжьхьак сырхиан, снапы асыркырц сгәы иҭан, ибзиашәа
ианаамҭаз уааит, – акҿаҩра дныҩналеит.
Иаразнак даныздәылымҵ, хьурӡык ақәлыргылар иҭахымкәа,
дҩагыларц игәы ишҭаз, лҽырхиа дыштәаз мҩашьо, абысҭа
ԥхаҵәыԥхаҵәа, ахылҩаԥсылҩа ахылҵуа, иаақәлыргылеит, ҩыџьа рхәы
лырхиауан. Лҟәыд ааигәа ишылчаԥаз ҩашьомызт. Анашеи апомидори
ааигәа иҿыхын, иссаны иқәгылан. Акәтымахақәа џьны адырган ианын.
Ларгьы дааидтәалан, аԥшәымаҵас аԥхьа лхәы лнапы алыркит.
Фырџьанк араха илыржәхьан, маҷкгьы ифахьан, лара дҩагылан,
ачашә сса чанах ҟьаҟьак ианҵа ианаақәлыргыла, зынӡак агәра игеит
лчысҟаҵара шынеибакәыз иара ишизкыз.
– Такәеи Сырмеи аҩны изыҟами? – игәы иҭашәаз зынӡак агәра
игарц, ари азҵаара лиҭеит.
– Цац иауашәа, иахьа ԥсрак ахь еицымцар амуит, акыр сықәзар,
саб дааудсмыртәалози.
– Бара бахьсыдтәалоу иаҳагьы еиӷьасшьоит.
– Сара иумаскып ҳәа уҟоума.
– Исымазкуа дсыдбыртәаларц, смааиӡеит, – абар дыззааиҵәҟьаз
дахьаадгылаз, аха макьана заацәаны ибон, ртәашьа даԥырхагамхарц.
– Ашьыжь Асҭамыр дызбон, – иҳәеит.
– Уи инаплакы аргылара иҩ-напык азикит. Ԥсшьаҩык диқәшәан,
имаҷымкәан аԥара ииҭеит. Иаарласны абанк аҿы иҵегь ааишьҭырц
игәы иҭоуп.
– Излаздыруала, ишәҟәқәа макьана аҵыхәтәанӡа ихиаӡам.
Аргылара инапы аиркыр заа ируамызт?
– Сыздыруам. Иара дыццакуеит, акы дацәшәарц игәы иҭакӡам.
Иахьа иҟоуҵалак ҟалоит ҳәа сыҟоуп.
– Усҵәҟьа иҟам, аха уҽурманшәалар узхьымӡара арбану. Уи
ԥшӡала иусқәа дрыхьӡааит! Сара, даҽакы салацәажәарц, сыбзааит, –
ус ала иаҳақәаз зегьы лара ишиалҳәаз лгәалашәараҿ ирӡырц иҭахын
Ҩ-жьак икуан. Иидыруази иқәҿиаргьы, лара иаҳа дзызҿлымҳахашаз
лызцәыригар. Иахьцалак дыззааиз аусгьы иқәманшәалахарын ҳәа
дақәгәыӷуан.
– Да.. Ыы?.. – ҳәа дааилахеит аԥҳәызба, дзеиԥшрахаз цқьа
изгәамҭарц, ԥшьшьала ачашә ԥҽы лҿы инҭалыршәуан.
– Сара бара сбацәажәарц сыбзааит.
– Да?.. – лҿы ҭамырцәӡакәа, дҵаауан.
– Ҳҩыџьегь ҳагьыхәыҷқәам. Аус арххара аҭахны избаӡом.
– Иарбан?!. – «усу» ацымҵакәа, лыкрыфара аанкыла, даатәеит,
илаҳауаз џьалшьозма уҳәартә.
– Сара сшыбзыҟоу усгьы ибдыруеит. Мап сцәыбымкын,
амцхәгьы сыбмырҳәан!
– Какан, субарц шуҭахыз ансоуҳәа, ҩызак иаҟара усҭахны,
усыдыскылеит. Уи иаанагаӡом даҽакала усызхәыцыр ҟалоит ҳәа.
– Иалса! – иара ихы ааирҵысит. – Сшыбзыҟоу усгьы ибдыруеит,
– ҿыц илгәалаиршәон ааигәаӡа илеиҳәахьаз. – Ибдыруеижьҭеи иахьа
акәым. Бсызхәыцырц аамҭа быман.
– Аҷкәын ӡӷабк дигәӡит ҳәа, уи иаанагома дицымцар ҟалом ҳәа?
– гаӡарак шылҿыҵҟьаз лхаҭа илныруан.
– Ус заҟаҩы быргәыӡхьада? – лыбӷа ааԥиҵәеит.
– Саҭоумҵан, усшәа ахьысҳәаз! – лара дааилахеит. – Аха… –
дааилахаӡеит.
– Убыржәы мап аасцәыбкыр, уаҳа бааигәа сықәымларгьы
ҟалоит. Бгәы сзыԥҵәо џьыбымшьан. Аха ус иаармариа бысзоужьуа
сыҟаӡам. Сара убасҟатәи бысҭахыуп.
– Аамҭа суҭароуп, – лҳәеит, маҷк лызҿымҭуа данаатәа ашьҭахь.
– Ус акәзар, аамҭа усгьы иҳамоуп, ҳакрыфара иагаҳмыжьып, –
аибарххара рыбжьаланы ибаӡомызт, аха убри ахәынганк ыҟазар
ирдадарц, Иалса лчыс инапы надикылахт. – Афатә хааны
ишԥаҟабҵои! – гәыкала дааирҽхәеит.
– Иҭабуп! – дааԥышәарччазшәа луит, лгәы ишаахәаз усҟатәи
игәнимкыларц, арахь лгәаҵанӡа џьара иргәамҵра дацәшәон.
Лара, лызхара шылфахьазгьы, иара икрыфара аанимкыларц,
ҿаҵақәак лҿы инҭалыршәон, дмыццакӡакәа илбаалдон. Уамак лхы
лзышьҭыхуамызт, иалҳәахьаз ада акы лыбла ирхимбааларц. Усҟан
дышџьашьахәыз иара иҵәахуамызт, уажәи-уажәи дылҿаԥшуан,
дҭиҵаацәон. Лҭышәынтәылара дҭагылан, дыԥшӡацәан. Лчыс бзиан,
ихаан. Ҟазшьала дхәыдамызт. Лхымҩаԥгашьа ԥсҭазаарала ишәан-изан, аҩны арԥыс иԥылара хазы ҷыда бзиарак дазхәыцны
ишьҭылымхит. Ааигьы, мапгьы лызимырҳәеит, уи игәы иалаӡамызт.
Аамҭа лиҭарц дахьиҳәаз зегь аҳәон. Лара иара дшизыҟаз еиликаауан,
бзиаҵәҟьа игәникылон. Ихылаԥ аҵыс ҭаҳәуан.
– Асҭамыр дааит, – уи имашьына агәашә ишаадгылаз анылба,
Иалса, иаразнак дҩамгылакәа, лашьа иааира даазыԥшны, дтәан.
– Оо! – дыццакуа дааҩналт иара. – Утәа, Какан? – иаргьы
днатәеит, Иалса изаалрыцқьаз аҭыԥаҿ, ихәы изаақәлыргылеит. –
Иахьа ҳанеибабоз арахь ушауаз соумҳәаӡеитеи, – Асҭамыр Какан
иаҽԥниҳәон дыхәмаруа.
– Сгәы иҭамкәа, схы иҭамкәа, Ԥара абра сааигеит. Усгьы аамҭа
сыман, саакыдгылап сгәахәит.
– Шәабеиқәшәа ашьыжь?
– Џьука хаҵа дымцеи.
– Иуҳәо закәи?!.
– Убра ҳаиццеит.
– Нас?
– Длацәажәеит. Шьҭахьҟа дизаагозма, илҭахны дцазар, – Какан
Џьука Адамыр диқәшаҳаҭны дышиццаз раҳар иҭахын.
– Хаҵы дызцазар – иҭабуп имҳәо! – Асҭамыр дыццакшәа
акрифон, уи ииҳәаз Какангьы игәы иаахәон. – Ҳаҷкәынцәа зҿу
имбаӡои? Ма иӷьычцәоуп, ма инаркоманцәоуп. Дзуҭода?
– Ашьыжь афатә иааухәаз, уара ухәы нымхаӡеи? – Какан
излацәажәоз инахигеит.
– Зегьы уа иҭаны, сауеит. И-«Белорус» ԥҽит, уанаџьалбеит. Уи
аремонт ҟаҵараз дызгама, аха сызҭада. Хәҭак ԥшааны изызгароуп.
Шьҭа иахьа уи аибыҭара аамҭа ҳцәагоит. Ҳус уаҵәы ашҟа ииагатәхеит.
Сусураҿ ибзиашәа аԥсшьара згеит. Аргылара знык амҩа
инықәысҵандаз!
– Ибзианы Иалса санлырча, шьҭа саргьы суцны сцалап, –
ажәжәаҳәа акрызфаз Асҭамыр аус иман, ирҭазгьы дизымԥшуазшәа
збаз Какан уи дицгыларц иӡбеит, иҵегь Иалсеи иареи еизаанхар,
гәаанагарак лашьа макьана изкаиршәырц иҭахӡамызт. – Шәчеиџьыка
ҭбаахааит! – аишәа иабхәындахашаз иаԥхьагьы дҩахыҵит.
– Иузыҳалалхааит!
Иалса рҩыџьегь амардуан дларыцбаан, дааҭгылеит, арԥар
нҭыҵаанӡа дааԥшырц. Даахынҳәын, амаҵурҭаҿынтә дырзыԥшуан.
Амашьына ианынҭалоз, Какан даахьаԥшит, дызҿынҵәаауаз аӡӷаб даҽа
знык илаԥш дааҵашәарц. Лара усҟан аишәаҿ лҭыԥ ҿыц иаалылхын,
лызмахәҿак нықәыргыланы, лнацәкьара ԥшӡақәа рызқәа лыцламҳәа
хәыҷы инаҵалыргәан, дцәыҵаччон, анасыԥ даамҽханакын, лыҩныҵҟа
ихәмаруаз амцабз лылаӷырӡ лҿанарҳәҳәын, дҵәыуан.
Дзышьҭаз аус шимпыҵаманшәалахоз бзиаҵәҟьа издырыз Какан,
Асҭамыр имашьына длалбаанӡагьы, даҽа уск инапаҿы ишааиуаз агәра
игон, убри акәын дагьзызхәыцуаз, аҩны даннеиуаз. Импыҵашәаз
аинформациа агәра игозар, уи агәра имгартә акымзарак икымызт,
Асҭамыр аԥара чаҟәаӡа ԥсшьаҩык ииҭахьан. Иара имаз изымхозшәа,
изуҭалац иҭала ҳәа, деиқәымшәахи. Уи, аԥсшьаҩы, Какан
игәалаиршәон Иалса лажәақәа, «иаарласны абанк аҿы иҵегь
ааишьҭырц игәы иҭоуп». Абанк Асҭамыр аԥара ҭигарц зны днеиуан,
аха ианба? Еснагь уа укылԥшуа узтәомызт. Абанк аҩныҵҟа дыррак
рызҭашаз уаҩы дрымаӡамызт. Ирыԥсыхәзи? Зегь раԥхьа адырра
ианаамҭаз ирызҭашаз дрыԥшаар акәын. Нас аԥара ҭызгаз
ишимырхрыз иазхәыцрын. Ма ирзааигәаз аӡә дымҵадырсрын, ма,
амҩа рызкны, мчыла ирымырхрын. Актәи уаҳа ԥсыхәа аныҟамыз
акәын рхы ианадырхәоз. Уи рҽацәырхьчар иаҳа иеиӷьын. Аӷьал-пал
рацәахон, азкылыԥшра ҵыргон, иаҳа ишәарҭан. Аҩбатәи авариант
злабзиаз, – зныкҟьара имҩаԥыргоз акциан. Рҽырманшәала ианаамҭаз
рҽырзыҵәахыр, зегьы маӡан. Иҭынчын.
Иара ус дазхәыцуан, акәымзар уи аус аҽалагалара
изалыршарын ҳәа уамак дзақәгәыӷуамызт. Асҭамыр Иалса длашьан.
Зегьы аргамахар, Иалса дицәыӡуан. Уажәыҵәҟьа уи даараӡа
дацәшәон. Аха иарбан усыз идмырмаӡоз? Аригьы иҵәахтәын. Маӡа
арҳәра изымҩаԥгар, ҩ-жьак икуан. Арахь иҩызцәа Адамыри
Кәыкәышеи убри аламҭалаз уамак еизуаамызт. Аамҭа цац амуази,
ахҭысқәа еиқәнаршәартә. Ари аус шизеиҿымкаауаз аргама ибла
иабон. Иалихрыз изеилымкаауа, уи азхәыцра мап ацәикыр иаҳа
еиӷьеишьон. Зегь ҭынчрамхози. Ԥыҭк анҵлак, ацәа даналаз, иара
имчымкәан ԥхыӡ дшамҽханамкуаз еиԥш, ашьшьыҳәа изаацәырҵуан
арҳәра амҩаԥгашьа асахьақәа. Уи дызлазымхәыцуази, уи ала
дчымазаҩхахьазар, ичымазара даҽа хәшәтәышьак амаӡамызт,
дзымҽхазкхьаз аус мҩаԥгахаанӡа. Ателефон ахь инапы нахон,
иаашьҭихуан, иҩызцәа аӡәаӡәала иҽрымеидарц, аха еиҳараӡак
иԥырхагаз Иалсеи Асҭамыри ирыбжьаз ажьрацәрала аизааигәара
анааигәалашәалак, Анҭицагьы данизацлалак, иламмыс
ааиҵахәмаруан. Ихәыцра еилататара агәыҩбара еилыхара арӷәӷәон.
Аԥхын аарҩараз амш аҽеиҭакра ианакәызаалак ашьхантә аԥсҭа
иҭыҵуа аԥша, адәы иқәыз зегь еиланарҩынтырц агьагымхо, иаақәлон,
убри ааихсыӷьраз амш цәгьахон. Знызынла амшын аҿынтә иаауан
аԥшаӷьы, аԥшатлакәра иазынаԥшуа, уи иацыз амшцәгьа иаҳагы
аҽарӷәӷәон. Уи ус шакәыз Ԥара ԥхыӡла игәы иҭан. Ацәа дзалҵуамызт.
Убри аилаҳантара иалагӡаны адәахьынтә, иахьыкәызынтәҵәҟьа
изеилкаауамызт, адыд бжьы Ажәҩан анаамҽханак иаҩызаха, бжьы
ҳаракӡала ашәаҳәабжьк Адунеи ианыҩуан. Амацәыс Адгьыл-жәҩан
иарҵысуаз еиԥш, Адунеи қыџьқыџьуан. Амала ашәа хаа Адгьыл
абасҟатәи гәы ԥшқарыла иахьамарҭынчуаз игәы иаахәаны, Ԥара ацәа
даалҵит. Иԥхыӡ ианаҳәоз изеилымкаауа, дышьҭан, усгьы
изгәамҭаӡакәа ишахьаназ, дыццакуамызт. Дҩагылан, ииарҭа
ааилиргеит. Абарҵа дааҵагылазар, иацы икатәацәаз амца шоура
ашьҭахь, ас ажәҩан еихашьшьрын ҳәа игәы иҭаӡамкәа, аԥҭа
еиқәаҵәақәа ахьибоз, ргәы ԥҵәаны иажәызшәа, уажәы-уашьҭан
рыҽдырдарц еилаҳа, иҭаччын. Знык дыды-мацәыск ларыбжьҟьар,
иԥжәаны ақәаршыҩ лалагарын. Уи анаҩсан, амш ирлас аилгарахь ахы
архарын. Ақыҭауаа еснагь ақәа ианаҳәоз, ақалақь уаа амш бзиа
рҭахын, акурорт зеилаҳауаз амш акәын.
Ачаи ршны изықәыргыла, иан џьара дцахьан. Заа
дагьаалмырԥшит, иԥсы ишьарын лгәахәшәа. Иара даныццакуаз
ителефон арҿыхага ықәиргылон, уи даанамарԥшызар, џьара
дыццакуамызт ҳәа илԥхьаӡон. Ихаҿы ахьирыцқьоз ашьма ҭыԥаҿ
акәызма, амаҵурҭа дахьыныҩныс-ааҩнысуаз акәызма, дынҭыҵырц
аҵыхәтәан, абарҵа дахьааҵагылаз акәызма, агәарԥҵәҟьа акәызма,
иахьабалак ҭацәыран. Иаҳәшьа ԥшӡа ԥшқарах дазхомызт. Ма дахьцаз
длықәшаҳаҭындаз. Иара убри лхаҵацара изнарҵысыз аԥсеибакра
ариабжьарак ԥшьшьала илаӡҭуан. Даҽа зны дибарц игәы иҭан,
иидыруази дахьнанагаз шьҭа дахьхәызар ҳәа дгәыӷлон. Иахьцалак
длызцарц ишьаҿа изеихыгомызт. Иаҳәшьа лхаҵацара заҟа
далашьцылоз, ихьааха даҽак изцәырҵуан. Аиашаҵәҟьа уҳәозар, уи
аҽхацнаркуамызт, уажәраанӡа имцабзха иӷраз аҽарҵаулон,
аҽарҭбаауан, дшынеибакәыз ԥшатлакә деиланарҩынтуан. Убри аныр
иаҳа-иаҳа изҳауан, иара Какан Такәа игәашә аԥхьа дынижьызишьҭеи.
Агәарԥ дахьаақәгылаз, дышҳазхазшәа ажәҩан еихашьшьы
даҵаԥшыхуан, ихы ахьирхарыз дақәымшәо. Машьынала аԥсшьацәа
рынагаагара аҵыхәтәантәи аамҭаз усгьы игәы ахцәамызт, шьҭа ԥарак
ирҳауан, иҭаацәа аланыҟәигон, уаҳа инапы злеикрызи акәымзар. Аҩны
даанхаргьы, ихы изыҩнакуамызт, акы игәы ахымызт. Инапы
аазлеикхьаз зегьы импыҵыҩруазшәа игәы инаҭон. Имашьына
иахьцалак иааҵиган, амҩа днанылеит. Уи Какан ус башамаша Такәа
иҭаара ҵимгеит, Анҭица илыҵгашәа, дцо-даауа дырзыбжьан. Иҟаз
еилкаатәын. Ԥара ихаҭа Иалса дизыҟамызшәа ибон, аха аӡӷаб лгәы
иҭаз цәырылгацәозма, лгәы иҭамыз акәын иулырбози. Иахьцалак
Какан иаҳа лара лгәы изцахьазар? Ахәыцрақәа деимдырххон, амҩа
дахьаныз. Уи длыҿцәажәар иаҳа еиӷьын. Уажәраанӡа ааи лымҳәакәа,
мапгьы ицәылымкыкәа дааиуан, аха лгәы иҭаз цқьа илҳәартә
дизҭамыргылацзар? Аҽны иныҟәигашаз џьоукы изыԥшаар,
иаалырҟьаны реиқәшәара дизақәыршаҳаҭыр, ипасаџьыр иԥырхагахон
азы, ателефон дылзасит, ахатә машьына-таксиқәа ахьеишьҭагылаз
днаӡаанӡа. Аҭак ҟалҵаӡомызт. Уи лчымазацәа дрылазу, ма аӡә
дԥырҟуазу, дызҿыҵәҟьаз здыруадаз. Иаха лымаӡамызт. Ма, еиҳа
еицәаз, илзасуаз дгәаҭаны, иҽималдар лҭахымзар?
Ахатә машьынақәа, ацәаҳәа иахьықәгылаз аҭыԥаҿ,
иагьырацәамызт, уамашәа иубартә. Асҟатәи аусутә роузар, иаргьы
даанхацәарымызт ҳәа дгәыӷны, дааҭгылеит. Иаԥхьа игылаз ахатә
таксиқәа хԥа заҵәык ракәын, уамак иаанымхазт, иара аԥхьа дгылан
дук мырҵыкәа. Амала, имшьҭа цәгьазшәа, иара даанхацәеит.
Ишьҭахьҟа амашьынақәа еизахуан, иара дзықәҵуамызт.
Дахьаанхацәаз уамак агәхьаа икӡамызт. Иусура игәы ахӡамызт. Даҽа
усын игәы иҵхоз. Аиҳараӡак уажәы Иалса дихьаан. Џьука усгьы разҟы
лыманы дибаӡомызт. Дигәаԥхомызт уи амузыкант Адамыр. Адгьыл
амхра ахьиқәманшәаламхоз, аус ахьыгәагәоз игәы ԥҵәахьан. Арахь
ахьы далаирҭхаџьырц дақәзыргәыӷхьаз Андреи Макар-иԥа ихабарк
ааҩуамызт. Ԥара ихала телефонла иҽимеидомызт, иҭаацәа
разҵаарагьы изыгәаӷьуамызт, уи иқәҵшьа даргачамкхьан,
дагьиқәгәыӷуамызт. Адокумент еиқәыршәара инапы алеикхьан
акәымзар, аус наҟ ишьҭеиҵар цәгьа ибомызт, уахьҵәҟьагьы шьаҿа
ӷәӷәак изыҟаҵомызт. Убарҭ рых-уск рҿынтә еиҳараӡак деимырхха
дызмаз уажәыҵәҟьа Иалсеи иареи имариамыз реизыҟазаашьа акәын.
Урҭ еизыҟазаашьак рыбжьан узҳәозар.
– Ҳара ак еиԥшым ҳәатәык ҳамоуп, – дызлаз даалылԥааит ӡӷабк,
лнаҩсан даҽа ӡӷабки ҷкәынаки лышьҭагылан.
– Сӡырҩуеит, – Ԥара дыҩҭыҵын, аӡӷаб даалызҿлымҳахеит.
– Ҳаԥсы ҳшьоижьҭеи, Иаӷьы ҳзымцеит. Шьҭа иахьа ҳақәҵуеит,
аха хәлаанӡа аамҭа ҳамоуп. Уахь аӡкнаҳа ҳазцар, заҟа аамҭа ҳҭахыуи?
– Хԥаҟа сааҭ.
– Ҳшәызгома?
– Сара смашьына уахь ихәнаӡом. Уахь ицо абна, аԥсшьарҭа
аԥхьа, игылоуп. Ишәҭахызар сара шәызгоит. Амала Уԥшара, аӡиас,
ҳашнеилак, абанҭ ирҩызоу амашьынақәа ԥшуп, урҭ шәыхәныргоит.
– Нас ҳаазгода?
– Шәлыбаанӡа сара ҵаҟа сгылазаауеит.
– Шәгәы ишԥаанаго? – аӡӷаб лҩызцәа даарызхьаҳәит.
– Абна игылоу ҭәаанӡа ицаӡом, – лҳәеит лҩыза. –
Иагьыҳзыманҳәалам ҳаидарақәеи ҳареи. Ари ала ҳаигозар, ҳцап.
– Сақәшаҳаҭуп, – аҷкәын блала дгәырӷьон.
Уахь ицарызу, ма ишиашаз аҳәаахьы рхы дырхарызу цқьа
иазымхәыцӡацкәа, ргәы еилаԥшуа ишцәырҵыз ҩашьомызт, рымаҭәа
зҭаз еиуеиԥшымз аспорт рҭмаҟқәа ршьапаны игылан. Ԥара урҭ аидара
ҭыԥ иаиркаанӡа, дара ҭалахьан. Иаргьы иҭыԥ аалихын, днаҵысит.
Иҿы ӡахны дҭатәазаауан, иватәаз ани аӡӷаб аҭыԥқәа ирызкыз
лызҵаарақәеи лыџьшьарақәеи рацәамхар. Иаӷьи Уԥшареи
реилаларҭаҿ ианҩеига, аԥсшьацәа Иаӷьы аӡкнаҳа идәықәиҵеит, уа
игылаз машьынакала. Ас ауаа арахь ианааигалак, ихала ахра ҿҟьара
иаҿгаз амҩала дрыццон, екскурсиа маҷк мҩаԥигон. Уажәы уахь
ахалара игәалаҟамызт, аԥсшьацәа рымаҭәа имашьына иҭан, урҭ
рыхьчара инаҵганы, араҟа даанхеит. Уажәы-уашьҭан ақәа
кыдхаҽарын ҳәа, дызҵаԥшуаз ажәҩан ааимыггақәан, Амра ацыԥхь
ахьлалҟьақәаз ҵаҟа иаршоран, имашьына аршит. Уи дыҩҭыҵын,
Уԥшара дыхтәалан, ишьапқәа аӡы хьшәашәа иӡаакыла. Ишьапы
ахьшәашәара аналсцәа, ибаҩ иҭаларц агьагхомызт. Дааҳәшәа
даатәан, ишьапы ахаҳә ца иқәгылан ибаанӡа. Дзызԥшыз амашьына,
даҽа машьынақәак иргәылагыла, илбаауан, ахра иаҿаҵәиуа.
– Шәымаҭәа шәыманы, арахь амҩа шәзықәгылеи? – уаҳа
иџьеишьашаз ара дахьынӡатәаз дзазымхәыцуазшәа, иара дразҵаауан
аԥсшьацәа, излааз илыбаа, иара итәы ианаадгыла. – Шәаныхынҳәлак
иаразнак шәықәҵыр шәҭахызар, уа ишьҭышәымхрызи?
– Иахьа ашьыжь ҳаҿҳәара нҵәеит, лҳәеит иара иааиватәаз
аӡӷаб. – Ҿыц иаауаз уа иԥшын, ҳаццакыр акәхеит. Иахьаҵәҟьа Иаӷьы
ҳзаауан ҳәа ҳаҟазма, ус ҳаиқәшәеит акәымзар. Ахәымҽхан Адлер
адәыӷба ҳақәтәоит. Аҳәааҿынӡа ҳузгома?
– Шәызгоит.
– Умбои даҽа знык ҳшеиқәшәах! Умшны иахьа уҳақәымшәеи!
Аԥсҭа ианҭыҵ, аԥсҭҳәа анеимыгга, иаҳагьы шоурахан, амашьына
ахышәқәа зегьы аартын, уи аццакыра аԥшабжьас амч арӷәӷәон, ус ала
рыԥсқәа иаҳа еивыргон. Мчыбжьык аахыс Ԥара арахь, аҳәаахьы, амҩа
дықәымлацызт. Пицундеи, уи иаваз ақыҭақәеи, даҽа шьха ҭыԥқәаки,
ақалақьи дрыбжьан. Асҭамыр иобиект иргыларц игәы иахьҭаз
данлавала, ҩ-машьына дук, адгьыл ааганы ишҭарыԥсоз, илаԥш
нараахеит. Ёбаара ҭыԥқәак дырҭәуан иҭадырбарц. А-«Беларус» аус
нанагӡахьан, ӡбаара убарҭаӡамызт. Ԥара Асҭамыр диҵашьыцуамызт
ҳәа иара игәы иаанагон, аха дизҿлымҳан, иусушьаз еиликаарц иҭахын.
Иара, Ԥара, данзымеиҭаҵуаз, Асҭамыр атанк дазынкыломызт
анизырҳәашаз дҭагылан. Изыхҟьози? Уи дахьааихьаз баны, макьана
иалыҵшәахашаз убла изаахгыломызт, аха шьҭа идырын имаҷымкәан
амал шақәирӡхьаз. Иаԥхьаҟа инихшаз азы акы дақәгәыӷуан, акәымзар
иааиԥмырҟьаӡакәа аус изуазма. Уи диацәажәар иҭахын. Ас ак иаҿыз
рус дырмаӡалон, аха иидыруази ак иирҳәақәар.
Ибла цқьа иамбоз аԥсшьацәа андәықәиҵа, Ԥара, амашьына
реишьҭагыларҭа дықәгыларызу изымдыруа, длакҩакуан. Дара ак цар,
ак аауан, ацәаҳәа инықәгылон, иара изыԥшуазма. Ихы-игәы
имхацәгьаханы, уаҩы дышьҭымхӡакәа, дышҭацәыз шьҭахьҟа амҩа
данылеит. Имашьына ирццакуамызт. Асҭамыр иргылара ҭыԥ
азааигәа, амҩан имашьына аанижьын, амҩаду еихҵәа, иҿааихеит.
Дзышьҭаз ауаҩ имашьына ибаӡомызт. Ихаҭа дабеиԥшаарыз? Џьара
даацәырҵуазар игәахәшәа, аргылаҩцәа зыҿқәаз илаԥш рыхижьуан.
Аидарамҩангагақәа ҩба цо-иаауа ибжьан, уа ҭыԥк аҿы аӡмах бӷанҷла
идырҭәуан. Иахьбараз ажра ҭҳәаан, аихабетон ҭарҭәахьан, адгьыл
иҩаҳарак ауацхыр шьҭырхырц, абетон ахьҭарҭәашаз ӷәыла
еибадыркуан. Аузбек усуҩцәа ирхагылаз дузбекын. Напыла
инагӡатәыз аус ҳара усгьы ҳнапы акуамызт. Аусуцәа ирхагылаз дара
реиԥш ихы аашьҭымхӡакәа аус иуан, даҽа уск азы инаидгылара
гәаӷьыуацәан уҳәартә.
– Асҭамыр дабаҟоу? – Ԥара дҵаауан.
– Уи дзусҭада? – аузбек еиҳабы ихы ҩышьҭихызшәа иуит.
– Абри аобиект зтәу.
– Аа!.. – Ԥара дзызҵаауаз ихьӡ аузбек ихашҭхьаны
иааигәаладыршәаз џьушьарын. – Уи ишәҟәқәа аҵыхәанӡа ирхиаӡам.
Аргылареи адокументациеи реиқәыршәара еилеигӡар акәхеит.
– Ус иҟалозма?
– Иалыздраауеи. Урҭқәа ҳара усс иҳамеи. Иҳадырҵаз наҳагӡоит,
ианаамҭоу аԥара ҳарҭозар, аамҭа ҳарӡыр ҳҭахӡам. Уи азоуми ҳаханы
ҳзааз, – аԥхӡы зҿашыз аузбек ибӷа ааиҵихызшәа иун, уамак ус
дзымгылакәан, аусура иҽыназикыхт.
– Иахьатәиала даауама?
– Издыруада. Ашьыжь дааиуеит, иҟаҳҵаз аагәаҭаны, ирлас
деиҭацоит.
Ԥара имала аргылаҩцәа рнаҩс дгылан, араҟа уаҳа аанхара
аԥсамкәан ибо. Асҭамыр дааиқәшәаргьы иеиҳәози, дызизҵаауази? Уи
иҭак ҵабыргны ииашахозма? Иус анагӡашьақәа шзакәанмыз усгьы
еилкаан. Изакәанзар деиҵахақәарынеи. Урҭ маӡазар иҭаххон, аиаша
зиҳәарызи? Уи изы ихадаз – иобиект ирлас изыргылар, убри
иахьыгӡаны, ишәҟәқәа еиқәиршәар, ҽԥныҳәак ирымҭартә. Аамҭа
ирӡуамызт. Ԥара уи дзиԥырхагахарызи? Иара диԥырхагахарц игәы
иҭакымызт, аха, дыҭҵаауа иҽизикыр, диԥышькласуазшәа ихала
агәаанагара изҵысуан. Аргылара даалсын, амҩахь длалбаан,
имашьына даадгылеит. Шьҭахьҟа дхынҳәыртә, уахь иқәшәоз џьоук
игарц, даныгьежьуаз даҽа џьоукы шьҭихыртә, аусура игәы азҭамызт.
Аҽны амш баша ицәыӡит ҳәагьы изҳәомызт, иахьцалак иԥсшьацәа
ирҭаз изирхарын. Аҩныҟа амҩа данылеит.
Макьана ақалақь далан. Архитектура ҟәша зыҩназ аҩнеихагыла
данавсуаз, џьара дааҭгылеит. Аусурамш нҵәон, аҟәшаҿы уажәааны
уаҩ дубозма, ачынуаа заа иқәҵлар бзиа ирбон, аха иидыруази
дманшәалахар игәахәшәа, амардуан даҿан. Ариабжьарак ишәҟәқәа
дрышьҭан, дрызҵаауан, ԥхьаҟа ирныԥшыртә еиҭаҵра ӷәӷәак
рымамызт умҳәозар. Ихаҭагьы игәы ахшәо аҿынӡа днеихьан, зегьы
изеилалан азы. Андреи Макар-иԥа иакәзар – ихабар ахьимаҳауаз
зынӡак игәы канажьуан. Уажәы дзыҩналоз ахыбра еихагылаҿ
аҟәшақәа рацәан. Уаҩы ибжьы уаҳаӡомызт. Архитектура ҟәша
аусзуҩцәа аӡә диқәшәарын ҳәа уамак дымгәыӷӡо, ашәқәа руак днасит.
Ихала иааиртызар, уаҟа зны Асҭамыр ицыз ауаҩы ддәылҵырц
иҽеидикылон.
– Ҳахьнеихьоу еилыскаап сгәахәын.
– Иамухырц иуҭахыу адгьыл асхема ҭыхтәуп, – иҳәеит уи аусзуҩ.
– Иҭаҳхып иаҭахызар
– Иахьоу? Аусурамш нҵәоит, иумбаӡои?
– Ианбаҟаҳҵои?
– Шьҭа уаҵәы.
– Ашьыжь сааиуеит.
– Сеилахоуп. Шьыбжьоншьҭахь.
– Аеи, – Ԥара дақәшаҳаҭын.
Шьҭахьҟа дахьлыбаауаз, иара адырҩаҽны шьҭа иусураз
иҽизеидкылаӡомызт, убри дазхәыцуан. Шьыбжьанӡа ааигәа џьара аӡә
днеигон, акәымзар хара дызцаӡомызт. Аҟәша аусзуҩ дигон, урҭ уи
асхьема еиқәыршәара заҟа аамҭа иагоз здыруадаз. Иахьцалак
аусзуҩцәа шьыбжьхьафараз иқәҵаанӡа, иара дырзааит, нас рыԥшаара
цәгьахар ҳәа дацәшәон.
– Уара, асааҭ ҩба рышьҭахь ма уааиндаз, акы снамыцҳаӡакәа,
суцны сабацои, – иҳәеит егьи.
– Уаала, сара акруҿасҵоит, – Ԥара инаиабжьеигеит, нас
дизкрызу здыруадаз.
– Ус акәзар, – аусзуҩы қьаадеизгак ааидикылан, дызлаҩшаз
аашьҭихын, Ԥара дицны, амардуан длаҿагылеит.
Аӷды-мды еицәажәо, аԥацхаҿ итәан. Аҽны усгьы уаҳа аус
изуамызт игәахәшәа, Ԥара дҭынчын, аҟәша аусзуҩ иакәзар –
инапаҿы дыҟан. Фырџьанқәак ркит, аха «асас» уаҳа изыжәуамызт, мап
икӡеит, аҽны аусутә имазаарын. Амала аԥацха адәылҵра иҭахӡамызт,
ҭынч акрифон. Ԥара дзырццакрызи. Шьыбжьон лхыԥахьан, рҩыџьегь
уа иандәылҵуаз. Ԥара иамихырц игәы иҭаз адгьыл иазааит. Аҟәша
аусзуҩ шьаҿала адгьыл ааишәан, иикыз гәарҭак ақьаад цырак
аарылихын, еидызкылоз инақәҵа, асхьема ҭихуан, ицәаҳәақәа бырны
ианиҵон. Ԥара уи дихәаԥшуан, нас, иусурҭаҿ днеир, ицқьаны иҭихрын,
игәахәшәа, уамакҵәҟьагьы агәра изымгоны.
– Нас даҽа зны сааугароуп, – даақәгьежьит егьи, амашьына
дынҭаларц. – Амыругақәа аазгароуп, ишаҭахыу зегь ҭысхырц
еиқәсыршәароуп.
– Иахьа ҳазҿу закәи? – Ԥара уи арзаақь диҵамҳәҳәарц
иҽникылон. Аԥацхаҿ дахьиртәаз ҽԥныҳәас ииҭар иҭахымызт.
– Ари ҽазыҟаҵароуцп.
– Шьҭа ҳанбаауеи? – ҿыц Ԥара иҽникылон.
– Ателефон сузасуеит. Уномер сызныжь!
Ԥара ителефон аномер уи ауаҩ иимҭаӡеит. Ихала ианцәыримга,
егьи иагьигәаламшәаӡеит, амашьына дааҭыҵын, дышиашаз амардуан
днаҿагылеит. Уи ателефон аномер дшаҳәаз Ԥара ихамшҭӡеит.
Ателефон иара дизасрызшәа иҳәеит, аха Ԥара идыруан уи, акала
иҽазыҟаҵаны, абри аамҭаз дизнеирц, адырра шиимҭоз. Арҭ
днарышьклаҳауа дрышьҭазар акәын, уажәи-уажәи дара рҿы аус
шимаз ааргәаларшәо. Акәымзар иара дызгәалашәодаз. Аҽнытәи аус
аҵыхәтәанынӡа иахьизынамыгӡаз, хаҳәык хьанҭаӡа иҩныҵҟа
иӷразшәа, деихәлаччын, аҳауа цқьа алагаҩагара ицәыуадаҩын.
Ахатәы машьынақәа рааҭгыларҭаҿ ирацәан. Урҭ
данрышьҭагыла, хәлаанӡа аӡәыр диқәшәозу здыруадаз.
Инеигааигашаз аӡәы иԥшаара уамак дазхьаауамызт. Уи аԥхын еиԥш
аусура даарак игәхьаамкәа зныкыр дҟалахьазма. Иусқәа
импыҵаӡҭуан. Игәы еиҟарамызт. Уск аҵыхәанӡа изнаго ибаӡомызт.
Убри акәын деимарамкәан игәалаҟазаара импыҵазҟьоз. Имашьына
шәшьырҵак иныҵаиргылан, аҩныҵҟа дышҭатәаз, ителефон аақәихит.
Иалса аҭак ҟалҵаӡахуамызт. Ари зызҳәази? Деилаханы, лтелефон аха
лымамкәа иаҿыхызма? Операциак лнапы алакызма? Илзасуаз дзусҭаз
анылбалак, ишьҭылымхуазу? Убрик ҿыц ҭаха иаҳа инаҭомызт.
Изҵаарақәа рыуа зҭак иаҳа иҵабыргыз арбан?
Џьара ицар зҭахыз аӡәы имҩан диҿаҳауазар игәахәшәа, амҩаду
давҵала, иҿылеихеит. Ауаа, аиҳараӡак аԥсшьацәа, рацәан. Дара
ракәын ақалақь зымҽхакыз. Акәымзар аӡынраз ажәлар рацәамхози.
Ԥара ҳәа аӡәы пасаџьырк дишьҭан ҳәа згәы иҭашәодаз. Ус
дышнеиуаз, ақалақь даалҵырц агьынигымхоз, анаӡара ибон Какани
Анҭицеи еицны ишнеиуаз. Ибла дажьазар ҳәа дшәан, иԥшышьа акыр
ирҵарит. Уи иан лаҳәшьаԥҳа ак леиҳәон, лара лгәалаҟа лызхара
дызԥышәырччомызт. Еицны Такәа инхарҭа шыҟаз инеиуан. Иаҳәшьа
лакәын дызцыз, иуҳәози? Аха лара дланхәԥҳан Иалса. Уи лакәымзар
Какан игәҭакы, ихҭакы зықәкыдаз. Ашьшьыҳәа Ԥара мцабзк
изеицралон. Аԥшатлакә адәысакараҿ, ма амшын агәаны ихәыҵҟьар,
адунеи архьшәашәа иарҵаарц, асы ланашьҭырц, еилаҩынтуан,
иааԥгылоз зегь рбго. Амцабз, аԥшатлакә иалашәар, иҟанаҵарызи?
Ԥара аԥхӡы илҵуан, ибла ихылон. Еснагь имашьынаҿ изыҵәахыз
импахьшьы пашә аацәыриган, ихаҿы аԥхӡы нақәирбеит. Ителефон
ҿыц иаақәиԥаан, Иалса деиҭалзасит, аҭак ҟалымҵар, хаха лыҟәшахьы
длызнеирц. Уа дҟамлар, аҩныҟа дылзаарц иақәкны иман.
– Ишьҭых!.. Ишьҭых!.. – ахарантә длыҳәон иара.
– Сӡырҩуеит, – игәазыҳәара лаҳазшәа, бжьы ҭынчла аҭак илҭон.
– Ԥара соуп изҳәо.
– Сузыӡырҩуеит, – лҳәеит, иаразнакҵәҟьа аҭак ҟалымҵакәа.
– Бызбар сҭахын, – иҳәеит иара, иара шиакәыз анлызцәырига,
лара дшааилахаз лтелефон бжьалагьы идыруан.
– Избан?
– Сбацәажәар сҭахын.
– Сӡырҩуеит.
– Уи ителефон еицәажәарам, – ражәа шеибамкцәозгьы, лхы
иҭагаланы дазааигарц иҽԥишәон.
–Усҟатәи аамҭа сымаӡам, – акала ишахылгоз цқьа
илзырҩашьомызт.
– Агьоурым, – иара иҽԥишәахуан. – Аамҭа анбоуа саҳәеи!
– Уаҵәгьы акыр еибарххара усхоит.
– Цқьа бхы банбақәиҭхо? – дшылмырманшәалозгьы ҭынч
дазааигарц даҿын.
– Аеи нас, – дақәшаҳаҭхозшәа луан. – Уаҵәы шьыбжьышьҭахь
аусураҿ усзааи.
– Бахьақәшаҳаҭхаз даараӡа иҭабуп, аха бусураҿ цқьа
ҳзеицәажәом, – иҵегь дзеиқәшәозар гәеиҭон. – Ҭынч џьара ҳнатәарц,
аамҭак сзыбыбшаар сҭахын, – налабжьеигеит, арахь иаахҵәаны мап
ицәылкыр ҳәа, ицәа дҭахьыҭшьуан.
– Ус акәзар, сусура анҵәамҭаз, усзааи.
– Иҭабуп! Снеиуеит, – аниҳәаҵәҟьа, ишигәамԥхоз мацара,
реицәажәара ааҿаԥылҵәеит. – Ак сгәыдылҵара дыҟоуп, – реиқәшәара
дагьаацәшәеит.
– Уҭацәума? – дышгылаз хаҵак дааизааигәахеит.
– Ишубо, – иҳәеит Ԥара.
– Агараки сузыхәныгома? – дҵааит ахаҵа дшааҭалазҵәҟьа.
– Ухәнызгап.
Ԥара дақәшаҳаҭхеит, урҭ амҩадарақәа бзиа ишимбозгьы.
Амҩадара ҳәа аныҟәцаҩцәа зышьҭаз асфальт зқәымыз,
хаҳәырдыдыра мҩақәан. Лӡаа ақыҭа амрагыларатәи акалҭ
уҩалҵаанӡа, амҩаду еиқәшәан, уаанӡа ирлас уҩаӡон, аха нас
ашәамахь ахьынхоз ашьха қыҭахь амҩа ацклаԥшра шамазгьы, қыҭа
гәарбжьарак иаҩызан, асфальт зны иахьықәыршьқәахьазгьы
иҭыжәжәа-ҭыффан. Ақыҭа ӷәӷәан зны, аха шьҭак ашәамахьцәагьы ара
анхара рҭахымызт. Изымлыбааӡакәа инхаз макьана ԥыҭ-ҩык
нхагәышьон, ицәгьа-ибзиа ашкол аус ауан. Аусҳәарҭа анаҩсан акәын
Ԥара иуаҩ дахьынхоз, игәашә днадиргылаанӡа, џьара дымлыбааит.
Арҭ ара инхозижьҭеи, уаҳа ҳтәык рзымҵеит. Ишжәытә шәамахьцәаз
инхаӡеит. Ахаҵа аԥарақәа аныҟәцаҩ инаииркын, ихала сасра даазшәа,
аҩныҟа дизнеирц иабжьамгакәа, уи длалбаан, амашьына агәашә
ишадгылаз, ихала наҟ дынҭалеит.
Арҭ рҟазшьақәеи рхымҩаԥгашьақәеи ирышьцылахьаз Ԥара,
имашьына аақәирҵәиин, алада дылҭалеит. Арахь данаауазгьы,
аҵыхәтәантәи ателефон еицәажәара дамҽхакын. Уажәы имацара
данаанха, Иалсеи иареи ракәын аҩныҵҟа еиҿыхоз. Иалҳәақәаз
еимҿыршәшәа игәалаиршәон, цқьа дрызхәыцырц. Лара
илцәажәашьаз игәаԥхомызт, деимархха даман, шьамҭлаҳәк
ишьклажьызшәа. Шьҭа рықалақь даалалахьан, маҷк иԥсы
ааивызгашаз хәыцра еиҭаԥак данынҭанаршәуаз. Иахьцалак иара
игәы дазырсыҵәҟьашаз агьиалымҳәеит. Аус злаҵәҟьаз – иқәшәара
дақәшаҳаҭын. Маҷк лҽылмырххакәан, дыӡӷабымзи. Иаразнак ихәда
лҽахалыршәыргьы, иара ихаҭа уи дшазыҟалашаз здыруадаз. Лхаҭа уи
дазымхәыцкәа. Иахьцалак, игәы неиҭаԥахуан, лгәы изҭазу, изҭамзу
цқьа еилкаатәын. Дылҭахымзар, уахи-ҽни лара длызхәыцуазижьҭеи,
иҵуази! Лара лыда иԥсҭазаара изеиҿкаартә ибаӡомызт. Ихы
игәахшәара иаҳа изымариан.
Аҩныҟа дцар иҭахӡамызт, игәҭыхеи иареи еизынхон. Џьоукы
днарацәажәарц, ус ала игәы ааихаиршҭырц, амашьынақәа ахьгылаз
днарышьҭагылеит, ауха уаҳа усурак изԥшын ҳәа уамак дымгәыӷӡакәа.
Аныҟәцаҩцәа гәыԥ-гәыԥ еидгылан, џьара итәан. Џьоукгьы ҭыԥк
рыԥшаан, амаца иасуан. Зызхара жәабжь ҿыц ҳәара змоуаз хазы
игылан, ажәабжь ҿыц еснагь изаҳалар зҭахызгьы урҭ иаарыдизалон.
Дара ажәабжьҳәацәа рацәамызт, аха ирҿыцҳәацәоз абааргоз, уи
акәын Ԥара уамашәа иибоз. Урҭ ираҳауаз рхашҭӡомызт, ԥарала
рџьыба ҭәын, аус есымша ируан, ирыҽԥнукылози; убасҟатәи жәабжь
ҿыц иалаҟан, рыхшыҩ цҳафырын, ироуҳәози. Уи аҳәынҭқарра
реиҳабацәа рыхҭысқәа инадыркны, дара ирҿагылаз аопозициа
ирҿыцҳәацәози рҿынӡа, акы аанрыжьуазма. Ираҳаз, ирбаз акәӡамкәа,
знызынла алаԥшҵашәарақәа анеиҭарҳәоз маҷӡамызт. Урҭ акраамҭа
Ԥара дрыдгылан, аиашаз, дахьԥышәадырччоз акыр ицәеижь аԥсы
ашьон. Урҭ игәы анԥырҵәа, аиҳараӡак амцҳәара рҽаназырк, амаца
иасуаз даарзааигәахеит. Дрыцхәмарырц иҭахӡамызт, урҭ ахәмаррақәа
ианакәызаалак уамак иҽрылеигалацәомызт, ус баша дрыхәаԥшуан,
рмацасшьа ахы ахьцоз еиликаарц.
Иахьцалак уаҳа иааизеиҿымкааз ихатә усқәа ҭаха ирҭомызт.
Ажәабжьҳәацәа дшырзыӡырҩуаз ирҳәоз имаҳауа, ма изеилымкаауа
даннеи акәын, амацасцәа рахь даниасуаз. Уаагьы, ибла ааԥшуа
дышрыхәаԥшуаз, рыхәмар ахы ахьцоз аницәыӡ, иара иеиԥш зхәыцра
ирымҽхаркхьаз даарзааигәахеит. Аҽы нади иазкыз ажәабжь
ааигәалашәеит. Анҭгьы арҭгьы ихәоз данимба, аҽы надиҵәҟьа
деиԥшзарц иҭахымызт, имашьына дынҭатәеит, дзызхәыцуаз ихала
иҽриҭарц. Иаԥхьа игылаз амашьына реиҭаҵ уадаҩын, ак цацыԥхьаӡа,
ихаҭа маҷк имашьына неиҭеигон. Аҵхагә анааишаз, ахатә таксиқәа
рылшәшәа имҩақәлон, ауаа ԥсшьараз ианышьҭалашаз, шамахамзар
имҩаԥугодаз. Аҵыхәтәан Ԥара аԥхьа дгылан, аха уаҳа аӡә
дааидымгылаӡеит. Амҩақәа шьапыла уарлашәарламзар амҩа аӡә
данӡамызт. Ашьыжь шаанӡа аԥхьа иааирыз иара дышԥаиқәымшәоз
ҳәа дгәыӷны, убра имашьына дынҭаиа дмыцәозар, уаҳа ԥсыхәа
имамызт. Дзыргәаҟуази игәахәын, акык-ҩбак ишьҭагылаз имашьына
аарылиган, аҩныҟа ихы ирхеит.
Адырҩаҽны Иалса длықәшәарц игәы иҭамзи, лара уи лҭахызу,
илҭахымзу здыруадаз, аха диԥыларц диқәшаҳаҭымзи. Еибабон, аха
убри иалыҵшәахарызи? Ари азҵаара аҭак иара иԥсҭазаарахоз азы
имҩақәҵагахон: иареи лареи рымҩа еизакхозу, ма реимҩанызара
хыбгалозу. Телефонла данлацәажәоз, уажәраанӡа илхымҩаԥгашьаз
иацылҵон, акәымзар ҿыц еизыҟазаашьак лҭахны илыҵибаауамызт.
Ианқәыԥшқәаӡаз атәы имҳәозар, дааизбзиахон ҳәа дызлалызхәыцшаз
иарбанзаалак хҭыск игәалашәомызт. Лашьа Асҭамыр ичара
аламҭалаз, рхы-ргәы иҭамкәа рҩыџьегь анааиҿаҳаз, зегьы ишырбоз,
лҭынхак, ма лҩыза бзиак диеиԥшытәны, дааигәыдыххылан, иӡамҩа
днагәӡит. Убри ахҭыс изҟәандаха игәы иааҵалалон, аха лара ус
ҟалҵарымызт, иара бзиа дылбозар, аиҳараӡак ауаа ишрылагылаз.
Дзыцәшәашаз иаԥхьа ишьҭан, еизааигәаз реиҩызара ҳәа лара
илыԥхьаӡоз еиҟәшәар алшон, наҟ-наҟ рҩыџьегь даҽакала ршьапы
иқәнаргылон, уи аиҟәшәара аҽарҭбаарын, дара зынӡак еицәыхарахон.
Усгьы иҭахымызт. Аха даҽакала ҟалашьас иаиурызи, зыда адунеи
изылашьцахоз мап ицәылкыр? Рҩыџьегь ирыбжьаҳауаз атышахь
хланҵы дигәҭас ддәықәылҵозар иаҩызамзи.
Ашьыжь инаркны, игәы зыхӡамыз ауаа рымҩаԥгара ҿыц инап
алеикит. Хәымҽханӡа баша дызтәозма, амалагьы ариабжьарак иус
бжамҽамын. Ауха ихәыцрақәа усгьы иԥсы идмыршьаӡазт,
деилаԥырххаазшәа ицәеижь ахәҭақәа рҭыԥ иҭаӡамызшәа, ицәа
дҭаҵәиуан. Раԥхьа иаашьҭихыз ҭаацәарак аԥсшьацәа има, амҩа
дахьаныз, ацәа ааиқәҳауан, иуаа шьҭимхыр иаҳа ишеиӷьыз
даашьҭнахуа, ииулак Ԥсоу илеигеит. Ацәаҳәа иқәгылаз
амашьынаныҟәцаҩцәа шьапыла дрызнеин, аҭыԥ ааникылеит. Уа
дахьзықәымгылоз азы, аҭамзаара даҳәан, имашьына ашәшьырҵахь
инеиган, ааигәа Амра ахьақәымԥхашаз ҳәа иԥхьаӡаны, џьара
инаиргылан, дҭымҵӡакәа, ашәқәа аартны, дҭатәан. Ихы икәаҽ
дыцәеит. Ицәа ҭынчӡамызт, ихы уажәи-уажәи ишьҭихуан ириашарц,
иара ахала ашьшьыҳәа игәы иқәҳауан. Ихаҭа изгәамҭаӡакәа, инапқәа
аԥсҟы агьежьра иакәыршан, илахь инапқәа инарықәеиҵеит. Убас
акрамҭа дтәан. Заҟа ус дтәазаауаз здыруадаз, дахьыҳәцымцуаз
ицламҳәа асигнал илақәыӷәӷәаны арҵәаа имырҳәҳәар.
Аҭҳарцә ихы дҩахазар, ибла шыҭчааз иныруан, уи рбон
иааизхьаԥшқәазгьы. Ихы ҭҟәац ихьуан. Адәаны џьара ӡымҩангагак
умбарыз, акәшамыкәша аус зуаз доусы рҭыԥқәа рҿы аӡы наргон,
адәахьы акранқәа хырҵәҵәеит, ӡышак иакуаз дара дрызнеины рӡызла
ааихәаларц. Иҿы ӡык нақәиҭәарц цәгьа ибомызт. Анҭ рӡызла, ма
рӡыҵәыҵәқәа иҿы иақәиҭәозма. Анаӡара дцан, ашьмаҿы иҿы иӡәӡәан,
маҷк иҽирԥсаҳәызшәа даахынҳәит. Аҭыԥ ахьикыз иаԥхьа игылаз
дықәҵхьан. Шьҭа иҭыԥ ширхиахьаз агәра зиргодаз. Арахь аусурамш
нҵәарц агьагӡамызт. Иалса дылзыццакыр изеиӷьын. Амҩа данылт,
имашьына ҭацәӡа. Амҩаду ианыз амашьына рацәан. Зегьы ҭәын иара
ида. Макьана аԥхынра абаҟаз, ашыкымҭа иҭагылан.
Уи аӡӷаб лԥылара иахьцалак дацәшәон. Аҭак бзиа шилҭоз агәра
гаҵәҟьа лымҩа дангылозар – акы иамусын. Уахь дыбжьажьон.
Макьана игәы нызкылозгьы иман. Хаҵа ицашаз аӡӷаб қәра наӡа лара
дҭагылан. Аӡәы дихьыԥшызар (уи Какан иакәымзар ҳәа, иара Анцәа
диҳәон), хаҵа дзымцози? Иара, Ԥара, зны бзиа длымбози. Усҟан иаҳа
иҷкәынцәан. Нас илыҵалазеи? Лықәра илнардырма лара
илразҟызаашаз иара шиакәмыз? Ус иаахты ак лҿыҵымшәацызт, аха
дигәҭасҵәҟьангьы ибомызт. Лгәы иҭаз лырҵабыргыртә иара
дҭаимыргылацзар? Уи игыҵәҟьазшәа игәы инаҭон, убри аламҭалаз
амҩа дахьаныз. Ус акәзар, убри аҽны рыгәҭакқәа еибырҳәар акәын,
лгәы иҭаҵәахыз аилкаара иара дазгәаҟуан. Ахәышәтәырҭа аҵаҟа
даннееи, ителефон аақәихит.
– Сӡырҩуеит, – лара иара дылмырԥшит, ителефон асра
дазԥшызшәа, убри ак заҵәык игәы ҭанаҵон.
– Быҵаҟа сыԥшуп, – иҳәеит.
– Сыҵаҟа абыкәу?
– Бусурҭа ахыбра аҵаҟа.
– Саҭамыз, Ԥара! – анылҳәа, иара днеилыԥсааит, лҽахылгарц
лҭахыз џьишьон, аха лара, – сара слыбаахьеит, – лҳәеит. – Аԥҭека
азааигәара ҵаҟа сааихьеит. Ара сыԥшызаауеит, уааи!
Гәыӷрак изҭашәан, ишьамхы иҵыԥраа, имашьына аақәырҵәи,
иҿылеихеит, давагьежьны длызлеирц.  кәына хбыџк иакәызшәа,
ишьамхы ҵысуан, аԥсҟы ахьикыз цқьа инардыруамызт акәымзар,
деилақыџьқыџьуан, убасҟатәи ҭакԥхықә изқәа иқәын, дызҿынҵәаауаз
аӡӷаб лԥылара аниԥгылаз. Иахьылҳәаҵәҟьаз аҭыԥ аҿы иара
днаӡаанӡа, лара даауан, амҩа ган даныла, лҽахьицәыԥхьалкшаз
дашьҭазшәа. Иара имашьына ааникылан, дыҩҭыԥеит, длымбаӡазшәа
дивс дымцарц. Данылба дааиҿаԥхаҿаччеит, игәеилаԥшыра
неиԥхьлырбан, ԥхарак наизҭалыршәит. Ак згәы иалаз лыԥшра
шьҭылымхит, лгәы иаҭахны лҩызак диԥылозар аҟара, лхаҿы аартын,
лгәы илыҵанаҳәон уҳәартә.
– Машьынала ҳцап! – налабжьеигеит, ашә лзааиртын.
– Ҳабацои, уара? – гәеихашьрак змаз лыԥшра лҟәыблаан.
– Каҳуажәырҭак аҿы ҳнеидтәалап.
– Саҭоумҵан, Ԥара! Цәгьала сааԥсаха сыҟоуп. Аҩны снеины, схы
нықәысҵандаз ҳәа, амҩа сануп. Каҳуажәырҭак аҿы стәо сыҟаӡам. Акы
угәы иаанамган. Уааи, абра ҳаицәажәап! Ашәшьырҵа шыбзиоу умбои!
– Ус ианыбҭахха, бзиоуп, – иара длықәшаҳаҭын, ус игәарԥха
акәӡамызт, даҽакала иамуа дҭалыргылахьан.
– Ҳаибамбеижьҭеи, ажәақәак еимаҳамдеижьҭеи акрааҵуеит,
аҩны шәышԥаҟоу? – мҩак дықәылҵозшәа, реицәажәара хацлыркит.
– Хар ҳамаӡм, – лара иара иани иаби рыӡбахә зхацәырылгоз
изеилкаауамызт.
– Џьука хаҵа дышцаз саҳаит. Шәлықәгәырӷьааит! Лара
дахьымхәааит!
– Иҭабуп! – аҵәы налалҵазшәа, иԥшра иԥсахуан. Реицәажәара
злахацдыркыз ала, ражәа еибамкыр ҳәа дшәон. Уи иара иакәын
имҩақәызҵашаз, аха иҽизақәыршәомызт, иблаҟьахьан, ихала ацә
атәыҩа иаразнак изымкит азын. – Уи хаҵа дцеит, исҭахы-исҭахым
акгьы сзыриашаӡом. Ибҳәан еиԥш: дахьымхәааит! Уажәыҵәҟьа схоуп
сзышьҭоу. Аиашаҵәҟьа уҳәозар, бареи сареи ҳус сзеиҿкаауазар ҳәа
сгәы иҭоуп.
– Иуҳәашьоузеи?!. Уареи сареи усс иҳамеи? – илҳәоз акәымкәан,
даҽак лгәы иҭазшәа, лыбла ҭыԥхаауан, лхаҿы лшьа ԥха алыԥхо,
дԥышәырччон.
– Уажәшьҭа ҳҩыџьегь ҳаԥсы анеилаҳҵаша аамҭа ааит.
– Убасҵәҟьоу?!. – лара лыбла ихгылан алифт аҩныҵҟа Какан
деимлагәа дшигәӡуаз. – Сара салухырц зуӡбеи?
– Бзиа бшызбо, сшыбҿынҵәаауа бымдыруеи.
– Абзиабареи аҭаацәара аԥҵареи ирыҵубаауеи? – ахы
ахьирхарыз изеилымкаауа зҵаарак аацәырылгеит.
– Бзиа иубо дузгар – бзиоуп, – иҳәеит, аха иаамҭаӡамкәа
дылзааизма ааигәахәит, иара иҭҵаара иазкын лызҵаара.
– Суцымцар иҟауҵои?
– Усҟан исныҟәашьахаша аабап, – иара деилыԥсаауан.
– Заа иузымдырӡои? – ҿыц дԥылшәахуан.
– Аӡеибафара уалашәаанӡа, ухы злеиқәурхаша акала
уазхәыцуеит. Уаналашәалак, излауала ухеиқәырхара уашьҭалоит,
уаанӡа иухәыцуаз узҭашәаз иуханаршҭуеит, – иажәа ироуцәеит.
– Иахьцалак уажәы ушԥахәыцуа?
– Уажәыҵәҟьа бара быда закәытә ԥсҭазаара мҩоу ишьҭысхша
схаҿы исзаагаӡом. Сырҩашьаны сбымоуп.
– Уи сара исхарамзар ҟалап. Иахьцалак? – лызҵаара аҭак наӡа
лмоуӡацт, илымазарц дазгәышьуан, иззакәыз аилкаара иара
ицәыуадаҩын.
– Аԥсраҵәҟьа сҭахымызт.
– Бзиаҵәҟьа сумбозар? – лара иара дылразҟымзар лызбзиан.
– Бара сыббома? – лара илҭаз аҵыхәтәантәи лызҵаара азин
лымамызт, иара илиҭаз азҵаара иҵоураз аҭак лзыҟамҵозар ҳәа Ԥара
иԥхьаӡон, иҵаашьа ус акәын ишыҟаз.
– Сыздыруам.
Мап ааицәкӡаны дылԥырылгар лҭахымызт, иахьцалак иара
аҽнынӡа дгәыӷуан, ирыбжьалоз асал дгьылк еиҟәырԥа,
тымитышакҵәҟьа рыбжьаҳар зылҭахызи. Еиҩызцәаны инхарц шахәҭаз
лыҩныҵҟа иланаҳәон. Ԥсык еицырхалартә иамуазаргьы, есааира
инаскьо-ааскьозаргьы, иагьа умҳәан, раԥхьаӡа бзиа илбаз Ԥара
иакәын, дыԥхаӡа лгәаҵа дҭаршәын. Убас дынхар цәгьазма. Аиашаз,
лқәыԥш бзиабара ҿыцәаахьазар ҳәа, дгәыӷуан, иагьа умҳәан, даншәы
илызцәырҵхьаз аҿыц бзиабара лгәыҵаршәын. Рҩыџьегь, ирҳәашаз
нҵәазшәа, иааидхалеит, бзиала аидыҵшьа изақәымшәо, ргәқәа
нибарха хазхазы ацашьа рзымԥшаауа, иагьырҭахымкәан. Лара ҩыџьа
арԥар наӡа дрыбжьахеит, усҵәҟьа шакәӡамыз дазхәыцуан.
Аиашаҵәҟьа дазхәыцырц лҭахызар, лара лхымҩаԥгашьа иахырҟьаны,
Ԥара дылцәыхьшәхашәахазшәа лбон. Какан иаҳа дизҿлымҳахеит. Уи
дҵааӡомызт, лара дылҭахызу, дылҭахымзу ҳәа. Иааихҭашәан,
деимлагәа дигәӡит. Убри асахьа еснагь лыбла ихгылан. Убри лара
дыхнаԥаахьан. Ԥара иҟазшьа ҟәымшәышә дарҟәатахозшәа
дылнарбон.
Иара хазы убасҟатәи Иалса длызхәыцуан, убра
дахьлыдгылазгьы, арахь иара иахь дизхьарԥшуа ибаӡомызт. Убри
аҭагылазаашьа иҩныҵҟа ҭышәнартәаломызт. Аԥсҭазаара иалаз
агәырӷьара аҽаҵәахуан данлыдгыламзгьы данлыдгылазгьы. Аԥсабара
иамаз аԥштәы рацәа иблаҿ рыҽдырмаӡон. Атымитыша аҭыҵшьа
дақәшәомызт. Адунеи ахаарақәа дреилаҳауамызт. Иҩныҵҟа афырҭын
зцыз аԥшатлакә зықәсыз дәышкәаӷьазын, еилаԥыххаа еилаҵан.
Иҽеиҭацәар ус иаанхон, зыԥсы ҭаз ак иӷраӡамкәа. Иҽеимҭар –
дшьақәгылар здыруадаз. Атымитыша аҭыҵра дашьҭазу, ӡыбна-ӡышәна ихы ирхозу?..
Уажәраанӡа аамҭа акыр цахьан, аԥхьаҵәҟьақәа реиԥш иҵаула
дгәаҟҵәаҟуамызт, ԥшатлакә деилнархуамызт, маҷ-маҷ убарҭқәа
дрылашьцылан, акыр дҭынчын, аиҳараӡак уа данлыдгылаз. Урҭқәа
иаҳа-иаҳа ирҵаула дрызхәыцхьан уаанӡа, азаҵәра дҭадыршәуан, уи
аҭыԥ ҭбаахон. Убри азаҵәра ҳәашьак амамкәан дацәшәон.
Ԥсҭазаарак заҵәрыла амҩасра!!. Ихаҭа цқьа илымсыцызт акәымзар,
ихахәы қақаӡа еиланаргыларын акыр аамҭа ус дҟалар. Убас уажәы уи
дазхәыцуан. Дзаҵәӡа адунеи дықәзар аҵкыс, дықәымзар хара еиӷьын,
ма азаҵәра дақәԥарц ихәҭахон, иԥсы ҭазарц иҭахызар, аха изла? Лара
лыда изаҵәра дызлаиааирызи, лара лакәын изыхәшәыз.
Амала иара иҭаҟәаҭаҿаз имҩа ауадаҩра шьҭа агәыҩбарахь
дкылнагахьан уажәраанӡагьы. Ихаҭа изгәаҭомызт, аха уигьы қәԥаран,
ԥсеивгарҭан. Иалса лыда дзынхаҵәҟьомызт, аԥсҭазаара иҭахымызт,
адәы дзықәгыломызт ҳәа даныгәжәажәоз аамҭа маҷк иаҩсхьан.
Адунеи далҵыр, убри адунеи уаҳа бзиарак изалбаауамызт, ааигәа, ма
даҽа зны, ма зынӡак. Иагьа умҳәан, гәыӷрак изыҵәахын. Ихәыцра
еилаԥсон, аха аҵыхәтәан иаҳа иҵабыргыз ажәа «зынӡак» дазааиуан.
Уаних – узшаз Аԥсабара амч иахьынӡауаҭәанашьаз (Анцәа
иахьынӡауаҭәеишьаз рҳәоит) иара абеиара уалаӡар, уалачар ухәҭан.
Иузкыз алуцәаарц ушан. Иқәра баша ифарц дазгәышьуамызт.
Ихшыҩ хьшәашәаӡа ихәыцлар анаҭахыз дазнеихьан.
Мышкы зны ауаҩы адунеи даныӡӡаауан, уи ус иаԥын. Аԥсабара
аԥҟаԥҵа изахыԥодаз. Уи арыцҳара ихаҭа мышкымзар мышкы иԥгылан,
аха башаҵәҟьа диаӡӡаарц зҭахходаз. Ишьҭраз диҭынхар
дымԥсрызшәа имбози, – ишьҭраз димеигәырӷьози. Амала урҭқәа
макьана цқьа дызрызхәыцуамызт, аха ауаҩы диҭынхарц зҭахымыз
дарбаныз, уи азы иааҟаимҵарыз закәызи!.. Иаргьы убасҵәҟьа дыҟан.
Аԥсҭазаара аиааира агон. Ус иагьа иҟазаргьы, иара азаҵәра
дацәшәон, уи аныр уажәи-уажәи изцәырҵуан, зны аҽарӷәӷәон, иара
ихы дақәԥаны мацара убри даиааиларц. Изхаизцәырҵуази? Иалса
лыбзиабара агәрамгара иахьцалак мбатәшәа шьамҭлаҳә дашьаҳауан.
Арҭ ахәыцрақәа иара имҩанызазижьҭеи ааигәа акәмызт, акырӡа ҵуан,
ауаҩы иқәра ианыршәаны уахәаԥшуазар. Убарҭ реилаӡҩа
дрымҽхакын, Иалса данылԥылоз. Аа, ҿыц дахькылсуаз.
– Зны бсызгәаҟуа сшыбҭахыз здыруеит. Нас ибыхьи?
– Аамҭа аҽаԥсахуеит. Ауаҩгьы иҽиԥсахуеит.
– Гәыӷрак сзынбыжьуама? – лнапы ааникылеит, акы дазхәыцуан
акәымкәа, лыда дшыхәшәымыз хыхьынтә иадыргазшәа.
– Сыздырцәом, саҭоумҵан! – лнапы имхны дцарц лҭахын, иара
иауижьуамызт, лара импыҵылжәарц лгәы азыҳәомызт. –
Ҳаиҩызцәаны ҳаидыҵп!
– Мчыла даанкыланы дызумеи?!. – амҩаду егьи аган аҿынтә
иҿааихахьан Какан, абри ахҭыс дазԥшызшәа. Уи еилысуаз
амашьынақәа ибаӡомызт, дара даҵадмырхарц иааиҵасуан. Иара ибла
ихгылаз Ԥара знапы имхны ицарц зҭахыз Иалса дахьааникылоз
асахьа акәын. – Доужьҭ сҳәеит!
Асҟатәи ауаа алада-аҩада амҩа иананыз, рацәа бла
анырзыҵарха, збжьы уамагаз Какан, амҩаҿ машьынас иҟаз зегь
еиҵарсуа, даарыдгылон. Ԥареи Иалсеи рнапы еибаркы
игылазаауазма, арԥыс аӡӷаб даауижьҭит. Рнаҩс ргыларак цон,
аандагьы цқьа икымызт, аихабетон анҭадырҭәа ашьҭахь, еимырхыз
ӷәқәак, ӷәы лабақәак кажьын. Какан, ихы ззырхаз дырзааигәамхакәа,
аӷәқәа днархаххын, ҩ-лабак аашьҭикәыцәаан, руак атротуар иангылаз
Ԥара изиршәит. Егьи, имаахарц инапы анымҩаниҵа, алаба машәыр
иааимпыҵашәеит, рҩыџьегь ҷыдала иазыҟаҵазшәа.
– Ухы хьча! – Какан ҿиҭуан. – Усрабоит, идырны иумаз, –
игәамҵра убранӡа ишьа аршит, ида ирҭагыломызт.
– Шәеиламлан! – Иалса рызҿылҭуан, арахь лара деимакны
иахьеибарԥсуазгьы лгәы аҵан џьара иарԥхон.
Какан шьаҿақәак дааскьан, арахь иааҭалаз Ԥара ихы иарбаны,
илаба иҟьеит. Ԥара ихы ԥиҽыр ҳәа дшәеит акәымзар, џьара маанак
аҵаӡамкәан, илаба анҩышьҭих, Какан итәы ахьаахаз агәҭаҵәҟьа
ааҩҵәеит. Какан илаба ҿапагә ааимпыҵахеит. Зхы зыхьчарц, зшьапқәа
наҟ-ааҟ иргылаз Ԥара иҽааириашан, илаба Какан иахь иршәит. Убри
азы иҽазыҟаҵа дгылазшәа, Какан алаба ааимпыҵашәеит. Машәырла
зегь еиқәшәон, излаџьоумшьарызи.
– Сара суеисӡом, – иҳәеит Ԥара. – Иуҭахызар ухала усыс.
– Лабак шьҭых сҳәеит! – Какан уи диқәҟаауан, иблақәа ҭыҵуа,
ицырцыруа, аԥхӡы рхылан, аха Ԥара инапы ҭацәы дахьибоз,
дызнеиуамызт. Аиҳараӡак еимаркуаз аӡӷаб данырзыԥшыз.
– Мап сҳәеит, – Ԥара даақәгьежьуан. – Лабахыла аӡӷаб
дхьасырԥшырц сара сзалагом.
Иааҭгылақәаз днарылсын, имашьына дынҭалан, агьҟамлаӡазшәа
аҿынаирхеит. Какан дгылан, илаба ахәцә кны, ишьапқәа наҟ-ааҟ
иргыла, дхагахазшәа. Дышгаӡахаз ԥшьшьала илсуазшәа, иҽанааиқәик
илаба ыршәны аӷәқәа инарылаиршәын, иҿааихеит.
– Ашәыргәында! – арахь даацәырҵаанӡа, иԥсахы еибакны ибжьы
гон.
Аӷ леира анаахсыӷьуаз, акырцх дыцәхалазшәа, ицәа
дынҭасааҭасуа, ихы ахьигарыз дақәымшәозшәа, Какан, Иалса
диваргыла, атротуар дахьаныз, ирԥылоз ауаа амҩа рырҭаларц иҭахын,
ус цқьа иахьырзыҟамҵоз, дрыҵаҳәҳәарц агьигмызт. Сааҭбжак аԥхьа
ирҿиаз макьана даунамышьҭыцызт, амала даҽакала ихы мҩаԥигар
иаҳа ишеиӷьыз изгәнымкылаҵәҟьо дауҟахыз, аиҳараӡак маҷӡак
дкьыпшәыпуа ицыз, ҳәашьак ақәымкәа дызхыбаауаз Иалса
ҿылҭуамызт, ус ала иаргьы длырҭынчуан, лхала лылаӷырӡ арыцқьара
дааҟәыҵцыԥхьаӡа. Амала иара игәы рсакьа, ижәҩахыр рԥҽаҽа
дахьнеиуаз, иакәӡамыз ак леиҳәарц иҭахӡамкәа, зегь раԥхьа лгәы
дызласшаз изгәамҭаӡакәа ак цәыримгарц, иаргьы ҿиҭуамызт.
Иахьеицыз рҩыџьегь еибачҳауан, иааидыҵыр закәытә рхатә
хәыцрақәаз аӡәи-аӡәи ирызкны ирызцәырҵшаз здыруадаз. Иара
усгьы Какан игәы иҵхоз ҽԥныҳәа зҵаарақәан, урҭ рҭак иоурц
иаацәыригар, ус изеицымлакәа еиҟәнашар иҭахымызт. Иахьцалак,
еиликаарц ииҭахыз ҭымҵаакәа, дзаанхомызт.
– Шәабеиҿаҳаи иареи бареи? – лара лахь иара дыԥшӡомызт,
изҵаара ҽԥныҳәаҵас илыдылкылар иҭахӡамызт, убри азын
лҽахьиқәлыршәаз игәы ишалаз цәыригомызт.
– Ателефон дысзасит, – лара Какан амц лызиаҳәомызт.
– Ибҭахны блыбаама?
– Ааи, – адгьыл дыҵабгар моу лоуамызт, илҭахны дахьлыбааз
амшала арԥар рҩыџьегь ахьеилеибаҵаз.
– Ибеиҳәоз бымдыруази? – аа – иҽԥныҳәа ахы ахьыҵнахуаз.
– Уара ус узсацәажәои? – ларгьы иара иахь дыԥшӡомызт. – Ҿа
уасҳәахьоума?
– Бысзеилкаауам, – уажәыҵәҟьа акәын данлырҭынчуаз. – Сара
сшыбзыҟоу бымдыруеи? Аамҭа сҭахыуп бҳәан, сыԥшыми. Даҽаӡәы
бзиԥыло еилыскаар сҭахыми. Баргьы сшыбҭахыу зымдыруеи, –
аниҳәа, дшыццакцәоз ааинырын, – уаҳа ианамух, сшыбцәымӷым
сымдыруеи, – ҳәа инациҵеит.
– Асҵәҟьа шәеиҿанагалар сҭахымызт.
– Бнапы кны, мчыла бауимыжьуазшәа анызба сеиланамгеи.
– Ус сгәы сзырхьшаз акгьы сеимҳәеит.
– Бнапы зимпыҵбымжәааи?
– Ҳаиҩызцәаны ҳааидыҵқәар сҭахын. Ҳаиӷацәахеит.
– Ус аӡәы бисҭо џьыбымшьан! – рӷәӷәа-рӷәӷәа даацәажәахт. –
Сара быстәуп, еилыбкаама? Ма аӡәи сареи ҳаибарԥсуеит, идырны
ибымаз!
– Сара исҭахыу ҳәа узымҵаауеи?
– Сҵааӡом ҳәа базҳәада? Аха сара бара баҟара аӡәгьы бзиа
дсымбаӡацт. Маҷк бгәы шсызҭоу ахьынӡаздыруа, ус бсымпыҵҵәраа,
џьара бызцаӡом, – Такәа игәашә аԥхьа дааҭгылеит.
– Аҩныҟа умлеиӡои? – амала иара дрысасызаргьы,
дрысасымзаргьы лзеиԥшызшәа шылныруаз, дҵааит.
– Анҭица аҩны дыҟоу, усура дыҟоу?
– Уаҵәы ашьыжь инаркны, уахыки-ҽнаки дҷаԥшьоит, убри азын
иахьа аҩны дыҟан, гәыларак дымнеизар.
– Арахь длабымго! – Сырма даақәгыланы лыԥҳа лызҿылҭуан.
– Какан, агәашә аҿы узаанхеи! – Анҭица даацәырҵын, длалбаа
лҿаалхеит.
Иалса длыма данааҭала, Какан аԥхьа Анҭица аԥсшәа леиҳәеит,
нас Сырма, арахь дизааиаанӡа, дналԥылеит. Аҩныҵҟа шоурацәан азы,
Сырма длыцны, иара ашәшьырҵаҿ днатәеит. Аишәа хагьежь уа
игылан.
– Анҭица! – уи лахь иара ҿиҭит. – Уа акы шәаламган! Ахәымҽхан
усура сцоит. Сыццакуеит, ибымдыруеи?
– Уара узы мацара акыр ҟаҳҵома, уаххьа ҳаргьы иаҳфароуп, –
Анҭица ахышә лхы аалалкит.
– Каҳуак сақәшаҳаҭуп.
– Шәҩыџьегь ишәыԥшроуи? – Анҭица, акаҳуазы ӡык нақәыргыла,
дҵааит, лхы мацара илатәахьаз Иалса лахь иаахьарҳәшәа. –
Шәеицәҳама?
– Убас иаҳнубаалома? – Иалса дагьаашәеит.
– Сара ишәнызбаалеит, изымбаз дсыздыруам.
– Ҳмеицәҳаӡеит.
– Нас ишәыхьи?
– Ԥареи Какани сцәеибашьуан.
– Ибҳәо закәи?!. – Анҭица даақәгьежьит. – Ҳхәыҷқәазар бгәы
иаахәар ҟалон. Беимарымки. Аха шәахьааихьоу, аӡәы иаҳар, ԥсроуп.
– Ус сақәдыршәеит.
Анҭица, ланхәеи лашьеи рзы акаҳуа лыманы, длалбааит. Иалса
Какан шәаргәындас ииԥхьаӡаз Ԥара иажәақәа ллымҳа ҿыц
ианааҭаҩуаз: «Лабахыла аӡӷаб дхьасырԥшырц сара сзалагом». Уаанӡа
илаба ыршәны злаба ԥиҵәахьаз Какан ииҭахьан. «Сара суеисӡом, – уи
ихаҿы, игылашьа лара лыбла ихгылан. – Иуҭахызар ухала усыс».
Илабадаз ауаҩы ихы шԥамҩаԥигарыз, алаба зкыз дисҵәҟьар? «Угәы
ужьжьап, усыс!» – акәын Ԥара ихымҩаԥгашьа иаанагоз. Усҵәҟьа Какан
ихы иаҭәаимшьеит, уи аниба, Ԥара иаразнак дықәҵит. «Аиааира
згада?» – Ԥара дышныҟәаз Иалса даҽакала дазхәыцуан. Ганкахьала
уи дрыцҳалшьон, диқәшаҳаҭхартә аҭак ахьылзыҟамҵоз; егьи аганала,
уи иаамсҭашәашьа аҳаҭыр лбон. Иахьцалак лара иаҳа бзиа
дызбодаз? Лымшала ианеидынҵәалашаз, зыхдырра зцәымӡыз арԥыс
иакәзу, изцәыӡуаз иакәзу? Ма доусы рааӡашьа уа инанагазу? Лҵараҿ
дызхысхьаз аԥсихикеи аԥсихологиеи ркурсқәа илырҭаз адыррақәа
лыцәмаҷын, лхаҭа арԥар рыбзиабара даныбжьаха.
– Какан днаскьабгарц, блыбаар бзиан, – Анҭица, ркаҳуажәгақәа
лыма, рчысмаҭәа ӡәӡәарҭа днадгылан, лгәынамӡара аацәырылгеит.
– Дцахьама! – Иалса илцәыбжьахаз аахьаалгеит.
– Ус аума дшыбҭахыу?
– Схы еиларган, сҩашьаха стәами. Анҭица, арҭ рҩыџьегь иахьа
исцәеибашьуан, – ҿыц иаацәырылгеит, лхаҭа иаҳа-иаҳа уи шлылсуаз
мҩашьо.
– Уи бгәы иаахәоу, ибцәымӷахоу? – аҭаца дцәыҵыԥшуан
дԥышәырччо.
– Ибҳәо закәи?!.
– Ма ибнардырыз рацәоу?
– Иснардырыз рацәазар ҟалап.
– Иахьцалак иаҳа ибҭахыда?
– Сыздыруам, – Иалса илықәшәацәгьаны дтәан. – Какан иакәзар
ҳәа агәра сымам. Амала Ԥара дысцәымӷӡам. Уи иреиӷьу ҩызаны
дысзынхар сҭахын.
– Иҟоу басҳәап: бхаҭа бгәы иҭаҵәахыу зны еилыргеи!
– Сгәы иҭаҵәахыу еилсмыргаӡацт ҳәа сгәы иаанагаӡом. Амала
иахьа ҳзыниаз ак аҳәоит.
Абас лҳәеит, акыр инарҵаула данхәыц ашьҭахь. Рых-ҩык, – лара,
Какан, Ԥара, – зыниаз ахҭыс лыбла ихыҵуамызт. Анҭица лааигәа амаҵ
ахьылуаз лԥырхагамызт, уи лызҵаарақәа еиҳа инҭкааны Иалса
илгәаланаршәон арԥар еибырҳәақәаз, ирхымҩаԥгашьақәаз. Ԥара
даамсҭашәан акәымзар, уи иқәҵышьа ак амҳәози. Лабахыла арԥарцәа
реиндаҭлара лара даԥсамызт иҳәазар? Усҵәҟьа агәаанагара
зизҭашәарызи? Убри лхаҭа лгәы иалан. Мамзар лара Какан иахь лхы
иаҳа изкыдыз иара, Ԥара, еиликаазар? Ус игәы иҭамшәогьы иҟамлеит.
Иагьа умҳәан, Какан, амашьынақәа реилыхара имбаӡо, длашәха
амҩаду ааихҵәа, дмақаруа лара илыдгылаз дижәлозма, аӡӷаб
дылхыбаартә гәыӷрак илымҭацзар? Ԥара, ҩызараҵәҟьа изымуа,
дылцәыӡит. Лхала длырӡзар? Амала илҭаххар дааиԥхьар,
дылзымааикәа изычҳауамызт ҳәа, дизхәыцуан. Лара диԥхьарц лгәы
иҭамызт умҳәозар. Аамҭа цар, иара дышшәарҭамыз Какан еиликаар,
рых-ҩык реиҩызара шьақәлыргыларын, дақәгәыӷуан уажәнатә.
Лашьцахьан. Машьынак агәашә иаадгылеит. Рҭаацәара
датәымзар, иагьараан абжьы ирҟаахьазаарын. Ҿнамҭуазар, уи
Асҭамыр шиакәыз еилкаан. Амашьына аҭыԥ иҵаиргылон. Уи, аҩны
дшааилак, аҽыкәабарҭа дҭалон, уи аухаҵәҟьа лашьа изыԥшра
лгәалаҟамызт, Иалса днаццакит. Аҽыкәабарҭа дынҭалан, ирлас
дызҭымҵит. Усгьы шоуран, аӡы ршы лызлықәҭәомызт, аӡы
цәырҟәанда днаҵагылан, бзиа илыллырсыр лҭахын, маҷк лыԥсы
лнаршьарц. Данааҭыҵ, маҷк лхы лыхьуазшәа лҭаца ллымҳа
инҭылшьын, уаххьа лнапы амыркӡакәа, луаҭах дазцеит.
Иаалырҟьашәа лыбла иаахгылахт Какан амҩа шеихиҵәоз, алаба
шышьҭихуаз; нас Ԥара илаба ыршә уи ишииркыз, ииҳәаз, дықәҵ
ицашьаз. Убасҟатәи хацәнамырха лара лзы Какан аибашьраҵәҟьа
дазхиан, лхыбаара дарлашәит, иарбанзаалак иҟаиҵоз аҭак изамҭо. Уи
иаҳа лара бзиа дшибоз аилкаа лылсыртә лабҿаба дақәшәеит. Убри
аламҭалаз, зхәы иахатәаз лани, лаби, лашьеи ирҳәарыз рҿамшәо,
рҿаҵа цқьа ирызлыбаамдо, иааидхалт. Лара дышьҭан, луаҭах
иҩнатәаз ашоура лыԥсы лнаршьомызт. Ҽынла адунеи иқәнарцеиуаз
аҵх лашьца, амч ақәырханы, аҳауа аԥсадатәра азалыршацәомызт.
Лҽахьылкәабазгьы уамак илмыхәакәа, аԥхӡы лықәнаҭәон. Лааигәа
икнаҳаз ампахьшьы аакных илҿылшьуан.
– Абри ак лыхьны дыҟоуп, – Сырма лҭаца лахь лхы налырхеит.
– Дааԥсеит, – Анҭица илдыруаз цәыргашьак лымамызт.
– Уи дзымааиуазар, бара сааҩсан блатәа! – Сырма лҭаца
иналабжьалгеит.
– Аеи, – Анҭица ланхәа длықәшаҳаҭын, аха иаразнакҵәҟьа
дзымтәеит.
– Анҭица, бахьӡоит, – Сырма лҭаца даҽа знык даалыԥхьеит. –
Бааҳадтәала, нан!
Асҭамыр ак ҟалазар ааигәахәт, изҵаара аҭак дагьашьҭамызт, уа
дыштәаз игәы иҭашәахьаз ихашҭит. Убасҟатәи ихатә ус рацәан, зегьы
дрыхьӡарц дыццакуан, иусқәа рцашьа игәы рылаҟан. Уажәыҵәҟьа
хьаас имаӡаз, – знык ҭынч акрыфа, аӡы хьшәашәа днаҵагыла,
иҽирхьыр. Иҭаацәара иалахәыз рхатә усқәа иҽрылеигалартә, иҵарыз
уск цәырҵны ибаӡомызт. Аҽыкәабарҭа данҭала, аӡы хьшәашәа мацара
иқәиҭәон, ишыз ицәеижь акыр ирԥсаҳәырц. Изхара иҽизыкәабомызт,
убасҟатәи уа дҭахеит. Иарбанзаалак даҽа хьаак имаӡамызт, акы
дазхәыцуамызт. Адырҩаҽны иусқәа рацәан, ԥыҭрак дрыхьӡарц иҭахын,
убарҭ рҽрзыҟаҵара иазкын аухатәи аҵх. Аҩныҵҟа аԥсшьара
аницәыцәгьаха, ицәарҭа иган абарҵа ишьҭеиҵеит. Акәыбрқәа
ихампапарц, аодеколон иҽарганы, убра дышьҭалеит. Маҷк аԥшабжьас
ицхыраан, дыцәагәышьеит.
Ихирургцәа ашьыжь русураҿ инеигарц цәгьа ирбомызт, иара
игәы иҵахх дзыԥшӡомызт. Аацәылашамҭаз шьыжьхьак ифан, амҩа
дықәгылан. Архитектура аҟәшаҿынтә шьҭа ишәҟәқәа шыхиаз
арҵабырграз, ақьаадқәа ааидкыланы аусбарҭа аиҳабы изигарц игәы
иҭан. Нас инхоз зынӡак иара имыхәоз апроект аиқәыршәара акәхон,
заа ириҭахьаз асхьема инақәыршәаны. Уигьы уа идырхиахьан,
аусбарҭа аиҳабы инапы зныз ашәҟәы иазыԥшын умҳәозар. Амала
ашьыжьӡа дарбан чынуаҩыз зҭыԥан изыԥшаауаз. Ианраамҭаз
иқәшәар, ибаргызи.
Иргылоз аобиект аҿы длеизар, ҿаҳадагәаран. Аузбекцәа
ателефон дырзасын, ииулак иааигеит. Дара аусура зҽагзырхоз
уаамызт, аха ашьыжьӡа абетон аазгоз амашьына абаҟаз, уи еснагь
иус еиҵархаган. Уахь ателефон дырзасит. Аихабетон зауад аҿы
агрегатк ԥҽызаарын, убри иаҿын. Амашьына шааилак, рус еиҵамхарц,
аузбекцәа зегь азырхианы итәазарц драцәажәан, дара усгьы тәамҩахә
рымаӡамкәан акы иаҿын. Абетон ааргар, усгьы ара рҽеиҵадырхомызт
игәахәшәа, шьҭахьҟа амҩа данылеит. Араион Амрагылара ахәҭаҿы
иҟан уи азауад. Абетон алеирҭа амашьына аҵагылан.
– Шәгәы иҭоуи? – Асҭамыр аремонт знапы алакыз аусуцәа
аахьаирԥшит.
– Ҳгәы иҭоуи? Акәтаӷь ҵара ҳҽазыҟаҳҵоит, – хаарак иҵаӡамкәан,
згәы ԥҵәахьаз усуаҩык ибжьы аагеит.
– Сара сыццакуеит азоуп сызҵаауа, угәы иалымсын, – Асҭамыр
излаилшоз дԥышәырччон.
– Ҳаргьы ҳаццакуеит. Аремонт азын акырҳауама, абетон уаҳҭар
ауми ҳкассахь уаннеиуа.
– Уа снеихьеит.
– Ус акәзар, абетон иахьа иуаҳҭоит.
– Бзиоуп, – Асҭамыр дақәшаҳаҭхазшәа иун, адиректор диԥшааит,
уи усгьы иҭыԥаҿ дубозма. – Аремонт акыр иадхыларыма?
– Сааҭк аҿынӡа аус адыруеит.
Асҭамыр дааицрымҵӡакәа адиректор, иҵыхәа кны, дишьҭан, егьи
ирлас аусуцәа абетон еилырхга аус адыруртә даархылаԥшларц. Уи
диргәыӷит сааҭк ала дшеиқәдыршәоз, аха ас заҟантә ражәа
еижьахьази. Абетон амашьына ҷыда ианақәырҵа, уи амҩа иқәиҵеит,
аныҟәцаҩ, дыццакы дхынҳәны, даҽа машьынак рызлеигартә,
диацәажәеит. Уи усгьы идыруан, аха, ҿыц игәалаиршәар, аузбек
усуҩцәа цқьа еиқәиршәарын. Асҭамыр убасҟатәи деиҿкааҩын, зегь
рҭыԥ иқәиҵаанӡа, игәы цҳафыр дартәомызт. Ихаҭа архитектура
ҟәшаҿы дынкыдгылан, ишәҟәқәа рымихын, дааны азеиԥш ҟәшаҿы
инижьит. Шьҭа адырҩаҽны даакыдгыларц аҟәша аиҳабы иабжьалгеит.
Уи иаанагоз ашәҟәқәа еидкыла аиҳабы изнагара убасҟан
дазхиаӡамызт лара, убри аҽны ҷыдала иара ишәҟәы изналгон.
Убарҭқәа еиқәыршәаны, иара дышиашаз иобиект ргылара дазцарц,
амҩа дықәын.
«Ҳаи, шәара шәаҳзаазгаз Анцәа диныҳәааит!» – аузбекцәа, рус
еиҿкаашьа игәарԥха, даарыдгылеит. Дара машьынак абетон
ауацхыраз ижыз ажра иҭадырҭәахьан. Даҽак ааргар, ирлас аҭыԥ
ишықәырҵарыз рҽаздырхиауан. Амашьына ааира даҽа ҩ-сааҭк
инеиҳаны иазыԥшуан азын, шьыбжьхьафара ицеит, нас
рҽааиҵамырхаӡакәа хәлаанӡа, Амра лҭашәаанӡа, рус
рнападкылазаарц. Иара ихаҭагьы акы днацҳар цәгьа ибомызт, игәы
дартәомызт акәымзар. Знык абетон аазгоз амашьына ааины,
иузбекцәа аусутә риҭар, нас ҭынч крыфара дцарын, уаантәы Андреи
Макар-иԥа диԥылон. Аамҭа маҷымкәан ицахьан, амашьына аауамызт.
Аузбекцәа ракәзар – иааины акы инахаахон, баша итәазшәа шаҟа
иҽидмырбарыз.
– Уабааихьоу? – абетон аазгоз амашьынаныҟәцаҩ ателефон
дизасит.
– Амҩан сгылоуп, смашьына ааихәласын.
– Уи закәыхи?!. – Асҭамыр иԥсахы еибакуан. – Сузнеирц амҩа
сықәлома?
– Уажәшьҭа салгоит. Иаҭахӡам.
– Уааиаанӡа сыԥшуп. Уласыр цәгьамызт.
– Снапы ааӡәӡәаны, сдәықәлоит.
Асҭамыр иаҳаз ашьҭахь маҷк иԥсы ааивиган, алаҩеира хҭеикит.
Уажәы-уажәы, абетон аазгоз иԥылараз, амҩа днықәгыларц, акы
ааигхомызт. Ирлас-ырлас ателефон изасра иҭахӡамызт, игәы ԥиҵәарц
дахьыҟаз анаҩсан, деиҵаирхон. Аҵыхәтәан изымчҳазт, ителефон аҿы
амашьынаныҟәцаҩ ихьӡ дшашьҭаз, абетон аагага акәын уҳәартә, амҩа
иашарҭаҿ акы аакылшәеит. Усҟан Асҭамыр амҩан игылаз ииномарка
ибӷа адҵашәа дадгылан. «Ҳаи, Анцәа цәгьара уқәимҵааит!» – иҳәеит
гәаныла, «Анцәа цгьара уқәиҵааит!» акәын игәы иҭакыз, ианаамҭаз
дымшәиикәа дааҭгылеит. Амашьына амҩаду иааныҵын, аргылара
ахьымҩаԥысуаз маҷк ишьҭыхын, иқьырҵыҵуа иҩыхәнан, еиӷьны
иахьдыргылашаз аузбек реиҳабы аныҟәцаҩ иирбон. Абетон ҽыҭ-ҽыҭ
иларышьҭуан, аусуцәа ааҭымгылаӡакәа, ржыга гәаҩақәа наҵшьуа,
ажра дырҭәуан, иаразнакгьы идыриашон. Асҭамыр уаҳа аангылашьа
имаӡмызт, Андреи Макар-иԥа ателефон данас ашьҭахь.
– Аҳәааҿы сааӡарц агьсыгым.
– Уажәыҵәҟьа уа сҟалоит, – ҳәа дақәиргәыӷын, ителефон ҵәахуа,
абетон аазгоз аныҟәцаҩ днаидгылеит. – Уаҵәы ашьыжь азауад аҿы
сеиҭалеиуама, ухала иааугоу?
– Ишаасырҭалак смаауеи, схала зауадк аусуцәа еиҵасырхазшәа,
сацәажәара аҭахымзар ҟалап, – иаҳаз игәы иалсын, аныҟәцаҩ итәала
даамсҭашәан.
– Ҳаиҵахар сҭахымызт.
– Сгәаныла, шәеиҵасырхом.
– Уаасзыӡырҩи! – амашьынаныҟәцаҩ ихәҭаз азыҟаҵара ииҭеит
ҳәа иԥхьаӡан, Асҭамыр иузбек реиҳабы аусура дааҟәихит. – Абетон
ҭаҭәара шәаналгалак, уаҵәы иахьҭашәҭәаша цқьа иазыҟашәҵароуп,
аалашьцаанӡа аус жәула!
– Бзиоуп.
– Уажәы спартниор даазгоит, ишәусушьоу исырбар сҭахыуп.
Шәзыхьӡахьоу игәалаҟазаара шьҭнахроуп.
– Еилыскааит.
– Уаҵәы ашьыжь сзымаар, абетон ари иааигоит, шәус
еиҵашәмырхан! Шәеихәлахозар, ателефон уас!
– Бзиоуп, – зегь ирықәшаҳаҭхоз аузбек реиҳабы иҩызцәа
деиҭанарылагылеит.
Акыр игәы рҭынч, Асҭамыр аҳәаахьы дыццакуан. Ԥсоу дшылаӡаз,
уаҩы иахьиԥырхагамхашаз, ГАИ аусзуҩцәагьы ҽԥныҳәа
ахьизыҟарымҵашаз, имашьына наиргылан, ихаҭа аӡиас-ҳәаа
иаахыҵуаз ацҳа азааигәара дгылан, изаауаз илаԥш иқәшәартә,
иаалырҟьаны Асҭамыр ихаҭа уи дизгәамҭакәа дынхар. Аха ари иаҳа
изымариан ацҳа иаақәсуаз иуаҩ дрыликаарц. Ус иагьыҟаиҵеит.
Ацҳаҿынтә дылҭалаанӡа, иара Андреи Макар-иԥа дгәеиҭеит,
дагьынаиԥылеит. Иааибамбар иԥсуазшәа, еибагәыдкылан, Асҭамыр
аспорт рҭмаҟ ду аашьҭихын, исас дима, имашьынахь иҿааихеит.
– Ҳу! Сааԥсеит, – иҳәеит Андреи Макар-иԥа амҩан. –
Аныҟәарақәа бзиа избаӡом, арахь сусура акомандировкақәа
ирыдҳәалоуп.
– Даҽаӡәы ддәықәшәымҵало?
– Ус ауп ишыҟасҵо, Урыстәыла џьара ицатәхар. Аха арахь схала
саауеит. Даҽа аҳәаанырцә тәылак ахь ицатәхар, уахьгьы сара сцар
еиӷьасшьоит. Сҭаацәа убахьазар?
– Хар рымаӡам, – иҳәеит Асҭамыр, урҭ рҿы знык ада
дшымнеицызгьы. – Лиза амҩан дызбалоит, – нациҵеит, уигьы ҩынтәы
заҵәык рыда дшыналхьымԥшыцызгьы.
– Аԥарақәа абанк ахь иузаасышьҭит, – Андреи Макар-иԥа
Асҭамыр диргәырӷьарц иӡбеит. – Арҭ аҩы-мшык ҳнеины игәаҳҭароуп
уа ҳахьынӡеиқәшәоу.
– Иҭабуп!
– Узхаҭабуеи? Уи сара сус ауми. Уара удиректоруп, аусқәа назыгӡо.
Афирма злеицаԥаҳҵо аиқәшаҳаҭра еиқәҳаршәароуп, ара
сахьынӡыҟоу. Сахьымӡар, апроект еиҿаҳкаар, нас ашәҟәы иҭаугалап.
Адиректор уара уоуми. Унапынҵақәа нагӡала! – аҿықә-ҿықә дыччон
Андреи Макар-иԥа игәалаҟаӡаны. – Сынхарҭа ҭыԥқәа шԥаҟоу?
– Уаҵәы ишәсырбоит.
– Уусуреи ҿыц узлагази уеицрыхьӡап угәахәуоу?
– Макьана аԥсшьара сыҟоуп.
– Ара аусутә рацәахоит. Ҩ-жьак узрыхьӡоу сыздыруам.
– Ишәзысыԥшааз ауаҭахқәеи аҩни шәҟәыла реиқәыршәара
сзымариоуп аус ахьынӡазуа. Нас иаабап.
– Ҟәыӷарыла иуҳәеит.
– Ҳаргылараҿ ҳнеиуама?
– Ҳашԥамнеиуа.
Русура анҵәамҭаз, аузбекцәа адырҩаҽнытәи рус рҽазыҟарҵон,
зегьы еилырганы рҭыԥ иқәырҵон. Имыцхәыз ӷәыцәмаҟьак
иахьаҭыԥмыз икаршәӡамызт. Асҭамыр идыргылоз асхьема
аацәыриган, ахыбра аҩныҵҟа ашашьақәа Андреи Макар-иԥа иирбеит.
Аурыс хаҵа иажәа рҽхәарыла ирацәеимтәит, амала ихаҿы ихаччон.
Иара иҽалеимгалакәа, Асҭамыр ихала еиҿикаауаз игәаԥхон. Ибизнес
арҭбаараҿ арӷьажәҩа уи дахьиоуз игәы шьҭнахуан. Ас аргыларақәа
дахьрылахәыз, иара ак имыриашакәа, ажәак алеимгалакәа, аусура
аҽарӷәӷәомызт.
– Ҩ-уск узеилагӡару? – амҩа ҿыц ианангылаз, Андреи Макар-иԥа
Асҭамыр дааирӡырҩит.
– Уажәыҵәҟьа уа ԥсшьара сыҟоуп сымҳәеи, – Асҭамыр иааигоз
дцо-даауа уи азҵаара иаҳа дзазҿлымҳаз изгәынкыломызт, иара игәы
иҭаз еиликаауазу?
– Уи уажәы инҵәоит, нас?
– Иацысҵоит схатәгәаԥхарала. Иаҭахызар аусура саҟәымҵуеи.
– Ааи, аихьӡарақәа цәгьахоит. Ауалафахәы бзиа уоуртә сара
иҟасҵоит, ари аргылара уаалгаанӡа.
– Макьана сусура шьҭасҵар сҭахӡам. Зны шәуаҭахқәеи шәыҩни
шәҟәыла еиқәсыршәароуп.
– Да, ус сеиқәуршәароуп.
Аалашьцахьан, Асҭамыр амашьынала ақалақь далс, Андреи
Макар-иԥа иҭаацәа ахьыҩназ аԥсшьарҭаҿ данааигоз. Телефонла
адырра зырҭахьаз Ирина, лхәыҷқәа лыма, агәашә дылагылан.
Адырҩаҽны иахьеиқәшәашаз ааибырҳәан, аурыс хаҵа агәарԥ
данынҭала, Асҭамыр днахынҳәит.
Ашьыжьӡа иусуцәа, реиҳабы ателефон дизасны, аусура
ишазхиаз еиликааит, Уи аҭахӡамызт, аха Асҭамыр зегьы еиқәырҷаб
еиқәиршәаларц еснагь иҭахын. Убри ашьҭахь аихабетон зауад
адиректолр иҿы хазы агәра игеит ашьыжь абетон ширҭоз. Нас абетон
мҩаԥгаҩ азауад аҿы дыԥшызарц диацәажәеит. Уи уахь амҩа
дшаныз аниаҳа, иара ихаҭа аусбарҭа азеиԥш ҟәша аиҳабы длызцеит.
– Зегьы хиоуп, – лара длыргәырӷьахуан, дхаҵа еибагоуп аанарго.
– Аиҳабы инапы сзақәымҵацт, – аԥхьа илҳәаз маҷк иԥлыргон. – Аҟәаа
иԥхьан, дыҟаӡамызт.
– Исабжьабгои? – Асҭамыр ас дҵааит, даҽа зны данааишаз
иалҳәарц.
– Абыржәы иҭыԥаҿ дыҟоуп. Ухала уизнеи, иаҳа иеиӷьуп, –
ашәҟәқәа инапаҿы инаилыркит. – Нас ара уааи!
Асҭамыр адкыларҭа дныҩналан, амаӡаныҟәгаҩҵәҟьа
дылмазҵааӡакәа, аиҳабы иуада дныҩнаԥҟеит.
– Бзиоуп, – аиҳабы ашәҟәқәа ааилирхын, аԥхьатәи абӷьыц аҵаҟа
инапы нақәҵаны, иааидкылан ирхынҳәит. – Ҳацәгьамкәан уусқәа
ҳарццакуеит ҳәа сыҟоуп, – уи ари иирдыруан иҵарҭыша баша
ишимгаз.
– Ҳабзиоуп, ҳабзиоуп, – Асҭамыр дцарц дҩагылеит, егьи
дахьыԥсыз дыԥсит ҳәа ҽԥныҳәас ииҭарын ҳәа дыҟазу. – Даараӡа
иҭабуп! – димаҭабкуа даҽакалагьы иауазма.
– Ухыбра ургылар, шьтәак ҳзушьроуп, – Асҭамыр иҿықәишьхьаз
ахәша аиҳабы иҩныҵҟа еимнадахьан.
– Аҽазыҟаҵара саҿыми, – Асҭамыр дындәылҵит, «уаҳа ус
сымам», – гәаныла дмақаруа, азеиԥш ҟәша дныҩналеит.
– Вот! – аҟәша аиҳабы ашәҟәы ҭалыҩын, Асҭамыпр инаилыркит.
Иара, аргылараз азин иманы, уи ахьиргылоз адгьылгьы алхны,
архитектуратә ҟәша дазкылсит.
– Хы-мшы, ԥшьы-мшы рышьҭахь уаҳзааир, уобиект аргылараз
апроект унапаҿы иуҳаркуеит, – иҳәеит архитектор хада.
– Апроект ҳмырхиахьеи? – Асҭавмыр дыццакуан, Андреи Макар-иԥа, уи ирбаны, даҽа зныку дызлаиргәырӷьашаз издыруамызт.
– Иара усгьы ушәҟәқәа иаарласӡаны еиқәҳаршәацәеит, – егьи
аҭак ҟаиҵон. – Иҟало иалаҳдырааи. Зегьы уареи сареи ҳарҭахыума.
Аӡә ҳацәгьа ааиҳәар, ҳдокументациа гәарҭарц, комиссиак
ҳзаарышьҭышт. Адгьыл ааузалхны, аргылара азин ануоу аҽныҵәҟьа,
апроект науҳаркыр, еиқәыршәашьас иашәҭеи ҳәа иааҳҿагылоит. Ари
аус аиқәыршәараз, мызкы аҟара бжьысроуп. Усҟатәигьы аамҭа ҳгом,
ԥшьы-мшҟа ааӡара ҳаҭа ахьысҳәо иугәаԥхом, ыы?
– Саҭамыз! – Асҭамыр дыҩдәылҵит.
Уажәшьҭа агьигмызт, ашәҟәы аиқәыршәара хиркәшон.
Игәалаҟан. Егьи аганала уахәаԥшуазар, гәаныла маҷк ачынуаа
дырзымақаруан. Комиссиак ааны, игәарҭар ҳәа ишәозшәа ирҿыҵуаз
закәи? Иара усҟан ихыбра ауацхыр шьҭаҵара хиркәшарц
агьигӡамызтеи. Иахьцалак иусқәа еиқәрыԥшьыхаа рымҩа ианын.
Иҵегь еиӷьзар иҭахын умҳәозар. Аццакра ахьаҭахымыз, ианаҭахымыз
ыҟамызкәа, аха иара ааҭгылашьак имамызт. Ателефон дасны,
иусуцәа реиҳабы аузбек иҿы еиликааит абетон зқәыз амашьына
ишазыԥшыз. Ҿыц еиҵаирҟьар ҳәа дшәан, абетон аазгоз аныҟәцаҩ
иҽимеидеит.
– Аелеватор саҵагылоуп, шьҭа иалгоит, – егьи аҭак ҟаиҵон.
– Уеиҵахахуеит, уара. Аусуцәа ус рымаӡамкәан иузԥшуп.
Иумдыруеи?
– Иҟалаз зырҳәа! – егьи дгәамҵуан. – Абетон ҟазҵо сара соума?
Ишаасырҭалак сымлеиуеи.
– Аеи, аеи… Ирлас улеи! – Асҭамыр аныҟәцаҩ дирццакуан,
диргәааргьы иҭахымызт. Ителефон зны иааҿихын, нас Андреи
Макар-иԥа диԥшааит. – Ари сара, Асҭамыр, соуп.
– Сузыӡырҩуеит.
– Уажәы снеиуеит, анхарҭа ҭыԥқәа ҳрызцарц. Аамҭа шәымоума?
– Ишԥа сымам!
Асҭамыр, аԥсшьарҭа ҩны агәашә днадгыланы, амашьына
данааҭыҵ, иааира ишазыԥшыз мҩапшьо, аԥхьа Лиза даадәылҵит,
илымпыҵҟьарц зҽазызкуаз Миша имахцә данкны. Урҭ ирышьҭагылан
Андреи Макар-иԥеи Иринеи. Арҭ рызынтәык ицны ицарын ҳәа згәы
иҭамыз Асҭамыр иаразнык иааицәымӷахеит, аха ихирҟьеит.
Ишҭаацәаз ианига, уи аҽны шынеибакәыз дара ирзикыр акәхон, дус
мацараха адәы данықәгылаз аламҭалаз. Рмашьына инҭалозшәа,
Асҭамыр иномарка ааҭдырҭәааит.
– Иааҳхәаша аҭыԥқәа рхала ирбарц рҭахыуп, – Анреи Макар-иԥа,
Асҭамыр игәҭакы илахь ианихуазшәа, ихы ирқьион.
– Раԥхьа ҳабацо? – Асҭамыр дԥышәырччон. – Аҩны жәбарц
шәҭахыу, ауаҭахқәа шәрыҩнаԥшырц еиӷьашәшьоу?
– Ҳара ҳзын зегьакоуп, – иҳәеит Андреи Макар-иԥа. – Еиӷьуп ҳәа
ишуԥхьаӡо, ҳныҟәап.
Асҭамыр имашьына ахьааникылаз ақалақь иагәын. Аҩны
ҳаракын. Аигәа-сигәа адәқьанқәа рацәан. Хара умцаӡакәан, иаауҭахыз
зегь уԥыхьашәон. Аҩнеихагыла аҿаԥхьа, амҩаду иаҳа иахьазааигәаз,
акырпыжә еиқәҵаны ԥҳәыск дадтәалан. Егьырҭ ауҭраҭыхқәа, абыржәы
ашьыжь иааҭылгазшәа, аӡаӡа рықәыҳәҳә илыман. Џьанаҭ ҭыԥын.
Асҭамыр аԥхьа днагылан, еиманы ахыбра хаккала иныҩналан,
амардуан иҩаҿагылт, алифт аус шауазгьы. Ахԥатәи аихагылаҿ
агәҭантәи ашә Асҭамыр иааиртит, ацаԥха наҿаршәны, иара
иквартирахь днеиуазшәа. Ашә уамак акәӡамызт, Андреи Макар-иԥа уи
шыԥсахтәхоз иаразнак даазхәыцит. Аҩныҵҟагьы, ааигәа уаҩы
дшыҩнамлацыз убартә, ҩнымаҭәа ҩнагылаӡамызт. Аҭӡамц
умырҿыцыр, нхара узыҩналомызт. Адашьма аламинат ықәҵатәхон.
Ахышәқәа руак Амра акыр аамҭа иҩнаԥхалартә иҿан. Ҩ-уаҭахк
ҭбааҭыцәын, хазы – акҿаҩра, абалкон.
– Сара исгәаԥхоит, – Андреи Макар-иԥа даақәгылеит. – Амшын
акәзар – ихараӡам. Бгәы ишԥаанаго? – ихы Ирина иналызирхеит.
– Ицәгьам, аха аусутә рацәаны иаҭахыуп, – лҳәеит.
– Ҳапрораб ара дҳадгылоуп, ҳаиҵаирхар ҳәа бшәома, – Андреи
Макар-иԥа игәы алаҟан. – Шьҭа ҳцапи, аҩни адгьыли ҳбарц.
Илбаауан. Миша изеилкаауамызт асаба иагахьаз, еилажәжәа-еилаԥԥыз ауаҭахқәа ирылырхыз. Зегь раҵкыс Лиза лгәалаҟамызт.
Лхахьы илзаагомызт асҟатәи иԥхасҭаз ауаҭахқәа ҿыцҳараӡа
шьақәыргылашьас иарҭоз. Ҿыц амашьына инҭалеит. Ақалақь иалҵырц
агьрыгмызт, уажәраанӡа ирбахьаз еицәаз ҩнык зҭагылаз агәарԥ
ианазнеиуаз. Рызынтәык амашьына ианааҭыҵ, Асҭамыр, агәашә
аартны, агәарԥ дынҭалеит, ицыз ишьҭаларц. Агәарԥ уамак
иҭбаамызт, иагьыҭшәамызт, еицыз аԥсшьацәа ртәала. Аҩны
ашьҭахьҟа амандарина аҵакын. Адгьыли аҩни зҭиуаз, шәҟәыбыӷьшәыла деиқәшәамзаргьы, ацитрус ҵла шьапқәа инапы рыдкылан.
Амандарина иаҵәа ҿассы иҿан, ахәшә рықәҭәан, ицқьан.
– Ҩ-ҭыԥк ирылаҳхызи? – Ирина лакәын иҵаауаз, акала ара
илгәаԥхомызт.
– Ибҳәо закәи?! – Андреи Макар-иԥа уи дџьеишьон. – Жәларык
ықәырцеит еинымаалазт, акәымзар асҟатәи ирҭишаз ара иузырбодаз.
Уаанӡагьы смаахьази, ҿаҵак адгьыл узыԥшаауазма, ауаҭахқәа рзы
еибарԥсуан.
– Ааи, аха ҳара асҟатәи иалаҳхи? – Ирина деиҭаҵаауан.
– Руак аҿы ҳара ҳанхоит. Ибҭахыу алаҳхуеит. Егьи аԥсшьацәа
ҩнаҳҵоит. Урҭ аасхәоит, уи азы хьаҳәхьачарак салаҟаӡам.
Аоформление шԥаҟаҳҵои, Асҭамыр? Уи атәы иаҳа иуадаҩуп.
Ауаҩытәыҩсара сымаӡам.
– Ирина, нхара даашәышьҭуазар, лыхьӡала руак ашәҟәы
иҭаагалоит. Лхаҭа лпаспорт ҭаҳаҩуеит. Ԥшьшьала луаҩытәыҩсара
лзыҟасҵоит. Егьи, сыгәра жәгозар, сара сыхьӡала иҟаҳҵап.
– Ишьахәуп! – Андреи Макар-иԥа лакҩакра далаҟамызт.
– Сара сыхьӡала ҩнык ҭаҩӡам, – Асҭамыр ихәыцшьа наигӡон. –
Саб ихьӡала иҭаҩуп ҳаҩны. Ашәҟәқәа реиқәыршәара иаҳа
имариахоит. Ишәҭахызар, даҽакала ишыҟаҳҵаша сашәҳәа.
– Уаҳа зҭахым! – Андреи Макар-иԥа ҿыц Асҭамыр диқәшаҳаҭын
дгәырӷьаҵәа. – Аԥара цәгьамкәан иузаасышьҭит, аремонт умԥшӡакәа
унапы ауркыроуп. Уааихәлахошәа шаҳбалак, иҵегь узаасышьҭуеит.
Сара сҿынтә уаҳа акыр уҭахыума?
– Уаҳа исҭахи, усурада сышәмыртәозар, – Асҭамыр дыччон. –
Зегьы ӡбазар, шьҭа ҳцалап, – иара инарабжьеигеит.
– Уеилыскаауеит, – Андреи Макар-иԥа днаԥхьагылеит. – Аамҭа
урӡуам.
– Абри амҩа збахьоушәа сыҟоуп, – амашьына иаадгылаанӡа,
Лиза длаԥшыҩаԥшуан.
– Аранӡа бабаанагеи? – Ирина илаҳауаз лгәы иалан.
– Ааи, ааи, саанагахьеит. Абра ааигәаӡоуп ҭацаҩызара ахьызуаз.
Сҩыза Џьука аброуп хаҵа дахьааз. Ҳлызнеип?
– Уи мыцхәхар ҟалап, – иаҟәихуан Асҭамыр, еицыз ргәы
иаанагарыз шихьааз.
– Ҳазынтәык ҳнеир, – Андреи Макар-иԥа уи диқәшаҳаҭын, – арҭ
ртәала рчеиџьыка агьама мбакәа ҳаурышьҭуам. Бҩыза ауадаҩра
далаҳҵоит. Ҳцалар иаҳа иеиӷьуп. Бымацара былзаап бҭахызар, –
амашьына аԥхьа дынҭалеит. – Излазбо ала, – ихы Лиза илзырхан,
иҭаацәа рҭыԥ анаалырх, Асҭамыр имашьына амҩаду ахь ианкылига, –
бара арҭ брышьцылацәеит.
– Уи азоуми Џьука ҩызас сзышьҭылхыз, – Лиза ҿаалҭит.
– Уи дзусҭада? Исзеилымкааит.
– Уи Ԥара диаҳәшьоуп.
– Аа?!. – Андреи макарҭ-иԥа иааигәамԥхеит.
– Аԥацхаҿ ҳанкыдгылар сҭахын, – Асҭамыр аби аԥҳаи ирҳәоз
уамак ихшыҩ азышьҭӡамызт, урҭ реицәажәара изцәырнагашаз
ицәыбжьахахьан.
– Амала уамак ҳаанымхап, – Ирина дрыҳәон, дызхыццакуаз уаҩы
изеилымкаауа.
Макьана аԥацхаҿ ауаа рацәамызт. Уи анҭәыз ашьыбжьон акәын,
нас уаха шаанӡа аҵх рхыргон. Ҳасасцәа гәатабӷата ажәытә рымӡқәа
инарықәтәан, аишәа иаадтәалеит. Зегь ажәытә ԥшра рыман, абысҭа
ԥхеи, акәац ӡи, аҟәыди, аиаҵәареи иахьатәи ачанах шкәакәақәа
ирнын, аҩы абаҭлыка иҭан, асаркьа ҵәыцақәа адгылан умҳәозар. Ани,
аԥҳаи, ахәыҷи рзы аӡызла иааргазгьы аҭра ԥштәы сахьа ҭыхла
иҩычан. Ргәалаҟаӡаны ажәытә нхашьа-нҵышьа иагәылатәан. Афатә
акәзар – ахаашьа аӡбахә цәырыргартә, ажәа рызхомызт. Аиҳараӡак,
Асҭамыр ишыдирбаз еиԥш, ашәрҩа сақәа абысҭа ԥха ианагәыларҵа,
агьама ҷыдала аҽцәырнагеит.
– Аԥшьы-мшы рзы сшынҭаацәоу сықәҵуеит, – ҵәыцақәак ркхьан,
Андреи Макар-иԥа игәҭакыз анаацәыригоз. – Лиза лҵара дагҳархацәар
сҭахым, уа адекан сышиацәажәахьоугьы. Нас деихьымӡа-еиԥымӡо
лҩызцәа дрышьҭазаауеит. Ҽнак аҟара шыбжьоу, абанк аҿы
ҳаицнеироуп. Ҳԥарақәа рҭыԥ ишықәу ааилаҳкаап.
– Миллионк аҟара уажәы иаарымаҳхыр сҭахын, – Асҭамыр уи
иабжьеигон.
– Иҟақәоу еилаҳкаап зны, нас иануҭахыу унеир, заҟа уҭахыу
рымухып. Иааугаз нуххьоума?
– Макьана.
– Убри зны инырҵәа. Аҩни ауаҭахқәеи зкыз ирымыхәҳа. Абанк
иузҭоу ухы иархәа. Ишузымхалак уеиҵасырхар ҳәа ушәома. Даҽа зны
санаауа, аиқәшаҳаҭра шәҟәы узаазгоит. Ма уахь унасыԥхьару?
– Ишышәзымариоу ҳамныҟәои, – асас аԥыхьа ииҳәози уажәы
дызлацәажәози уамак иахьеиқәымшәоз зыхирҟьоз изеилкаауамызт,
аха уи игәҭакы излеиӷьу ала иԥсахуазар ааигәахәит, аха зегьы
дрықәшаҳаҭын.
– Иуҭахызар, аиқәшаҳаҭра ухала еиқәыршәа. Ма уара увариант
рхиа, нас еиҿаҳарԥшып, еиӷьқәоу ахәҭақәа алаҳхырц.
– Еиӷьуп шәара еиқәшәыршәар, аԥышәа шәымами, – аниҳәоз,
Асҭамыр идыруан абизнес знапы алакыз ианакәызаалак аиқәшаҳаҭ
хҩаалақәа шрымаз, уамак мԥсахӡакәа иахьабалак рхы ишадырхәоз,
иара, Андреи Макар-иԥагьы, арԥыс илшарақәа хымԥада ишҭиҵаауаз.
– Иашоуп. Иахьцалак увариант умаз.
– Аеи.
– Учеиџьыка сгәы иаахәеит, – аурыс хаҵа дҩагыларц дҩеихеит.
– Изаманоуп! – Иринагьы дҩагылон, лхәыҷы длыманы. – Сара
усгьы издыруеит ишызаманоу, – нацылҵеит Лиза.
– Ишәзыҳалалхааит! – Асҭамыр исасцәа инарзеиӷьеишьеит.
Асҭамыр, иԥсшьацәа аԥсшьарҭаҿ инеигарц, амҩа данын. Урҭ
ахәымҽхан амшын ҭалара ицарц ргәы иҭан, уаанӡа инықәиа-аақәиа
рыԥсы ршьарын. Иаалырҟьашәа Лиза ҿаалҭит:
– Абар дахьыҟоу?
– Дзусҭада! – лаб уи дизҿлымҳан.
– Сылахь иагәӡыз. Миша иԥсы нзырхаз.
– Ари Какан иоуп, – Асҭамыр арҭ ирцәажәақәоз џьеишьон. –
Идәқьан ауп дзыдгылоу. Дыжәбар шәҭахыума?
– Иаҳҭахыуп, – рызынтәык рзы Лиза аҭак ҟалҵон, Асҭамыр
даақәҵәи иҿанааихахьаз.
– Оо! – Какан иара итәала дреигәырӷьон амашьына иааҭыҵуаз,
Андреи Макар-иԥа инаиркны, аӡәаӡәала рызынтәык рнапқәа
анаарымихуаз. – Шәбара сеигәырӷьоит! – Аҵыхәтәан Миша хәыҷы
ихахәы ааилеижәжәеит. Ирлас днахынҳәын, канфеҭ бзиа пачкак има,
даадәылҵын, Миша инаииркит. – Шәыԥсшьашьа шәгәаԥхома?
– Иаҳгәамԥхакәа! – иҳәеит аурыс хаҵа. – Иаарлас ҳақәҵроуп,
убри ауп ҳгәы иалоу.
– Макьана шәыҟаз! Аԥхынра ҳамами.
– Ҳамцар ҟалом. Ҳаԥхьа иаазгахуеит. Абзиараз! – Андреи Макар-иԥа, иҭаацәа има, амашьынахь днахынҳәит.
– Амҩа алԥха шәоуааит! – Какан днарықәныҳәеит.
– Шәарҭ шәдыр рацәахахьеит, излеилыскаауала, – Асҭамыр
аԥсшьарҭа ҩнахьы амҩа данын.
– Ҳацәгьам, – Лиза дԥышәырччон, дышгәырӷьоз мҩашьо.
– Ҳара ҳҿы усҟатәи ауаа еибаздырӡом, – иҳәеит Анреи Макар-иԥа. – Араҟа шәыдгьыл иаҷыдароуп ҳәа сыҟоуп. Иуҭахы-иуҭахым,
иудыруа рацәахоит, – нациҵан, амашьына анааҭгыла, ашә ааиртит
длалбаарц.
– Шәцаанӡа, – Асҭамыр уи дааидгылеит, – шәшынҭаацәоу аҩны
шәназгар сҭахын.
– Даҽа зны, акыр исзаԥсоу Асҭамыр. Иаразнак зегь ҳалуршар
уҭахыуп, аха иауам. Абанк аҿы ҳашцо ухоумыршҭын. Уа ҳнеиаанӡа,
аргылараҿ ҳаиҭанкыдгылар сҭахын.
– Бзиоуп, – Асҭамыр идырит Андреи Макар-иԥа хы-мшы, ԥшьы-мшы рыла аобиект ргылара иара иахьынӡанеигахьаз ибарц шиҭахыз.
Исасцәа анааиԥхьхәыц аҩныҟа игарц рҭахымхаӡеит. Аԥшаҳәаҿы
иаанижьит, нас уаантәы дара рхала аԥсшьарҭа ҩны иазцарц. Макьана
амш ыҟан, ахәымҽхан ҽыкәабара иаарын. Усгьы ирбаз-ираҳаз ргәы
ҭанаҵан, Асҭамыр изӡатәуан. Лиза заҵәык аханатә акы лгәы ишалаз
лҵәахуазшәа, Асҭамыр агәаанагара иоуит, аха лыгәхьаа уамак
икуамызт. Аус злаз иара дызҿыз, ма иаарыкәыршаз Андреи Макар-иԥа
хьаҳәхьачарада игәаԥхозар акәын, егьырҭ иара имабзиаха ицааиуан.
Уи дықәҵаанӡа аргылараҿ днеирц шиҭахыз имҳәахьази, Асҭамыр
хашҭшьа имазма. Архитектура аҟәша ирццакуан, апроект ирҭарц.
Аԥсшьацәа даарыдҵны, уа дынкыдгылан, хы-мшы рашьҭахь
дрызнеирц иабжьаргеит. Дара ражәа шьҭа иара акыр игәхьаазма,
дышиашаз Андреи Макар-иԥа дизцеит. Егьи дыԥшны дтәан, аӡә
дышизԥшыз адырра анирҭа, дыҩдәылҵит, инапаҵаҟа иааиуаз ауаҩы
иаамҭа шишәа-шизаз игәы иаахәаны. Аобиект аҿы илеизар, ауацхыр
шьҭарҵахьан, азганк ала аихабетон блокқәа ԥыҭк еиқәырҵахьан,
акәақьҭ шьҭыхуа. Егьирахь ауацхыр бетон макьана имбацызт, аблок
еиқәҵара заацәан. Хԥаҟа машьына аблокқәа, иаармариа
ирымпыҵашәарц, ауацхыр иаваршә, еизшаны еиқәын. Макьанаҵәҟьа
ирҭахымызт, аха заа иааганы аихалых шьҭаҵан. Хазы аӷәқәа еиқәын.
Аурыс хаҵа дахьынаиааиуаз илаԥш иааҵашәеит ауацхыр анаҩс аиха
лабақәа шеиқәыз, аблок еиқәҵара иаалгар, абетон кәырша
иаларҵаразы акәхарын. Иара Асҭамыр дирҽхәомызт, уамак
ҿиҭцәомызт, аха зус ҩ-напыкла изкуаз ауаҩы дышимԥыхьашәаз
ҩашьомызт.
– Шьҭа усгьы ижәбарҭоуп аобиект зеиԥшрахо, – Асҭамыр Андреи
Макар-иԥа амашьынахь дааиԥхьон, – иахьцалак ишәсырбарц апроект
рымысхит, – иааҭигаз ақьаадқәа акапот инықәиҵеит.
Андреи Макар-иԥа абӷьыцқәа дмыццакӡакәа еихихуан, илаԥш
бзианы ирхигон. Зҵаара имаӡамызт, ақьаад ирныз занааҭла еиқәшәаз
инапы иҵигахьан.
– Ари еиуоу адокументациа апроекттә институт ауп иҟазҵо, –
аҵыхәтәан уи иман зҵаара заҵәык, – араион аҿы абас еиқәзыршәо
ауаа шәымоума?
– Ирҭаххар иарбан проекту иҟарымҵара.
– Бзиоуп, – Андреи Макар-иԥа дзықәгәыӷуаз ауаҩы иаԥхьа
дгылан, ақьаад еидкыла иргьежьит. – Шьҭа абанк аҿы ҳнеип, уи ауп
уажәтәиала иаҳзаанхаз.
– Каҳуажәырҭак аҿы ҳнеип, – Асҭамыр иҩыза еиҳабы
иабжьеигеит.
– Ҳнеип, аха каҳуак амацароуп.
– Ишышәҭахыу.
Амҩан игылаз ԥацхак иаҭааит. Каҳуа заҵәык анҿарҵа – аӡӷаб
иџьалшьеит. Каҳуак азы аԥацха иаҭаауадаз. Иахьцалак лара
еиҵамырхакәа акаҳуа рзаалгеит, иудыруази, маҷк иаахәыцқәар,
фатәы-жәтәык иаҳәозар дақәгәыӷшәа. Дара, имццакӡакәа ркаҳуа
аныржә, иҩагылан, инықәхәаша ицеит.
– Ну, и деловые! – даақәыԥсычҳагәышьеит аӡӷаб.
Дара абанк ахь рхы хан. Ауниверсами иареи еидгылан.
Амашьынақәа еснагь ирацәан, аиҳараӡак аԥхынраз. Абанк азааигәара
машьынаргыларҭак уԥшаауан. Уажәы, уи маҷк инацәыхараны,
рмашьына аанырмыжьыр, ҭыԥ узыԥшаауамызт. Абанк
иахьыныҩналаз, иҷаԥшьоз арԥыск, ишахәҭаз аформа ишәҵаны,
даарԥылеит. Еиҳа ишәарҭаны ианырбоз, аҷаԥшьаҩ автомат кны
ддыргылалон. Иахьцоз аниарҳәа, аҩныҵҟа мардуан ахь амҩа
надирбеит, даҽа мҩак шыҟамызгьы. Амаҵзура ахьымҩаԥысуаз ауада
ҭбааҭыцә аҿы даараӡа иҭынчран, аӡӷабцәа ахьеицәажәаҵәҟьоз
рыбжьы уаҳаӡомызт. Дара уахь имнеиӡакәа, ишиашаз инаваҵәиин,
аҳасабеилыргаҩ хада лҭыԥ иныҩналеит.
– Ари аҷкәын исчиот иҭасҵеит ԥарақәак, – Андреи Макар-иԥа уи
лаԥхьа днатәеит. Ирлахьынҵоу еилаҳкаарц ҳааит, адырра ҳаҭара
шәцәыцәгьамхозар.
– Шәҩыџьегь шәыжәла, шәыхьӡ, шәабхьӡы, иарбан қалақьу
иахьынӡаашәышьҭыз, иарбан счиоту изҭашәҵаз?
Аҳасабеилыргаҩ бырг илҭахыз аинформациа иаразнак
иааидкыланы илҳәан, зегь акакала инанылҵеит. Ателефон днасын,
ӡӷабк даалгеит. Уи, дцеит шырҳәоз, даахынҳәын, абырг ԥҳәыс лаԥхьа
акомпиутер иаҿылхыз бӷьыцк аақәылҵеит.
– Шәԥарақәа амҩан имыӡит, – аҳасабеилыргаҩ бырг дыхәмаруа
абӷьыц Андреи Макар-иԥа иааимҵалҵеит.
– Даараӡа иҭабуп! – иара дҩагылеит, дагьындәылҵит. – Асҭамыр,
иуҭахыу аԥарақәа иануҭахыу иҭугап, иахьа уи аамҭа ақәаҳмырӡып, –
уи аҽны аԥара абанк иҭигарц аказы иҭахымызт.
Индәылҵын, рмашьынахь инеит. Ирулак уи аҩызцәа
иаарылыргарц ргәы ишҭаз, Лиза ауниверсам даадәылҵны, пакет
еиқәаҵәак лыма, дааиуан. Амашьына рых-ҩык нҭалан, иқәыргьежь
рҿынархеит, амшын ахықә иаваршәны ихынҳәырц.
– Бара арахь банбакылси? – аб Лиза лымала данааз
изеилкаауамызт, ааигәа акәымзи аԥсшьарҭаҿ данынижьыз, лани
лашьеи дрыцҵаны.
– Пелменқәак аасхәеит.
– Уа иҟаӡамзи? – изҵаара аҭак лара ианыҟалымҵа, агәарбжьара
ианаабжьалоз, аԥсҭазаара аԥышәа иаҳа измаз, анаԥшааԥшреи
ахьаԥшкәаԥшреи хҭазкуаз лаб Асҭамыр дизҵааит: – Иҳазкылԥшуаны
гәоумҭаӡеи?
– Иҳазкылԥшуада?
– Усшәа избоит. Номер змам машьынак ҳашьҭоуп излагәасҭаз
ала.
– Иҳазкылԥшуа-егьиуа, иҳамырхуеи? – Асҭамыр иаҳауаз агәхьаа
имкӡеит, аурыс хаҵа даҽа ԥышәарак даҵигон игәахәшәа. Амала
ашьҭахь амҩа узырбоз аҩныҵҟа саркьала машьынак шрышьҭаз ибон,
аха ак рышьҭагылаӡамкәа ҟалашьас иамази, амҩа ианымзи.
Аҩны ирҭахыз зегьы Какан идәқьан аҿынтә игон, ауниверсам аҿы
ус имаӡамызт. Иҟалашаз акәымзи, ицәагоз агьыҟамызт ҳәа мацараз,
уа дныҩналеит, ауаа рацәа дрылагыла. Шьҭа уа даныҩналах, иқәыз
атауар ҭиҵаауан. Аиҳараӡак – рыхәқәа. Адәқьан еиҵых аҿы атауар
рыхәԥса иаҳа еиҳан егьырҭ адәқьан маҷқәа раасҭа, уи аиҳабыра
ртауар ахә иаҳа илаҟәызшәа рӡыргара аҵыхәтәа шԥымҵәозгьы.
Иахьцалак уи азы ауаа маҷӡамызт, акыр зкызи иаҳа иӷарзи ҳәа ауаа
рҽыршазшәа. Ус иҟамзи Европа ахәҳахәҭра ҭыԥқәа. Амал иалаҟаз
зҭаауаз адәқьанқәа рыхә ҳаракӡан, уа ирҭиуаз атауар даҽа
дәқьанқәак рҿы ахәԥса акырӡа имаҷын, амала аҵыхәтәантәи иаҭаауаз
иӷар уаан. Какан, ауниверсам дшыҩназ, акыр аамҭа ихеигеит, баша
ицәымӡит ҳәа иԥхьаӡон, убасҟатәи атауар хкы ҭиҵааит. Ари
ахәҳахәҭра ҭыԥ иаҟараз иара инапаҿы изаагомызт, аха хыбра хәыҷык
аҩныҵҟа иусурҭа ахьыҩнахаз игәы иалан.
Шьҭа ддәылҵыр цәгьа имбо, атауар зқәыз ақәыргыла ҭыԥ ҳаракы
данааваҵәиуаз, лахьла иааидысларц агьрыгымхо, Ԥареи иареи
ааиҿаҳаит. Ԥара ҩ-пакет дуқәак, фатәы-жәтәыла ирҭәны икын, ихаҭа
дыццакуан, дзырццакуаз уазхәыц. Какан ишьамхы апакетқәа руак
аахан, ианыгьала атауар қәыргыла иадҳалеит, уи злеибаркыз еихак
иаҿаԥан, иԥнажәеит. Афатә ԥыҭрак лҭыппын, адашьма илықәыԥсеит.
Еизыргарц ианеицылаҟә, рҩыџьегь рхқәа еидыкшылеит. Ак
ҟамлаӡазшәа, рнапқәа иргәыдымӡало, афатә ҩышьҭырхит. Ԥара
иаԥхьа Какан днахынҳәын, пакетк ааихәан, иикыз нҭаԥсаны, иҩыза
дааидгылан, уи иикыз еицынҭарҵеит.
– Асҟатәи афатә ааухәазар, кампаниак узыԥшуп ҳәа сыҟоуп, –
Какан Ԥара днеиҿаԥшит.
– Егьи иҭоу фатәӡам, – мчыла иааиҿыҵиршәеит Ԥара.
– Ак суҭар, суцхыраап, – азпакетк Какан иаашьҭихын, Ԥара
диаԥхьагыла, акасса днадгылеит. – Ахә исышьҭагылоу ишәоит, –
апакет иҭых, аӡӷаб иаагәалҭаз шьҭахьҟа иҭеиҵан, атауар рыхә
ахьынӡалыԥхьаӡоз, иара дыԥшын. – Шьҭа ҳанеиқәшәах, – апакет
шикыз, Ԥара имашьына дынҭалеит, – сыдәқьан аҿынӡа снага. Мап
укуама?
– Уназгоит, – Ԥара дықәхысаа иҿынеихеит. – Усызгәааны
уҟоума? – Какан ибон иҩыза илахь шизеиҵымхуаз.
– Сгәааӡам.
– Ас узыҟеи?
–Ишԥа «ас» Хьаа сымаӡам, умшәан, – ҳәа изҵаара ианациҵа,
Какан уаҳа уи дҭиҵаауамызт, ичҳара хыжжыр зиҭахызи.
– Иҭабуп! – Какан амашьына длалбааит.
Убас дышгылаз, даҽа машьынак аангылеит. Иҭатәаз
изааҭыҵқәаанӡа, Асҭамыр ииномарка шакәыз идырит. Урҭ иреиуаз
усгьы рсаркьа хәашьы иҭатәаз унарбаӡомызт. Асҭамыр идагьы,
Андреи Макар-иԥа дшынҭаацәаз дааҭыҵит. Урҭ еибырҳәақәаз
азгәаҳҭахьеит. Иаԥсышәаха ишеиԥылоз иаԥсышәаха еидыҵит. Дара
реиԥылара Какан инардырит Андреи Макар-иԥа дааны дшаҟаз,
иаарласынгьы дшынҭаацәаз дшықәҵуаз. Уи иарбан мшыз Какан
дыршьак имамызт. Аурыс хаҵа, икәшамыкәша имҩаԥысуаз аусқәа
рзы, изакәызаалак зҵаарак иҭиуамызт, уи хьаас димаӡамызшәа,
деизада ихы ааирԥшуан, иибоз-иаҳауаз нас ихала еиҿаирԥшуан,
џьара лыҵшәак дазааирц. Уажәгьы иидыруази: Асҭамыр аԥара,
Андреи Макар-иԥа имхны, аҳәаа ихыга иааигахьан; иусқәа реиҿкаара
даараӡа изыманшәалаханы, аргылара иҩ-напык алакын; Андреи
Макар-иԥа аԥарақәа уи изааишьҭырц игәы иҭан, абанк иҭеиҵазар, урҭ
маҷӡамызт. Шьҭа арҭ ргәы иҭаз Какан ихала еилкаак иоурц дазхәыцны
дазнеир акәын. Ҳара ҳҿы аҭагылазаашьа макьана излаҟаз ала,
аилахәҳахәҭра знапы алакыз, банк шәҟәыла аилаӡарақәа уамак
ирышьцылаӡамызт, аԥара анапаҿы ироулар еиӷьаршьон. Асҭамыр
ақьаад мал инапаҿы иҭахын, иргылара усқәа рырманшәалараз.
Асҭамыр ихала абанк операциа изымҩаԥымго дыҟаӡамызт, иара
ихьӡала уи аурыс аԥара ҭеиҵазар. Ус акәзар, испонсор агәрагага қьаад
изынижьрын. Аурыс уаҩ данықәҵлак, Асҭамыр имҩаԥигоз аус аилкаара
уадаҩхон, иаҳа ианеиӷьха, уи ҭҵаатәхон. Иахьа инарыгӡашаз азы
Какан адыррақәа иман. Ус анакәха, абанк хьчалатәын, Асҭамыри
испонсори уи иаҭаауазар ҳәа. Ирдыруази қәҿиарак рзыԥшызар. Игәы
дажьазар – иҟауҵози? Еснагь амҟәыб аӡы аанагомыт.
Адәқьан дныҩналан, иан макьана дахьынӡыҟаз, ашьҭаҵарҭа
ҭшәахьы илеигон аҽны лара илоуз атауар хьанҭақәа. Иара изы
ихьанҭаӡамызт, лара, лгәабзиара злаҟаз ала, арҭ шьҭа
илзышьҭыхуамызт умҳәозар. Зегь лара ишылҭахыз рҭыԥ ианықәиҵа,
Наала дцарц иақәылкит.
– Атауар ҳзаазго қәҵарыла измысхыз ҩыџьаҟа ыҟоуп.
Ианыхынҳәуа иаакыдгыларц, ҳаицәажәеит. Ируҭаша уа иҭоуп.
Иухоумыршҭын! – адҵа наилҭан, аҩны рхәы злаҟалҵашаз
аашьҭылхқәан, дындәылҵит.
Аус злаз уажәшьҭа иара дмыццакцәар акәын. Иҟаиҵақәашаз
ааиӡбан, ателефон аақәихит, уи ала аусмҩаԥгатә аҿаԥхьа иҩызцәеи
иареи меицәажәаларц шеибырҳәахьазгьы. Уи ала аимадара
шьақәыргылара дахьӡаанӡа, ахәҳахәҭцәа еишьҭагыла иааҩналеит.
Урҭ ихшыҩ ахьынӡарзишьҭуаз, аамҭа ицәцаӡазшәа игәы инаҭон. Нас
ауаа рааи анааихсыӷь – иааихсыӷьӡаҵәҟьеит. Ителефон аақәихит,
раԥхьа зышҟа дасрыз изымдыруа. Кәыкәыша иазаагара иаҳа
иуадаҩхон. Уи зынӡак дақәшаҳаҭымхар ҟалон. Зегь раԥхьа рҩыза игәы
рыхшәахьазар, зыгәра игашаз уаамызт ҳәа инаҵигон. Какан
телефонла дазааигартә изхара дызиацәажәашамызт. Еиӷьын дизцар,
хаҭала диацәажәар.
Уахь амҩа даныларц, аҩны дцаны, имашьына ҭигар акәын.
Кәыкәыша дақәыршаҳаҭны, уи дима, Адамыр, иҩны дцаны, аҵхагәҭан
ҿыҭуа, дизыргыломызт. Агәылацәа рыхшыҩ рзыршьҭыр абарҭахыз.
Кәыкәыша ихаҭа иҭаххозма Адамыр дизцарц? Аибашьратә операциа
уамаӡак зызԥшыз афронт акомандаҟаҵаҩык иакәыз џьушьарын, Какан
хәыц-хәыц зегьы еиҿибаауан, ҿыц дрызхәыцуан уажәраанӡа ииӡбоз
ахьынӡаиашаз, иахьынӡаиашамыз, иаҳа еиӷьыз мҩак алихырц.
Аҵыхәтәан, Адамыр даашьҭх, Кәыкәыша дизцарц иақәикит.
Иааидыртәала драцәажәарын, ражәа зеибамкуазар, рус иаҟәыҵрын.
Азныказ Кәыкәыша дрызԥшызарц заа телефонла адырра ииҭарц
ааиҭаххеит, нас дааиԥхьхәыцит. Амыцхә телефонла аицәажәара
заҭахызи, иагьа умҳәан, амчрақәа имыцхәыз ҵаҵӷәы ҿарԥарҭак
зрыҭатәызи.
– Адамыр? – аҵыхәтәан уи ателефон дизасит.
– Сара соуми.
– Ааигәа џьаракыр угәыԥ ықәгылома?
– Ирлас-ырлас ҳақәгылоит ари аԥхынраз.
– Ҟәрышьқәак узырҳахьазар?
– Мыцхәык сызмырҳаит, аха иара усгьы иааучҳап.
– Абыржәы сыдәқьан аҿы стәоуп, исхәыцуа удыруама?
Ахәҳахәҭратә ҭыԥ сымоуп ҳәа иалухи. Ауал сыкны сагоит.
Иумсыԥсахша ак умақәазар?
– Ҳаицәажәақәап, уара иуҭахыу зегь узҭода аха.
– Бзиоуп.
Адамыр дмыԥшӡакәа дизааиуазар акәын. Дибарц шиҭахыз
иеиҳәеит, дахьыҟаз аҭыԥ иирдырит. Какан дҩагылан, адәқьан ашә
аиркит. Аамҭа усгьы иааихьан. Амашьына иаԥхьа иаангылеит.
Алашьцараҿ уи зтәыз цқьа изеилкаауамызт, адәахьы икнаҳаз
алашарақәа уамак инардыруамызт, Адамыр ихы аакылирҳәҳәаанӡа.
Какан амашьына дынҭалан, Адамыр ԥыҭк дласкьан, даангылеит,
имашьына иҩыза идәқьан ҳамҭанык ишадгылаз аӡәы
илаԥшықәимҵацәарц. Уцәа уанацәшәоз, узцәымшәарыз арбаныз.
– Аус сыԥшааит, – иҳәеит Какан. –
Ҳаицәажәароуп.
– Кәыкәыша дҳақәшаҳаҭхоит ҳәа аума ишудыруа? Амҩан сибар,
аԥсшәа самҳәаӡакәа дсывсуеит.
– Убасҵәҟьа шәааиҿаҳақәахьоума? Иара дзықәуршәаз уара
уақәиршәар, ишԥаҟауҵоз?
– Ухала иуҳәеит, умбои.
– Иахьцалак ҳиацәажәап, ииҳәо ҳмаҳауеи.
Адамыр иҭахӡамкәан амҩа дықәлеит ижәытә «Жигули»
хәархәарла. Арҭ рҩызцәа ракәмызт, уи еиуаз машьынак шьҭа
шамахамзар иуԥыломызт. Иара иҿыцыз ак изаамхәацкәа дааиуан.
Уажәык Кәыкәыша ицҭәы дацәшәон. Џьука ари дахьигаз амшала, егьи
ҽыргәаарақәак аацәыригар… даақәгьежь дцарц иақәикхьан. Иара
иԥсҭазаараҿ еҵәак кәалыкәаџьо ҿыц ааигәа изкыдлазшәа анибоз
нахыс, ишәарҭаз аус иҽалеигалар уамакҵәҟьа иҭахӡамызт. Ус
шакәызгьы, иԥшәма ԥҳәыс ҿа деилеиҳәар-деилеицар ихәҭан. Ачара
аҿҳәара аман, аҭаца ҵкы аахәатәын. Аҳәынҵәа дыламгыларц, иара
имариаз ак изаахәомызт. Ачара иаҭахыз аныхтә абаҟаз?!. Аус
иҽалеимырхәыр ауамызт, игәи-игәи шеилаԥшуазгьы.
Аӡәы ихьааз даҽаӡәы ихьаамызт. Какан усҟан иҩызцәа
шеидикылашаз ҿыц дазхәыцуан. Ус ада аус импыҵаманшәалахомызт.
Адгәыр дазааиганы иԥхьаӡон. Уи иаҳа дмариан, убри азакәын аԥхьа
инапы зилеикыз. Кәыкәыша иаҳа ааха иманы ихаҭа иазгәеиҭон, ус
анакәха, иацәажәараз иаҳа иҽируадаҩуан. Аамҭа ԥыҭк рзышьҭазар,
акы иамусын. Есымша дазыҟаҵо, маҷ-маҷ дазааимгарызи. Усҟан уи
иахь, Адамыр дышьҭыхны, иаразнак дымцар ҟамлози. Какан ихала
дизцаларын, дыԥсардхо ибаанӡа. Знык дизырҟәатар, Адгәыри иареи
џьара еидиртәаларын, реинраалара иадырганы. Уажәы раамҭа
маҷцәан. Ҩы-мшы рыла Асҭамыри иоурыси абанк амал ҭыргон.
Иаарлас аҽазыҟаҵара аҭахын. Арахь ихаҭа амықәшәатә дақәшәамзи.
Иагьа умҳәан, Анҭица диаҳәшьан, хазы дылхаҵаҩызан, лара лхаҵа
Асҭамыр иара димаҳәымзи, маҷк днахаразаргьы. Уи иаҳәшьа иара
бзиа дибон, шьҭа дизҳәаны дтәан иҳәар имыцхәхозма? Зегьы
еицәеилаԥаҭон. Акы заҵәык дзықәгәыӷуаз – аус маӡараххар. Усгьы
маӡала усын х-ҩык аиҩызцәа злагаз. Иҿызхуаз уи акәын, раԥхьа
рҽанааидыркылаз нахыс. Ианыҵыҵ азыҳәан, Такәа иҭаацәара
рзааигәа аӡәыр дихәозма, дныҵархәаша дҭаркрынеи.
Агәашә ишнадгылаз, асигнал абжьы Адамыр иргеит. Уи
ааҿаԥҵәа-ҿаԥҵәашәа иахьиргоз амыхәозшәа аниба, инароуны
акырынтә иргеит. Мчыла ддәылызгарыз дџьашьо, Кәыкәыша абарҵа
алашара ахьаркыз даацәыҵагылеит. Агәашә ахь ашьапеихгара
шиҭахымыз, иҿааихеит. Агәашә данаадгыла, анҭыҵ изԥшыз амашьына
идырын, ииҳәарыз, изыԥшьигарыз дақәымшәо, азныказ
дааилахаҵәҟьеит.
– Сара соуп, – Какан ашә ааиртын, ихы ааҭигеит. – Амашьынахь
уааи!
Кәыкәыша даалҵызшәа агәарԥ дааҭыҵит. Иҭахӡамкәа амашьына
дынҭалеит. Изааиз ирҳәарызи ҳәа дырзыԥшуан, акәымзар иара заҟа
ацәажәара иҽазимкрыз. Какан, иҿы анааихихгьы, иаразнак аус ахь
дмиаскәа, изҭааз игәабзиара, иҭаацәа шыҟаз, ихаҭа ариабжьарак
инапы злакыз дрызҵаауан, ацәажәарахь диԥхьозшәа. Егьи, уамак
агьзымҳәаӡоз аҭакқәа ахьынӡаҟаиҵоз, атәым ажәа иалихыз
изымдыруа, алашьцара далыԥшны, иаԥхьа иҭатәаз ихәдаџьал
ацәаара дазыԥшуан.
– Аус ҳамоуп, – ирыԥгылаз ахь диасит Какан аҵыхәтәан. –
Асҭамыр спонсорк Урыстәылантә дизаауеит. Рҩыџьегь абанк аԥара
ҭыргарц ргәы ишҭоу еилыскааит.
– Ианба? – Кәыкәыша, игәала ааихашҭызшәа, амш
даазҿлымҳахеит, иаԥхьа иҭатәаз рҩыџьегь ргәы ишаанагоз
акәымкәан.
– Амш сыздырӡом, – иааџьашьатәыз иҳәон Какан.
– Амш еилкааӡамкәан, усушьас иҟаҳҵои?
– Абарҭ аҩы-мшык, ахы-мшык роуп, нас аспонсор дцарц игәы
иҭоуп.
– Амш ҷыда ҳзымдырӡакәа, абанк ҳахьчарц ҳтәома, уи уара
ушԥахәаԥши?
– Угәы ишԥаанаго, ус иаҭахызар, иаҳзымыхьчаӡои?
– Иуӡбаз саҳәи!
– Ҳах-ҩык иаразнак уа ҳҽаҳзеидкылаӡом. Ҳаицлаԥшықәырҵақәар
заҳҭахи? Аӡәы дҷаԥшьалоит. Асҭамыр, аӡәы дицны, уа
дшааибазҵәҟьа, телефонла дҳаԥхьоит. Машьынала ҳахьышьҭихша
заа иаадыруазароуп. Иаҳа иахьыманшәалахо џьара аус мҩаԥгатәуп.
Аԥара ахьнарго макьана исыздырӡом. Уи ани аурыс иԥсы ахьишьо
инаргар ҟалоит. Издыруада Асҭамыр ишҟа акәхар. Иаҳа
иахьыманшәалахо аҭыԥаҿ, аԥара рымхтәхоит.
– Аплан наӡамшәа збоит.
– Еиӷьу акыр ухы иҭашәома?
– Ҽынла, амҩан џьоукы ҳрымбакәа, иаҳзымҩаԥгаӡом.
– Аӡәы ҳибарым ҳәа сара схы иҭамшәаӡеит. Асабрада ухазар –
уиба, уимба еилых ыҟоума? Усгьы-егьысгьы узусҭоу уаҩы
изымдыруазароуп.
– Аӡәы иҽҳалеигалар?
– Зхы зҭахым дзусҭада?
– Иҳалшо аабап, – ҳәа Кәыкәыша инациҵеит, усгьы шьҭа
дызгалак изеиԥшызшәа.
– Нас шәҩыџьегь шәазхиоума аус амҩаԥгара? – Какан
дрызҵаауан.
– Ҳазхиоушәа збоит, – иҳәеит Кәыкәыша. – Амала ҳҩыџьегь
зуҳәои? Ҳах-ҩык! – Какан игәы иҭаз алашьцараҿ ихәдаџьалаҿ даԥхьоз
џьушьарын.
– Сара аоперациа салахәуп, сшәыцхраауеит, аха ақәылара
ахаҭа, абџьар кны, сҽысзалархәӡом, – Какан иҩызцәа дааџьаршьартә
дцәажәон.
– Уи закәыхи?!. – абасҟаамҭа ҿызымҭуаз Адамыр игәы
ааиҵаххит.
– Ус ауп, – Какан дҭынчын. – Сара сҽаласырхәыр, иаразнак
иҳаҵырхуеит.
– Избан иара! – Кәыкәыша анҿимҭуаз, Адамыр иԥсы ҭалеит.
– Ишәасҳәаз адыррақәа хаҭәаам. Иеиӷьугьы сзыԥшаауам. Ус
иагьа иҟазаргьы, издыруа сара иахьсаҳауаз ада, даҽа џьара
ирымҳәаӡеит. Сыгәра згоз ракәын исазҳәоз.
– Иуҳәарц иуҭахи? – Адамыр дҵаахуан.
– Исҳәарц исҭахыхи, – Какан иажәацыԥхьаӡа ҭынч, инҭыршәаны
иҿыҵшәон, изаҳауаз цқьа дазхәыц аилыргара дахьӡартә. – Акы
иақәшәар, ргәы иҭаз зарҳәаз ишьҭалоит. Сара сыда даҽаӡәы игәра
шырымгаз ааргәалашәоит.
– Уара уҳацымзар урхашҭуама? – Адамыр аҵәы анилаиҵа, Какан
даамхаччеит.
– Ус акәым, – иҳәеит иара, иҩыза дҿаԥиҽуазшәа. – Убри аус
анымҩаԥгахо аламҭалаз, сара сырбартә-сраҳартә џьара сыҟазароуп,
акы салахәӡамызт ргәахәыртә. Ус срымбар, сыгәра рзымго ианаақәха,
сҩызцәа-сԥызцәа реилкаара аԥшьаргоит. Урҭ зусҭқәада? Иагьа
иаҳзырмаӡаргьы, урҭ Адамыри Кәыкәышеи ракәхоит.
– Уара апрокуратураҿ аус ууазар – иаҳа иузеиӷьын, – еицәажәоз
рҩыџьегь рашьҭахь дахьҭатәаз, Кәыкәыша ибжьы аагеит. – Закәытә
талантузеи иӡуа! Ҳаргьы уааҳмыцхраауази.
– Уи аталант зны ҳҭышәынтәала ҳаақәнартәоит, – Адамыр иаҳаз
инациҵеит, – ма ҳарӡуеит.
– Какан ииҳәаз ахьиашоу рацәоушәа збоит, – Кәыкәыша,
уамашәа дубартә, реицәажәара ҭынч лҵшәак ахь инеигон, Адамыр
ицац. – Аус злоу уажәы – ҳҩыџьегь ҳқәылоу, мап ацәаҳкуоу, – дазааит
иара.
Кәыкәыша аҵыхәтәан иааиҳәаз зегьы Адамыр изхан. Рҩыџьегь
рыхәда иқәын ауснагӡатә. Какан уи азгәеимҭарц илшозма, дзышьҭаз
акәымзи. Шьҭа иаамҭан, реицеиқәшаҳаҭ аҵыхәанӡа еиликаарц,
рҩыџьегь дрызҵаарц. Дагьымыццакит иара, иҩызцәа реилажәра
даазԥшырц. Ааҭынчрахеит.
– Шәҩыџьегь аус нашәыгӡома? – аҿымҭра ргәы ԥнаҵәазар
анигәахә, Какан иҩызцәа дрызҵааит.
– Инаҳагӡароуп, – аԥхьа Кәыкәыша ҿааиҭит. – Ас
ҳабанӡатәазаауа?
– Уара, Адамыр? – ԥҳәыс даазгахьаз ауаҩ ашәарҭа дҭагылар
уамак ишиҭахымыз Какан ибон, аиҳараӡак иара цқьа дахьалахәымыз
акыр аӡбон.
– Иаабап, – аҵакы рацәа аҵаҵа, Адамыр даацәажәеит.
– Уазхәыц! – Какан уи инаиабжьеигеит, дыбжьажьозар
рықәшаҳаҭ иаҳа дазааигәан, даҽа знык наиқәыӷәӷәара аҭаххон, аха
уаанӡа маҷк амҭа иҭатәын, зынӡак ртәы дазааирц, арахь аамҭа
рацәакҵәҟьа рымамызт. – Иахьа иуҳәароуп, акәымзар заҟа мшы
ҳалаҟоу умдыруеи?
– Аеи нас, – ибжьы ихәлашәозшәа иааихәылшәеит.
– Сара цқьа еилыскаарц исҭахыу: адырра анҳауа, иарбан ҭыԥу
ҳахьеиқәшәо? – иҵегь инҭырҳәцаа Кәыкәыша еиликаарц игәы азцон.
– Ухаҭа угәы ишԥаанаго?
– Абанк азааигәара ҳаҟазар цәгьамызт, – Кәыкәыша инаҵеишьит.
– Уаантәы урҭ иарбан мҩоу ишьҭырхуа ҳаздырӡом, иахьцо аҭыԥаз
макьана аҟәыд ҳарԥоит.
– Сгәаныла, – Адамыр урҭ рцәажәатә иҽаалеигалеит, – аӡәы
абанк иҷаԥшьо, егьырҭ рҩнқәа изыԥшӡом. Ус ҳҽеимаҳдаанӡа, уа
ҳнеиаанӡа, дара ныҵахәаша ицоит.
– Иуҳәаз иашазар ҟалап, – Какан дзыргәырӷьоз Адамыр ииҳәоз
аҵабыргра акәӡамызт, арҭ реицәажәара асҵәҟьа иҽалаирхәзар, рус
хьаҳәхьаҵрада далахәхон. – Угәы ишԥаанаго, иҟаҳҵои?
– Ҩы-мшы, хы-мшы ракуәзар, абанк анаадыртлак инаркны,
иадыркаанӡа ҳах-ҩык , ма ирышьҭало ҩыџьа ҳалаԥш ахызароуп. Акыр
ҳаурц ҳҭахызар, мышқәак аџьабаа ҳбеит ҳәа, агьҳахьуам, – уамашәа
дубартә, Адамыр зегь рҭыԥқәа аарзылеихит.
– Сара сақәшаҳаҭуп, – иҳәеит Какан. – Уара? – уи Кәыкәыша
дизҵаауан.
– Сақәшаҳаҭуп, – ҿааиҭит ажәалагала зтәыз Адамыр ахьиакәыз
згәамԥхоз Кәыкәыша.
– Зегьы ӡбоуп, – реиԥылара Какан иааидикылон. – Кәыкәыша,
умашьына аномерқәа амхны, излауԥсахуа аҭаны, уцәырҵуеит.
– Избан сара смашьына? – Кәыкәыша иааиҭахымхеит.
– Адамыр имашьына исовет машьыноуп, иаҳа иажәуп. Улаԥш
акыр иҵашәоит. Уара у-«иномарка» иаҳа егьырҭ амашьынақәа
ирылаӡуеит.
– Аеи нас, – Кәыкәыша мчылашәа дақәшаҳаҭхеит.
– Абанк азааигәараҵәҟьа шәымгылан. Шәласкьа, ауниверсам
шәлавсны. Уахь амашьынақәа иаҳа ирацәоуп. Кәыкәыша, уара
умашьына иаразнак иаарылугартә иургылароуп. Сара алада-аҩада
абанк савазаауеит, џьоукы срацәажәалап, ак аасхәалап. Џьара сцарц
аасҭаххар…
– Џьара абыкәхыу?!. – Адамыр иааизымчҳаит.
– Ауаҩы ииҭаххара мыҷхәма. Иуҵалеи? – Какан уи дааирҭынчын,
ииҳәарц ииҭахыз наигӡон. – Џьара сцарц аасҭаххар ҟалоит. Шәуаӡә
дыҩҭыҵны, шәлаԥшықәрымҵартә шәнаԥшааԥшлароуп. Зегь раԥхьа,
Асҭамыр имашьына ааизар – ижәбоит. Сара избар, ателефон сасӡом.
Кәыкәыша умашьына ирлас алада славсуеит. Шәара иҟалаз
шәымдыри? Шәыхиоуп. Сара, абанк ҿыц сылаԥш ахызаартә,
схынҳәуеит. Ателефон знык ауп санышәзасуа. «Шәабаҟоу?» –
анысҳәа, дара абанк идәылҵит. Еилкааума?
– Еилкаауп, – Кәыкәыша ишцәыримгозгьы игәы наӡомызт.
– Бџьарла шәеиқәных шәырзаацәырҵуеит. Уи рхы ахьыргара
рзымдыруа еилашәырхарц ауп. Аус ԥсыҭбарада имҩаԥгатәуп.
Ашәарҭа мыцхәы ҳхы ҭаҳмыргылап.
– Ҩы-мшы, хы-мшы уҵәиуа абанк ушаваз џьоукы иргәалашәар? –
Кәыкәыша дҵааит, иҩыза игәы иҽаниҵарц, диршәарц аасҭа.
– Абанк азааигәара зынӡак сықәлаӡомеи. Уахь инеиуа
деилыскаартә, адистанциа сымазароуп умҳәозар.
– Зегьы еилкаауп, – Кәыкәыша, дыбжақәиазшәа дахьҭатәаз,
иҽааириашеит. – Ҳусқәа анаҳаӡба, аҩныҟа ҳлеип! – нарабжьеигеит,
ишизламгоз дырны. Адамыр дисасыр иҭахӡамызт.
– Ҳцалар еиӷьуп, – уи игәҭакы Какан иакәызма иззымдыруаз. –
Уаҵәы, ашьыжь инаркны, аус ҳамоуп.
– Ашьыжьыҵәҟьа уа иҟаҳҵои? – Адамыр изеилкаауамызт,
ихалагьы зҵаарала аҭак ҟаиҵон: – Асааҭ жәеиза рҿынӡа, аԥара
ҭыгараз абанк иазнеиуада?
– Иҟало иалаҳдыраауеи, – Какан иҩызцәа ргәы рҽаниҵон. –
Асааҭ жәба инаркны ишәҭахымзар, жәаба рзы шәҭыԥаҿ шәыҟазароуп.
Аусурамш анҵәара сааҭк шагыу ҳаҩныҟақәа ҳхы ҳархар, гха ҟаҳҵарым
ҳәа сгәы иаанагоит.
– Маҷк аԥсеивгара ҳауҭоит, уи бзиолуп, – Кәыкәыша маҷк
длафыр цәгьа ибомызт.
– Зегь еибаҳҳәама? Ҳарҭ ҳцалап, – Какан Адамыр дааизхьаԥшит.
– Уаҵәы ҳаибабоит, – Кәыкәыша амашьына дааҭыҵит.
Какан идәқьан аԥхьанӡа Адамыр имашьынала дааит. Иара иҩызцәа
хымԥада напхгара риҭон, амала уаҩы диқәымчуамызт, рызынтәык
еицҿак рус иалацәажәон, рхы еиҟараны ирԥхьаӡартә. Адамыри
Кәыкәышеи, аџьабаа амыцхә димырбацәарц, дахьреиҷаҳауаз
ыҟамкәан. Абанк, иаҳгәалаҳаршәап, есымша аӡәы ихьчаларц
анрабжьеига, ианаҭаххалак аламҭалаз, иаразнак рҽырзеидымкылакәа,
изызкылыԥшышаз амашьына ашьҭазаара еиҵадмырхарц, рых-ҩык
русеицура аԥсаны ирыԥхьаӡеит. Какан, агәарбжьара дахьыбжьаз, игәы
иаахәаны дцәыҵаччон.
– Уаанхацәеитеи, – Ҭышькәа адәны дтәан, иԥа иааира
дазыԥшны.
– Џьоук ааиқәан, саарыдхылеит. Ушьҭамлоз!
– Ателефон уасындаз! Ҳгәы ааурҭынчырц, иахьа иаауҭахыу зегь
аԥырҵеит. Уан дузасын, утелефон ҭацәуп рҳәеит. Адәқьан ԥара
ҭаӡами?
– Исхамышҭи, – Какан амц иҳәон, ителефон аҿиххьан, аиҩызцәа
рҭынч еицәажәара уаҩ даԥырхагамхарц.
Какан иан заа дшышьҭалахьаз еиликаауан. Лыԥсы бзиа илшьарц
еснагь лгәы азыҳәон. Таблеткақәак лыжәлон. Ашьыжь, лԥа дишьҭала,
усура днеихуан. Иара иакәзар – иҵегь имаҷны аамҭа иман. Уаҳа
иҽахымгакәа, аҽыкәабарҭа дынҭалан, иҽырхьы даахынҳәит.
Ацәаакыра илабарц, дагьымтәакәа дышьҭалеит. Азныказ аԥхӡы
иқәнаҭәозшәа, иҵегь дцәаакуан. Иҽмырҵысӡакәа дықәиан, илахь
заҵәык ачавра нықәишьун. Маҷ-маҷ ицәаакыра илабеит. Дагьыцәеит.
Данааԥшуаз ихы ихьуан. Ихәдеи ижәҩахырқәеи аԥхӡы рықәҭәан. Убра
ицәеижь ҵәиуан. Ёы хьшәашәак ааиқәимҭәар, иҽизырҭынчуамызт.
Аҽыкәабарҭа деиҭанҭалт. Аӡы хьшәашәа! Аԥсырҳага ӡы хьшәашәа!
Анҭыҵра иҭахӡамкәа, аҽыкәабарҭа дааҭыҵит. Илашахьан.
Идәқьан ахь дыццакуан. Иҩызцәеи иареи ирзыԥшыз аус шәарҭа
акәын ҭынч ԥсшьаха изымҭоз. Иусурҭаҿ дааизар, убри еиликаауан.
Сигареҭк зҭахны амҩа ианыз ааҩналон. Рымаҵ шиуаз, дара ибла цқьа
иабаӡомызт. Ача аазгаз ирымихуан, ачақәҵарҭаҿ иқәиҵон.
Дазымхәыцӡакәа аус иуан. Ихы-ихшыҩ шынеибакәыз абанк азааигәа
ишәарыцон. Уи аус амҩаԥгара дазҿлымҳацәан, рҿиара занааҭк
изаҩызахахьан, убри иалихуаз аԥара аасҭа. Аԥара акәӡамызт
дзымҽхакыҵәҟьаз, уигьы иԥсы азыцәгьамкәан аха. Аоперациа
аҽазыҟаҵара, қәҿиарала амҩаԥгашьа дҭанаԥахуан. Ари ҷыда
чмазаран. Уаҳа назҭахымыз ҩыџьа аҳәсахәыҷқәа рымаҵ иуан. Урҭ аӡә
лаҵкыс аӡә деиӷьын. Ирҭахқәаз надиркуан, аха данаақәгьежьлак
изеиԥшрақәаз изуаҳәомызт, игәалашәаӡомызт. Дара уа иҩнагылан,
иаб Ҭышькәа данааҩналоз.
– Сара сааит уаасыԥсахырц.
– Нан илыхьи?
– Маҷк лгәы бзиам. Ҩбаҟа сааҭ лыԥсы лшьар лҭахыуп. Нас
даауеит.
– Слызцар иаҳа иеиӷьума?
– Иаҭахӡам. Уара уусқәа урҿыз, – нациҵан, иԥа игәы иҭыхоз бзиа
идыруазшәа. – Ашоура иҟоу аԥсшьара аруадаҩуеит, умбои.
Уажәыҵәҟьа илыхгоит.
Какан амҩа данын шьапыла. Дыццакӡомызт. Аусурамш
иалагаанӡа, аамҭа ыҟан. Иара маҷк иҽагирхаргьы, абанк анаадыртуаз,
аԥара ҭыргарц ашә илагылазаауадаз. Аԥсшьацәа, рнапы еикәырша,
ахәыҷқәа рыма, амҩа ианын. Даҽа џьоукы, аҽыкәабага маҭәахәы
ласқәа рыма, аҩадара иаҿаԥсаз ахатәы ҩнқәа рҿынтә илбаауан,
амҩаду ааихҵәа, аиланхарҭақәа ирылгаз амҩахәасҭақәа рыла, ма
гәарбжьарала амшын иазкылсырц. Иара ихы урҭ изырзышьҭуамызт,
абанкахь ихшыҩ ццакуан, ишьаҿа ирлас ишеихимгозгьы.
Иҩызцәеи иареи иахьеибырҳәахьаз, Кәыкәыша имашьына
гылаӡамызт. Уи иеиԥшқәаз аиномаркақәа рацәан, аха Какан уи
аҷыдарақәа идыруан. Зегь раԥхьа аномер ԥсахзар акәын. Даҽаӡәы уи
изгәаҭомызт, ҷыдала дзашьҭалози, аха иара илаԥш иаразнак уи
ыҵашәарын. Акыр иажәын, ҿыц ишәызар цгьа иааумбо. Иара днеин,
Ԥсоунӡа ицарц иааишьҭагылаз амаршрут таксиқәа рыԥшәмацәа
ахьынагыла-аагылоз днарыдгылеит. Иидыруаз аныҟәцаҩцәа
маҷӡамызт. Ҭаҭынк днарыцахон. Ажәақәа нарымеидон. Иҩызцәа
лиасит. Иахьааҭгылаз ибон. Иара, илаԥш абанк ибзиан иахызартә,
дгылан. Арымӡ иқәтәаз днарыватәеит. Амҩа нымҩахыҵ игылаз ахыбра
аҩналарҭа имбартә, амашьынақәа анааиԥырхагахалак, цәажәатәык
имазшәа, игылаз днарыдгылон, ԥыҭраамҭак уа даарыдхыларц.
Аамҭа даҽакала игарц, амҩаду еиҩызҵәоз днарылагылан,
ауниверсам дныҩналан, акаҳуажәырҭа днадгылеит. Рацәак уа
дзынхомызт, адәахьы иҟаз-ианыз ибаӡомызт. Ццакыра змамыз
иҽиеиԥшытәны, дындәылҵит. Аршәы ааихәан, Асҭамыр имашьына
ааихьазар ибарц, лахьынӡа, арымарахь-арыӷьарахь длаԥшыҩаԥшит.
Иршәы рбза иҿарӡыҭуа, инапылаҟаҵараз аӡыршә злаҭахкааз ахаҳә
иқәтәақәаз днарылатәеит. Абанк аҩналарҭа бзиа ибарҭан. Убра
дыштәаз, шьыбжьхьафара ааит. Сааҭк ихы дақәиҭын. Аџьырмыкьахь
иҿынеихеит. Аихамҩа дынхыҵын, ауаа дрылагылан. Дрылаӡуан.
Аҩнқәа дрылс, уа днеит. Уамак иҽынимырхеит. Ауниверсам аганаҿ
ирҭиуаз, еиуеиԥшымз ашәыр хкы лыԥшаах изымхозшәа, ҵәак, ҳак ара
иааихәан, иӡәӡәа ишифоз, даахынҳәит. Даҽа фатәык деилаҳауамызт.
Аамҭа ахьифарыз издыруамызт. Ҿыц аӡыршә ахаҳә ҭахкаа иқәтәаз
иҽынарԥишьыхт. Дыззыԥшыз амашьына џьара игылан иҳәо
ибаӡомызт. Аусурамш анҵәарахьы амш неиуан. Абанк аӡә
дыҩналомызт, дыҩныҵуамызт. Ашә аркын. Иқәҵыз џьушьарын. Аусура
мшы алыҵшҳәақәа азгәарҭон, уи еилкаан. Убри аламҭалаз уаҩы
дрыдыркыломызт.
Дҩагылан, шьапыла иҿыҩеихеит. Кәыкәыша имашьына
данлавсуаз, ишьаҿа ирссон, рылаԥш наихьӡарц. Ус рымаӡамкәан
иахьа хәлаанӡа амашьына ҭшәа аҭатәара мариазма. Ршьапы
еиҵахәачын. Аусурамш анҵәамҭаз изықәгәыӷуази, ицәазар здыруадаз.
Асаркьа хәашьқәа дрылыԥш, аӡәыр дибозма. Дласкьахьан, дара
аныливҟьоз, «ушьапы ҵхаа, уа амҩа уаныз» рҳәозшәа. Иҩныҟа
дымкыдгылаӡакәа, адәқьан дазнеирц иӡбан, аамҭа рацәа иман,
дыццакуамызт. Дәқьанк аҿаԥхьа рымӡык днықәтәан, ахәҳахәҭраз
илеиуаз дырзыԥшуан, уаҳа ак иазыкӡамыз иԥшра шьҭых. Ҵ лакашәара
агын, нас Амра лӡааларын. Иан ашьыжь лгәы шыбзиамыз иаб
ишиеиҳәахьаз ааигәалашәан, идәқьанахь днаццакит. Ахәҳахәҭра
аусурамш зегь раҵкыс иаун. Ашә амыркӡакәан, узықәгылондаз
иулшозар. Иан, амш лзымчҳазар ҳәа, даалыцәшәеит, аҽнынтәарак
дигәалашәаӡахуамызт. Лара хар лымаӡамкәан аус луан.
– Бгәабзиара иаҳәои? – иахьцалак длызҵааит, илыԥшраз
далаҟаҵәҟьазар еиликаарц.
– Исыхгеит, – лара лҽеидылкылон. – Уара уаха заа уааитеи.
– Быԥсы бшьап сгәахәын.
– Аеи, нан, – пакетк лыма, дындәылҵит.
Аусурахь ихы шыҟамызгьы, сса-мыссак аархәарц изааҩнашылоз,
акыр игәы ихадыршҭуан. Ахәҳахәҭцәа ирҭахқәаз рацәан, иара имамыз
иаҳагьы ирацәан. Ари закәызи?!. Ихшыҩ иусурахь иҟаӡамызт,
ирыгхаӡеитеи. Ителефон аашьҭихын, ашоура мышха зхы ҭҟьахьаз
атауар аагацәа дырзасуан, идәқьан иазымхоз изырыԥшаарц.
– Аԥараз ушԥаҟоу? – аӡәырҩы изҵаауан.
– Излауала ишәыгҳажьрым. Иааҳагхозар, аҿҳәара ҳашәымҭои,
ихҳарԥом.
Атауараз иҵәахыз аԥара аагәеиҭазар – ирацәаҵәҟьамызт.
Адырҩаҽны идырҳашазгьы ркымзаауази. Иҿибахқәарын
иааицдырхыраақәар. Ателефон дыззасыз аӡәгьы имҳәеит аҽны иани
дареи еицәажәахьан ҳәа. Аиашаҵәҟьа уҳәозар, лԥа лыҽшилырбаз
акәымкәан, аусура аалылымшо, лгәабзиара иагзар? Атауар аазгоз
умырцыхцыхыр ургәалашәозма, акурорт аламҭалаз адәқьанқәа
рыхәҳахәҭ дуун, аиҳараӡак ақалақь иахьаҵанакуаз, Какан идәқьан
еиԥш, уи аналҵырҭаҿ аасҭа.
Уи ӡбан, адырҩаҽны ирҭахыз зегьы иан илзааргарын. Игәы
ҭынчын. Игәы зызҭынчмыз ихшыҩ азцахуан. Уи дазхәыцуан, аҩныҟа
амҩа дананыз. Ауха шаанӡа иԥхыӡ иалан. Ашьыжь иусурҭахь дцахт.
Игәы иҭахын убри аус шәарҭа. Шәарҭак ихы-игәы аналаз бзиа ибон,
уамашәаҵәҟьа иааубартә, убри ада ԥсҭазаара имамызшәа. Иан
дааиаанӡа, дҭынчӡамызт. Абанк шыҟаз ддәықәларц, ихы-иԥсы ихон.
Аха, идәқьан дандәылҵ, дыццакуамызт, еснагь еиԥш
дыԥшахьырсуазшәа, днаԥшааԥшуа, ҭынч амҩа данын. Кәыкәыша
имашьына лаивсит, иҩызцәа рҽагмырхакәа иахьаауаз игәы иаахәон.
Ргәы рыҵаххуан. Ус акәзар, рус иазыҟаҵан, анагӡара иахыццакуан.
Ргәы ԥҵәаны, ргәы ахымшәандаз! Убас дрызхәыцуан иара, аӡыршә
ахаҳә ҭахкаа дшықәтәаз шьыбжьонра анааиуаз. Аиашаз, даргьы акыр
рыԥсы еибакуан.
– Ари ҳаижьазар? – Кәыкәыша, изхара ҭаҭын ахара имоуа,
агәамҵрахь диасуан, аиҳараӡак изымчҳауаз – зцәымӷра шьҭиххьаз
ауаҩы, ҵыхәаԥҵәарак амаӡамкәа, шьҭа заҟа аамҭа имашьынаҿ
дицҭатәазаауази.
– Ҳаижьарц ихаҭа ибла ҭаа ҳхазынарҭа дазԥшуама? – Адамыр
иҩыза ихшыҩ ҵыӷәӷәӡа аҭыԥаҿ иааигар цәгьа ибомызт.
– Ихы ижьазар? Уи ауми акаамеҭ.
– Иаабап.
– Амш, асааҭ ҳзеиликаар акәын ҳәа… Асҟатәи аамҭа абарҭ ара
изгылоузеи ҳәа, ҳлаԥшықәырҵартә ҳаанхацәар ҟалома.
– Абри аамҭаз ҳнеиуеит, ҳарҳәы зҳәода? – Адамыр ӷәӷәа аҵәы
илеиҵаргьы, уи иаҵга ацҭәы шьҭихырц дацәшәон.
– Иаргьы абанк дшавагьежьуа аӡәы игәеиҭарым ҳәа угәы
иаанагома? – Кәыкәыша ихәыцра еиҵихуан.
– Илшоз еиликааит. Уаҳа ҭиҵаартә дзыҟамлеит, – Адамыр Какан
дихашшаауан. – Иалыҵшәахо аабап.
«Уара узҭынчми», – дхәыцуан Кәыкәыша, иҩыза диҿамԥшӡакәа.
– Иахьцалак, иҟоу-иану цқьа еилымкаакәа, аус ҳнапы аҳмыркыр
акәын. Ҳаццакцәеит, – нациҵеит Кәыкәыша.
Аусурамш анҵәамҭаз, убарҭ еибырҳәоз акәын Какан
дзызхәыцуаз. Аамҭа ицәцар ҳәа дшәаны, таксик дынҭалан, Такәа
инхарҭаҿ даакылҟьеит. Такәеи Сырмеи даарыдхалт азныказ. Абанк
азкылыԥшра дарлашәын, Иалсеи Анҭицеи, аусура ишаалгалак,
еибарҩны аҩныҟа ишдәықәымлоз дазымхәыцит, арахь аусурамш
нымҵәаӡацызт. Абыргцәа ак рымхаҳәақәаргьы ҟамлози ааигәахәт
иара аҵыхәтәан.
– Ҳаӡӷабцәа шьҭа иаалар акәын, – иҳәеит Такәа,
дызхархыццакуаз аилкаара цәгьаны.
– Шьҭа иааилап, – Сырма лхаҵа еилкаара лзышьҭымхуа
дыҟазма, иагьа умҳәан, Какан абыргцәа рзы даауазма, иаҳәшьеи
ланхәԥҳаи ибарц иҭахымкәан. – Урҭ ахьынӡыҟам, акы саԥсамшәа
шәсырбарым, каҳуак сыршып, – лара дҩагылеит.
– Шәхы аџьабаа ашәмырбан, акымзарак сҭахӡам, – иҳәеит Какан,
аха имырӷәӷәацәеит, аамҭа рацәа амгаҵәҟьозаргьы, акаҳуа аршра,
ажәра ԥыҭк иадхылон.
– Аеи, нан, – зҳәаз Сырма уи дизыӡырҩуазма, акаҳуа ахацәа
ирзаалгеит. – Ҳаӡӷабцәа шьҭа иаалар бзиан, – нацылҵеит, рыхынҳәра
аамҭа хыԥазшәа.
– Урҭ аап, иабацои, – Такәа икаҳуа днаҿыхәон. – Асҭамыр иоуп
цқьа иҳамбо. Ани иоурыс дцаанӡа, зынӡак иҽаҳирбашам, – абар ак
ахьцәыригақәаз. – Урҭ рԥарақәа абанк иҭыргахьоушь? Нс дықәҵуан,
шықәсык аҿҳәара наҭаны.
– Уаҵәы акәзар ҳәа агәра сымам, – лҳәеит Такәа хаҭала изҵаара
зызкыз Сырма.
«Аҳы! – игәы дҭахәыцуан хаҵеи ԥҳәыси «ирзымӡырҩуаз» Какан. –
Гхак ҳмыхькәа ҳааиуеит».
– Убара ҳазбзиахааит! – Иалса, лҭаца длышьҭаргыла, агәарԥ
дааҭалан, дышиашаз акаҳуа жәра хзыркәшоз даарыдгылеит.
– Сбымбеижьҭеи уамак ҵуама? – арԥыс дԥышәырччон.
– Шәарҭ шәааибаба, – Такәа дҩагылан, уск наигӡарызшәа, иҵла
шьапқәа дынрыҵалеит.
– Ааи, нан, – Сырмагы лкаҳуа жәгақәа зынгылаз аашьҭылхын,
акҿаҩра шыҟаз дҩыхәнон.
– Уаазцеи? – Иалсеи лареи анылатәа, Анҭица дҵаауан.
– Ибҵаашьеи? – Анҭица ара шьҭа даԥшәыман, илзааиз ииҭахызи
ҳәа дахьизҵааз акәын иара игәамԥхоз.
– Сашьа уоуми, – лара уи имахәар лхы надылҵеит.
– Шәызбар аасҭаххан, сышәзааит.
– Аиҳараӡак Иалса! – Анҭица лхаҿы лашон.
– Шәызбеит сызхара, шьҭа уамак сынхаӡом, – дҩагыларц
агьигмызт.
– Макьана утәаз! – Анҭица диҳәон Иалса лцынхәрас.
– Сан дсыԥсахроуп, – иара уи инаҵиган, дҩагылаҵәҟьеит.
Амала еиликаарц ииҭахыз даҽа знык иаҳаит раб иҿала.
Асҭамыри Андреи Макар-иԥеи адырҩаҽны абанк иаҭааҵәҟьон. Заҟа
миллион ҭыргарызишь?!. Уажәы еиԥш адырҩаҽынгьы, амҩаду
иаваршә дананыз, ихы дазҵаауан. Иагьа ус иҟазаргьы, аԥара аасҭа
аоперациа мҩаԥгара апроцесс иаҳа дазҿлымҳазшәа игәы инаҭон. Уи
рҿиаран иара изын. Егьи аган иавагылан Кәыкәыша имашьына.
Имыцхәны знык рыдгылара ицәымӷын акәымзар, иззыԥшыз ауаа
хымԥада абанк ишаҭаауаз дирдырырц цәгьа ибомызт. Ателефон
дырзасыр ҟамлози – уигьы даҽа знык ҵгак риҭон аус аҭҵааҩцәа,
иакәымкәан иҩызцәеи иареи аҭшәара мышкы иҭагылар. Ус
ишыҟамларыз иақәгәыӷуан дара, аха изықәшәаҵәҟьашаз
иалырдыраауази. Иркшаз амыцхә зриҭарызи. Иҩызцәа ианраамҭаз
иахьырҭыԥыз ибазар, дара усгьы ихиан. Игәы рҭынч амаршрут
таксиқәа ахьгылаз днеиуан. Уа акраамҭа аныҟәцаҩцәа драцәажәон.
Абанк азааигәараҵәҟьа изымааизаргьы, Асҭамыр имашьына
ааҭгылеит. Андреи Макар-иԥеи иареи ааҭыҵит. Рышьи-рышьи еиқәҵо,
акы ӡбо, абанк инадгылан, ашә аадыртын, рхаҵкы-ԥсаҵкы рибамҭо,
иныҩналон, дахьаанагаз уаҩы изымдыруа, иаарыхьӡаз Лиза
иаалзыԥшит. Ларгьы дрыцлеит, пакет еиқәаҵәак кны. Уи дымцхәын
уажәы, Какан игәы иалан, аха иҟаиҵарызи. Заҟантә акәырқәа гьежьуаз
аԥхьаӡозшәа, даҽа машьынак ааҭгылеит, аԥхьатәи уамак
иазааигәамкәа. Какан ихшыҩ уи иазишьҭцәозма, ахарантә дахьыԥшуаз
аԥсҟы зкыз Ԥара шиакәыз агәра изымгазҭгьы. Ԥара, илаԥш
ааихмырсыӷьӡакәа, Асҭамыр имашьына дшазкылԥшуаз зынӡак
иҩашьомызт. Какан иакәзар – абыржәы еиԥш аӡә ибла дыхгыларц
данбалаҟаз. Арҳәра аламҭалаз уи иҭахымзи. Амҩа ааихҵәаны, уи
имашьына ахьгылаз аҿынӡа днеит.
– Ҳаҭыр зқәу атаксист, – иара иҽырзажәшәа иҽааҟаиҵан, Ԥара,
имашьына дызлаҭатәаз ала, днаидгылеит. – Ара уахьгылоу
иныҟәугаша уаҩ думоур ҳәа сшәоит сара сыда.
– Издыруеит, – Ԥара ихы дҩахеит, имҩаԥигашаз уаҩы
дахьимоуаз акәзу, ма Какан дышьҭимхыр ахьыҟамлоз акәзу аилкаа
уадаҩха.
– Умашьына сҭалома? – Какан дҵаауан, ителефон цәырго,
избанзар арҭ рҩыџьегь изеилибамкааӡакәа изызԥшыз ахацәа абанк
иаадәылҵхьан, ани аӡӷаб ҵәрышкәа дрыцны.
– Уҭала! – Ԥара иааиԥыраҳаз диҭахӡамкәа диқәшаҳаҭын.
– Шәабаҟоу, уара?!. – Какан, амашьына данаавагьежьуаз,
иҩызцәа адырра риҭеит, изызԥшыз ауаа риномарка иҭалеит,
ирышьҭаларц адҵа риҭазар аанаго. – Суманы уабацои? – иара
дшааҭалазҵәҟьа, Ԥара имашьына наирҵасит, Асҭамыр ишьҭалаз
Кәыкәыша дишьҭагыла, амала уи шиакәыз издырӡомызт, иара
дзызҿлымҳаз Асҭамыр иакәын.
– Зны спонсорс зхы зсырдырыз ауаҩ ҳҩыза Асҭамыр дицуп, –
Какан изҵаара аҭак ҟаиҵарц шиҭахымыз, Ԥара аҵабыргҵәҟьа
ааимхаҳәеит. – Ирзеилоу еилыскаар сҭахын. Ма ус машәыр
еиқәшәоу?
– Еицызар еицуп, уара ирылоухи, џьушьт, – Какан Ԥара иаԥхьаҟа
акыр инахараны еишьҭагылаз амашьынақәа дрыцригар иҭахын.
– Иахьцо збоит акәымзар, ирыласхыҵәҟьеи, иуҳәан еиԥш, – Ԥара
дзышьҭаз амашьына , дашьҭагылан угәахәыртә, уамак
дазааигәахаӡомызт, Асҭамыр дидырыр иҭахымзар акәхарын. Арахь
иудыруадаз, рмашьынақәа саркьа хәашьыла иҭалаҳа.
– Ушиашоу уца, џьушьт, аҩнынӡа сугап санышьҭухых, – Какан
Ԥара хаала дрыцригарц иҽԥишәон, иамур иҟаиҵарыз ихахьы
имааиӡакәа, усҟан Асҭамыри Кәыкәышеи рмашьынақәа еишьҭала
агәарбжьара мҩа ибжьалахьан. – Аҩнынӡа сга ҳәа сумыҳәаӡази? –
Какан игәы ҭыԥон, Ԥара, иаԥхьа иҩеиуаз реиԥш, амҩаду дананыҵ.
– Узгоит, – Ԥара ҿааиҭит.
Анаӡара, Такәа инхарҭаҿ унаӡаанӡа, Асҭамыр имашьына наҟ-ааҟ
ашәқәа аартны игылан. Асабрада еиқәаҵәақәа рхаҵа, равтоматқәа
хырша, Асҭамыри, Андреи Макар-иԥеи, уи иԥҳаи арҳәцәа рыдгылан.
Асҭамыр имҩа ркуазар акәхарын, имашьына аԥхьа игылан даҽа
машьынак.
– Урывс, акы уҽалоумгалан! – Какан Ԥара ӷәӷәа инаиабжьеигеит.
– Аеи.
Ԥара Какан ажәала дызиқәшаҳаҭхаз аилкаара мчын, аиҳараӡак
иара даӷьны, дхагахазшәа арҳәцәа ианрымаириаша. Дара рҳәынҷараз
џьоук шаауаз еилыркаазшәа, рмашьына иазыҭрысын, амҩан инкашәаз
апакет шьҭых, рҽынҭарыжьын, инаҭрысит. Ишаҭахыз макьана
ирызмырццакыцызт, иласцәаны ирышьҭаз Ԥара, рышьҭахьала
данрыс, рмашьына ырблаҟьа, иқәырҳәаза ажра иҭаижьит, ихаҭагьы
драҳәҿаҳаит. Аԥхьа игылаз амашьына ҭыҵратә ашьҭахьтәи агьежь
ахьықәгылаз маҷк иаҳа иҳаракын, ичаразуа мацара амҩа иаақәгылеит.
Ашьҭахь еилаҟәаҟәа, аҽаӡеит. Ԥара имашьына амотор еихәлацәан,
уаҳа аус изамыруит, урҭ дрышьҭалартә. Какан маӡала иԥсы
ааивигеит, аԥхьа дахьаахаз илахь ашьа ацыршы.
– Аԥара цәырыжәга! Ишәырлас! – усҟан, автоматқәа рықәк, наҟ-ааҟ ианаарыдԥалоз, Андреи Макар-иԥа дахьҭатәаз изааиз Кәыкәыша
иакәын.
– Иарбан ԥароу?! – Асҭамыр дгачамкырц агьигмызт.
– Шәласы сҳәеит! – ибжьы ҭигацәомызт, аха ӷәӷәа Кәыкәыша
дрықәҟаауан.
– Ҳара аԥара абанк иҭаҳамгаӡеит, – зыбла ҟәазхаз Андреи
Макар-иԥа дқачқачон.
– Шәласы сҳәеит! – Кәыкәыша, аурыс ишьапы иақәкны, дхысит.
– Аа-а!.. – арҵәаа ааҭзыргаз, ицәышхаз Лиза илыхҭашәаз
здыруада, лпакет ыршәны лаб иехсуаз игәыдылҵеит.
Али-ԥси рыбжьара иҟалаз акәын ари. Ахԥатәи амашьына хагаха
ишырзаауаз анырба, Кәыкәыша апакет ашьҭыхра иҽахьигӡеит акәын,
арҳәцәа рмашьына иназыҭрысын, ҽыла ҭрыс иҵҟьеит, аха ажра
ишҭажьыз рбеит ргәы рҽанӡамкәан. Кәыкәыша, иауазар ибарц,
имашьына шьҭахьла ирҭрысит, ажрагьы дыҩҭҟьеит.
Асҭамыр дыҩҭыԥан, имашьына егьи аган ала Андреи Макар-иԥа
дааидххылан, амашьына дышҭатәаз, ашьа зхьыжжыз уи иеиқәа
ишьамхаҟнынӡа иааԥжәа, ихәра иҩахык ишьа нкылагала иҿеиҳәеит.
Ирлас ахәра бинтла ишҿеиҳәоз, рмашьына аус шырзамыруаз збаз
Какани Ԥареи аарыдԥалеит. Рҩыџьегь Асҭамыр имашьына
иницҭалан, ахәы ацхыраара ласы дазыргеит. Уи ихәра ҿыӡәӡәа
аҿаҳәара иахьӡаанӡа, амилициа аусзуҩцәа аакылҟьеит. Еибгаз ах-ҩык
рҿахәы ахьынӡарҿырхуаз, аҳақьымцәа Андреи Макар-иԥа, мышқәак
дышьҭаларц иабжьго, ихагьежьуан.
– Мамоу! – иааҿахиҵәеит иара. Ишьапы абаҩ еибган,
дышьҭалозма. – Ирлас сықәга! – ихәыз ишьапы аарла иқәыргыло
данындәылҵ, Асҭамыр адҵа ииҭон. – Уажәыҵәҟьа сҭаацәа
ықәызгароуп.
– Ушьҭалар иаҳа иеиӷьзар уазымхәыцуа! – Лиза лаб
дивагьежьуан.
– Шәшьапы ашьа алыжжо, иахьаҵәҟьа шәымцар ҟамло иҟоума?
– Асҭамыр дмадаӷьмадашәо иоурыс дилабжьарц иҽԥишәагәышьон.
– Уажәыҵәҟьа сҳәеит! – Андреи Макар-иԥа дындәылҵын,
амашьынахь деихеит дҵырқьыԥаӡо.
– Сшәыцхраап? – Асҭамыр уи дихьӡан, амашьына ашә ааиртит
акәын, Андреи Макар-иԥа иуазма.
– Схала! – уи дыҳәҳәарц агьигмызт.
Аҵыхәтәан зҿахәы зҿырхырц иҩнаргалаз Ԥара Какан дизыԥшын.
Уи данааурыжь, рҩыџьегь ҿымҭӡакәа иҩдәылҵын, иҭацәны
иаахынҳәуаз таксик ааныркылан, инҭалеит.
– Ихәыз дабажәга? – амилициа афицар даадәылҟьеит.
– Уи имукәа дцеит, – Какан нарықәҿиҭит.
– Какан, – атакси андәықәла, Ԥара иватәаз даахьаирԥшит, – уара
уусқәа урызца. Сара смашьына злақәызгаша сашьҭалароуп.
– Иуҳәашьеи?!. – иҳәеит Какан.
Гәыԥ-ҩык еигәылацәаз Ԥара имашьына иадгылан. Такәеи
Сырмеи, макьана авариак шыҟалаз рзымдыруа, еилагылаз
руҳәансҳәанқәа ирылахәын. Уажәы акәын амашьына иаԥшраз
арԥарцәа цқьа иангәарҭоз. Еибгаз хәҭак аԥхьала иубомызт. Акапот
еиларҽын. Ԥара амотор дахәаԥшырц иҭахын, акапот ус мариа
изаартуамызт. Ирҳәазаны иқәыргар акәхон. Дара ак рмыхькәа
излаанхеи?!. Акы заҵәык еиқәзырхоз, рҩыџьегь раԥхьа иҟаз рбон,
арҳәцәа рмашьына ишагәыдлоз еилыркаауан, рҽазыҟарҵеит. Уи цқьа
иахьымӡаз Какан илахь маҷк ичын, ашьа аныдрыцқьа ашьҭахь.
– Уара иумашьыноума? – Сырма Ԥара иахь дааиҭаҵит.
– Ус аӡәы сиаахеит, – Ԥара аиашаҵәҟьа цқьа иҳәаӡомызт, Какан
уи игәаԥхон, уажәыҵәҟьа зегь цәырыргар заҭахызи.
– Машьына ӷәӷәак уҭахыуп, ари ара иҭугарц, – Такәа дааскьеит. –
Уара а-«Таига» умами? – уи гәылак иахь ихы наирхеит.
– Уажәыҵәҟьа, – уи ахаҵа, имашьына ааигарц, днагьежьны
гәарԥк дынҭалеит.
Уи имашьына ааҭиган, ацраҳәага аацәыриган, зхы цәырызгарц
уамак иамеилаҳакәа иназиркыз Какан амашьынақәа еицреиҳәеит.
Иахан ианыҩҭырга, агәыла хаҵа, уаҳа даанымгылаӡакәа, Ԥара,
имашьына дышҭатәаз, дигеит, Какан еилагылаз аигәылацәа
даарызныжьны.
– Аҩныҟа ҳлеип! – Такуәа Какан дима днахынҳәырц дазхиан,
егьырҭгьы ааилыҵқәон.
– Шәбеиахааит! – Какан анарԥырҵра деилаҳауан. – Маҷк
сыццакуеит.
Ԥара дицхраауазшәа дахьицыз, агәылацәа, аиҳараӡак Иалса
лаби лани, Анҭица лабхәеи ланхәеи, рылаԥш рацәа дахьыхгылаз,
Какан анаатә ӷәӷәа зысыз ихы еиԥшнишьалон. Аӷ леирц аҽаназнакуаз,
амш анымақәаруаз изаҩызаха, зны аҵабырг аатыр, ихаҭа ауаа рыла
дышԥаҭаԥшрыз?!. Дахьцарыз изымдыруа, амҩа данын. Зны аҩныҟа
ихы ирхон, даҽа зных иҩызцәа ибарц деилаҳаҵәҟьон. Ирыхьҵәҟьаз
еиликаарц дашьҭан. Иҟалаҵәҟьаз аҵабыргра дзацәшәарыз
изеилкаауамызт, дааиԥхьхәыцуан иара. Макьана ҿарԥарҭак амилициа
ракәызма, даҽаӡәызма ирымаӡамызт. Иԥҽыз рмашьына ықәыргеит
иара иҩызцәа, уи зтәыз гәҩарак аӡәы изцәырҵаанӡа. Убри азын
макьана ак аилкаараз урҭ иҽрыдикыларц заацәан. Уҳәансҳәанк
иаҳауазар игәахәшәа, адәқьанахь днеиуан. Аԥара ргазу, ирзымгоу?
Асҭамыр имашьына аҿынтә иршәыз апакет иҭази? Ихала иҩызцәа
дызрышьҭаломызт. Рхала изаар иаҳа иеиӷьын.
– Иухьи? – иан дҵаауан, лара диԥхьаны даалымгазар, ихала
зныкыр ҽынла дааихьазма.
– Акгьы, – аҟәардә ндәылиган, ахыбра аԥхьашәа днатәеит, Амра
иқәымшыртә.
– Иахьцалак? – уи иԥшра згәамԥхоз Наала даадәылҵит.
– Исыдыббалеи? – Какан иан даалҿаԥышәарччеит, ас иаразнак
дгәарҭозар, иҽизымҵәахит игәахәшәа.
– Уеиҟарамшәа збоит ауми, – иара игәаанагара
аашьақәлырӷәӷәан, днахынҳәит, џьоукгьы лзааҩнашылон.
Иара уа дтәан ԥыҭра аамҭак. Уаҳа ак иалацәажәашаз аӡә
дцәырҵуамызт. Иҟалаз ахҭыс жәабжь ҿыцны амҩахь икылымсӡацызт.
Игәы аныԥҵәа, аҩныҟа иҿынеихеит. Уа дтәеит, дгылеит, диеит.
Иаанхаз амш цәгьала ихигеит. Ахәымҽхан инаркны, адәқьанаҿ аус
иуан, уажәы-уашьҭан иҩызцәа ааизцәырҟьарызшәа игәы ишинаҭоз,
ашә ҩаиркит. Убас дыԥшын хы-мшҟа. Ихаҭа иҽрыдимҳәалеит.
Телефонла рҽеимардар иҭахӡамызт. Аԥшьы-мшы рзы, шьҭа ашә
аиркырц игәы ишҭаз, игәы иҽанӡамкәа рҩыџьегь еишьҭагыла
иааҩнашылеит.
– Адәахьы ҳаицәажәап, – Кәыкәыша, иҩыза, Адамыр, дима,
дындәылҵит.
– Ааи, ааи! – урҭ инарышьҭеиҳәеит, рҿаԥхьа ахара ихы иавбо.
Адәқьан ирлас инаиркын, насҭха иҩызцәа даарзааигәахеит,
рацәажәара шхьанҭахоз дазхәыцуа. Еицны рҿынархан, ҿымҭӡакәа
уаҩы уамак дахьырԥымлашаз, даарызцәырҵыргьы еидгылаз
ахьизеилмыргашаз аҭыԥ иазнеит. Аҭаҭын иахо, рганқәа
еизырхазшәа, аҭынчра иазыӡырҩуан, аԥхьа иалагашаз ҳәа, доусы
ицыз дрызԥшуа.
– Аԥарақәа абаҟоу? – егьирахь зегьы еилкаан иҳәарызшәа,
Какан аԥхьа дрызҵааит.
– Иарбан ԥароу? – Кәыкәыша деилашәарц агьигмызт.
– Идыршәыз апакет еиқәаҵәа шьҭышәымхи, – Какан
дагьеилахомызт, даҽак алацәажәара усгьы иаԥсамызт иҳәозшәа.
– Апакет иҭаз пелменын.
– Нас ишәыманы шәзыҵҟьеи? – Какан азныказ дҿаҳахан,
иаразнакҵәҟьа дзымҵааит.
– Иԥараз џьаҳамшьеи. Аԥара рымоуп умҳәази? Арахь амашьына
ҳашьҭалан иаауан.
– Нас сзышәҭахызи? – Какан гаӡара зҵаарак риҭеит, ус шакәыз
еиликаауан, даҽакала рус аилыргашьа мҩак ирзықәымҵо аниба.
– Уара ак ҳауҳәарц уҭахӡамзи? – Кәыкәыша ҿааиҭит.
– Ҳус хыбгалеит, уи збоит, уаҳа ишәасҳәарц ишәҭахи? – егьырҭ
аҩыџьа аара иара иқәырҵон, Какан уи дазыҟаҵан.
– Ишхыбгалаз иалудрааи? – Кәыкәыша зҵаара жәпакы
шигәыҵхоз ҩашьомызт.
– Изымдыркәа, ихәыз аурыс спонсор ахәшәтәырҭахь дзымгеи,
амҩан ирыхьыз еилысымкааи.
– Ирыхьи?
– Абанк аҿы иахьнеиз, аспонсор Асҭамыр иабжьеигеит убри
аҽны аԥара ҭимгарц.
– Уахь изнеии? Ашьма рԥшаауазма?
– Аспонсор иааишьҭыз Асҭамыр изҭалазар, нас ашәҟәқәа
шеиқәшәаз еилыркаауан.
– Иуҳәақәо сзеилкаауам. Уажәоуми аԥара ахьаҳгаз еилукаарц
уанаҿыз?
– Апакет шьҭыхны шәшыҵҟьаз збеит. Аиаша уи аурыс иҳәазар
еилысымкаауази.
– Аспонсор иааишьҭзар, аԥара абанк иҭамлакәа, иабацоз? Уи
гәарҭарц уа изнеирызи? Аԥара ашьмахьы ицозма? – уи ажәа
Кәыкәыша аҽны иҿыҵакын.
– Аԥара аҳәаа ихыҵит. Рԥарақәа адресат ианимоуаз
ҟалақәахьеит рҳәеит.
– Уара ихәыз иҿынӡа убананага? Уахь сықәлар сынҵәеит ҳәа
итәаз дзусҭада?
– Сақәшәеит, – Какан уи ныҭкааны далацәажәар иҭахӡамызт,
аиҳараӡак Ԥара дцәыригомызт, рус аиҵаҟьара уи дшалахәыз рдырыр,
арҭ маӡала изцәыҵыргашаз здыруадаз. Нас зны еилыркаақәарын. –
Машәырда ҳаилгарц еибаҳамҳәахьази. Уи ихәра заҳҭахызи? – иаргьы
иҽԥныҳәа нарҿеикит.
– Хаала акапеи узҭода? Дҳаршәар иԥарақәа цәыригарын
ҳгәамхәи, – Кәыкәыша иҽирқьион. – Ҳара ҳаузымааир ҳаубарц
уҽазумкӡози? – Кәыкәыша дааҭгыломызт.
– Уҳәансҳәан рацәахеит. Амилициа иԥҽыз амашьына иашьҭоуп.
Макьана ҳаидырбалақәар сҭахӡамызт.
– Маӡалоуп ҳшеиԥыло, уи узацәшәои?
– Сара сыдәқьан аҿы шәааит, аха шәара ус маӡала
сабашәызнеиуа? – Какан Кәыкәыша даҿеикит.
– Смашьына иазаауеи?
– Хәыҷык аамҭа цап. Нас аремонт ҟаҵаны иаҳҭиип уҭахызар,
аҿыц ааҳхәарц.
– Аремонт злаҟаҳҵо, аҿыц злааҳхәо акыр ҳарҳама? – зҿы
еихәлашәа игылаз Адамыр даацәырҵит.
– Акы ҳақәшәар, ҳаицхыраарц ҳмеицәажәаӡази аханатә? –
Адамыр рзарал иара ихәда иқәиҵар шиҭахыз Какан иауимдырхуаз.
– Амҩа иаша ҳақәуҵаз џьаҳамшьеи, арахь еилкаа цқьа
умаӡамкәа, ҳашԥаҭаурхоз?!. – Какан игәаанагара Адамыр
иаацәыригеит.
– Уи сара исхароуп, – Какан дрықәшаҳаҭхар шеиӷьыз ибон. – Аха
исаҳауаз акәын, абанк аҿы даҽа мҩак шышьҭырхуаз заа ҭҵаашьа
сымамызт. Ус иахәҭаны ижәбозар, ҳзеицхыраауам шәҳәозар,
шәеилыскаауеит. Амашьыназ ахыхь сара сыхәда иқәысҵоит, – иҳәеит
иара.
Аамҭа маҷк бжьысыр, даҽакала ишԥазымхәыцрыз ҳәа дгәыӷуан.
Изықәиргәыӷыз наигӡарц иақәбаӷьа иркырц шрылшозгьы дазхәыцуан.
Уажәыҵәҟьа, аҭагылазаашьа злаҟаз ала, аҭшәараҵәҟьа иҭашәаз иара
иакәын. Еицеиҟаразшәа ишәарҭаз аус рҽахьазыркыз шҽеимыз шьҭа
цқьа ибарҭан. Иара ԥыжәара иуазшәа дырхагылан, аха аус уадаҩра
анрызцәырҵ, иара ихараз рыԥшаарц иашьҭан, иаҟараны иацәажәон,
дагьықәырцалон. Ишәарҭаз аусқәа рынагӡараз, аӡәы иаарыдиҵалак
иазхиа игылазар акәымзи. Аиҳабы ивырбашаз аацәырҵуазар, аҿҭыха
римҭо, ԥыжәара иуазар џьара икылнагон. Какан игха шьҭа еиликаауан.
Убри акәзар ргәыԥ аилабгара иаахықәзыргылаз?
– Ихадақәоу ҳрылацәажәазар, уахатәиала ҳаиԥырҵқәап, – маҷк
ҿымҭӡакәа ианааидхала, еиҳабыра иуан Кәыкәыша, Какан игәы
иааҭашәақәаз ырҵабыргуа.
Дара аҩыџьа анца, Какан имала алашьцара далан, аҩныҟа ихы
рханы. Уажәтәи ахҭыс иахылҟьақәаз аҭыԥ ирзықәҵар, аус злаз
илаԥшықәрымҵар, уаҳа уск рҽазыркырц иара ихаҭа иҭахӡамызт. Убри
даԥырхагахарц аус иур ахәҭаны ибон. Наҟ еилыҵқәар иаҳа еиӷьын.
Иахьцалак уаҩ ихәашаз акы иазкымызт рых-ҩык зҿыз.
Жәабжьк изеилкаауазар ҳәа, настәи амшқәа рзы еснагьтәи
имҩақәа дырнын. Ахҭыс атәы рдыруан, ацәгьоуцәа рышьҭа
изықәломызт. Иалса телефонла длацәажәарц акыр аамҭа иақәкны
иман, нас Анҭица ихы лықәикуан, аха иӡбон акәын, уи дзахысуамызт.
Урҭгьы уҳәансҳәанк раҳақәеит, еиҳаны ирыҵубаарызи. Аамҭа ықәҳа
ицон. Аԥсшьацәа реихсыӷьымҭа ааигәахон. Иаҳа ҭынчрахацыԥхьаӡа,
иара деимархха дызкыз даунажьуан. Уахык такәараа дрызцеит иара,
идәқьан иаамҭаӡамкәа ашә ҩаркны. Анҭица ауха дҷаԥшьон.
– Узымбеижьҭеи сухашҭыр ҳәа сшәон, – Иалса акаҳуа
изаақәлыргылеит адәаны, лани лаби, аҿацәа рхала иааицәажәарц,
ателербага ианадтәалаз. – Акыр ҟалама?
– Иҟалаз анаҩсан иҟалози?
–Ҳашҟа иҿыцу ҳамаӡам. Ҳазынтәык аус шаҳуц иаҳуеит. Асҭамыр
иобиект дладыԥсыла дцеит.
– Данырхә ашьҭахь, ани аурыс аԥара изааишьҭуама?
– Усҟан абанк иҭеигалаз Асҭамыр макьана изнымхӡацт, аха шьҭа
иҵегь ааишьҭыр цәгьа ибом. Аспонсор ақәҿиҭцәом.
– Ихҟьап. Аамҭа имоуп.
Амашьына агәашә аԥхьа иаангылеит. Иҩҭыҵыз Асҭамыр иакәын.
Аанда иалаҟаҵаз имашьына ҭыԥ ашә ааиртын, иара ныҵаиргылеит.
Ашә аркны, иҿааихеит.
– Уҳамбеижьҭеи!.. – уи иҩеихаҵгылаз Какан инапы ааимеихит. –
Ианҳақәлаз ашьҭахь Ԥареи уареи шәызбарц иақәкны исыман, аха
сахнагеит, умбои.
– Ҳзуҭахызи? – Какан уи дизҿлымҳан.
– Иҭабуп ҳәа шәасҳәарц сгәы иҭан. Уа шәааҳазкылымҟьар,
ҳшеилгақәашаз здыруадаз.
– Еиҳаны шәзықәдыршәарызи зугәахәуаз. – Телефонла Андреи
Макар-иԥа иацәажәара цәгьахеит, – Асҭамыр даҽакы дазхәыцуан. –
Сизцар цәгьа избом.
– Аҵх алԥха шәоуааит! – усҵәҟьа аԥшәмацәа шизыԥшымыз,
Какан дҩагылеит, Асҭамыр маӡала дышҿырҳасуаз шаагәеиҭазҵәҟьа.
– Ухьшәашәаӡа удәықәаҳҵоит аха, – Асҭамыри Иалсеи Какан
днаскьаргон.
Убри ашьҭахь мчыбжьқәак мҩасит, агәыҩбарақәа аҭынчрахь
ииасуан. Какан шьҭа иудыруази ирыхнагазар игәахәуан. Еснагь
уажәраанӡа ишьҭихқәоз имҩақәа дырнын: адәқьан ахь, уаантәы
амшын иаваршә, апаркқәа рышҟа, ахәымҽхан ҿыц адәқьан шыҟаз.
Ҩынтәҟа ауниверсам азааигәа аныҟәцаҩцәа даарыдтәалахьан,
иҿыцыз акыр рҿыҵшәозар ибарц. Азныказ иаарылаҵәаз ирықәымҿиаз
арҳәра шьҭа иалацәажәаӡомызт, амала, ацәгьоуцәа ркхьазар
еилыркаарц, иааизҵаақәон. Ҽнак, апарк аҿынтә дшаауаз, дахьаанагаз
изымдыруа, Амра кахха ианыԥхоз, афымацәыс ажәҩан илалҟьазшәа,
иуамагаз ажәабжь ҿыцк аацәыригеит змашьына аанкыла иааҭҟьаз
Асҭамыр.
– Кәыкәыша дышҭаркыз уаҳама?!.
– Мамоу, – Какан дшынеибакәыз деилыбзаауан. – Избан? –
дҵаахуан, изымдыркәа иҿыцыз акыр иаҳауазшәа.
– Цқьа еилыскаароуп, – уи имашьына дынҭалеит, нас
инаҵирҟьаанӡа ҿааиҭыхт: – уи иҳақәлаз дыруаӡәкыуп ҳәа саҳаит.
Какан амца ааикәырша дылагылан. Акы иазхәыцуаз, акы зыӡбаз
дреиуамызт. Мчык ихон Адамыр иахь. Шьапыла днеиуан, ус мацара
амҩа шьҭихрызшәа. Ԥыҭк дҩаскьахьан, дымласыр шамуаз
анеиликаауаз. Машьынак ааникыларц, ҩынтәҟа инапы ҩышьҭихит.
Иҟалалак игәахәын, ителефон аацәыриган, Адамыр дизасит.
– Сӡырҩуеит, – Џьука лыбжьы игәаԥхомызт.
– Адамыр дысҭахын, – шиҳәазгьы, ателефон аашьҭихыр, уи
иеиҳәарыз издырӡомызт.
– Уи дыҟаӡам, – игәамԥхоз Џьука лыбжьы иаҳауан.
– Дабаҟоу?
– Џьара дымцар ҟамлеит.
Какан ибон телефонла Џьука аиаша лҳәар ихаҭа ишиҭахымыз.
«Аныха ҳакызар, шьҭа ҳзыцәшәои?» – игәы иааҭиҳәаан, машьынак
изаангылаанӡа, инапы шьҭихуан. Кәыкәыша дҭаркзар, шьҭа иара
дзыцәшәашаз ҳәа гәыҩбарак дыннакыломызт. Иҟалақәаз цқьа
еиликаанӡа, дҭынчмызт. Адамыр инхарҭа даазкылҟьеит.
– Быԥшәма дабацеи? – зхы ззышьҭымхуаз Џьука
дааиԥылақәаанӡа, иара аҩны дазааигәахахьан.
– «Шәачанӡа сымцар ҟалом» ҳәа, амҩа данылеит, – лҳәеит
лара. – Иара ацаха имҭакәа, амилициа аакылсит. Дахьцаз анрасҳәа,
еицыз амилициа реиҳабы ателефон дасит, аҳәааҿы абри иеиԥш иҟоу
ауаҩы доурмыжьырц. Аҭак раҳаанӡа, ара итәан, дырзымкыр ара
иҟарҵоз сыздыруам. Адырра роуит ари дышрымпыҵашәаз ала. Нас
ицеит.
– Иҟаиҵеи зырҳәа? – Какан ус дымҵаар шыҟамлоз ааинырт.
– Убри ауми исзеилымкаауа.
Дмагамаго Какан даахынҳәит, иҳаӷаз дшаахынҳәрыз. Кәыкәыша
ибз абахҭаҿ изҭамкит, уи еилкаан. Иара иашьҭахь Адамыр ишьҭалеит.
Уа Кәыкәыша ицыз дҭырҵаауан хымԥада. Иаргьы аԥхьа уи иӡбахә
идырҳәеит. Аха Какан урҭ дышрыдҳәалаз руаӡә идмырҳәар руазма.
Аиҳараӡак дзыцәшәоз аморфинист Кәыкәыша иакәын. Нас Адамыр
диҿадыргылазар, уигьы иҿы иқәԥыҽрын.
Амҩаду даназкылс, машьынак икын, аҩныҟа ихы ирхеит.
Дәахьыла дҭынчын, иаб иахьибоз. Иҩныҵҟа еиӷрыблаауан. Рынхарҭа
дакуамызт. Аҩны дзыҩнагыломызт. Иахьабалак изыҭшәаран. Адамыр
Урыстәыла дцарц ишақәикыз еиԥш, иара иагьаԥшьигомызт. Аҳәааҿы
иҩызцәа руаӡә дҭаслымыртәхьазар, Какан иаҳа доурыжьуазма, уа
ргәы рҽанынеи. Амилициа ишьҭаланы изизымаауази? Убри
изеилыргомызт. Иҩызцәа иӡбахә цәыррымгазар? Дара еибаҭизар,
иара дынрыжьуазма? Амилициа зымаауази? Ҿыц ихы дазҵаауан.
Усгьы дыркуан, ихала дцаны иҽриҭар шизеиӷьыз даазхәыцуан. Иагьа
умҳәан, иҩызцәа шҭакыз, иара ихы еиқәирхарц дзашьҭаломызт. Уахь,
абахҭахь, дцарызу, даҽа џьара ихы ирхарызу цқьа дақәымшәо, агәашә
дынҭыҵит. Еснагь дшырбалоз еиԥш, дмыццакӡакәа, ԥшахьырсра игәы
иҭакызшәа, амҩа данын. Ишьапқәа идәқьанаҿ днаргеит.
– Макьана узааи? – иан лԥа заа дахьлызкылсызи иԥшреи
лгәаԥхомызт.
– Ус сымамызт, аус зуп сгәахәит, – аԥхьа иааиҿыҵашәаз ак
иҳәеит, уажәраанӡа аҩни анҭыҵи аус дуқәа дрылаҟазшәа.
– Ус акәзар, сара сцалап, – лҽеидылкылан, аҩн ирҭахыз ак
аашьҭылхқәан, дындәылҵит.
Имацара даанхар иҭахын, даанхеит, ихы изыҩнакуазшәа.
Дзаҵәхан, ихәыцра ҿаасҭақәеи иареи ааизынхеит, иналыршәа-аалыршәа иааҩналоз ииулак ихшыҩ нарзишьҭуан. Ахәҳахәҭцәа
рцынхәра амилициа ааҩнашылахыр ҳәа зны игәы иааҭеикит. Нас убри
аныр шимаз иман. Зшьапы ашәхымс иаахызгалак ракәзар ҳәа ибла
ҭырхаха днарзыԥшуан. Аҵыхәтәан урҭ усҟатәи дызрыцәшәоз
изеилымкаауазшәа даақәхеит, дара усгьы знымзар зны изааиуан,
дрызԥшымзи. Лашьцахьан, машьынак идәқьан аҿаԥхьа иаанҿаст,
алашара ԥштәы рацәа рҽеиҭныԥсах иаркуа-ирцәо. Абар даргьы! Х-ҩык
ааҩнашылеит, еиԥшны еилаҳәан усгьы, иафицарцәан. Изымдыруаз
уаазма.
– Ашә аркы! – ҿааиҭит аԥхьатәи. – Амилициа аҭыԥахь уҳацны
уаалароуп.
– Уажәыҵәҟьа?
Алашарақәа ирцәан, ацаԥхақәа ааҭиган, ашә шыҟаз иҿанынеиха,
уа аҩныҵҟала илагылаз иаԥхьа индәылҵит. Ишьҭагылаз данаадәылҵ,
ашә аҩныҵҟатә сапатқәа аиркын, амашьына днарыцҭалеит.
– Ацаԥхақәа аҩны иназгар сҭахын, – иҳәеит, ашьҭахьтәи
атәарҭаҿ ҩыџьа дахьрыбжьатәаз.
– Арахь исыҭеи, сара ирықәсыршәоит, – аԥхьа аныҟәцаҩ иватәаз
афицр еиҳабы ацаԥхақәа ааимеихит.
Арҭ, знык урԥыхьашәондаз, узыҳәоз заҟа иузынарымгӡарыз, ак
рыҵаугалар ҳәа ишәаны.
Даҽа машьынак уа иааҭгылахьан. Уи иҭатәаз Какан днаиацәажәарц
изааиуаз Асҭамыр иакәын. Адәқьан аԥшәма дшыргоз аниба,
иҟаиҵарыз дзақәымшәо, амилициа амашьына дашьҭан. Аҷаԥшьарҭа
аҿаԥхьа иаангылан, дшыбаандаҩыртәыз мҩашьо, Какан дрыма
иныҩналеит. Асҭамыр урҭ днарышьҭалеит. Аҷаԥшьацәа рахь
длармышьҭит. Уа Какан дыҩнагылан, аҷаԥшьаҩ ақьаадқәа
еиқәиршәон. Бӷьыцк инапы наниҵан, иаҿаԥшьыз КПЗ, аамҭала
аҭакырҭа, дныҩнаргалеит.
– Иуҭахызи? – Асҭамыр иааиԥхьеит.
– Иҭашәкыз дысҩызоуп, дагьсуоуп. Иҟалаз еилыскаар сҭахын.
– Аусҭҵаара мҩаԥысуеит, – иҳәеит аҷаԥшьаҩ еиҳабы. – Уи
нҵәаанӡа, аус маӡа ҳазцәыргаӡом. Уаҵәы аусҭҵааҩ дузыԥшаар – ак
уеиҳәақәозар убап.
– Уи дарбану?
– Иахьантәарак ара уидгылан, дарбану закәи? Абар дахьыҟоу! –
афицар еиҵбы аҩбатәи аихагылантә илбаауаз аусзуҩ Асҭамыр
диирбеит.
– Иџьоушьома? – аусҭҵааҩ Какан дизҵаауан.
– Исзеилымкааит, – Какан уи иахь даақәгьежьит.
– Убри аус алоуп.
– Исзеилымкааит: Какан арҳәра далазма?
– Далан.
– Ус ҟалашьа амамызт.
– Иаман.
– Уи хазы уа дҳақәшәеит. Андреи Макар-иԥа ахәышәтәырҭахь
данаҳгоз, дҳацхраауан.
– Убасҟатәи шәыбла дыхгылан, дызҿыҵәҟьаз шәзеилымкаартә.
– Иҟаларым!..
– Иҟалахьеит.
– Ԥарагьы дҭашәкуама?
– Уи дрылахәӡамызт.
– Акгьы сзеилкаауам. Дара еицынеи.
– Убри еилаҳкаарц ауми ара ҳзыҟоу. Иуасҳәаз шьҭа иазхоуп.
Уаҳа сызуаҳәаӡом, зегьы еилыргахаанӡа. Абзиараз!
Асҭамыр уи аҭак иҭаха дахьымӡеит, убасҟатәи дшанхан. Амала
данындәылҵуаз аҷаԥшьаҩи ара иҩнагылаз егьырҭ амилициа
аусзуҩцәеи «абзиараз» ҳәа ихы нарзиҟьан, дындәылҵит. Амҩа данын,
арҳәра шымҩабыргоз цқьа дзазхәыцуазар ҳәа, аҽны икарахахьаз
ихшыҩ еизыркәкәа. Изырҳәуаз уаҩ дырԥырхагамхарц, Какан ихьчозу,
дрызкылԥшуазу, дзызкызи? Ԥара имашьынаҿ дабананагеи? Иара,
Ԥара ихаҭа, уа дабаҟаз? Аҩны днаӡарц агьигымкәан, Асҭамыр
даақәгьежьын, Хәаҭхәаҭ инхарҭа шыҟаз ихы ирхеит. Уи игәашә
днадгылан, асигнал бжьы роуны инаиргеит, аԥшәма иаадәылҵра
дахгәаҟуа. Зина лакәын абарҵа иааҵагылаз.
– Ԥара дысҭахын.
– Уажәыҵәҟьа, – аақәгьежьыха лымҭакәан, Ԥара ихаҭа
даацәырҵын, иҿааихеит.
– Арахь улеи! – уи Асҭамыр инапы ааимеихит.
– Ара ҳаицәажәап. Еилыскаар исҭахыз: арҳәра аҽны Какани
уареи шәабеиқәшәа?
– Абанк аҿаԥхьа.
– Уахьигоз удыруазма?
– Иароу? Иара иакәӡамызт сызгоз. Сара успонсори уареи, абанк
аҿы шәнеирц, шәшеицыз сылаԥш шәаныҵашәа, иџьасшьеит.
Сшәызԥшын, сыбла сшамжьаз цқьа еилыскаарц. Уа машәырны Какан
дсықәшәеит.
– Машәырӡамызт. Иаргьы дҳазкылԥшуан.
– Мамоу џьушьт!
– Нас, нас?
– Нас сшәышьҭалан сандәықәла, иҩнынӡа дызгарц, смашьына
дҭалеит. Ашьҭахь иҟалаз уара иумдыруеи?
– Уара узҳазкылԥшуази?
– Андреи Макар-иԥеи сареи ҳаибадыруан. Уск ҳаицалагарц
ҳаицәажәақәахьан, – инҭкааны акәымкәа, уамак Асҭамыр ихшыҩ
азимшьҭыртә, иаармарианы игәы иҭаз аацәыригеит. – Шәахьеицызбаз
иџьасшьан, шәахьцоз збарц сшәышьҭалеит. Уаҳа акгьы. Уара уи
усҟатәи изҭуҵаауеи?
– Какан дҭаркит.
– Иҟаларым, џьушьт!
– Зегь уи ауп иаҳҳәо. Адамыр уи иаԥхьа дышҭаркыз удыруама?
– Изҳәада? – Ԥара, иаҳаз изымхозшәа, иҵегь дшьақәзырҟьашаз
Асҭамыр изаацәыригеит.
– Асабрада зхаз руаӡә иара иакәын.
Иршанхацәаз аԥшәма рԥыс дааныжьны, Асҭамыр аҩныҟа
дыццакит, иԥшәма ԥҳәыс ажәабжь ҿыц шлызнеигарыз изымдыруа.
Аҩны хәыҷи-дуи иҭаацәа шынеибакәыз ателербага иадтәалан. Аамҭа
акыр инеихьан. Рԥа дшааз анырба, Такәа аԥхьа, нас Сырма шьҭалеит.
Анҭица акҿаҩраҿынтә лхаҵа ихәы амаҵурҭаҿ иаақәлыргылеит. Иара
игәы иагозшәа, иамгозшәа ифатә инапалакын.
– Иухьыз саҳәеи! – уи игәы шеиҟарамыз Анҭица илбон.
– Ус, – иара деибакеибашьҭуазшәа ифатә даахахеит.
– Иахьцалак?
– Какан дҭаркит.
– Аӡәы иоумҳәан! – Анҭица дзыӷәӡа дааилахеит.
– Иагьџьабымшьан.
– Дзыхдырҟьеи?
– Ҳзырҳәуаз дрылан.
– Ди-да! – лашьа дахьҭаркыз шхьымӡӷылшьаз, лара лаҳаҭыргьы
уи ахҭыс ишыланарҟәуаз мацәыс иаалнырит. – Наала лҿынӡа
сугароуп.
– Уахоу?
– Уаҳа ианба?!.
– Урҭ рԥа дышҭаркыз жәабжьны ҳара ҳауп ирызназго.
Исҭахымызт аха… – ихәы дҩахыҵит.
– Ибаҳама? – Анҭица акҿаҩраҿы зхы ҭууаз Иалса даалыдгылеит.
Иалса лхы кны дтәан, аҭак лзымҳәаӡакәан. Анҭица данца,
лшьамхы лыҵаҟәало, амаҵурҭа дааҩналан, акресла днантәалеит. Акы
дзазхәыцӡомызт, зхы ҭырҟьаз ақәҷышь деиӷьымкәа,
дыхрааӡраауазшәа лылаԥш кыдхалацәон. Иҟалақәаз ахҭысқәа
реилаҩынт еилырго даназааиуаз, мшқәак цахьан, уаанӡа
уҳәансҳәанла акәзаргьы, маҷ-саҷ арԥарцәа рхы зҭадыргылаз
лаҳақәахьан. Абахҭаҵәҟьа амаӡа цқьа иазыҵәахуамызт.
– Ацәгьоуцәа ҭаркит, – ҿааиҭит Асҭамыр ҽнак. – Андреи Макар-иԥа дсыргәырӷьарц сизцар бзиан. Арахь дсызхьарԥшуазар збарын.
Иалса лгәалаҟазаара усгьы ибжьысхьан, акраамҭа аҿҳәара
наҭаны, лашьа иаҳагьы ԥсҭҳәаҵас деихаиршьшьуан. Мшқәак ааҵхьан,
иара аҽеидкылара иҽазикит. Анҭица уи дицхраауазшәа дивагьежьуан,
иҟалҵашаз уамак шыҟамызгьы. Аԥхын ианҵәамҭан, уамак ишьҭихуази.
Убри аҽныҵәҟьа Асҭамыр испонсор иҿаԥхьа дгылан. Ԥыхьақәа
илахҿых абаҟаз, аха Андреи Макар-иԥа дыцәгьамкәа исас
дидикылеит. Илаба шьҭеиҵахьан, макьана ишьапы шааиҵишьуазгьы.
– Умбои, – иҳәеит иара, – иузааигәаҵәҟьоугьы иӷроу уздырӡом,
хара игылоу итәы ҳҳәарым. Амала уи, Какан, иааиҿаиртәызеишь!
Егьи, Ԥара, иҿаԥхьа аара сыдны збоит. Ацхыраара исҭар акәын. Аха
деилҟьам, умбои исыхьыз.
– Исхашҭыз, – испонсор дызлагаз Асҭамыр дааҟәихит, – асекциа
шәыхьӡала ашәҟә ҭагалара салгахьеит. Иаанхаз маҷ-саҷуп.
– Уахь нхара сҭаацәа сзылашьҭру, убри умҳәо!
– Аҩны аусгьы аҭыԥ иқәысҵарц саҿуп, – Асҭамыр Андреи Макар-иԥа изҿлымҳара ирҵарӡон.
– Ма аӡә дысцәымҵадырсуеит, – Андреи Макар-иԥа игәы
иҭашәаз иҽизаҟәгомызт. – Уажәгьы ус ахьысзырымуз џьоумшьаӡои?
– Шьҭаҵәҟьа уаанӡа инеирым ҳәа сгәыӷуеит.
– Бзиоуп нас, – Андреи Макар-иԥа Асҭамыр игәы иҭаз
цәыригаанӡа дақәшаҳаҭын. – Ҩы-мзы рышьҭахь аԥара
узыласышьҭуеит сгәахәуеит.
Асҭамыр иус аҭыԥ иқәиҵаны ибон. Андреи Макар-иԥа иара
дзышьҭаз дазааигон. Аурыс хаҵа ицәажәашьа ус иҟан. Арԥыс уаҳа
уа иаангылара мыцхәны дахәаԥшуан, аҩныҟа амҩа дықәлеит.
Адырҩаҽны ахәымҽхан аҩны дааихьан. Иҵегь заа даауан, аолимпиада
аҽазыҟаҵараз амҩақәа рҿы аилыхара акәымзар. Иара иусқәа
ԥыхьатәи рҭыԥ иазааигон.
Ус изышьақәымгылоз Иалса длахҿыхцәамызт, лгәы иҭакыз
лнымԥшырц, лхы лнапаҿы ишаалгозгьы. Уи лусқәа еиҳараӡак
издыруаз лҭаца Анҭица лхаҭа лшьара цқьа дзықәломызт, лашьа
дҭаркызижьҭеи маҷк шҵуазгьы. Даҽа усқәак Какани иҩызцәеи
аусҭҵааҩцәа ирыдыркылон, аха изқәыркыз ада даҽакы ишалахәыз
рҿы рықәшаҳаҭхомызт еибырҳәахьазшәа, еибарххон. Уи лҟазшьақәа
Анҭица иҭылҵаацәомызт. Лара лхаҭа ахьымӡӷ лиргеит Какан, уи
аӡбахә Иалсеи лареи злалацәажәарызи. Ҽнак русураҿ рҩыџьегь
рымацара итәан. Ус иаанхалон дара. Анҭица лгәы лҽанӡамкәа, Иалса
лхы ҩышьҭылхит:
– Ԥара иҿаԥхьа аара сыдны схы збоит, бдыруама?
– Избан? – иаалырҟьа Иалса илҳәаз акәын, акәымзар Анҭица ус
дҵаауазма, иааҟалахьаз зегь лдыруанеи.
– Уи иашамкәан сизныҟәеит. Аҭамзаараз сиҳәароуп.
– Сгәы ишсанаҳәо ала, Какан бызизԥшӡом.
– Дзакәыз сзеилымкаазар, сызлаизԥшуеи?
– Ԥара беиликаарц биқәгәыӷуама? Уи сызбымарҽхәом.
– Ус мҩак ҳаицықәлап ҳәа сгәы иҭаӡам, – Иалса амц лҳәон. –
Дахьсыргәааз сцәымӷыуп. Саҭаимҵарц иҳәара суалны избоит.
– Ибҳәо ахи аҵыхәеи сзеидкылаӡом. Бхы лабырҟәырц
зыбҭаххеи?
– Хы ларҟәраны избаӡом.
– Иалса, бара аӡәгьы бзиа дыббаӡом.
– Иҟалап. Амала рҩыџьегь акыр исзаԥсаз уаан. Руаӡә дыӡҭит.
– Ԥара бара бзакәым дзыҟоу, – Анҭица Какан итәык лҳәаӡомызт,
ланхәԥҳа лыхдырраҿ уи «дшыӡҭыз» лаҳазижьҭеи.
– Уи акәӡам сзызхәыцуа, – Иалса лгәы иҭамыз лҳәахуан.
Анҭица илаҳақәоз зынӡак иџьалшьаӡомызт. Рҩыџьегь Какан
иламцәажәар – уаҳа иӡбахә зҳәарыдаз. Дара раҟара дыззааигәадаз,
иани иаби ртәы умҳәозар. Аха, данҭарк инаркны, Иалса хәыцырҭақәак
лхала дҭаргалан, деилдырхуан, ԥшатлакә деиладырҩынтуан, ажәак
лҿыҵшәаӡомызт. Уи дызҭашәаз лҭаца илзеилымкаауазма,
лылаҿылҭӡомызт.
– Ԥара дуаҩ иашацәоуп, – Иалса акрамҭа ԥшабжьас
дзырчмазаҩуаз лыгәҭакы аацәырылгеит. – Ариабжьарак схы
иҭахынҳәуа закәу бдыруандаз: Ауаҩы ииашара – ихьанҭаӡоу
ԥышәароуп. Ус иҟоу ианакәызаалак даҳзеилкаауам. Иҟәыӷоу иакәны
даҳбаӡом. Ҳазынтәык ҳаиӷрагыла амҩа ҳануп, даабаӡом.
– Ус анакәха, – Анҭица ланхәԥҳа ҿыцла даалырӡырҩит, –
зыцәгьа уҳәо ушә дшыхгылоу басҳәарц сҭахыуп.
– Иаанагои? – Иалса ашә ахь дагьынаԥшит, зыӡбахә рымаз уа
дрызԥшыҵәҟьазшәа.
– Ԥара ахәышәтәырҭа дҭоуп.
– Ибҳәо закәи?!. – Иалса лгәы аалыхьит.
– Хьаҳәхьачрада бизцаҵәҟьома?
– Дызбар сҭахыуп. Ихьыз еилыбкаама?
– Ус сизымҵааӡеит. Атерапиаҿоуп дахьызбаз.
Иалса азныказ дааилахеит, лыцламҳәа лнап аҵаргәазшәа
дахьтәаз. Илурыз лзымдыруазшәа дшубозгьы, даныҩагылоз
илыӡбахьаз анагӡара дшазхиаз ҩашьомызт. Уи изқәылкыз уамак
илымазмырҽхәоз Анҭица лаԥшыла дшынаскьалгоз лымбаӡо, лара
дындәылҵит. Рханы иҩназ аҟәшахьы дҩыхәнеит. Аус зуаз
илзымдыруаз аӡәыр дыҟазма, аҷаԥшьаҩ медеҳәшьа дналыдгылеит,
лара дзышьҭаз ачымазаҩ дизҵаарц.
– Ахԥатәи ауадаҿ дышьҭоуп, – амедеҳәшьа Иалса
дахьыҩналашаз ллырбеит.
– Дышьҭоуижьҭеи иҵуеи? – Иалса уи дизҿлымҳацәан,
– Хы-мшҟа ҵуеит, анҵамҭақәа изларҳәо ала.
– Ихьуеи?
– Уи азы аҳақьым хада бизҵаа! Уи иоуп знапы дану.
Иалса аҳақьым хада иуада дныҩналеит.
– Ԥара идиагноз еилыскаарц сҭахын.
– Уамак акгьы имыхьит, – аҟәша аҳақьым хада аӡӷаб
даалҿаԥшит. Арҭ рызынтәык қалақьк еицаланхон, хаҭала
еибадырқәон, аус еицыруан. – Аԥсҭазаара ахьанҭара иқәыӷәӷәеит,
игәы маҷхеит, аха ԥхьаҟа дзызхьааша ак имам. Знапы дану
дбымбаӡои! – длафуан иара. – Даҽа ҩы-мшҟа роуп, нас даусыжьҭуеит.
Уи иуада данындәылҵ, Иалса ачымазацәа руадак дныҩналеит.
– Ԥара даалаҩеирц ддәылҵит, – еицышьҭаз руаӡә хьаада
дҩалхаҵгыларц далаҟан.
– Ара дызтәома, адәахьы дгәароуп, – ишьҭаз даҽаӡәы
дҿаԥхаҿаччон, ижә аҽҽа аризшәа.
Адәы ҭбаан, ашьҭахь аман, аԥхьа. Амашьына ахьеилыхоз,
иидыруаз џьоукы дрыдгылазар ҟалон. Иара дахьыҟазаалак иԥшаара
дазхианы, лара амардуан адыдыҳәа длаҿалеит. Уи игәыхь зхылҵыз,
зегь лара илхарамзаргьы, ахәҭак лгон. Хара аԥшаара дақәимыршәеит
иара, аанда ааҩсан еиваӷӷа игылақәаз атәарҭа кнаҳақәа руак
дықәтәан, ихы ҵарҟәыла иааикәыршаз имбаӡо. Лара днгаидтәалеит.
Даниба дагьаалҿаччеит.
– Ахәшәтәырҭа уҭашәарын ҳәа згәы иаанагодаз.
– Уамак смыхьит. Чымазара зцәа иалаӡам усҟатәи агәыхь
изкашәар ҟалоит иҳәеит сҳақьым.
– Угәамбзиарахь шьаҿак сара иусырҟаҵазшәа збоит, – лгәы
иалаз лҵәахуамызт.
– Ус сгәы иаанагаӡом.
– Уҿаԥхьа исыду рацәоуп, – иаахҵәаны даҭеимҵарц диҳәарц
дзазнеиуазар ҳәа, амҩа дықәын.
– Акымзарак быдым, иҟалаз ҟалеит, – аниҳәа, наҟ ак лзацымҵо,
дааидхалеит.
– Саҭоумҵан!– лҳәеит, аха уи даҽакы иазкын, – даҽакала
усзыҟазшәа збон.
– Ибҳәо ахи аҵыхәеи сзеидкылаӡом.
– Убас аума убзиабара шыҟаз ҳәа, сҵаарц сҭахыуп.
– Уи аӡбахә зҳәаша бара бакәым.
– Иахьцалак.
– Абзиабара зегьы ишеилыркаауеи сара ишеилыскаауеи
еиԥшымшәа збоит сахьхәыцуа. Бзиа избо иҷыда рацәа бзиақәа ҳәаа
рымамзароуп. Аҵыхәтәан убрахь укылсуеит. Ауаҩы, – иҳәеит, «аӡӷаб»
ибз ишықәххуазгьы, – бзиа дзубо далаҟазароуп. Сара сыбзиабара
шьҭак илашәу акакәӡам.
– Иухьҵәҟьаз аахҵәаны иумҳәо!
– Иалса, сара бара бшысҭахыу быздыруам. Амала шьҭа уи атәы
зҳәо сакәӡам. Саҭабымҵан! Ак сыӷраԥсит.
– Аҭамзаараз иуҳәаша сара соуп. Агәабзиара Анцәа иуиҭааит!
Лара дҿаԥхаҿаччон, аха иара лхаҿы ианибаалоз акәӡамызт
лыбла ҵаула ирҳәоз. Дҩагылан, лҽылҵәахырц лҭахызшәа, ашацаҳәа
лҿыналхан, амардуан днаҿагылан, наҟ дныҩналеит, иара
дышлышьклаԥшуаз мацара. Уи аӡӷаб иара лҽизааигәалтәӡомызт,
ибзианы игәаламшәози. Лара есааира дицәынаскьон, убри азын иара
игәыхь азҳауан, уажәы-уашьҭан игәахы ԥҵәарызшәа еисуан, имшын
цәқәырԥаха; зных аҽарҭынчуан, амш анбзиаз иара убри амшын
аҭынчшьа иашьашәалан. Игәеисра ахра ақәцәи арха еиужьреи
ирыбжьан. Усҟан макьана имааԥсацызт, аха зны икарауарахарын,
иалыҵшәахашаз здыруадаз. Лара лакәын зегь зыбзоураз. Макьана
изыгәаҭеиран. Дахькылсшаз еилкаа ахьимамыз иаҳагьы
изыԥшатлакәын. Аҵыхәтәан, убра дахьиватәаз, лгәы ахьылирхьыз
усҟатәи иныруамызт. Убранӡа днанагахьан.
– Ԥара! – ачымазацәа руаӡә ахышә дадгылан. – Аҳақьым
дузааит. Ирлас!
Уахь ахәнара иҭахӡамкәа, ара атәарагьы ицәымӷны, аҩныҵҟа
Иалса џьара дааиҿаҳар дацәшәо, иара дҩагылан, ишьамхы
ӷәӷәаӡамкәа, амардуан днаҿагылеит. Дахьышьҭаз дныҩналан, ииарҭа
днықәтәеит. Иара иааира дазымԥшырц, индәылҵхьаз аҳақьым,
адырра ирҭазшәа, даахынҳәит. Ԥара игәы аусушьа дазыӡырҩуан
иаԥхьала, иашьҭахьла.
– Ухаҭа ухы шԥоубо? – уи ичымазаҩ дизҿлымҳан.
– Сыцәгьамшәа збоит, – Ԥара игәабзиара уажәыҵәҟьа хьаас
имаӡамызт, наҟ ахәышәтәырҭа аҭыҵра дазгәаҟуан.
– Саргьы убас сгәы иаанагоит. Амала угәалаҟазаара ԥхасҭаӡоуп.
Убри еиӷьхарц, уаҵәы, даҽа знык уаагәаҭаны, аҩныҟа уоусышьҭуеит.
Иуаҳама?
– Еилыскааит.
Иҩызцәеи иареи анааизынха, днықәиеит, аҭӡамцахь иҿы
нарҳәны. Ибла хҩан, иҩныҵҟа ҭахәаҽ дарцәомызт. Амедеҳәшьа
данааҩнала агәыр илалҵон, даахьамԥшыр ишԥаҟаиҵоз. Ҿыц днаҳәны
днықәиахт. Шьыбжьхьафараз дымгылаӡеит. Ахәыцраз
дагьхәыцуамызт. Иԥсҭазаара ахәҭак имнаҟьазшәа, ԥхьаҟагьы ак
имбаӡозшәа, дышшаӡа дҭацәын. Иаҳа-иаҳа дҭынчхон. Ауха даҽа гәырк
иларҵеит. Дцан, акрифеит.
– Сзырцәаша ак сышәҭар сҭахыуп, – аҷаԥшьаҩ дналыдгылеит.
– Шьыбжьон акыр уцәазма?
– Мамоу.
– Нас арцәага иалоухи? Уаҵәы, ацәа цқьа узалымҵуа, адәы
уқәзаауеит. Арцәага бзиоу џьушьома.
– Ус иаҳа еиӷьасшьоит, – иара лара, ацәажәара заҟа бзиа
илбозеи ҳәа, дылҿаԥшуан.
–Усҭи цитрамонк. Абри иеиӷьу агьсызуҭом. Усҭ ҩ-таблеткак.
Ауха уаҳа дзымааԥшӡакәа, ԥхыӡк дзаламлакәа, ҭынч дшыцәаз,
аҵх ааихигеит. Ашьыжь ихәышәтәҩы ҿыц дизааит.
– Уаҳа уҿсумырбакәа, ушиашоу аҩныҟа уца! – наидиҵеит иара. –
Ак уламкьакьозар, арахь уаҳа уҽсумырбан, – ҳәа нациҵеит, игәы
шыбзиаз Ԥара дцо-даауа дыбжьахаз џьушьарын.
Уи ихәмаршьа Ԥара уамак иныруамызт. Хыбрак аҵаҟа Иалса
дахьицыҩназгьы изычҳауамызт. «Дгәырӷьаҵәа» амҩа данын. Амҩахь
данкылс, машьына хәыҷык ааникылан, аҩныҟа ихы имырхеит. Уи дцон
иҭакыз Адамыр инхарҭахь. Уи анхарҭа имаҳә ишитәыз игәалаиршәар
иҭахӡамызт. Убасҟатәи дицәымӷын уи ауаҩы, игәарԥгьы
дызнықәыԥшуамызт. Аха иаҳәшьа замана, игаӡахаз Џьука уа
дыҩнагылан, дылзымцар ишԥаҟаиҵоз. Лхаҵа дҭаркижьҭеи, иара лара
знык дибахьан. Уаҳа ааигәа дылмацәажәарц, иҽлықәиршәаӡомызт.
Илҭагылазаашьахаз гәаҭаны, лхы цқьа дазхәыцыр, ԥхьаҟа
ишьҭылхшаз амҩа дазааирын ҳәа, иара длызгәыӷуан. Дхәыҷын лара,
аха акыр шеилылцоз имдыруази. Иаалыкәыршаз рыбз баҩ алаӡамызт,
уигьы акы дазнархәыцрын. Лак ргәарԥ иҭан ҳәа дазымхәыцӡакәа,
аԥшәмацәа дрыԥхьарц рызҿимҭит, хаха дынҭалеит.
– Арахь уааи! – Адгәыр иан абарҵа дааҵагылеит.
– Џьука дызбар сҭахын, – длалбааны диԥылар иҭахымкәан,
дсасны дшырҭамыз лирдыруазшәа, иара, агәарԥ агәҭа иқәгылаз ара
иҵагылаз арымӡ днықәтәарц, дааҭгылеит.
Иԥсуаз абӷьы шлақәа каԥсақәон, адгьыл аҿы иттарц.
Иаамҭаӡамкәан ибыргхоз аԥҳәыс наҟ дныҩналан, уаҳа ддәылымҵит.
Уи лҭыԥан, еишьҭагыла иаадәылҵит Џьукеи Лизеи. Лиза ара
дахьаанагаз иара ишԥаџьеимшьоз, лаб, иқәҵшьа злаҟаз ала, ҿыц
арахь дааишьҭуазма. Дара рҩыџьегь лалбаан, аԥсшәа иарҳәан,
иаргьы дҩархаҵгыла данынареихырхәа, инеицтәеит.
– Уаҳа ак уҭахымзаргьы, каҳуак усмыржәуази, аҩныҟа уҳазлеи! –
Џьука ԥшәыма ԥҳәысҵас лхы аамҩаԥылгеит, ус ала иаргьы игәы
ааҭлырԥсааит.
– Ара ҳаицәажәап, – иара иаҳәшьа лҿынтә илаԥш еиқәлымҳаз
Лиза лахь инаиршәит.
– Акыр ҟалама? – уажәраанӡатәи ирыхҭысқәахьаз рнаҩс, даҽа
ҿыцк дазԥшызшәа, Џьука лҵаашьа иара ишьара дықәнарҟьон.
– Бхынҳәуазар сгәахәын, – уамак иҽизырӷәӷәомызт, лара
илцәажәашьаз ашьҭахь.
– Сышԥахынҳәуа?! – илаҳауаз лара дазыԥшӡамызт.
– Бсыцны цашьак бзамҭозар, ауаа бзаасышьҭып? – лгәы
иҭаҵәҟьаз изеилкаауазар ҳәа, длызҵаауан.
– Сара ус сыздәылҵӡом, – иааҿаԥылҵәеит.
– Базхәыц! Адамыр ааигәа изыхынҳәуа иакәӡам. Убри
ашьҭахьгьы даҽа хныҟәгашьак иҽанираалап ҳәа биқәгәыӷуама?
– Изҽеимхо уаҩ дыҟаӡам. Дызлашәаз ӡыблароуп. Дзалҵыр, мҩак
иԥшаап сгәахәуеит, ҳаргьы ҳаимыцхраауеи. Акы дақәшәеит ҳәа, сара
дәылҵшьас исымоуи, дахьынӡабзиаз думаҳәны, данҽеимха
думаҳәымкәа – ҟалашьас иамоу сзеилкаауам, – лцәажәашьа злаҟаз
ала, лхаҵа усымшәа машәырк дақәшәаз џьушьарын.
– Ибасҳәара сыздыроуам, Џьука. Базхәыц!
– Лԥа иҟаиҵаз иан дахычмазаҩхеит. Дахьылхамшьаз лгәы
иалоуп, аха лхаԥыц дкылак дылмааӡеи. Убри, убас дшыҟоу, дныжьны
дәылҵшьас исымоуи? Абхәындаҵас угәыдкыло, чеиџьыкала
улыдылкылар лҭахын, аха илҭахқәамыз дрықәшәо дааиуеит. Ҳҩыџьегь
ус ҳақәшәеит, ҳанымаалар ҳабацои.
– Напхыц адгьыл рпы, бара бани баби брааӡеит, уи бхамышҭын!
Абзиара бақәшәар рҭахын. Бара иалабхыда?
– Ислахьынҵазар акәхап. Ма каҳуак узаазгапи, – уаҳа уи
алацәажәатә ацылҵар шылҭахымыз мҩашьо, ашырҳәа дҩагылан,
лашьеи лысас ӡӷаби ааизныжьны, днахынҳәит.
– Бара ара бабаҟаз? – Лиза длызҿлымҳаны акәӡамызт
дызлызҵаауаз, ҿымҭӡакәа дабанӡалыдтәалазаауаз, иаҳәшьа лакәын –
дахьыныҩналаз ддәылҵуамызт.
– Лчара аҿҳәара мааигәахози, – лара иара иахь дыԥшӡомызт.
– Баб дзырҳәуаз Адамыр шиакәыз бзымдырӡози?
– Исыздырӡомызт. Еилкаа имаӡамкәа, ҳаб ҳақәимгеи. Амала
ааигәа рыцҳарак дшақәшәаз аҟара телефонла ислырдырит. Цқьа
еилыскаақәап сҳәан, сдәықәлеит.
– Убас иаармарианы боурышьыҭма?
– Сышдәықәлоз телефонла ирасҳәеит, акәымзар
соузышьҭуадаз, дара шхәыцуала, арҳәцәа ртәылахь.
– Аеи, ҩыџьа, х-ҩы роуп ҳцәа зырцәгьо. Иахьцалак, аҩны
бырзымӡырҩыкәа, бахьааз сҭахӡам. Амала мҩа харак
бықәгыларымызт, акы беилнархит акәымзар.
– Ишудырыз умбои! – игәаӷьны дзиҿапԥшуамызт.
– Ибыхьи? – усҟатәи иара ари аӡӷаб длызҿлымҳаӡамызт,
реицәажәара уа днанагеит умҳәозар.
– Уара узбарц сҭахын, – лхы ларҟәын, илҳәоз лҿыршәара
лцәыуадаҩын.
– Избан? – шьҭа дызламҵаауази иаҳаз ашьҭахь.
– Сара усҭахыуп, – иаразнакҵәҟьа илзымҳәеит аха.
– Ибҳәашьеи?! – дгаӡазшәа дылҿаԥшит, хҭҟьаразшәа ибла
лыларҟаца.
– Уаҳа ишԥасҳәо, бзиа узбозар? – лхы шылаҟәыз илаҟәын.
– Сара сбыздырӡом. Бзиа сышԥаббои? Исзеилкаауам.
– Уара усыздырӡом, ыы? Ацәгьоуцәа умхәыцӡакәа рҿагылара
шԥоубаз? Абзиаҵәҟьа узыҟаҵара мап уцәызкыз деиқәурхон, уи
шԥоубаз, ыы? Уи мап уцәикит акәӡам, уиԥсахит.
– Баб изы ус бымҳәан!
– Ус иҟазар? Саб иоуп уи, аха уара усҭахызар?
– Даҽа зны даҽаӡәы ус иабымҳәан! Бизеилкаауа џьыбымшьан.
– Иуҳәо закәи?!. Даҽаӡәы дарбан? – Лиза лылаӷырӡ лҿыкәасан,
лхы ҩышьҭылхит. – Узсыхәамԥшуеи?
– Сбыхәаԥшуеит. Сбыхәаԥшуам зҳәада?
– Усыхәаԥшуеит, аха субаӡом, – лылаӷырӡ аангылаӡомызт.
– Лиза?!. – уажәраанӡа изганк леирха итәаз Ԥара даахьаҳәит.
– Бзиа сзумбои? – лылаӷырӡ цәыкәбархон.
– Лиза! – лыжәҩахырқәа нҭарс даалыхан, заҟантә лқьышәқәа
дрыгәӡыз узыԥхьаӡомызт, нас ашырҳәа лаԥхьа днеиҳәҭҟәыҟәлеит,
лшьамхқәа наҟ-ааҟ иааникылан. – Бзиа бызбаӡом ҳәа базҳәада? Уаҳа
наҭахымкәан бзиа бызбоит.
Дылҿынҵәаауазаргьы здыруадаз, убасҟатәи лара, аԥхын
лымракра ашьҭахь, иаҳа дыԥшқан, дҟәымшәышәын, дпашәын, лӡамҩа
уаркалеиуан, дыԥшӡацәан. Иара деилзырхуаз ԥыхьатәи ибзиабара
дахәаҽуан, макьана цқьа дзалымҵӡацызт, дагьанбалҵрыз, иныруаз
акыр изеилыргомызт.
– Ну вот! – лылаӷырӡ лӡамҩа иаҿан, аха лара дԥышәырччон. –
Сагьугәӡит, – афымца лылырҟьа, деилазырҩынтуаз амцабз аарла
дарԥхан, азныказ шлызҿымҭуаз, дхәыцыртә лыблахаҵгьежьра
даалҵуан.
– Бысҭахӡам ҳәа базҳәада? – иҳәахт иара ҿыц, нас дааиасын,
иҭыԥ ааникылеит. – Уаҳа наҭахымкәан бысҭахыуп, аха…
– Нас «аха»1.. – ҿыц лгәы кылызҵәоз ак цәыригар ҳәа дышшәоз,
лылаӷырӡ рҩаш аалрыцқьан, макьана маҷк дкьыпшәыпуан.
– Абыржәоуп аӡӷаб данысцәыӡыз.
– Уара аӡӷаб думазма?!. – лара илаҳауаз заҟа «иџьалшьази».
«Аӡӷаб думазма?..» лызҵаара иҭыԥ даақәнаргылартә,
игәыҭшьаагаха ԥшатлакә деиланаргьежьуан. – «Дсымазма?» –
гәаныла ихы дазҵаауан. Лара лызҵаара аҵакы ус акәын ишыҟаз:
димаз џьишьон, аха димаӡамызт, ицәыӡуадаз? Иара бзиаҵәҟьа
дылдыруазма?!
– Закәытә ӡӷаби, закәытә бзиабареи зыӡбахә умоу? Уара
абзиабара умаӡамызт.
– Абасҟатәи шықәса схы зжьон бҳәарц бҭахыума?
– Иҟалап ус ухьзар. Абзиабара ҩыџьа ирыбжьазароуп
ианыбзиабароу.
– Ҩыџьа ирыбжьазароуп бымҳәеи? – иааинырсла ирҵаула
длырхәыцуан.
– Исҳәеит. Аха уара уда сзынхаӡом, – лара ихшыҩ ззишьҭыз
иаразнак игәнылкылеит.
– Саргьы ус сгәы иабон. Аха шьҭа, атымитыша санхықәгыла,
сҽысшьыҵәҟьар иаԥсамшәа збоит.
– Сгәы умхәын! Еилаҟәаҟәаса исыӷроумҵан! – диҳәон Лиза. –
Уара узтәу сара соуп, – деиҭаҵәыуон. – Аӡәгьы улысҭаӡом.
Иузеилкаауам акәымзар, уара иутәу сара соуп. Анцәа ҳаизишеит,
ишԥаузеилымкааҵәҟьо?!. Иҟасҵареи?!. Анцәа уахьсиҭаз…
уахьсықәиршәаз – зегь раҵкыс иҳаракыу акоуп сыԥсҭазаараҿ. Сгәы
еилаҟәаҟәаса исыӷроумҵан! – ҿыц деиҭаиҳәон.
– Бара бзы сԥсы ҭазаароума? Ибҳәо базхәыцуама?
– Даҽа мҩак уманы убома? – игәаанагара иқәԥылҽуаз
џьушьарын.
– Ҭакәажәык леиԥш бҟәышуп. Арахь бӡыхь ыҵымҵӡацт. Ари
закәи? Егьи аганала уахәаԥшуазар, ас аӡӷаб дцәажәома? – зны
дирҽхәеит, уи лара даԥсан, диргәаарц иҭахӡамызт, нас илыгханы
иибоз уа инаԥишьит.
– Ишԥа?
– Аҷкәын дишьҭаланы, аӡӷаб ҳара ҳҿы дааӡом.
– Издыруеит. Иҟасҵои?
– Бца аҩныҟа! Сара сбышьҭала снеиуеит.
– Иуҳәо закәи?
– Ма аҭацаагацәа насышьҭуеит.
– Иуҳәо закәи?
– Даҽа мҩак сыманы ббома?
– Угәра згаӡом.
– Сыгәра бымгозар, сзыбҭахи?
– Убас ухы мҩаԥугоит.
– Абыржәоуп ианысӷрагылаз. Схы шԥамҩаԥызгари?
– Ус сгәы иаанагом. Ухәуп азын, иуӷрагылаз џьушьоит, аха уара
уи рылумыршеит. Макьана иузеилкааӡом акәымзар, аиааира згаз уара
уоуп.
– Сыҩныҵҟа еилаӷзуеит, – дашшуан, арахь ихьыз зегь
лдыруазшәа, илҳәоз злаҵалырбыргуаз изеилкаауамызт
– Макьана аԥшатлакә уеилнархуеит, иухымгои. Сара суцхраарц
сҭахыуп.
– Абзиабараҿ ауаҩы диегоиступ. Уажәы ак ада ак ббаӡом. Сара
ара салҵны џьаргьы сызцаӡом. Бара даҽакала бааӡоуп.
Ишыԥцәыцәгьахо еилыбкаауама?
– Зашҭа уҭалаз иашәа шҳәатәу еилыскаауеит.
– Уажәы сара схы акәӡам сзызхәыцуа. Бара боуп сгәы иҭоу.
Аамҭа бысҭоит, Лиза: бгәы иҭабкыз ҿыц базәхәыц!
– Даҽа мҩак сара исымаӡам.
Дҩаҵҟьан, дласны аҩны дахьазнеиуаз, лара лыԥшӡа еинаала
ныҟәашьа ахә ишьартә, иара длышьклаԥшуан. Дахьиргәыӷыз
ахьынӡаиашаз изымдыруа, дҩагылан агәарԥ ирлас дынҭыҵырц,
дҩеихон еиԥш, Џьука абарҵа дааҵагылеит. Дааздәылҵуаз аҩны
данымаалозшәа агәаанагара ааизкашәахьан, лара длалбаан
лҿанаалхоз.
– Дызургәаҟуеи, уара?! – дааидтәалеит, акаҳуа изаалгарц
дышлыргәыӷхьаз лхаршҭны. – Дхәыҷуп, лгәы ԥумҽын.
– Иҟасҵаша акыр бзыӡбуама? Абыржәоуп схы ԥҽны ианызбаз.
– Акгьы умыхьит. Ухаҵаӡамеи? Лиза дшыбзиоу уаҳа иумбаӡои?
Иара, дыԥхашьан уҳәартә, ицәа дааҭахьҭшьит.
– Бара ус аҳәара бзымариоуп.
– Думжьан!
Иара дҩагылан, агәарԥ дынҭыҵын, дааҭымгылаӡакәа амҩаду
дазцәырҵуан. Шьапыла акырӡа дцахьан, машьынак анааникылоз.
