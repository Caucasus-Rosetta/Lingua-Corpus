Владимир Аҵнариа ахәыҷқәа рзы ииҩыз ажәеинраалақәа реизга «Сыԥсадгьыл
Амра» аҿы еидкылоуп аҵарауаҩ, акритик, апоет иреиӷьӡоу
ихәыҷтәы жәеинраалақәа. Урҭ рхы иадырхәар ҟалоит ахәыҷбаҳчақәа
рааӡаҩцәа, абжьаратәи ашколқәа рырҵаҩцәа, аҭаацәарақәа раазаратәи
рырҵаратәи усқәа рымҩаԥгараан.
Владимир Аҵнариа ииҩыз ахәыҷтәы жәеинраалақәа иссиру адунеи
аҿы унаргоит. Иҟәышуп, иблахкыгоуп, илахҿыхуп. Ара иҟоуп амелодиа хаа,
абызшәа иаҵоу агәыкра.
Иажәеинраалақәа рҿы иуԥыло ажәақәа зегьы ҭәуп аԥсадгьыли, абызшәеи,
ауаҩи рыбзиабарала. Аԥсуа игәараҭа, уи абеиара, зыфҩы лаҳалаҳауа
ашәыр, аҵар зыбжьы хаакәакәароу уҳәа апоет ахәыҷқәа рыблала ибаны,
ргәаҵақәа рҿынтә иаауа ашәа ажәа ашҟа ииаганы ақьаад аҿы ицәыригоит.
Апоет ажәеинраалацыԥхьаӡа ҿыц-зны ихәыҷра гәырӷьахә ааԥынтәи
амшкәа дсасны дырҭаауеит, усҟан ихалашо амра ашәахәа цәгьа изҩыдоуп,
зны аԥхын, нанҳәаз иаҩсҭаахә диблырцаз абарбанџьиа дахыԥоит,
даҽа зынгьы ҭагалан днеины ажь афҩы хаала ҳгәы ҟаиҵоит. Иажәа ахьыҟоу
иашәагьы ыҟоуп.
Ажәеинраалақәа зегьы ахәыҷра аамҭа иагәылсны иаауа апоет ихаҭа и
гәалашәара ссир иалхны иҩуп. Ус шакәу ацәаҳәақәа зегьы ирныԥшуеит.
Ара иҟоуп ахәыҷра иахарку ажәҩан ацқьара, алашара, ара иҟоуп мҵәыжәҩада
аԥырра, агәеизҳара. Гәашәк аркны, даҽа шҭак иҭеигалоит ахәыҷқәа,
нас иареи дареи амра ашәахәа ҳкуеит ҳәа иашьҭалоит. Абас еимадоуп апоети
аԥхьаҩ хәыҷи.
Имариаӡам ахәыҷы игәы ақәшәара, ашәҟәы иадԥхьалара. Аха ахәыҷы
иаҟарагьы абзиа ирласны избо, ахьшәҭҳәа издызкыло дыҟазам. Владимир
Аҵнариа иажәеинраалақәа ахәыҷқәа бзиа ибаны изыԥхьало ракәхоит.
Аԥсшәа! Исыцыршаз сажәа,
Гәыҳәԥыхшҵас изырхәыхә сҟырҟы,
Ԥсра-ӡра зқәым жәлар ражәа,
Уара сыблагә, схы, са сыԥсы.
Изызбозеи адгьыл ҭабгошәа,
Изызбозеи хәлар имшауа,
Изызбозеи амра ҭашәошәа –
Џьара аԥсышәак са иансмаҳауа?
Акаамеҭ ззырҳәо ҟаларгьы –
Ус еиԥш анцәа ҳҭоумырԥшын! –
Машәырны саӡәыкны сеиқәхаргьы,
Сҵаа-ԥшаауа са снаҵысрын.
Иқәыблааз геи-шьхеи сырхысны,
Аԥсышәак ахьырҳәо сназарц,
Ӡи-мцеи ирзымгаз насыԥны
Аԥсыуак инхарҭа сыԥшаарц.
Ахәрашәа еицаҳҳәап ҳнеидтәалан,
Илеиҩеиуанаҵ уаҟа ҳаԥсыԥ,
Аԥсышәала ҳшеицәажәо хаала
Ҳаԥсуазаргьы, ҳшаԥсыуаау ҳаԥсып
Аԥсшәа! Уаныҟам сыгәнаҳауп,
Сҿахәы сзарҳәаӡом адунеи,
Узқәиааз адгьыл ссир ԥсраҳа,
Уԥсӡом урҿыҩла геи-шьхеи!
Аԥсшәа! Исыцыршаз сажәа,
Гәыҳәԥыхшҵас изырхәыхә сҟырҟы,
Адунеи ду иақәлоу жәлар ражәа,
Уара сыблагә, схы, са сыԥсы.
Смаланыҟәа, смаланыҟәа,
Ҳамцаӡои уажәшьҭа аҩныҟа?
Ҳазхара ҳанныҟәа-ныҟәа,
Амҩа ҳақәлап ҳа ҳаҩныҟа!
Сыԥсадгьыл амра ҩавҵыҷҷоит ашьха,
Аҳәиҵәҳәа, ажәлеиԥш, икаҟьо ашәахәа,
Геи, шьхеи, каршәреи зегьы ирызқәашьха,
Хәыҷи-дуи сыжәлар амбар иԥсуа.
Сыԥсадгьыл амра ԥхоит ишеишеиуа,
Иреиӷьу амра сыԥсадгьыл иазшоуп,
Абла ҭыџьџьо, ишаԥшаԥуа иахьнеиуа,
Ан леиԥш ихаауп, игәыкуп, иԥшӡоуп.
Сыԥсадгьыл амреиԥш ҽа мрак заԥхашом,
Иҟалашам сыԥсадгьыл амреиԥш ҽа мрак,
Уқәлаша сыдгьыл, бзиара збаша,
Сыԥсадгьыл амра, изқәым ҭашәара!
АԤХЫНТӘИ АШЬЫЖЬ ИАҴӘАРА
Аԥхынтәи ашьыжь иаҵәара,
Уацшәаҳәоит амра ашәахәа,
Амра иаԥыларц мацара
Аԥсаатәқәа цоит еицрыхәхәа.
Сныҵԥрааит ԥсаатәҵас абарҵа,
Сзыԥыруам иахьак сгәазхара.
Ашҭаҿ иҟәынашәкха аӡаӡа,
Имцабзха иаҿуп абылра.
Ашьацра цәажәоит аҷҷаҳәа,
Аҳауагьы цқьоуп, иласуп.
Амцхә аԥсҭазаара сгәы аҳәоит,
Ԥсаатәҵас иахьа сҳаракуп.
Унеила, унеила сыԥсаҵа,
Адәеиужьқәа рашәа ҳәала,
Ашьыжьтәи аӡаӡа, наӡаӡа
Укәалыкәаџьо сашҭаҿ уҳәла!
Анбан шәаԥхьала игәынкылан,
Анбан ҩызас иҟашәҵа,
Нбан-нбанла инеихшьалан,
Анбан шәаԥхьа, аҷҷаҳәа ишәҵа.
Аԥсшәа аӡеиԥшҵәҟьа ишәҳәаларцаз,
Анбан шьҭаҵатәуп шьаҭас,
Ҳажәлар рҵеира шәаԥсахарцаз,
Аҵара шәҵала уаҩҵас.
Анбан Аԥсынтәыла ашәоуп,
Ҳажәлар гәакьа ирбызшәоуп,
Уи ҿахәҳәагоуп, уи дацԥашәуп,
Ҳажәлар рыбжьеиԥш, рыԥсыҵәҟьа ахоуп.
Анбан, анбан, анбан бан,
Бзиа узаабозеи, избан?
Избанда Аи Ни еибабан,
Иссирӡоу ажәа рхылҵит АН!
Анбан шәаԥхьала игәынкылан,
Анбан ҩызас иҟашәҵа,
Нбан-нбанла инеихшьалан,
Анбан шәаԥхьо, аҷҷаҳәа ишәҵа.
Анбан Аԥсынтәыла ашәоуп,
Ҳажәлар гәакьа ирбызшәоуп,
Уи ҿахәҳәагоуп, уи дацԥашәуп,
Измырӡша дарбан? Ҳхьыбҿар шәоуп!
Ҵәаки ҵәаки еицуҵар,
Иҟалои шаҟа?
Ҵәаки ҵәаки еицуҵар,
Иҟалоит ҩба.
Ҩ-ҵәаки ҩ-ҵәаки еицуҵар?
Иҟалоит ԥшьба.
Ҩ-ҵәаки х-ҵәаки еицуҵар?
Иҟалоит... сызхара!
Жьа-парпари,
Жьа-барбари,
Жьамақари
Аҵла амҵан ҽнак ихәмаруан.
Ихәмаруан реырԥагьаӡан,
Рлымҳа кьацәқәа ркьакьаӡан.
Ихәмаруан имақаруа:
"Абгахәыҷы ҵыхәабаба.
Инасыр ҳара ҳаруаа –
Ишьҭарҵап ихәыларбаба!"
Бгахәҷык қәасқәасуа,
Аҵыхәа баба шьҭасуа.
Усҟан уаҟа имҩасуан,
Жьа фҩык аԥынҵа иҭасуан...
Ражәа алымҳа иҭасит,
Урҭ рышҟа инеиҭасит,
Аблақәа цымцымуа,
Аԥсы мыжда қымқымуа.
Жьа-парпари,
Жьа-барбари,
Жьамақари
Абна хыла иасит,
Рыҩны-ргәара иавсит,
Ашәыргәындақәа шәаҟьеит,
Ишәаҟьеит моу ишәаӡеит.
Ицеит,
Ӡибнаҟа ицаӡеит,
Уаҳа рызбахә ҟамлазеит.
Аҵыс хәыҷы, узырҷырҷыруеи,
Ашәа иуҳәо заҳауада?
Ираҳа-ирмаԥа, сшәаҳәалароуп.
Псыхәа сымам шәаҳәарада
(Б. Шьынқәба ҭагалантәи ицәаҳәақәа рхыԥшала)
Уаха-саха, уаха-саха,
Уаха-саха Мҟаҟачан,
Ҩаха-хаха иҳамам хҩаха,
Уаха-саха Мҟаҟачан!
Иҟам тәаха, иҟам ԥшыха,
Иҟам ԥсыха Мҟаҟачан,
Лбааҟа аужәра, арха еиужьра,
Геи-шьхеи ирхыҩт ауҟьанчаҟьан.
Ҭагалароуп, ԥсеилахароуп,
Аӡә умгылан, аӡә умтәан,
Хәыҷи дуи шәнеибацароуп,
Доусы иулшо уы, умаашьан!
Ажәлар гылеит ахьхьа-џьџьаҳәа,
Еицуп рашәеи рыкруреи,
Аҿҿа-ҿҿаҳәа иҿыхуа, ргәаҳәо
Зԥаҵа иалаччо аџьықәреи.
Абааԥс, Хьыџьгәа, абааԥс, Мыџьгәа,
Зегь ҳзықәгәыӷуа шәара шәоуп...
Арха нмыжькәа, аҿаҩа нмыжькәа,
Аҭагалараз ҳаиқәшәоуп!
Рнапқәа аттаҳәа имҩанырҵоит
Расҭа, Мака, Мац, Дадын,
Бӷъыц-бӷъыц еиқәҵо, иԥахны ишьҭарҵоит
Аҵәаԥшь еиԥшу аҭаҭын.
Ҳара иҳалам амақарра,
Баша шәамжьан аҳаичеи:
Иалаагалоит аҳәынҭқарра
Тоннала ахьырҵәаҵәа ачаи.
Аҵла рықәцәа иҩеит амҵәышәқәа,
Ирылкәраа, амахәқәа ртаруа,
Хыхьӡоуп ажьымжәа ҟәымшәышәқәа
Амра азааигәара иахьшәуа.
Арԥыс ԥагьа ԥаҵа кьакьа,
Узцом уалаччо уԥаҵа,
Иунарҟаҵап хыҵаркьакьа
Аҳардан ҩы ҿацаӡа.
Бара аԥҳәызба, абла гәьӷра,
Бзырқәыԥсычҳаи ахәхәа-хәхәа?
Баҿӡоуп аџьынџьыхәа арыԥхра,
Нацәкьарԥсароушәа, икахәхәа...
Ҳаи, амарџьа, аамҭа уаҳа
Хымҳа-џьымшьа ишәмышьҭын,
Арахә гәнаҳауп, рыхқәа раҳа
Иазыԥшыми хкаарашьҭын...
Уаха-саха, уаха-саха,
Уаха-саха Мҟаҟачан...
«Ҽаанбзиала!» аҷахсахҳәа
Нас ҳнеидтәалап ун шьҭахь чан!
Ашәабжь каҩуеит, хара инаҩуеит,
Нагӡара ақәзааит аҿара!
О, иҩашьома слымҳа иҭаҩуеит,
Ԥсыуа чарашәоуп иара!
Ааԥын гәырӷьахә иашьҭагыла,
Аԥхын шоураха имҩаст.
Ирласны иааит ҭагалан,
Аԥсҭҳәа хчылеит, ԥшацәгьак аст.
Ҵис Маҵиса ԥаҵа кьакьа,
Хырбза-кәырбза, шьапҵыркьакьа,
Азынцәамаҭәа рхианы,
Иаақәсыргылт еилаҳәаны:
Акәымжәыхәа ҵис иашәуп,
Аҵәаҟьеиԥш иақәшәауа иӡахуп,
Инамӷасҵеит амаҟа,
Шаҟа ианаалозеи, шаҟа!
Аҟамачаԥа уа иаҟәнуп,
Иӷъазӷъазуа ихьӡыркуп,
Ачыхә ыргьало ахҭарԥа,
Ажәҩа ԥҽаҽаӡа аупа.
Амагә ашьа,
Аиқәагь ашьа –
Иблахкыгоуп анеи-ааишьа,
Шьҭа иузҳәашам: «Ҵис ацгәы аашьа»
Ҵис Маҵиса ԥаҵа кьакьа,
Еишәақәмацәыс, шьапҵыркьакьа,
Цәгьа уеинаалоуп, цәгьа уеиқәшәоуп,
Ахаҵа ихаҵа ззырҳәо уоуп!
Аха уҵыхәа исзамҭеит ԥсыхәа,
Маҭәа ашәымлеит уара уҵыхәа.
Акгьы аурым нас иршәшәала,
Уи ала уаӷацәа ршәала.
Ишԥассиру излеицәажәо
Адгьыл, ажәҩан рбызшәа.
Суҳәоит ԥсыс уахаларц сажәа,
Уи насыԥны уазкашәа!
Рҳәатәы шԥеиқәшәо, ишԥеинаало
Ааԥни, адгьыли, ақәеи!
Ус еинаалошь сажәеинраалаҿ
Сгәи, сыхшыҩи, сцәаҳәақәеи?
Сык аунда, шьыри ҭали,
Сык аунда,
Ахәырд-хәырдҳәа, сышьҭа анхало
Снылаланда.
Опыжә-опыжә, ԥшьала, ԥшьала
Ҵаҟа илеилар,
Нас иқәымҵуа аламала
Шьамхсны ишьҭалар...
Уахынлагьы бзиа иҵаалар, –
Аҷҷа-ҷҷахәа,
Ҳгәырӷьа-хәмаруа ҳа ҳнеидтәалар –
Аџьџьа-џьџьахәа.
Сык аунда, шьыри ҭали,
Сык аунда,
Ахәырд-хәырдҳәа, сышьҭа анхало
Снылаланда.
Аԥсны ԥшӡа, с-Аԥсынтәыла,
Уара ухьӡ бзанҵы иҭашәом.
Уара ухьӡала хкы-хкыла,
Ашәаҳәара са сгәы ахшәом.
Аԥсны ԥшӡа, сылашара,
Усызбашам сгәазхара.
Уара иумоу аизҳара,
Сгәашьамх арҵаруеит сара.
Аԥсны ԥшӡа, са сгәаԥхара,
Аҵх уалыҷҷо улашауеит.
Уара иухылҵуа алашара
Имҩақәҵаган иҟалеит.
Ажьаԥшқеиԥш, амра ашәахәа
Сҿаԥхьаҵәҟьа ихәмаруан аекаршәны.
Ашәахәа иаҳәон: «Шәахәа –
Амра лашара шәазҿажәкны!»
Аҽареиџьуан, зны ицон еиҵыхәхәа,
Ма аҽырқьақьан, ԥшьаала иаатәахуан.
Икаԥа-чаԥо, иӡыӡымкуа, ашәахәа
Збацыԥхьаӡа, сыԥсы ҿнакаахуан...
Аӡаӡа хьыршәыгәха, еимхәыцха,
Ашәахәа рхьырша икәалкәаџьон,
Аха амра аӷьыра еимгәыцҟьаа,
Сеимхәыцқәа уа ишьҭанарбон.
Искырц сҭаххеит ашәахәа,
Изгарц уи сыхәда иахаршәны,
Ихәмаруан, ихәмар, ашәахәа,
Ажьаԥшқеиԥш, сҿаԥхьа аекаршәны.
Сыԥан иԥеит ашәахәа,
Сыҩын иҩит ашәахәа,
Ҳаҿҟьаса ҳааи ҳааишьҭалеит
Ихалан схалеит,
Илбаан сылбааит...
Аха иамуит, исзымкит,
Уаҳа умԥсит!
Башаӡа сыҩит,
Баша сӷьазкит...
Инеихашәы ихәлаанӡа
Сҵәыуон акьажыҳәа,
Сӷьаҵәыӷьаҵәуа, сангьы слыҳәон:
Бнашьҭалан ашәахәа сызкы ҳәа..
Ҵиҵи-кәакәа, маахыр џьаџьа,
Ҳацгәы абаҟоу, ԥаҵа кьакьа?
Ҵиҵи-кәакәа, ҳацгәы бналеит:
Аеҳмырбакәа ашьқаԥ иҭалеит,
Ҵиҵи-кәакәа, ацха мбакәа,
Ицозма уи ацха мфакәа.
Дашьҭалт ҳан деихьыс-еиԥысуа,
Иҩит аблақәа ҟәыс-ҟәысуа.
Ҵиҵи-кәакәа, ԥшуазма иаанҿасны,
Ицеит абна хыла иасны.
Ҵиҵи-кәакәа, аламысда,
Уажәшьҭа угәараз усда-ҳәысда.
Кәыкәу, кәыкәу! Ааԥынрашәа!
Кәыкәу, кәыкәу! Анхарашәа!
Акәыкәу ааԥынра иазҳәоуп,
Ааԥын са сыԥсы аҿҳәароуп.
Кәыкәу, кәыкәу! Амҩа иқәу,
Умҩа абахоу, мшәан иабыкәу?
Усда-ҳәысда ушԥадәықәу!
Кәыкәу, кәыкәу лаҵарамза,
Иахмырԥакәа ажәла ҟьамзар –
Иуцәыгәианхоит
Ус ушдәықәу.
Амҩа уанхалар,
Утәанхалар –
Са иузҿысҭып:
Кәыкәу, кәыкәу!
Кәыкәу, кәыкәу! Ааԥынрашәа!
Кәыкәу, кәыкәу! Анхарашәа!
Аҩни аӡлагареи ирыбжьоуп,
Итәом, иаангылом, иааԥсом,
Ҳа ҳҽада убас еиԥш ибжьоуп –
Иушьыргьы амҩа иахҟьом.
Аӡлагарахь иагоит аџьықәреи,
Асақә еиԥш ашыла аанагоит.
Избалак зегьы гәылеи злеи
Ҳҽада аӡбахә неиҭаҳәо ирҳәоит.
Иаҿоуҵалак афоит ҳҿада,
Афатә еилнахуам иушьыр.
Иампыҵҟьаргьы зных ҽадарак –
Игәыбзыӷуеит, ахы узшьышьыр.
Аҩни аӡлагареи ирыбжьоуп,
Амҩагь иахҟьашам џьара,
Ҳа ҳҿада убас еиԥш ибжьоуп –
Мҩак ада аздырӡом иара.
Имацәысит аҵыр-ҵырҳәа,
Агәыр-гәырҳәа идыдит.
Ақәа дәықәлеит ахыр-хырҳәа,
Аҽыр-ҽырҳәа иаакашит.
Ԥыҭрак ашьҭахь аҽеиқәнакит,
Ацәаҟәа кыдлеит иӷраӡа.
Хәыҷы-хәыҷла аԥсҭҳәа хыҵит,
Амра цәырҵит ихааӡа.
Ашьац иаҵәа қашәқашәо,
Сара сбаҳча хнаҟьоит.
Аԥша ҟәанда абыӷьқәа ршәшәо,
Аҵла рымахә еимнарҟьоит.
Са сԥылара иазхианы,
Бӷьы иаҵәала еилаҳәоуп,
Сбаҳчахь снеиуеит сазгәыкны,
Гәыла-ԥсыла ҳаимадоуп.
Иасуеит, иасуеит имтәаӡо,
Хаала аԥшалас,
Ԥшьаала наҟ инаҳахцо
Иҳамоу гәалас.
Иауеит, иауеит ақәаԥсата –
Ашьацаагага,
Нас икыдҵо ргәаԥсаҭа,
Амырхәага
Рхалоит ашьха, абна, адәы –
Ирықәыхәмаруа,
Аԥҭеиқәара агәыхәтәы
Иақәмақаруа...
Рыԥсы еилалт аԥшеи, ақәеи,
Амырхәагеи,
Абнаккарақәеи, адәқәеи,
Ашьхеи, агеи!
Бзиабароума, мшәан, сара
Сгәаҵа иҭалаз?
Иаҿуп, иаҿуп ақәарԥссара,
Еиқәтәом аԥшалас!
Уаха Нанхәоуп, гәырӷьароуп,
Игоит абыжьқәа.
Хәыҷи-дуи ныхәароуп,
Иҭыԥраауеит рыгәқәа.
Еибарыҩроуп, еибарԥароуп,
Амцақәа лашоит,
Аӡӷабцәеи арԥари
Ишгәырӷьаӡо идыршоит.
Уаха уахасахароуп,
Амцақәа каҷҷа...
Ҳаиҭеиқәшәахып, сыхаара,
Ҳаиҭахәыҷхап уаха...
Ҳбарбанџьиа хакәшаны,
Ҳҩагылап наҟ-ааҟ,
Аџьыкац ҳхы иакәыхшаны,
Иалаҳаԥсап наҟ.
«Быхьша-сыхьша ҳахьша», хәа
Ҳаԥылап иара,
«Ухьша-сыхьша ҳахьша», хәа
Еибарԥап џьоук џьара.
Иаҳхаршҭӡаны хгәалақәа
Амцабз каҳаршып,
Ҳаҩсҭаахә амца дналагәан
Наҟ дщаблып, даҳҷҷып...
Уеихала-еихыҵуа унеиуеит уара,
Ара уцәа уҭыҵуеит, уҭалоит џьара.
Убзала ирхьушьуеит зегьы-зегь ашша,
Зегь зыршшо уара, акамыршша.
(Ахәыҷқәа рзы ашәа)
Шәазыӡырҩишь ақәа:
Апыҟҟаҳәа абьӷьқәа
Идыргеит рыбжьқәа.
Ирықәҭәоит ахәқәа,
Абнақәа, адәқәа,
Ауҭрақәа, амхқәа.
Икәытрабааха акәытқәа
Аӡыԥсы рхьыкәкәа,
Ирыҵалт аҩанқәа.
Ихырҟьаҟьа ршьапқәа,
Ицәылеит ақәа,
Аҩн иамкуа ахәыҷқәа.
Урҭ ирҳәом: «Ақәа,
Шьҭа иазхоит, ухкәа,
Иԥуҵәаӡеит ҳагәқәа!»
Урҭ ирҳәоит: «Иаулааит,
Икыдҵәаны ицалааит,
Ҳаӷбақәа ӡсалааит!
Агәы ԥҵәар ихкәап,
Ацәыкәбар «кәаԥ-кәаԥ» –
Иаргылап акәаԥ!»
«Ҷақ-ҷақ» ҳәа ҩ-хаҳәк еиннаҟьошәа,
Ҿааихак ауӡом аҟыршы.
Зных ирҭааны, зных инароушәа,
Иҵрыхәҵәаӡа ихалоит абжьы.
Амӷышра мцабзк ацрашәазшәа,
Иуаркалеиуеит уа агәмыркатыл,
Ирацәаххыран икашәазшәа,
Иҿықә-ҿықәуа ардәынашәк ҩахылт
Аҩада, хыхьӡа иҩаскьаган,
Ҵака иҟоу ак амамкәа усс,
Ашәа хаак аҳәоит аҽырԥагьан,
Рҽхәаԥхьыӡ зыгӡам ҟармаҵыск.
Ҳәынҵәраԥшьым, мамзаргьы ҷынҷам,
Ахьӡгьы уаҩы имаҳаӡац,
Даҽа ҵыс хәыҷык ашәа саҳәынҷан,
Игәыҿкааган игоит ишгац.
Иззыуҳәозеи, аҵыс хәыҷы, уашәа,
Ахьӡ арҳароума узышьҭоу?
Иарбан нас уашәа змырхьшәашәо –
Гәыкала иузҳәошь угәы иҭоу?
Аеҵәақәа жжа-жжаӡа,
Саԥхьа, сышьҭахь икаԥсоит,
Аеҵә шьҭыҟәшәо, слашаӡа,
Аҵх сагәылҷҷаауа сцоит!
Аӡыхь уеԥшыз, сажәеинраала, –
Иуасҳәоит есқьынгьы.
Уара унеила ухатә мҩала
Иуоурц аԥсынҵры.
Сыԥсҭазаароуп, сажәеинраала,
Уара узыхшазҩ
Нас иуасҳәоит гәык-ԥсыкала
Уабиԥара уаԥсаз!
Кәат икәата кәаталеиуа,
Қәача лқәача қәачалеиуа,
Ашҭа иқәуп игәаҭеиуа.
Амра кыдшәоит, даара иӷьуп,
Урҭ аӡҭалара рҭахуп,
Аха иабаҟоу, агәашә аркуп.
Кәат икәата кәаталеиуа,
Қәача лқәача қәачалеиуа,
Наҟ изнеиуам аӡы ахьлеиуа.
Кәат икәатагьы ӷьазкит,
Қәача лқәачагьы ӷьазкит,
Аанда изкылсуам, рымҩа акит.
Кәат икәата даара иангәаҟ,
Қәача лқәача акыр иангәаҟ,
Рыбжьы духеит: «Уааҟ! Уааҟ!»
Арԥыс, сара сажәа:
Угәалашәашт, акыр:
Акымзарак аиҩызарада –
Иақәҵатәым ҳаҭыр.
Иаҳҳәап, аҭәиц хәыҷӡа
Убла ихшәалан ихуп,
Убри ахыхразыҵәҟьа
Уҩыза ибла аҭахуп.
Аурҭ шәиқәара жәҩан аҷыҩуеит,
Асырҳәы ыргьежьуа, еиҵас,
Зны гыгшәыгҵас иара уыууеит,
Зных иҵәыуалоит хәыҷҵас;
Зных ахыбражә ырхәархәаруа,
Чазҵас иқәыҩуеит абжьы.
Зныхгьы мҩасыҩҵас игәароуп,
Ҳԥенџьыр иадхоит ҵхагәазы.
Ҳара ҳхыҵакырҭа ҳқәацәажә
Алахь еиқәышьшьы, илашьцоуп,
Измааноузеи, мшәан, са сҭакәажә,
Ҿымҭ-ԥсымшьа ахышәаҿ бтәоуп?
Издыруада, барааԥсазар
Аурҭ аууҳәа абжьы игауа?
Издыруада, барцәауазар
Бдарды аффаҳәа иахьгьежьуа?
Ҩык ҳнаҿыхәап, сҩыза гәыраз,
Сқәыԥшра рыцҳахә иазгәыкуа,
Баах ахраҿа гәырҩа хҽыгас.
Иҳарлахҿыхып ҳа ҳагәқәа.
Нырцә амшын иҿықәынхало
Аҷынҷаз ашәа сызҳәала,
Исызҳәала ашәа аԥҳәызба еинаала
Ӡаагара дышцоз шьыжьла.
Аурҭ шәиқәара жәҩан аҷыҩуеит,
Асырҳәы ыргьежьуа, еиҵас,
Зны гыгшәыгҵас иара уыууеит,
Зных иҵәыуалоит хәыҷҵас
Бааи, иаҳжәып нас, сҩыза гәыраз,
Сқәыԥшра рыцҳахә иазгәыкуа,
Баах ахраҿа гәырҩа хҽыгас,
Иҳарлахҿыхып ҳа ҳагәқәа!
Ашәҭыц канӡа, ашәҭыц ԥсыда,
Шәҟәык уагәылызбааит сара.
Лакәшәа ишаноу гәҭыхак сыҭан,
Схи сыԥси мҵаурст хара.
Мшәан, уанбашәҭи? Ԥхнума? Ааԥнума?
Уқәрахьымӡоу? Уқәра уахьӡоу?
Уҿызхыз дгәакьоу? Тәым напума?
Издыруада иулахьынҵоу?
Абзиабара агәаларшәагас
Дарбан, ашәҭыц, узҵәахыз?
Хьаа хҽыгас, гәыҟажагас,
Ма ҿахәҳәагас узҭахыз?
Иареи лареи шьҭа иабаҟоу,
Рдунеи рыԥсаххьоума дара?
Ианеиҟәнага, игәаҟуа-иҵәаҟуа,
Иҩама, ашәҭыц еиԥш, џьара?
Сара исыздыруам исыхьыз,
Сзыҟоу абас сылахь еиқәны,
Лакә ссирк, ажәытәра иннажьыз,
Самоуп уажәыгь сыеҟәаны:
Иҿыхьҭоуп аԥша хәылԥазыла,
Ԥшьаалоуп Раин шцауа,
Ахра ихәмаруа иахалоит,
Аҭашәамҭаз амра ашәахәа.
Ԥҳәызба шанаӡак дықәтәоуп
Ахра кьышәкьышәраҿ дмитәха,
Леимхәыц цырцыруа, иблахкыгоуп,
Лыхцәы еилыԥхоит имцаха.
Илҳәоит лыхцәы хьтәы хҳәала,
Насгьы илҳәоит лара ашәак,
Лыбжьы ҵарыхәҵәаӡа ихалоит,
Ихаауп, игәыкуп оумашәа.
Арԥыс аӡыблара иалоу
Уи лашәа игәахы ҿнакаауеит,
Ацаҟьа ҿыцәаақәа иԥыло
Изгәаҭом ҵәҩанҵәыҟа дыԥшуеит.
Издыруеит: аӡыблара хьшәашәа
Арԥыси ишхәеи шахәхо,
Лорелаи илхылҵуа ашәа
Абасоуп зегь шҭанархо.
Ахра еилаԥахра иагәылиаан игылоуп
Аҩада ԥсаҵлак заҵәны.
Инхытыр-аахытыруеит ацәа иахьалоу,
Иҟәашӡа сыла ихҩаны.
Ԥхыӡла иабоит уи сакара харакаҿ,
Амрагьы кыдшәо иахьшуа,
Ахала, гәырҩала ишәарҭаӡоу хракаҿ
Пальмак ҟато ишазҳауа.
Иссируп адунеи: хыхь ажъҩан иаҵәаӡа,
Аԥшалас нас-ҩасуеит хрыжь-хрыжь, ихааӡа.
Ашәҭқәа адәеиужь қәырҵоит иԥшӡаӡа,
Икәалыкәаџьоит аӡаӡа пҟышқәа шьыжьӡа.
Игәырӷьоит ажәлар ргәашьамх ҵарӡа.
Иҿыхт аԥсабара,
Амцхә игәыкны,
Амра лашара
Сҿаԥсоит иҿыпны!
Ишәҭит, икакаҷит
Адгьыл ԥшӡаӡа,
Зехьынџьара икаҩуеит
Ашәа хааӡа.
Агәырсьара-хәмарра
Ауаатәыҩса аҿуп,
О, адгьыл, о, амра,
Қьафуп, разҟуп!
Ҷкәынк ибазаап адәыкрын,
Адәыкрын блахкыга,
Лакәшәа иссирын, игәыкын,
Дазыҭрыст насгьы, уи дазхьын,
Дхызхыз агәзырҳага.
Адәыкрын хәыҷ, адәыкрын,
Адәыкрын блахкыга.
Аҷкәын ҿааиҭит: «Уҿсыркәкәып,
Адәыкрын блахкыга!»
Адәыкрынгьы: «Уцәсыркәкәып,
Ахаан иухамшҭуа, уахьсырхәып
Сгәаҟраз, аҷкәын хага!»
Адәыкрын хәыҷ, адәыкрын,
Адәыкрын блахкыга.
Аҷкәын хымхәыц иркәкәит
Адәыкрын блахкыга,
Аҽыхьчо, игәаҟуа, иҵәыут-ихьит,
Ԥсыхәа амоуит уаҳа умԥсит,
Иазыҟалт аԥсҭархага,
Адәыкрын хәыҷ, адәыкрын,
Адәыкрын блахкыга.
Уи дарбан ҽырххыла, бнагәыла ицауа?
Аҵх лашә дагәылҵәраа, аԥшацәгьа иҿаҳәуа
Днеиуеит ус хаҵак. Иԥазаҵә диҽхьнуп,
Дигәыҵаҳәҳәа днеигоит, иԥшқа длаҳәуп.
«Дад, сыҷкәын, иухьзеи, узыцәшәазеи умҳәои?»
«Саб, ажәеиԥшьаа сыбла дхыҷҷалт, умбаӡои?
Ижакьа еилачуп, илашоит игәыргьын.»
«Дад, сыҷкәын, анаҟәа хчылт илаҟәын.»
«О, соуԥшәыл хазына, са сышҟа узгап,
Ҳкәашап, ҳшәаҳәап, ҳахәмарп, ҳаччап,
Шәҭышла иқәҵоуп, ихьыҵәцароуп са схан,
Ххьала улҩычап, уеилалҳәап са сан.»
«О, саб, уи ажәеиԥшьаа иажәа разуп,
Иусҭоит ҳәа ззиҳәауа хьуп, иразнуп.»
«Ԥшьшьала, дад, сыҷкәын, уҽаанкыл, схәыҷы,
Аԥшалас иарҿыхеит ауп аҵла рыбӷьы.»
«Нас, соуԥшәыл хазына, умаалои мшәан уара?
Ухнахып сыԥҳацәа рсахьа, рыԥшра,
Цәымзаҵас сыԥҳацәа уара иуҿаҷҷап,
Ишәаҳәап, икәашап, ихәмарп, иччап.»
«Саб, ажәеиԥшьаа иԥҳацәа ахьеизо умбои?
Уааи ҳәа иахьсыԥхьо рыбжьы умаҳаӡои?»
«Дад, сыҷкәын, сымаалықь, иааҩуам шьҭыбжьы,
Уа аԥслышқәа гылоуп рымахә хьышьшьы.»
«О, соуԥшәыл хазына, сатҟәеит уԥшра,
Хаала, ма мчыла узгароуп сара.»
«Саб, ажәеиԥшьаа дҳашьҭоуп, даҳхьымӡар иуам,
Абар дысхаԥеит, сыԥсы сызҭкаауам.»
Аб гәаҟ дышзахәо даҿуп ацара,
Абнара иахыҩуеит аԥшқа иӷызра,
Аб иашҭа дааҭалеит имч зегь шәаны,
Иԥазаҵә дабаҟоу? Игәы дадуп дыԥсны.
Уахьыԥшлакгьы ашьхақәа
Аҵх лашә рхатәоуп,
Ҭынч игылоуп аҵлақәа,
Ацәа хаара иҭоуп.
Ԥсаатә бжьык ылгом абнара,
Ҭәицк қәацом џьаргьы,
Иаачҳа нас маҷӡак аҟара, –
Уԥсы ушьап уаргьы.
