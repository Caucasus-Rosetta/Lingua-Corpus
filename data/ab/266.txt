Маанала аҩыжәра иацәцарц зҭаххаз

Ишдыру еиԥш  аԥсуаа ианагь ачеиџьыка пату рзақәын. Чеиџьыка змамыз иуаҩра наӡам ҳәа иахәаԥшуан, иахәаԥшуеит иахьагьы. Агәыразра, агәыҭбаара ауп изхылҿиаауа ачеиџьыка. Агәыразра аҳалалра ус баша-маша ауаҩы иоуӡом, ицәа-ижьы иалазароуп. Даныхәыҷыз инаркны илааӡазароуп, дчеиџьыка уаҩны даныҟало.
Ачеиџьыка арыжәтә ирмацхәны зҽадызгало ауаҩы дарԥшӡрм. Ажәак ала аԥсуа ичеиџьыка адунеи иадыруа иҟалахьеит.
Сара уажәы сызлацәажәарц исҭаху ачеиџьыка иахылҿиааз иҟалахьоу ажәабжь ауп.
Ҷлоу ақыҭан еиқәлацәаны еиқәшәеит Ашьхаруа Қәшьашьи Ҵабриа Шьоҭеи. Аҩыџьагьы иабиԥазаҵәқәан, бзиа еибабон ианыхәыҷқәаз аахыс. Қәшьашь ақыҭа напхгара азиухьан акыр шықәса. Шьоҭа Аҟәа атаксии дақәтәан, уа аус иуан. русурҭақәа еицәыхаран, аха ус иагьа иҟазаргьы мчыбжьык ахь знык еиқәымшәар руамызт. Ҽнак зны аҩыџьагь реиқәшәара ақәдыршәеит, Ҷлоу ақыҭаҿ инхоз Џьопуа Павлушьа иҩнаҭаҿы. Шьоҭа имаҳә иакәын Павлушьа, иаҳәшьа лхаҵа. павлушьа акыр шықәса аколнхараҿы бригадир-ԥхьагылаҩны аус иухьан, дуаҩхатәран. павлушьа ачеиџьыка бзиа рызирхиеит, иабхәындеи иаҳәшьаԥеи. иааидтәалан акрфара рнапы адыркит. Џьопуаа раҳәшьаԥа Қәшьашь арыжәтә аҿы уаҩы дихәомызт. Уи идыруан Павлушьа, даалаган иҭааз идмырбакәа ихәыҷы агәыгәым иркны астол аҵаҟа дыҵаиртәеит, аҵәцақәа ижәны иара ирҭоз имжәӡакәа ихәыҷы ииҭаларцазы. Қәшьашь талбошьс даалырхын, афара-ажәра ишаҿыз, хар рымамкәа иааржәхьан еиԥш, ахәыҷы астол иҵатәаз ибжьы аагеит:
– Папа, агәыгәым ҭәит, иабазго? – ҳәа. Ари заҳаз Шьоҭеи Қәшьашьи зқьафқәа ҟалахьаз, ахәыҷы астол дахьыҵатәаз дааҵырган агәыгәым иҭаз зегь идыржәит Павлушьа. Ижәны данаалга ус иҳәеит:
– Маанала сызшәыцәцозар ҳәа саҿымзи, исызмырманшәаеит акәымзар…







Апечник ддиректорзаарын

Сталини, бериеи рхаан, аԥсуа школқәа аркны, ақырҭуа школқәа анаадыртызтәи ашықәсқәа саргьы сахьӡеит, аиҵбыратә классқәа рҟынӡа. Аԥсуа қыҭақәа  аиҳараӡак ихарҭәаамыз школқәан ирымаз. Арҵаҩцәас аԥсуа қыҭақәарахь иаарышьҭуаз агырцәан. Жәыргьыҭи, Гали рҿы инхақәоз ракәын. Жәа-класск иалгахьаз агырцәа хымзтәи арҵаҩратә курсқәа ирылырганы аԥсуа қыҭақәа рахь иаарышьҭуан рҵаҩцәақәас. Иддырҵарыз «абас аҵара ду иалгахьаз арҵаҩцәа», усҟантәи абиԥара иаҵанакуаз аԥсуаа рҵеицәа.
Ҳара ҳқыҭа Ҭхьына иаарышьҭит Жәыргьыҭ инхоз Хубулава Амеран, иԥҳәыс Жениеи иареи рҵаҩцәақәас. Амеран ашкол директорс дҟарҵеит. Иԥҳәыс Жениа ԥҳәыс еилаҩак, леишәацәгьак лакәын. Дара ҳгәылара Ӡаԥшьаа рҿы иҩнан. Ирлас, ирласны ҳара ҳахь аҩныҟа иааилон. Ус ишааиуаз Сталин дыԥсит. Шьыжьымҭанк ашколаҿ ҳааизар ҳарҵаҩцәа «хазынақәа» амамиқәара рхышьшьы, рылаӷырӡ рыкәаашо ҳаарыдгылт. Ахәыҷқәа шәҵәыуароуп ҳәа иааҳадгылт, ишҳарҳәогьы қырҭбызшәалоуп.
Аҵәыуара иалагазгьы ҟалеит ахәыҷқәа. Сара сымҵәыуеит, уи гәеиҭазаап агыруа. Арҵаҩы аҟыгә аахиргеит схы алаба иикыз ала. Схәыҷын аха убри агәымхаратә хҭыс уажәыгь исгәалашәоит.
60-тәи ашықәсқәа рынҵәамҭазы акәын. Ҭхьынатәи ашкол адиректор Амеран Хубулава дшыԥсыз раҳаит иҵаҩцәа: Шьалодиа Кәркәнаа, Иракли Хораа, Лале Дочиа, Уанка Қәҭарба. Инықәланы ицеит аԥсрахьы, иҵаа-ԥшаауа. Ирулак ирыԥшааит аԥсра ахьыҟаз. Иҵәыуаны иаақәҵын, иҭынхацәа ирыдышшылан иааикәагылт. Аԥсраҿы амаҵ зуаз даарыдгылан, ишыԥсацәаз еилкааны шәааины ҵәыцак нхышәҭәалароуп ҳәа ашьаԥахь иныҵалеит. Аишәа ианахатәа аԥсы игәылацәа ҩыџьаҟа аарыдтәалеит. Арҭ рыдагь ԥсуак ҵәыуара дымнеиӡацызт аҟнытә, аҵәцақәа шааныркылоз, игәыла ахаҵа дразҵааит, Амеран ԥсаҭа шкәакәа шәара Ҭхьынаа дабажәдыруаз, - ҳәа.
– Ари ҳара ҳдиректор школ иакәын, - иҳәеит Шьалодиа. Амеран  игәыла дгачамкны ус ҿааиҭит:
– Ари дышԥарҵаҩыз, ҳара дааҳдырижьҭеи дпечникын.
Ҭхьынаа амҩан иахьаауаз иреибарҳәомызт, иҳалҵызгьы злаҳалҵызеи анаџьалбеит, - ҳәа.
