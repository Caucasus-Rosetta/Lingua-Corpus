Зырҿиаратә лахьынҵа хьанҭа иаиааиз

Еицырдыруаз шәҟәыҩҩык иазҵааит абас: «Абаҩхатәра ушԥахәаԥшуеи, ишԥаудукыло уара?».
«Абаҩхатәра, – иҳәеит иара аҭакс, –  ҳцәеижь анҭыҵынтә, ҳалаԥш ахьзымнаӡо аҟнытә игыланы иҳахәаԥшуеит, нас иҳазгәамҭаӡакәа ҳцәеижь иалалоит, уи ҳаҭыр ззақәҵаз ихьӡ ҭнагоит, изызныҟәымгаз, дыбжам-ҽамны, дзеиуоу изымдыруа дықәнархоит». 
Абарҭ ажәақәа рыхшыҩҵак сгәаҵаҟынӡа инаӡеит, саргәаҭеит аԥсуа поет гәеицамк, аџьыкац еиԥш збаҩхатәратә шьақәгыламҭа иахәларшьаз апоет Шалуа Ҵәыџьба ибиографиатә мҩеихысырҭақәа ҿыцымҭала санырхыс. Сқәыԥшратә хдырра иадҳәалоуп уи ихьӡ. Уаанӡагьы сырмыԥхьацкәа, мамзаргьы идоуҳатә ԥсҭазаара иацәамкәа-иажьымкәа иадҷаблаз азалымдарақәа сзымдыруа сыҟамызт. Аха уи адырра хыхь-хыхьлатәи дырразаарын, аганахьтә ҿымҭ игылан иҳахәаԥшуаз абаҩхатәра амч ӷәӷәаӡазаарын.
Аганахьтә игыланы иҳахәаԥшуа, иаҳамбо Шалуа Ҵәыџьба игәеисыбжь аԥсы ҳара ҳаԥсуара доуҳа иацрымшәо иацуп. Уи адагьы ԥсыхәак ыҟаӡам.
Иҳаҩсыз ашәышықәса ҩажәижәабатәи ашықәсқәа рзы аамҭа ҟиар иацраҳәаз аидара хьанҭа еицаҵан аԥсуа шәҟәыҩҩцәа зегьы: иҟалап аӡәы икапан иаҳа ихьанҭаны, ма даҽаӡәы имч-илшара иаҳа иласны. Араҟа доусу ихьанҭареи иласреи ахьынӡаҟаз акәым аус злоу, зегьы ахьгылаз рҭыԥ аҿы ирылшоз ҟарҵазар, Саҭанеи Гәашьа лдоуҳамч еиҷаҳазар, жәҩантә дунеиеибаркыра аеҵәақәа рҟынӡа Нарҭ Сасрыҟәа ихҿа наӡазар, иахьа ҳахьааихьоу ҳҭыԥаҿы ҳгылазар, ҳхы ҳдырроуп, ҳаԥсуа ԥсҭазаара аҽеиԥшьырҭаҿы ҳҽеиԥаҳшьыроуп. Ҳаԥсуа литература ахьтәы мҳәыр зыхьыӡ анызҵарц зҭаху рацәаҩӡоуп, ианызҵашагьы маҷҩым, аха рыцҳарас иҟоу, аганахьтә иавамақьасуа ыҟоуп. Иуҭахы-иуҭахым алитературатә ԥсҭазаараҿы ус иҟамлар ада ԥсыхәак ыҟаӡам».
Ҳаԥсуа литература хьӡырҳәагатәны иҟазҵашаз иакәын, иагьыҟазҵаз дреиуоуп Шалуа Ҵәыџьба. Уи иахьа уажәраанӡагьы деицнеибаго дшыҟаз даанхеит. Иара деилфаҷан, дласын, дуаҩы цқьан, убри иоуп шамахамзар ԥсыуак ишьапаргыламҭа иахьаҵанамкуа хараӡа џьара ицареи, нас ахынҳәреи илзыршазгьы, деикәарҳәымкәа даанзырхазгьы.
Шалуа Ҵәыџьба иԥсҭазааратә мҩа иаҳбац мҩак еиԥшым, иазхәыцтәуп, ихаҭа аԥсҭазаара аихац дышкылнахыз, ирҿиаратә еихац ҵар шаҟа дҟәаҟәа-чаҟәаны дықәнаҵаз ҳхаҿы иааганы.
Шаҟаџьара еинҟьа-еиныррала иҭәузеи Шалуа Ҵәыџьба иԥсҭазааратә мҩа. 1912 шықәса декабр мзазы Тамшь ақыҭан, Леуарсан Ҵәыџьба иҭаацәараҿы диит заԥхьаҟа ипоетхараны иҟалашаз аҵеи. Уи шаҟа дхәыҷы еилыҷҷаз еицгәарҭеит ашкол ахь данца инаркны. Аҭыԥантәи ашкол даналга, аҷкәын хәыҷ иҵара иациҵарц иҭаххеит, аха иаб убас еиԥш иҟаз алшара имамызт. Ирԥшқаны иаҳҳәозар, маҷк «згәыжәла цәгьаз» аҷкәын, имаҭәа хәыҷқәа ааилаҳәаны, Аҟәаҟа ихы рханы амҩа дықәлеит ихы здикылаша ҵараиурҭак иԥшаарц. Аха иҟазаарын разҟык. Ҭоумышь ацҳа даақәсны Кәыдры днаӡаанӡа, ихьӡаз машьынак аанҿасит. Уа иҭатәазаарын Самсон Ҷанбеи Андреи Ҷоҷуеи. Усҟан урҭ Аԥсны аҵара-дырразы акомиссариат еиҳабацәас иаман.
Ахәыҷы ихьаа-гәыҵхақәа еилыркааит, Гагратәи аԥсуа школ-интернат даанахәартә иҟарҵеит. Абраҟа бжь-класск дрылгеит. 1928 шықәсазы, А. Ҷоҷуа ибзоурала, Шалуа Ҵәыџьба дназлаз гәыԥҩык аҵаҩцәа ииасит уажәы, Н. Лакоба ихьӡ зху Аҟәатәи аԥсуа школ ахь. Иҽазҵәылхны алитературатә усура даҿын, уи амҽхак заҵааира иҭбаахон.
Аха аамҭа аӡыблара иахәланагалоз рацәан. Ус акәымзар ҳазхәыцпи абри афакт заҵәык: 1930 шықәсазы, 18 шықәса заҵәык зхыҵуаз арԥыс ҟата, Аԥснытәи аҳәынҭқарратә шәҟәҭыжьырҭаҿы аус шиуаз, даахьарҵәины дыздәықәҵатәыз асовнхара «Мықә» ахь акомҿар иачеика амаӡаныҟәгаҩыс? Араҟагьы инапы ианырҵаз аус иҽаҵамырхакәа, илитературатә дунеи лаԥшҳәаа ирҭбаауан, игәҭакы хырхарҭа ацәхьаҵра амалахазгьы игәы иҭаӡамызт. 1932 шықәсазы Нхыҵ-Уаԥстәылаҟа дцаны арҵаҩратә институт дҭалеит. Усҟан иҩхьан апоемақәа. Урҭ рыхьӡқәа нас еиҭеикит: «Аҟама» – «Анасыԥ ду», «Аҭаца» – «Ашьаԥа ахьгылаз». Ажәеинраалақәа рыцҵаны урҭ хаз шәҟәны иҭыжьын 1934 шықәсазы. Уаанӡа 1932 шықәсазы иҭыҵхьан иажәеинраалоу иповест «Амаҭ зыбӷа ԥҵәоу».
Заҵааира мшызҳа изызҳауаз апоет гәнаҳарала, 1935 шықәсазы ддырбаандаҩит, харада-барада амыҟәмабарақәа дрықәдыршәеит, ҩажәа шықәса наҟьак ҳлитература дацәдырӡит, ихьчара зылшозгьы дҟамлеит, дҟалаӡаргьы иҭыԥ дықәырҵозар акәхарын.
1954 шықәса рзы, Аԥсныҟа даныхынҳә инаркны иԥсҭазаара далҵаанӡа (1987 ш.) ҩаԥхьа иҽазҵәылхны иҽазикит илитературатә усура ацҵара, ифырхацәа бзиа ишырбац ирбоит рџьынџь, рдац-ԥашә рдаракәац, урҭ рыбла аҷыц  еиԥш ирыхьчоит.
Шалуа Ҵәыџьба иқәыԥшра аамҭазтәи аидеологиа ӷәӷәала иӡывасит. Уи рныԥшуеит ипоема злахиркәшо ацәаҳәақәа:

Ҳаицыбжьыкны ҿаҳҭроуп зегьы:
Иқәыблаа ицааит, иҳамбааит уаҳа,
Аҳауа иналаӡааит иццышәха,
Ашьаԥа – иҳамоу, иҳахӡу зго,
Ажәытә цәынха зыфҩы го.

Ҟәышра згымыз автор қәыԥш ипоема жәа-жьымдырла ихиркәшеит, аха уи иара ижьымдыр акәӡам, ихаҭа дызлиааз аидеологиа ажьымдыр ауп.
Ҳазну аҩажәиактәи ашәышықәса азгьы ҳшаҿыц ҳаҿуп ачара дуқәеи, амшҩынҩажәақәеи, аԥсхәрақәеи ҳарҿагыланы ақәԥара. Аха, рыцҳарас иҟалаз, иахьа уажәраанӡагьы ишылҵшәадац илҵшәадоуп, аиҳабыратә усҳәарҭақәа ирҳәац рҳәоит, мхалдызк иакушәа ажәлар иҟарҵац ҟарҵоит.
Ҳара ҳажәлар марӷьаԥалшәа изыԥхьаӡо ргәы иажьоит, рысԥааратә ҟәышра ишахьчац иахьчоит, дара рхаҭақәа раҟара издыррыда  иахьынтәаауа насгьы иахьцо.
Абри апоема автор қәыԥш зыӷәра зҿакымкәа ииҩуа адәеиужь еишьыл иқәыз аҽыҩ деиԥшын. Ибзиеи  ицәгьеи зегьы еилеигӡон, еилаирҭәахуан. Идунеи еилыҷҷан, аха џьоукы рзы иеилырҷҷара џьоукы рзы  еилыҷҷарахацәеит акәымзар.
Шалуа Ҵәыџьба аханатә инаркны ибла ҭҳацаӡа идунеи ду аԥсабара дықәыԥшуан, дызҭагылаз иаамҭа иацыз ахьаа иаргьы ихьаан, ус дыҟамзаргьы ԥсыхәа имамызт. Иҟалап, ҳара абарҭ аҵас-қьабзқәа хҭакцәаны ҳархыччозар, ус акәымкәа иаачҳаны, ҳагага ҳашзахымԥо дырны, ҳҵас-қьабзқәа аамсҭашәала, ҳрыхӡыӡааны рыӡбахә ҳҳәалар, уи иаҳа ҟәыш мҩак ахь ҳкылызго мчызар? Аамҭа ахаҭа иаванажьыр, аганахь иаргылар алшоит аамҭа еилаҩынтра, аха зегь акоуп ҳҵас-ҳқьабз иацәам-иажьым аҟәнылеит, зынӡа мариала иаҟәнышәшәоит ҩнуҵҟалатәи ҳҽеиҿкара ҳхы иаҳзархәар.
Ҳара ҳажәлар марӷьаԥалшәа изыԥхьаӡо џьоук ыҟазаргьы, урҭ рыԥаабаратә ҟәышра иахьауажәраанӡагьы ԥхьаҟа иагоит, аринахысгьы иагалоит, избанзар рыԥсы аҩҭкаареиԥш бзиа ирбоит рдаракәац, иагьа еинҟьа-еинырра ҟаларгьы рыбла  аҷыц еиԥш ирыхьчалоит.
Ажәытәи аҿатәи, аԥасеи акьасеи реилыргарҭаҿы аихыццакра ҟалом. Здоуҳатә гәаҟҵәаҟрыла еихьыԥшу ауаа урҭ ртәы хазӡоуп. Изхысхьоу рхамыршҭыкәа, ржәытәи рҿатәи ргәаларшәо, уаҵәтәи амш рхамыршҭкәа иргәаларшәо рҿынархароуп, мамзар урҭ иреиҷаҳауа, ирыхӡыӡо ҳәа иҟалаша Анцәа иоуп издыруа.
Акоммунисттәцәа зхубаауа, уи  апропагандатә ҵакы змоу апоема  злахиркәшо ацәаҳәақәа абас иҟоуп:

Ашьаԥа – иҳамоу, иҳахӡу зго,
Ажәытә цәынха зыфҩы го.

Трафаретла ус ҳхәыцуа ҳаауеит акәымзар, иарбан жәытә цәынхоу зыфҩы го ҳара иҳамоу, ажәытә цәынхақәа ҳрылаԥах ҳаркызҭгьы, «зыфҩы го жәытә ҵасла» ҳарчачатызҭгьы, уи ада лахьеиҵыхрак ҳамбо ҳаҟазҭгьы, Аԥсны  иахьа иамоу ахьыԥшымратә ҩаӡара аҟынӡа изхалаӡомызт.
Абарҭ азеиԥш гәҭахәыцрақәеи урҭ ирыцыз ауадаҩрақәеи хаҵаҵас аҭак рыҭара иҽазишәон Шалуа Ҵәыџьба. Мап, уи дзықәшәалакгьы, дзыниалакгьы џьарамзар џьара иҽимырԥсыҽит
Лакҩакрада, епикатә аԥҵамҭоуп ҳәа азуҳәартә иҟоуп Ш. Ҵәыџьба ирҿиамҭа «Анасыԥ ду». Уи жанрла зны иажәеинраалоу повеступ ҳәа азырҳәоит, даҽазных, апоема ҳәа иашьҭоуп. Аус злоу уи жанрс изеиуоу ашьақәыргылара акәӡам, изеигәырӷьатәу автор қәыԥш абас еиԥш иҟаз аҩымҭа ду аԥҵара ахьилшаз ауп 1934 шықәсеи 1956 шықәсеи рҳәаақәа ирҭагӡаны. Автор ихаҭа иеиԥшҵәҟьа ипоема афырхацәагьы усҟантәи аамҭа еилаҩынтра иахылҵит. Ҿыц аамҭак иақәгәыӷуеит, рхы-ргәы, рыԥсы азышьҭны уаҵәтәи амш иаҳзаанагарызеи ҳәа иазыԥшуп. Ари аҩымҭаҿы алыра зегьы зхагьежьуа жәохә шықәса ирҭагылоу, «Жәҩангәы иаҵәа хыбрас измоу, Ауапцәа кьаҿ хызас изқәу», дшыхәыҷӡаз шьхеи каҵәареи ирышьцылахьоу ахьча  иаҭым Шьаруан иоуп. Уи гәыжьжьагас имоу иҿарпын ауп. Абжьы хараӡа инаӡоит:

Рыԥсы ӡаны еиқәышьшьы иӡырҩуеит,
Агәгәаҳәа еилашуа арҩашқәа,
Еиԥхеибаҵа идырӡыӡуеит хазы,
Аҟәаԥа-ҿаԥа, аиҩхаа дуқәа,
Абжьы наскьаргоит хараны.

Шьаруан иҿарпын абжьы даршанхоит аԥсуа шьхақәа ирыҵаҵәахыу амаӡақәа ҭызҵаарц иааз Степан Светлов. Аԥшыхәҩы Светлови Шьаруани реибадырра, реигәныҩра, реицәажәара гәыкрак аҵоуп, аха зегь акоуп, ашьхауаҩи Светлови реибадырра, ирԥшқаны иаҳҳәап нас, реизааигәахара гәреибамгарак аҵоуп.
Шьаруан ибжьы иргоит:

– Рреит – рреит, арахь, арахь, иргоит ибжьы,
Аԥшыхәҩы игәы дҭахәыцуеит,
«Уамақәак урымпыҵакны уркуп,
Хымԥада изакә уаау еилыргатәуп».

«Хымԥада изакә уаау аԥсуаа реилыргара» адунеи амилаҭқәа ашьҭоижьҭеи акрааҵуеит. Аха уи усҵәҟьа имариоу усым. Степан Светлов имоуп иара ихатәы дунеи, Шьаруани иареи реибадырра, реицәажәашьа ахьынӡаҟоу анцәа иоуп издыруа. Михеи Омари Бганаа, џьма цыркьқәак ирхырҟьаны Шьаруан дышҭадырхо атәы зҳәо адаҟьақәа аԥхьаҩ рыгәра изымгошәа збоит. Аԥсуа ԥсҭазаараҿ усҵәҟьа ҟалашьа амамызт, урҭ шәынтә иҭауадзаргьы, иеиҭымха адәы иқәыз ачныр, иагьа игәымбылџьбарақәазаргьы, усҵәҟьа изныҟәомызт, нас зжьаҳәа ԥынҵа ҵарқәа нцәыҵакшо игәароу Степан Светлов иҩызеи иареи дахьеиқәдырхо аԥхьаҩ игәы адкылара ацәыцәгьоуп. Иаахтны иҳәатәуп: Шалуа Ҵәыџьба дышқәыԥшӡаз инаркны зынӡа ихарамыз, ихаҭагьы ииҭахымыз аидеологиатә рыҭәа дыбжьакын. Иҽацәихьчарц дшаҿызгьы дзацәцомызт. «Анасыԥ ду»  аҟны ицәыргоу, ицәыҵаҵәахыу азҵаарақәа: ҩажәижәаҩык аԥшыхәцәа Аԥсныҟа раара, урҭ нап зларкыз амаден аԥшаара, уи аԥсуа нхаҩыжәлар шаҟа гәҭынчымра рнаҭаз автор қәыԥш омашәа дақәшәаны иааирԥшуеит. Аԥсны амаденҵхра напаркра, уи ацәшәаӡыӡара, ҳашьха ԥшӡақәа ҵыршәаар ҳәа ишәаны иаадырԥшуа агәҭынчымра, иҟәашкакараӡа имҩасуа аӡиас лбааҽақәа рыԥштәы еицакыр ҳәа ишәаны, ажәлар еизаны акы рҳәазар, гәыбӷан зларуҭарызеи. Автор абарҭ азҵаара хадақәа рҿы дымлакҩаккәа иаԥсуа уаҩытәыҩсаратә позициа ааникылоит
Шалуа Ҵәыџьба дызлагылаз аамҭа шаҟа даргәаҭеиуаз, шаҟа ԥсгаха инамҭоз, нас, даныҩеидас, Нхыҵ-Кавказ аҵара аниҵоз ихьӡаз, дагьзықәдырӡыз ацәаҳәақәа рывсшьа ыҟам.
Апоема афырхацәа руаӡәк, ажәлар дрылагыланы, ибжьы ҭыганы абас иҳәоит:

– Џьара ҳцо-ҳаауа ҳәа ҳзыҟалом,
Шьҭарнахыс уи ҳалшаӡом: ҳҵаркуеит…
Дадраа, иаарлас аамҭа цәгьа ҟалоит!
Ҳарҭоит акомхоз зегь  ҳаизцаны,
Акомхоз, рахәык еиԥш ҳахә шьаны.
Ҩыџьа ахьгылаз иааигәаны,
Уи рцәымӷын, инеицдыргеит рыбжьы:
– Ишԥа? Арахә  ҳаиԥшызтәуада,
Изакәызеи иуҳәо? Ҳҵазкуада?
Ауаҩ-абаа даҵахом, дааԥсом:
– Ҳапатуи ҳанамыси акы нхом
Наныра дуӡӡак  ҳныҵарцалоит,
Нас ҳәсеи хацәеи ҳнеиларианы,
Цәамҭхаа шәоуааит ҳәа инҳақәырҵоит
Хызак – саџьанҩажәа инреиҳаны,
Абри ауп акомхоз захьӡу,
Апартиаа иаҳзыҟарҵарц ргәы иҭоу.

Аҩажәатәи ашәышықәса ҩажәижәабатәи ашықәсқәа рылагамҭазы абри «акомхоз» азҵаарақәа згәы дмырҭынчуаз рацәаҩӡан, усҟантәи аамҭазы иҟаз аиҳабыра рхаҭақәагьы нарылаҵаны. Аха рымч хомызт. Шалуа Ҵәыџьба ихаҭагьы иԥынгылаз ауадҩарақәа рацәан. 1934 шықәсазы нап зиркыз, 1956 шықәсазы ихсыркәшеит ҳәа инапы зҵаҩу аҩымҭа шаҟа еиҭакреи ԥсахреи алеигалаз атәы автор ихаҭа заҵәык иоуп издыруа. Асоциалисттә идеологиа аполитика дацымныҟәар ада ԥсыхәа имамызт апоет, уи иацымшәаҳәар ҟаломызт ифырхацәагьы. Знык шьапҿаршә ззырухьоу даҽазныкгьы аиҭашьапҿаршә иқәшәар дышԥаҟаларыз?
Иҩнуҵҟатә доуҳатә дунеи иҽагәылаиҵәахит, зеилкаара дууз, адунеитә литература ахаҩаӡара аҟынӡа дҩеирц азы инаԥшааԥшуаз, аха ихьыржәаз апоет, абас уҳәар ауазар, идоуҳатә ҩныҵҟатә ԥсҭазаара иҽҭеигӡо, иаахтны, ауаажәларратә ҟазшьа змоу ахаҿсахьақәа иҽырцәихьчо далагеит. Ажәакала, дамҽханакит афилософиатә гәҭахәыцра. Уи рыдумбаларц залшом ипоемақәа «Ацәқәырԥақәеи» «Абнеи». Абарҭ апоемақәа рыҩбагьы рҟны Шалуа Ҵәыџьба иҽырҟасаны иааирԥшуа дзықәшәаз, ихҭигаз арыцҳара ауп. «Ацәқәырԥақәа» рҿы аӡыжь иӡааҳалаз амшынҳәа, уи иахәаҽауа, аҟәара аҽықәыжьны ахы ахьчарц аҭахуп. Апоема «Абна»  захьӡу аҿы зыхқәа еидкыланы зҽыҟазҵаз ҩ-ҵлак: рыхьӡқәа шԥабзиоу. Разни Иаҵәеи роуп дара. Ҩ-ҵлак еибахәыруаз зны армарахь, – зны арӷьарахь еихон. «Уажәы-уажәы аҿҿа рыхгон, Иахьеибарххоз еиҟәыдды-еиҟәшьа ицон ирылҩрны ашьа, Ҩ-ҵлак, зкьытрацә хынаақәа, бзиабашақә, еидызкылоз, еицуп, абнаеиужьраҿы хара-хара изызҳауа аҵлақәа шшәыр-шшәырӡа ирызҳауеит. Ус анакәха, аҽааигәатәҵәарагьы аҽыхаратәрацәагьы аҭахым. Доусы шәахьгылоу шәҭыԥ аҿы шәхы дырны шәгылаз ҳәа ауп апоет ифилософиатә хшыҩҵак иҳанаҳәо. Амшынцәқәырԥа иалԥааны ӡмыжьк иҭанажьыз амшынҳәагьы алахьынҵа еидарас изҵоу, иԥсы ҭаны дыҟазҭгьы Шалуа Ҵәыџьба иаҟара уи здыррыдаз.
Аԥсҭазаара ҵыхәаԥҵәара змам: ӡеибафараны ишыҟоу, еиҳа зымчу аиааира аниго, зымч ԥсыҽхаз дхьагәгәа шьҭахьҟа дышцо, амшынду аҵаҟа иҽиҵәахыргьы, дыӷәӷәамхар шамуа атәы ауп Шалуа Ҵәыџьба ипоема «Ахәыҷи адуи» зызку.
Шалуа Ҵәыџьба анкьатәи ицәаҩақәа – ажәеиҵыхрақәа – ихы рцәыхьчаны, ари ипоемаҿы ицәыригоит аԥсыӡ ссақәа инадыркны акашелотқәеи, акитқәеи, аӷламқәеи рҟынӡа зқьышықәсала реицыԥсҭазаашьа, мшынкаҿ реицынхашьа. Апоет иҟаиҵо афилософиатә хшыҩзцара аԥхьаҩ даара дархәыцыртә иҟоуп:

Акада иамам егьи ԥсыхәа;
Аӷлам  иԥсит ауп – иԥсӡа,
Аӷлам аныҟамла,
Аԥсыӡӡссақәагь уа иӡсоит.

Аԥсҭазаараҿы хәыҷи дуи еснагь еицыҟан, аринахысгьы еицыҟазаауеит, зны-зынла еимакқәак, еиҿыхарақәак рымазаргьы. Апоет хшыҩҵакыс дзызкылсуа акы заҵәык ауп: – Иаҭахуп аҽааирбра, анибачҳара, аицҿиара, убри азы аԥсабара амч-лшарақәа зегьы ҳанаҭоит.
Убри амч-лшарақәа иҳанаҭо зегьы ҳакәа-ҳмаӷра иҭаршәны иҵәахызароуп. Ш. Ҵәыџьба ирҿиамҭаҿы иаҳԥылоит данқәыԥшыз дзызхьаауаз агәҭыхақәа. Иаҳҳәап, ипоема «Дырҩегьых ҳаиниоит». Омашәа иубартә иҟоуп арҿиаҩы шаҟа игәы цыхцыхыз. Данқәыԥшӡаз еиԥш, абысҟатәи мыҟәмабара ихганы иқәрахь даннеигьы, иуаажәлар рыԥсҭазаараҿы иҟалоз  ҿыцлагаламҭак илымҳа иавшәарц иҭахымызт. «Дырҩегьых ҳаиниоит» аҿы апоет патуқәҵара дула иаарԥшуеит шәышықәса ирҭысхьоу, Сиҭ аҽыбӷа ҟаза, иҷкәынцәа Кәасҭеи Расҭеи раҳаҭыр еиқәҵара дуӡӡа. Шәи-ҩажәа шықәса ирҭагылоу Сиҭ абысҟак ақәра ду ахьниҵыз маӡас иаҵоу ҭырҵаарц иҭаауеит аҳәаанырцәынтәи асасцәа. Арахь Сиҭ иҽи-икәадыри шеиқәыц еиқәуп, цәгьеи-бзиеи рҿы унеишь-уааишь ҳәа шиарҳәац иарҳәоит, аус шиуц иуеит. Асасцәа иреиуаз аҵарауаа руаӡәк азҵаара ииҭо аҭакс абас иҳәоит:

– Уск анууа иузеиӷьзар акәхап?
Диазҵаауеит даҽа сасык.
– Анышә  ажуанаҵ абаҳа,
Дад, ижьакцаӡом бзанҵык.

Уи иԥсҭазаара ҭиҵаарц аҳәаанырцәынтәи иааз Зденек Пиша азҵаара ииҭоит Сиҭ: уҷкәын аиҳабы ихыҵуазеи ҳәа:

– Дад уи ихыҵуам омаӡак,
Ԥшьынҩажәа рацәак дреиҳам.

Автор дақәманшәаланы, сахьаркырала ирҵабыргны иааирԥшуеит Сиҭ дназлоу аԥсуа быргцәа рыкәашаратә ансамбль Венгриаҟа рцара, уаҟа иргаз аиааира иацыз агәырӷьара. Ажәакала, абарҭ абыргцәа лакә-шанаҵас ибаны ишҭырҵаац иҭырҵаауеит аҵарауаа, џьашьахәыс ишрымац ирымоуп. Апоет аҵыхәтәаны ипоема убысҟак дазҟазаны ихиркәшоит, аԥхьаҩ игәаҵаҟынӡа инаӡартә:

Аҵарауаа акыр ихәыцит,
Аџьабаа ду рбеит акыр,
Неитрон бомба урҭ ирхәыцит,
Хыс ирыманы акы:
Ԥсы зхоу зегьы рнырҵәара,
Адунеи ахьыгӡара.

Ҽа ҵарауаак акыр еилыркааит,
Аџьабаа ду рбоит акыр,
иаалоит-ицалоит Аԥсныҟа,
Хыс ирыманы акы:
Аԥсуаа ирымоу ақәра-нҵра
Адунеи ахьыгӡара.

Амцхә апафос ҳҽамҭацәакәа иаҳҳәарц ҳалшоит: аԥсуа идоуҳатә ԥсҭазаареи, ибеиареи, иҵасқьабзқәеи, жәытәнатә аахыс ицу иламыси иԥсыи ахьынӡаҭоу еицакрада ицуп.
Аԥсуа литературадырраҿы рацәаӡак иадҳәаҵаланы аӡбахә рымҳәацт, акритикцәагьы аламцәажәацт Шалуа Ҵәыџьба инеиҵыху ипоема «Ашәҟәҭаӡ». Ари аҩымҭаҿгьы, апоет данқәыԥшыз инаркны, ишиҟазшьаз еиԥш, ирҭбаарц дашьҭоуп ҭахак изымҭо иепикатә мҽхакы аҵаулара аԥхьаҩ иҟынӡа анагара. «Ашәҟәҭаӡ» афырхацәа: Едгьы Шамба, уи иашьа Миланова, Кирик акаиур, Иура Власов уҳәа Таига абнаршәыраҿы ахьы зыԥшаауа, агеологиатә ԥшыхәрақәа ирылахәу егьырҭгьы реихӡыӡаарақәеи ргәаҟҵәаҟрақәеи аԥхьаҩ агәра игартә ҟазарыла дақәшәаны иааирԥшуеит. Ҵабыргуп, апоет егьырҭ ипоема еиҵыхқәа ишырцәаҩоу еиԥш, абри апоемаҿгьы иубарҭоуп адедективтә ҟазшьа змоу асиужеттә хырхарҭақәа. Изџьашьатәузеи. «Ашәҟәҭаӡ» аҟны аԥсуа рԥыс еибага ԥшыхәра, таигаҟа (аҳәынҭқарра арбеиаразы) ицо дрылахәызар, уахь идәықәламҭаз Мышьа зыхьӡыз иҩыза ԥҳәызбак лфотосахьа иирбеит Едгьы Шамба. Дигәалаиршәеит аибашьра адәаҿы дыхәны данышьҭаз деиқәзырхаз Лиуба Милаванова. Уи лыбла аҭаԥшра дазхьаауеит Едгьы Шамба, агеологиатә ԥшаарақәа рахь амҩа дахьықәлоз иман дцоит лфотосахьа. Аха уи  ҳаԥыҩланы иаҳҳәоит: Шалуа Ҵәыџьба аԥсуа литератураҿы зынӡа иҿыцны иалеигалоит Таигатәи абнаршәыраҿы агеологиатә ԥшаарақәа ирылахәхараны иҟоу Едгьы Шамба ихаҿсахьа. Жәынгьы-ҿангьы аԥсуаа, усгьы аихац икылхны акәын џьара, рыгәра ганы ишырышьҭуаз:

Зегьы рыблақәа наидхалеит,
Дагьааџьаршьеит: икахәхәа
Аҷкәын ҟата раԥхьа игылаз,
Деилҟьа-еилӷәыцәын, деилыхха.
Иҭоурых аацәырга днаԥхьеит
Акадрқәа реиҳабы:
«Хышықәсоуп аус иуеижьҭеи,
Диит, дааӡеит уи Аԥсны»,..
– Аԥсны, – ҿааиҭит аполковник
Аҷкәын ишҟа ихы нарха. –
«Ашьха дуқәа ирышьцылоу,
Ихәы ҭахома нас абра!»

Апоема «Ашәҟәҭаӡ» иамоуп асиужеттә хаҵәирсҭақәа рацәаны.
Урҭ рахьтә имаҷым аԥхьаҩ игәаԥханы идикылаша, дзызҿлымҳахаша, маҷ-саҷқәак, сахьаркырала ирҵабыргым, ирццакцәоу хҭысқәак шыҟоугьы. Аха зегь акоуп, аԥсуа литература акритикатә бла иҵамшәац (ус еиԥш шаҟа хкы ыҟоу Анцәа иоуп издыруа) аԥсуа поема ажанр арҿиараҿы лагаламҭа ҿыцуп. Изыԥсоузеи Таига иаланхо аҭыԥантәи ауаа – акаиурцәеи  урҭ рџьанахқәеи ахьы рыԥшаарц иахьцо рымҩақәлашьеи, гәыԥ-гәыԥла ахьы зыԥшаауа рахьтә Едгьы Шамба урҭ ираԥигарц ихҭиго агәаҟҵәаҟрақәеи уҳәа ахҭысқәа жәпакы.
Аҵыхәтәаны, апоема анҵәашьа, маҷк индиатәи афильмқәа рмажортә ҟазшьа угәаланаршәоит. Ахьы аазго адашра разҟны ирԥыхьашәоит Едгьы иԥшыхәцәеи иареи. Деибга-дызҩыда иҩныҟа даныхынҳә, афронт аҟны ихәны ишьҭаз Едгьы иашьа зпатреҭ бзиа иамхабаз Лиуба Ливанова ԥҳәысс дигахьан. Лиуба лхаҭагьы ахьӡ «Едгьы» лзеилкааӡом, «Едик» ҳәа иалҳәоит. Араҟа уеизгьы-уеизгьы ихьаагатәу ҳәа акгьы ыҟаӡам. Апоема зҵоу аидара аҵыхәтәаны маҷк ирласцәазаргьы, цәгьеи-бзиеи ирылыԥшны избаз аԥсуа ҷкәынцәа рџьынџь еибга-еизҩда иахылоит, уи ԥхьаҟа идырҿиалоит.
Шалуа Ҵәыџьба зырҿиаратә диапазон кырӡа иҭбаау, абысҟатәи хынҭа-ҩынҭара дшақәшәазгьы здоуҳатә лахьынҵа хьанҭа иаиааины аԥсуа литератураҿы аӷьараҳәа зыбжьы зыргаз поетуп. Абар, ҳаԥсуа критик ду, алитератураҭҵааҩ, аҵарауаҩ Хәыхәыт Бӷажәба уи дышихцәажәо:
«Иԥсҭазараҿы ауадаҩрақәа ихигаз апоет гәыла-ԥсыла дрыӡрыжәит, агәкаҳара изнырмыжьит, избан акәзар, аԥсҭазаара абзиабара зегьы ириааиуеит, ауаҩы амч ҷыда инаҭоит, игәы карыжьуам, ԥхьаҟа дагоит. Абри азы акәхап аԥсҭазаара дзанымыӡбогьы. Уи иара изы аамҭала икаџьбеин, абзабаа далхәдааны дҟанаҵеит:

Аха, егьа ус акәзаргьы, сара сразуп:
Ҳәаа змам сыбзиабара есқьынгьы иузкуп.
Аԥхӡы каҭәо снеиуеит, иаасрыхуа сҽаҩра,
Ишеибакәу саҿуп уца аҭаԥсара.

Гәыҩбарак зҵам абзиабара, аҩызара арӷәӷәоит, анархагьы анаҭоит».
Шалуа Ҵәыџьба ишәҟәы «Иалкаау» (1982) аҟны Хәыхәыт Бӷажәба даҽа ҭыԥк аҿгьы иазгәеиҭоит:
«Шалуа Ҵәыџьба илирикатә поезиаҿы иалукаартә иҟоуп ажәеинраала ссақәа знылаз, «Маҿа-маҿа» ҳәа хыс измоу ашәҟәы. Уи ажанр ҿыц – апоетикатә миниатиура иеиуоу ажәеинраалақәа ааба-ааба цәаҳәа рымоуп. Араҟа иаҳԥылоит ауаҩы икәша-мыкәшатәи аԥсҭазаара иазхәыцуа, аҟәышра, аҵаулара уҳәа ртәы зҳәо, џьарак аанымҿасра, ԥхьаҟа ацара угәазырԥхо аидеиа бзиақәа».
Ашәҟәы «Маҿа-маҿа» (1982) аредактор А. Гогәуа иациҵаз аннотациаҿы ҳаԥхьоит: «Абри ашәҟәы иану, инеибеиԥшны аа-цәаҳәакны еибыҭоу ажәеинраалақәа рыла, апоет Шалуа Ҵәыџьба иаԥхьаҩцәа шьарда реиҳәоит, шьарда дирҵоит, аԥсабара асахьа ҭихуаз, ибааԥсу, аԥсҭазаара зырхәашьуа ауаа аҿаԥиҽуаз, ауаҩытәыҩса имчхара дахцәажәоз – зегьынџьара ианыԥшуеит апоет шаҟа игәра иго ауаҩытәыҩса, шаҟа агәра иго уи ихшыҩ, игәыбылра, ибзиабара.
Апоет иҽацәихьчоит ажәа мыцхәы. Уи иҭахуп амцхә мҳәакәа, дзыхцәажәо аҵакы, аҵаулара аарԥшра, ацәыргара».
Шалуа Ҵәыџьба зеиӷьыҟам ишәҟәы «Маҿа-маҿа» ахәшьара аҭаразы уи аредактор Алықьса Гогәуа иааркьаҿӡаны иеиҭаз ахәшьара анаҩс акы ацҵаны аҳәара уадаҩуп. Аха убас иагьа иҟазаргьы ашәҟәы иагәылоу ажәеинраалақәа рыкапан злахьанҭоу ала урҭ ажәақәак рыхҳәаамзар ауам. Ахьа цәҟәыншьеиԥш иԥхеиԥхеиуа игәылышәшәо апоет ицәаҳәақәа ҩныҵҟала лахьеиқәҵаратә гәаҭеирак рыҵазаргьы, дәныҟала лашарак рыҵубаауеит, игәеисра иацу аԥхарра ауеиа бааԥс ахаҭаҵәҟьагьы арԥсаҳәоит. 
Даараӡа изеигәырӷьатәу усуп, аԥсуа литературазгьы дыхьӡырҳәагоуп абас еиԥш иҟаз апоет гәеибага иԥсадгьыл ахь ахынҳәра ахьилшаз. Ҳхаҿы иааҳгапи иажәеинраала ссир «Ишәҭуазааит ахаҭа»:

Ахьӡ сзымдырит абри аҵла,
Иџьоушьаратә еиԥш избауеит:
Еилыҷҷа-еилыҷҷо шьхак амҵан,
Иблахкыгаха ишәҭуеит.

Уи харантәгьы иумбо аума,
Иныхгылоит улакҭа.
Ахьӡ сзымдырт ҳәа иусума – 
Ишәҭлааит ахаҭа.

Шалуа Ҵәыџьба абарҭ ицәаҳәақәа рҿы шаҟа еилеигӡоузеи! Иаԥсуара, иара дызхылҵыз адац-ԥашә, ажәакала, зегьрыла инҭырҷҷааны еиликаарц иҭахуп. Шаҟа ихазыноузеи иажәеинраала аҵыхәтәантәи ацәаҳәақәа рыхшыҩҵак

«Ахьӡ сзымдырт ҳәа иусума – 
Ишәҭлааит ахаҭа».

Абас еиԥш иҟоу, гәыбылрала иҭәу ацәаҳәақәа рцәарҭа бымбыл улаианы узыцәозар, Анцәа иџьшьоуп.
Аизга «Маҿа-маҿа» иагәыласоу ажәеинраала ҟаимаҭқәа рацәоуп: «Нарҭ Сасрыҟәа» захьӡу ажәеинраала шаҟа ирхәыцгоузеи:

Нарҭаа ныҟәара иахьцаз
Аҵаацәгьа рықәшәан ианлаҳәуаз,
Аеҵәа кыдԥаан иурԥхеит уара.
Убас алакә аҟны ирҳәоит,
Уи ргәы иахәоит, ргәы ҟанаҵоит.
иахьагьы атәылақәарҿ жәлара,

Иҟами, мшәан, илаҳәуа,
Умца аԥхарра иазхьуа.

Иҟоуп, иҟаҵәҟьоуп амца аԥхарраҿы илаҳәуа. Араҟа апоет изы адгьылҿынԥшыларатә хҭысқәа рымацара ракәӡам аус злоу. Шалуа Ҵәыџьба иажәеинраала ахшыҩҵак иаҵызбаауа акызаҵәык: ҳаицыз, аҷкәынцәа,  ҳаинеибачҳап, ҳаԥсабареи ҳареи ҳаицышәҭлап, Нарҭ Сасрыҟәа имца аԥхарра иазхьуа азхьлааит, аха ҳаргьы урҭ рхылаԥшра ҳалшалааит.
Иԥсҭазаараҿы ддуун Шалуа Ҵәыџьба. Уи дахаҳбаарым. Иажәеинраалақәа реизгақәа руак наҟ-ааҟ аиҟәшамҭа – «Автор иҟнытә» иаазгарц сҭахуп цәаҳәақәак:
«Аҵх алашьцара аҽалакны аҿыҩанахеит аӷба «Џьурма», Владивостоконтәи ладаҟа ахы нарха»… «Уаҩы игәы иахәаша комфорт амамызт ари аӷба, еихаргыла-еихаргыла ацәарҭаӷәқәа кҿаҟаҵан. Хызеи гәыбани ҳәа акгьы убомызт. Ауаа еилараа аӷәы ҟьантаз иқәиан, палтеи-кьаҿи дасу имаз наиқәыршәны». Даҽаџьарагьы автор блаҵарыла иҭихуеит еилацаланы, рахәҵас иргоз ауаа рсахьа: «Идәықәлеит «Џьурма». Аҟарулцәа рформа рышәҵаны, рырмаҭәа рышәҵаны иӷьазӷьазуа, еиқәыбџьарха, абаандаҩцәа иаарылалт».
«Иҳаракны гәыҟажагас ирыман дара апоезиа, амузыка, асахьаркыратә ҟазара. Аокеан дхыԥшыло, аӡәы Аивазовски иҟаҵамҭа сахьақәак игәалаиршәон. Аӡә Баирон иажәеинраалақәа иҳәон. Аӡәы Ленски иариа аацәыригон, аӡәы – Герман иариа. Инапқәа рхахо, аоркестр иаԥхьа итәазшәа, Бетховен и-9-тәи ацыԥҵәахақәа дшәышәны ауаа ирылзырҩуазгьы дубарын».
Изакәытә хлымӡаах гәыҭшьаагоузеи абарҭ реиԥш зкультура ҳаракыз ауаа рцәеижь мацара алахәмарра акәымкәа, рдоуҳатә беиара алахәмарра». Абри ашәҟәы аиҩшамҭаҿы, «Автор иҟнытә» ҳәа захьӡу анҵамҭа романк ацәа иҭанагӡаша ҭанагӡартә иҟоуп. Имыцхәхап ҳәа ҳгәы иаанагом абри ашәҟәы абжьаргыламҭа аҟнытәи иналк-аалкны цәаҳәақәак ааҳгар. «Абаандаҩцәа зықәшәаз арыцҳара» – уи ҩныҵҟатәи усуп, уаҩы ириашаша акоуп ҳәа ирыԥхьаӡон дара. Урҭ гәыӷуан рус еиҭахәаԥшып ҳәа, ахара шрыдым еилкааны, иаарласны рхы иақәиҭыртәуеит ҳәа. Урҭ аиҳараҩӡак ӷәӷәала игәра ргон Сталин. Аӷба аҟнытәи шаҟа гәыԥшаага-рзаҳал изырҩызеи «аб гәакьа». Аха, ишдыру еиԥш, урҭ зегьы гәыӷра еижьагақәан.
Шалуа Ҵәыџьба иажәа-уаз ахыркәшара аламҭалазшәа иҳәоит:
«Ицон аӷба, Амши аҵхи рҿеиҭнырԥсахлон. Аҩада шаҟа инаскьацыԥхьаӡа, есааира ихьҭахон. Ҟәара змаӡамыз Охотское ҳәа изышьҭоу амшын, идырҭәаз атса еиԥш, ицәиқәара еишьылӡа амшын иҭажьын». Уаҳа еиӷьны ҳәашьа амаӡам аӷба шәиқәара иагоз ауаа шәикәагәқәа рлахьынҵа ҷышә аарԥшразы. Нанҳәа 7, 1936 шықәсазы дгьыл хараӡакаҿ аӷба инанагаз дрылан Шалуа Ҵәыџьбагьы.
Амалахазгьы апоет зынӡа ус баша игәаҵа иҭымҵӡеит абарҭ ацәаҳәақәа:

– Ухьҭаклааит! – абас ала
Ишәиуа џьоукы ҳамами.
– Унасыԥдазааит! Уагааит амла! – 
Абас зҳәогьы ҳалами.

Сшәиуеит саргьы. Уамырӷьацааит,
Сышәи реицәоуп хымԥада:
– Уск уманы уаднагалааит
«Ежоваа» русбарҭа.

Иџьоушьаша, абысҟак ахамышҭыхә зхызгаз арҿиаҩы «сышәи зегьы иреицәоуп» ҳәа шиҳәогьы, иҳәарц далагар аҳәатәы рацәаӡаны ишимоугьы, уи ихы иаҭәеишьом, ашәи-ԥшьира, иаҳҳәап, «шәықәынҵәааит», «адунеи шәаныӡааит», «шәыԥсцәа еиҭажәгааит» уҳәа реиԥш иҟоу ажәақәа рҳәара. Шаҟа ҟәышра рыҵубаауазеи, жәа-кьаҿла еидҳәалоузеи, ҭоурыхла иазыҟаҵоу изы шаҟа трагизмла еибаркузеи абарҭ ацәаҳәақәа:

– Уск уманы уаднагалааит
«Ежоваа» русбарҭа.

Игәыҿкаагоуп Шалуа Ҵәыџьба ишәҟәы иагәылоу ажәеинраалақәа, урҭ реиҿкаашьа, реибыҭашьа акалашәа иҟоуп: автор иҟалап зны-зынла аԥхьаҩ аидара даҵеиҵацәозар, ихы имагәыхьха дҟаиҵозар: «Арельс хьанҭа» иаҵахо, ртәы уҳәару, «иаҳхарам акгьы» ҳәа зыӷьаҵәыӷьаҵәбжьы го ртәы уҳәару, «Сеиҭаҳәа абааԥсы» ҳәа иԥсымҭаз зҩыза идӷьаҵәыӷьаҵәло итәы уҳәару, рхнышьнаҵас еиқәжьакца шаҟа гәаҟ-ҵәаҟра узеиҟәымҭхо еиԥшьузеи.
Илахьеиқәҵагоуп,  иагьгәырԥшаагоуп ажәеинраала «Ицон аӷба» иаҵубаауа амыҟәмабара:

Аӷба ықәҳа Магаданҟа ицон.
Арымӡаа аҩызцәа сыцны сҭан.
Амызгәыҭқәа аҿҿа-ҿҿа рыхгом,
Океанду  цәқәырԥон, еисуан.

Аӷба Магадантәи шьҭахьҟа ицон.
Иабаҟоу сҩызцәа? Са сзаҵәны сҭан…
Амазгәыҭқәа аҿҿа-ҿҿа рыхгон.
Океан ду цәқәырԥон, еисиуан.

Ҵабыргыҵәҟьаны, упоетҵәҟьазароуп, цәаҳәақәак рыла абас еиԥш иҟоу ахьаагәырҩа ааурԥшырц азы: «Океан ду цәқәырԥоит», «Аӷба Магаданнтәи шьҭахьҟа ицоит», иҟам иҩызцәа, апоет дзаҵәуп, аӷба «Амазгәыҭқәа аҿҿа-ҿҿа рыхгоит», рыцҳарас иҟалаз, Океан ду ацәқәырԥақәа ирылыҩны аӷба амазгәыҭқәа рыбжьы гозар, ауаатәыҩса ԥхьаҟатәи рԥеиԥш шыҟалаша Анцәа иоуп издыруа, аха рхы рыхьчароуп, рҽеидыркылароуп, хшыҩла ихәыцуа зегьы неибамычҳар ада ԥсыхәа ыҟам.
Апоет акымзарак даныӡбом. Ус шакәу агәра ҳнаргоит иажәеинраала кьаҿӡа:

Имрагылараз, имраҭашәараз,
Иладаз, иҩадаз,
Икаршәра-дәеиужьраз, икаҵәараз,
Ицәҳәыраз, ибнараз,
Иагькосмосыз (иҳалымшеи уахьгьы
Аиааирақәа ргара) – 
Иҭабуп сыԥсадгьыл, иахьабалакгьы
Амҩа сзылухит уара!

Ажәеинраала аҵыхәтәантәи ацәаҳәақәа:
«Иҭабуп сыԥсадгьыл, иахьабалакгьы, Амҩа сзылухит уар». Арҭ ажәақәа рыкапан хьанҭаӡоуп. Автор урҭ ҽырбашақә ииҳәо ажәақәаӡам.
Апоет иагьа ҟыба-ӡыбеи залымдареи ихигазаргьы, иԥсадгьыл аҿаԥхьа ҭабуп ҳәа иҳәоит, иахьцалакгьы, иџьынџь разҟы мҩак, мшаԥшареиԥш, изылбааԥшыртә дахьыҟанаҵаз азы.
Даараӡа изызхәыцтәу акы акәны иҟазар ҟалап, Шалуа Ҵәыџьба ҿааҳәыра имоуа дахьахыгаз аҭыԥ аҟнытәи Аԥсынҟа даныгьежь, дҿыцҳаҳараӡа, ахәыҷқәа, ирызку иажәеинраалақәа рыла дахьцәырҵыз. Издыруада ихҭигаз арыцҳара анаҩс, данқәыԥшӡаз аҩымҭа еиҵыхқәа зымпыҵыҵуаз адуцәа рдунеи иҽалеигалар, изгәамҭаӡакәа аполитикатә зҵаарақәа рахь дианагар иҭахымхазар?
Иван Папасқьыр редакторс дызмаз, 1955 шықәсазы иҭыҵыз Шалуа Ҵәыџьба ишәҟәы «Аԥшәма хәыҷы» иахьагьы аԥсымчхара шамац иамоуп. Иагәылоу ажәеинраалақәа аԥсуара ргәылыжжуеит, ихшыҩрҵагоуп. Аха рыцҳарас иҟалаз, арҵага шәҟәқәа реиқәыршәаҩцәа џьоукы-џьоук урҭ рымбаӡакәа ирывыҩрны ицоит, ахәыҷтәы жәеинраалақәа ҳамаӡам, ахәыҷ баҳчақәа рҿы идҳарҵо ҳамаӡам ҳәа иҟыу-ҵәыуоит. Аха аусқәа рҭагылазаашьа усҵәҟьа иҟам. Иҳамоуп зеӷьыҟам ахәыҷтәы литература, аха уи азы аус утәуп, нбан-нбанла, цәаҳәа-цәаҳәала ажәеинраалақәа еилыԥшаалатәуп.
Аизгаҿы иаҳԥылоит «Аԥшәма хәыҷы», «Ан лгәы иахәо», «Иуҵоит ашәыр еихаҳашьа», «Леиуан дыӷбаҟаҵаҩуп», «Амаакыра» уҳәа реиԥш иҟақәоу, аԥхьаҩцәа хәыҷқәа иргәаԥханы ирыдыркылаша ажәеинраалақәа.
Аԥсуа-цәа аҟәныҳәҳәыла иҟоуп автор иажәеинраала ҟаимаҭ злахиркәшо акуплет. Зхылԥарч зхаршьшьы, уапа дук ишәны, ашҭа анҭыҵ игылаз, ҿыцбарах уи баны зҽы ӡыӡмкуаз ахаҵа ахәыҷы исас дахь ус иеиҳәоит:

«Дии бабеи шьыжьӡа
Џьара ицеит,
Аха… Са сыҟами
Шәааи аҩныҟа».

Ажәа ԥсҿыхга, ажәа гәырҭәыга, аԥсеиқәырхага иатәу, гәыӷрала иҭәу сахьаркыратә жәа нагӡала ихыркәшоуп ажәеинраала. Аинтернеттә еилаҩеиласреи, аиҟабыцрақәеи, акаҳуеиқәаҵәақәа рыжәреи раамҭазы, хаҵаҵас «уааи аҩныҟа» ҳәа зҳәаз аԥшәма хәыҷы дыҟанаҵы, еиқәхоит ҳаԥсуара.
Хәыхәыт Бӷажәба омашәа ираамсҭашәаны далацәажәоит Шалуа Ҵәыџьба ирҿиамҭа. Шаҟа ҟәышрала иҳәоузеи абарҭ ажәақәа: «Шалуа Ҵәыџьба аԥсуа литература иалеигалеит аԥсабареи аԥстәқәеи бзиа иузырбо, урҭ рыхьчара угәазырԥхо ажәабжь ҟаимаҭқәа. Аԥсаатә, ашәарах, агыгшәыг – урҭ ирымоуп жәытәнатә аахыс изхьыԥшу, дара ирцәаҩоу ашьцыларақәа, ақьабзқәа, зны-зынла урҭ ирцәыласуеит ҟәыӷарала ахымҩаԥгашьа…» «Ш. Ҵәыџьба ибиографиа иадҳәалоуп ҩадахьтәи аԥсабара фонс иамоу ажәабжьқәа: «Ахьча-ла Вулкан», «Аԥшӡа», «Амшә», «Хоран аԥшаҳәа». Автор ибзианы идыруеит уаҟатәи адгьыл, уаҩы иимбац ибеиоу аԥсабара – имаденыз, ишәаԥыџьаԥыз, иӡиаз, иӡымҩасыз, ишәарахыз, иԥсаатәыз – зегь рзы. Аԥсны ианааԥынроу, амра кажжы ианыԥхо, уаҟа асы мҟәыл шьҭоуп еиқәыцәашь, аӡиасқәа, аӡиақәа ижәпаҳаҳараӡа ирыхҵаалоуп… Автор ифырхацәа – агеологцәа, ахьыԥшааҩцәа, шамахамзар, ауаҩы ишьапы ахьықәимыргылац адгьылқәа рҿы имҩасуеит». Хәыхәыт Бӷажәба, ҳпоет иажәабжьқәа ргәеисра иаиҭаз ахәшьара  еиҳаны ҳәашьа амаӡам.
Абас хкы-хкыла, маҿа-маҿала, ипоемақәа рыла акәыз,  иажәеинраалақәеи иажәабжьқәеи рыла акәыз, ус дааидкылан ихаҭарала акәыз, Шалуа Ҵәыџьба аԥсуа литератураҿы даанхоит заҵааира зыхьӡ шьҭыҵуа поет хатәра дуны.

Рауль Лашәриа.


