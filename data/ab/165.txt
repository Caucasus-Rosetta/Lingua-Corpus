ВАЛЕРИ КАСЛАНӠИА
Аԥҳәынҭшәҟәҭыжьырҭа
Аҟәа 2014
ББК 84(5Абх) 6-5
К 31
Касланӡиа, В. П.
К 31 ИАЛКААУ. Ажәеинраалақәа, апоемақәа, ахәыҷқәа рзы ажәеинраалқәеи алакәқәеи, апиесақәа.
Аԥҳәынҭшәҟәҭыжьырҭа. Аҟәа, 2014. – 432 д.
Аизга ианылеит абаҩхатәра злоу апоет, адраматург Валери Касланӡиа  иреиӷьу иҩымҭақәа.
ББК 84 (5Абх) 6-5
Касланӡиа, В. П., 2014
Аԥҳәынҭшәҟәҭыжьырҭа, 2014
Ашәҭқәа аӡаӡа рыхьдыршоит,
Ацәгьа илаԥш рыдымхаларц.
Ԥҳәызбак ԥхыӡла рԥыск дылжьоит,
Дгәырӷьан дҿыхар ицәа ҟьаларц.
Аҵх аҽеиҩнашоит уажәшьҭа,
Иаҭынхазоуп амш иаԥыло.
Ацәгьеи бзиеи ҿыц еиҭа
Амҩа инықәлашт инеиваҟәыло.
АКӘАШАРА
Арԥыски ҭыԥҳаки иԥрыртә икәашоит,
Мцабызк нарҿықәлан, рхаҿқәа лашоит.
Уа игыланы еинызҟьо, ргәы хыҭхыҭуа,
Ргәахәара шьҭыҵуеит, мчык рызҵысуа.
Изыркәашо арбан, иаҵои маӡас,
Ма даҽакызар ҳзырҩашьо абас?
Гәырҟычган хәмаррак цоит лабҿаба,
Дыҟам ихнамхыз, дагәыдлартә абаа.
Арԥыски ҭыԥҳаки еивасны икәашоит,
Ԥсҭазаарак ҿыхоит, цәаныррак ԥсаҳәоит.
Избоит, быблақәа гәыкуеит,
Шаҟа рҳәарц рҭахузеи!
Саргьы даараӡа сбызхьуеит,
Изыхҟьо закәызеи?
Ицаз, ииасхьоу хынҳәуам,
Изҿахом иахыԥаз.
Имаӡаз ҳабжьара иҳәам,
Есымша ҳарҿыцуаз.
Баша ус иҟамлаӡеит
Узыниаз, иуԥымлаз.
Ҳарҭ ҳазшаз дҳабжьысны дцеит,
Ас, хаа-хаа, ҳаблырцаз...
Быҵкы бышәнахырц аҭахушәа,
Аԥша бхьысуа беимнадоит.
Азхара бабарц иаҿушәа,
Быкәа иҭалан маҷк иааиқәтәоит.
Аԥша хага саҵашьыцуеит.
Уи бахызбаауеит, изӡом.
Ас сҟазҵо ҳазшаз идыруеит –
Бара бҿы ажәак сызҳәом.
Аԥша ҭахак бынаҭаҵәҟьом,
Зны ибҿалоит, зны ибыхьӡоит.
Ак аасабҳәар – изуа сақәшәом,
Бара акыркыр быччоит.
Иҟалазеи амш анҵәамҭаз,
Саанхеит схала сшыбзыԥшыз!
Амшын гәаауп, ҭынчрак амам,
Избоит сгәаҵа ишҭаԥшыз.
Амза хцәышаа ссахьа ҭнахын,
Ихцәышаан сыгага снарбоит.
Бҭелгьы бырцәан «еикәарҽуп» ҳәа
Ӡӷабк дымкьыкьӡа лыбжьы гоит.
Хаарк, ԥшӡарк збом сахьнеиуа,
Сызцом агаҿагь ааныжь.
Сызмырҭынчуа схәыцра схыхуа,
Ԥшак насҿахәмаруеит хрыжь-хрыжь.
Аҳәылыҳәа асы леиуеит,
Ԥхаррак аҵоуп игәыку.
Сгәы ианыруа бгәы ианыруеит,
Жәала имырзо изакәу.
Агәҿыӷь ззааиз сара суада,
Уахь ҳаннеиуа ҳәа иԥшуп.
Иахызцода ҳара ҳада,
Аҵх иаҭааз иршатәуп.
Асы илеиуа зынӡа исақәӡоуп.
Ажәҩан ыҟоуп агәы рҭәы.
Бара бакәӡоуп, сара сакәӡоуп...
Уаҳа иҳамаӡам ҳәатәы.
ЕИБАХАЗ АНХАРҬАҾЫ
Дырганҵыхәак қәԥақәсуеит,
Аҭыԥ агәаԥхоит,
Маӷышкгьы
Ашҭа иқәлеит
Иаԥшәыман.
Аҽыԥхьак,
Лаԥшыцәгьак
Агәырӷьа иагоит,
Аблагә цымцымуеит,
Иаботаз еималан.
АИНИАРА
Ах, аҭыԥҳа ссир, беинаалоуп рацәа,
Сгәы ҭрысуеит сылаԥш набхьысыр.
Аиашаз, быҟоуп бишазшәа Анцәа,
Сыблып ба бӡамҩа снакьысыр.
Ааигәанӡа бабаҟаз, наҟӡоу џьара,
Ма иаалырҟьан ас ибызҳама!?
Иҳәа, нас, иббаз, бгәы иахәаз ара,
Са саԥхьа ҽа ҩызак дбырҳама?
Иарбан, исаҳәа иану слахьынҵа,
Изцозеи бӡамҩақәа ҭыҵны?
Сшоума снасыԥдан, ма сныҳәоу зынӡа?
Ихасҵоит ҳшыҟаз ҳаицәыӡны…
ШЬҬА УАҴӘЫНӠА
Иазхоуп, иӡбоуп, исҳәоит уаҵәы…
Сҿымҭра дцәырнагап ҽаӡәы,
Хамаԥагьак, хшыҩк зызҭам,
Аха ԥшрала ус ицәгьам.
Са сзеицәада? Мап, аӡәгьы,
Нас изласымҳәои акгьы,
Сара сзыҳәа дшынцәахшоу.
Схәыцра дшалоу ишсыршо?
Амш сзықәгәыӷуаз баша ицеит.
Ԥсышәак лаҳәара сахьӡеит.
Сгылоуп лцәаара сазыԥшуа,
Знык дызбандаз ма дааԥшуа…
Амҩадуаҿ ауаа цоит,
Амҩадуаҿ егьа рҳәоит.
Сгылоуп схала, схы ҟәыншьо,
Аха издыруеит ҿыц ишшо.
АҚЬААД БӶЬЫЦ ИАНҴАЗ
Саныббо бхы-бҿы аалашар,
Бқьышәқәа мраҵас иааикәаԥхар,
Быблақәа збар ишгәыкуа,
Иҟаломызт усҟан сызкуа…
Ибасҳәон снабԥылан сымшәа,
Иббаргьы маҷк уамашәа:
– Са сзыҳәа ба быда уаҩ дшам,
Ҽаӡә дықәым ҳадгьыл ашьам.
АԤХЫН ԤСШЬАРАЗ
Зегь машәыруп, зегь машәыруп,
Избан Аҟәа зыбгәаԥхаз?
Иҟан Гагра, Гәдоуҭа,
Афон ссируп, маҷк еиҵаз,
Ма Пицунда, Очамчыра –
Дара ртәала зегь ԥшӡоуп.
Мап, баҭааит бара Аҟәа,
Уинахыс-аахыс сытҟәоуп.
Сазыԥшуп шьҭа аԥхын ааира,
Аҟәа ҷкәынӡахап еиҭа,
Аха Гагра… уа Пицунда…
Уахь багароуп – ҳаӷеиҭа…
ҲАИҚӘШӘАРА АЛАМҬАЛАЗ
Икыдҵәан илеиуеит ақәа,
Са сныҳәоуп уи аныхкәа.
Асааҭгьы сылаԥш ахуп,
Уи маҷк имласыргьы сҭахуп.
Сгәыӷра наскьазгоит сацәшәо,
Макьаназ идырым ҳаиқәшәо.
Амҩақәа кәароуп, избоит,
Ла ҟьалак ӡхыҵырц иӡсоит.
Мап, сара амшынгьы сацәшәом,
Ӡхыҵрак ҟаларгьы сазгом.
Мчы ӷәӷәак ба бахь сыхнаҵоит,
Хымԥада сыгәҭыха наӡоит.
Иабаҟоу, иаҳәозеи асааҭ?
Ԥсгахак, иауазар, иҳаҭ.
Иааԥсазшәа илеиуеит ақәа,
Са сныҳәоуп шьҭа ианыхкәа.
БАРА БОУП ЗНАПЫ САНУ
Иҟало зегьы машәыруп,
Сыла хкызшәа сымҩахҟьеит…
Иҟалап, нас, са сымдыруп,
Ишакәхалак акы иахҟьеит.
Даҽакала сара схызхуа,
Даҽакала сгәы ҟазҵо,
Ԥҳәызбак слыцуп аамҭа ныхуа,
Са сыԥсы ба бахь ишцо.
Ас сеиҩызшаз амч, сызмыхәаз,
Гәҿыӷьрак сзааган, нас ицап,
Амхалдыз еиԥш зышҟа исыхаз,
Сгәысҽанӡамкәа ҽнак сылжьап.
Исзыԥшузеи, сыӡбаҩ гәыраз?
Зегь акоуп, бнапы сануп.
Ба бҟазшьа ссир уаанӡа ибымаз,
Избоит, иахьала уи ҽакуп.
ЗНЫМЗАР ЗНЫ
Сыԥхыӡ далҵхьан, ҳа ҳаицәыӡхьан,
Исыздыруамызт лхабар,
Сқәыԥшра хыхны сыԥсы иалаз,
Ҳаиниеит лакәҵас ҩаԥхьа абар!
Ҳа ҳаилаҵәеит жәада, хаала.
Ас ҳаизааигәаны ҳҟамлац…
Лара дқәыԥшуп, сара сқәыԥшуп,
Қәыԥшроуп, уаҳа ҽак ҳамбац…
Ацәа салҵит сқәыԥшра шсымаз,
Иауам, сзалҵуам са сыԥхыӡ.
Сара усҟан убас сраҳаҭын,
Гәҩарак сауаанӡоуп дшысцәыӡ.
Зегь акоуп, са сиарҭа сҽылак,
Сгәалаҟара анарх згоит.
Насыԥ бымаз, ԥхыӡ исҭааз,
Знымзар зны саргьы сыббоит.
АИԤЫРҴРА
Уаҵәынӡа быгәхьааго сызмыцәо саатәон,
Аҵх лашә сабозма, уи ҭынч еимыггон.
Амра хаҿыцқьа, иԥхоз ихааӡа,
Ба бҿыхан бааԥшызшәа избон, агаӡа.
Нас иҟалаз арбан, мыцхәы сыԥхашьоу?
Ма бзиа узбаҵәҟьоу, ус иҟазшьоу?
Бзума, лаԥшума ҳаиҟәызгаз абас?
Дарбан исзалху уашьҭах гәыӷырҭас?
АГӘАЗЫҲӘАРА
Бхыбҿы лашоит,
Адунеи быршоит,
Дыҟам ба бҩыза,
Быссируп.
Мышкымзар-мышкы
Даацәырҵып аӡәы,
Ба бхызхуа, бзытҟәо,
Идыруп.
Сыҽмырза, маӡа,
Сажәа раӡа,
Сбыхӡыӡо
Бынасыԥ сныҳәоит.
Зегь лахьынҵоуп,
Акака ҳзыԥҵәоуп,
О, Анцәа,
Дырманшәал, суҳәоит!
ԤҲӘЫЗБАК ЛАХЬ
Быблақәа амца рхыҳәҳәылоуп,
Мцабзк насылҟьоит избар.
Рԥарцәак аганахь игылоуп,
Еиӷьуп урҭ ирҳәо смаҳар...
Бсыхәаччо аԥсшәа кабырҵәоит –
Бышссиру басҳәоит сара.
Гәамч дук сышьҭнахуеит, исхыҵәоит,
Уи бдыруеит, ибныруеит бара.
О, уара, ашықәс – еидара,
Сышуҵо снардыруеит сыхшыҩ.
Мап нас, амра лашара
Иашам иаҳәынҷар атыҩ.
АГӘАЛАШӘАРА
Баша, башаӡа сбыцәшәон…
Сгәы сырхаҵар саабыхьӡон…
Былаԥш ҳсофаҿы иааныжь,
Бцон беинааланы хрыжь-хрыжь.
Сгылан сбыхәаԥшуа маӡа,
Ашәаргәында, ех гаӡа…
Бара бынасыԥ ԥшаауан,
Сара сынасыԥ сышьҭуан.
Аԥсабара шлоит ушьҭа,
Сгәыԥшаа-хыԥшаауеит схаҭа ,
Ус ба бааины сгәы быжьжьоит, –
Сқәыԥшра сзааго ԥхыӡк сажьоит.
АҚӘЫԤШРАХЬ АХЫНҲӘРА
Уажәыҵәҟьа сыҟам ара,
Сынаур баша шәажьоит.
Сқәыԥшра зырҿыцуа лара,
Слырҿыхан, дгәыбзыӷуа слыжьжьоит.
Сбыҳәоит, иахьак бымласын,
Баасыдхал, ус исҭахуп.
Ԥҭакгьы уа ԥшак иарҵасын,
Еишьылхан ажәҩан ихуп…
Нас аамҭа, ҳқәыԥшра заҭәаз,
Умыӡын, ҳамаршәа гәаҭа.
Зегь уцуп усҟан ҳзытҟәаз,
Иаанхои уцәацәашь анкьаҭа
АМҨАН АИҚӘШӘАРА
Ҳаиқәшәеит амҩан ҳгәы ҳҽанымкәа,
Шәцон, шәхәыҷы ссир дшәыбжьакын.
Абри амҩа ҽнак ҳанымкәа
Ҳазбахьадаз, ҳарҭ иаҳтәын.
Са смыцхәын, избон аргама.
Ааишьак амамызт ицаз.
Аха уи ҳахәҭак агама,
Мцак насылҟьеит сызбылуаз.
Ус, абаҳчаҿ ҳҽеидырхала,
Избеит ҳаидгылоушәа сахьцо.
Уа ҽаӡә дыҟам , ҳаҟоуп ҳхала,
Дыҟам быда сгәы ҟазҵо.
Шьҭа сзаҵәуп, еиҭымк сиҩызоуп.
Ба бзыԥсахша са дсымбеит.
Сыҟам анкьеиԥш, кыргьы сҩазоуп,
Ҳарҭ ҳаиԥызҟьаз еиԥхьыттеит.
АԤСУА ԤҲӘЫЗБА
Иҟәымшәышәым, хаарак аҵам,
Убла ихгылоу, мыцхә иаарту.
Иҟазаргьы иаҳзеиԥшу аргаман,
Иҟоуп жәада иҭаҳәҳәатәу.
О, иссируп, аԥсуа ԥҳәызба,
Аԥсуа ԥҳәызба бызлашо!
Ԥсыуарамзар еилзыргода
Ба бзырҵәыуо, иҳәаны итәо.
Са дыснымиац бара бҩыза,
Бара беиԥшҵәҟьа згәы былуа,
Зажәа ҭынчу, зцәаҩа наалоу,
Беиԥшгьы агәаӷьра зауа.
Уажәазыҳәа бшәаҟьа-ӡыӡоит,
Бцәеижь ианыруеит ишбызҳаз…
Аха бҭынчыз, илԥха биҭоит,
Ҳарҭгьы ҳшамкәа зны ҳазшаз.
Мҩамш, аԥҳәызба, адунеи ду
Аԥсы ахазҵо, еиқәзырхо.
Ашарԥиаҵә цәалашәаран
Жәҩангә иаагәылсит еикәаԥхо.
УАРИДАДА
Абар иқәлоит уажәшьҭа ашара,
Аха иамам ҵыхәаԥҵәара,
Иааҩуеит Уаридада.
К. Герхьелиа
Илахҿыхуп, илахҿыхуп,
Рхаҿқәа рхаччоит сызҿаԥшуа.
Уаридада слымҳаҿ иааҩуеит,
Ашьыжь шареиԥш иааскьауа.
Аԥсуа иашҭа, иҭбааҭыцәу,
Агәашәқәа ҟьаҟьаӡа иаартуп.
Уаридада – бзиабароуп,
Абзара, аира иатәуп.
Амзеи амреи еибагазшәа,
Аԥсуа чара ахада,
Жәларыс иаақәу неилымхрада,
Иныҳәа-ныԥхьоит аҭамада.
Уаридада, Уаридада –
Урҭ ирзеиӷьишьо иароуп.
Уаридада – сыжәлар рашәа,
Адунеи иацыршаз ашәоуп.
ҼЫУАҨ ХАҴАК
Апҟара-пҟараҳәа днеиуеит ҽуаҩык,
Иҽырба-ҽырбоит аҽыццышә уи дзықәтәо,
Иааԥаџьԥаџьуеит хәылԥазтәи ашәаԥшь,
Днадызбалоит далоушәа дыӡсо.
Ус дышнеиуаз аҽыҩ ҳәа дааҭгылт –
Абырг дааиуан. Дҽыжәԥеит, уахь днеиԥылт.
Аԥсшәа иаҳәан диаҩижьит, дааԥшит,
Нас аҽызқәахь бжьасҵас дааласит.
Апҟара-пҟараҳәа имаҩа наигӡоит,
Иҽырба-ҽырбоит аҽыццышә уи дзықәтәо,
Иааԥаџьԥаџьуеит хәылԥазтәи ашәаԥшь,
Днадызбалоит далоушәа дыӡсо.
Ԥҳәызбак дцәырҵит иаԥхьаҟа зымҩа –
Ишькыл дангылеит, дхырхәоит лара лахь.
Ԥсуа хаҵоуп, ицашьала избоит.
Избоит, ҳа ҳҳаблаҿ дҽыжәҵуеит асас дахь.
Сышнеиуаз,
Ԥҳәызбак даасԥылан,
Сгәаҵа аарҿыхан
Дцаӡеит...
Са сқәыԥшхан,
Алым саҩызан,
Уа, амҩаҿ,
Схала саанхеит...
Бабаҟаз,
Ас еиԥш,
Иссирыз,
Санбықәлаз бзымбеите
Џьара?!
Ианаамҭаз
Бнасыԥны быршама,
Ма изаацәан
Сима сара?
Аԥҳәызба,
Сқәыԥшра зырҿыцыз,
Аԥҳәызба,
Салымны сҟазҵаз,
Иахьоума, уаҵәоума,
Ҽазнума,
Сбызхәыцлап,
Иахьаамго бахьцаз.
СЫНАСЫԤ – БАРА
Зегь насԥырҵит ԥшьаала, хаала,
Хьаак сымҭа, схы сазныжь.
Бара бшазма нас ҽакала,
Иамуит, сзалымҵит быӡмыжь.
Аамҭа ҽыҭк, алакә иаҩызоу,
Бара ибшаз, ба бхаҭа,
Ицом, исыдхалеит, исԥызо,
Ҳқәыԥшрахь снанаԥхьоит еиҭа.
Ааи, нас, иҟоуп лахьынҵарак,
Еилыргашьак ҳәа змаӡам,
Саргьы сашьҭам иану даарак,
Ба бнасыԥзар ҽак сҭахӡам.
Ҩ-САХЬАК
Аҟәа, агаҿа, амшын,
Амра, ашьхараҿ асы.
Аҽны бареи сареи ҳаиԥшын,
Еилахон зынӡаск ҳаԥсы.
Еҭах агаҿа, амшын.
Аҟәа – сықалақь – сыԥсы.
Амра ӡаалоит… Аарцә сааԥшын –
Исыцәбон аӡшәах ласы…
ИҾЫМЦӘААЦ АҚӘЫԤШРА
Аҵлаҳәысҭа
Дтәоуп ихала.
Илаԥш адхалт
Акәадыр.
Агәамч, ақәыԥшра,
Иссирӡоу ԥҳәызбак
Надибалан,
Ирҽеит ашькыл.
АҲАИР БАӶӘАЗАҾЫ
Аамҭала ҳаиԥырҵит…
Избоит нахьхьи,
Сыԥси сдунеии
Иахьаго аӡыркәи…
АБЗИАБАРА АМЧ
Ба бҟынтәи
Аҭак ансаҳа,
Ҿыцӡа ишәҭит
Адунеи,
Ауаа зегь
Рыбла разхеит,
Хымԥада
Бажәа иахшеит,
Инымҵәааит
Уи амч, адоуҳа.
МАЦӘЫС ЕИМҞЬАРАК
Зегь ажәхьан са сгәаҿы,
Зегь ажәхьан ба бгәаҿы
Ҳаибабаанӡа.
Мап,
Дунеи ҿыцк ҳамшаӡеит,
Аха ҳгәаҵаҿы иаанхеит
Мацәыс еимҟьарак.
АСАЛАМ ШӘҞӘЫ АҞЫНТӘИ
Бхыбҿы асахьа
Схаҿы иааган,
Нас ақьаадаҿы
Ианысҵарц,
Сылаԥш кыдҵаны
Сшазхәыцуаз,
Адунеи зегьы
Бсахьа ахыскааит,
Нас уи ҭыхшьас
Иаман иҟааз!
АНАСЫԤ
Сқәыԥшра хызхуаз
Бҭеиҭыԥш абаҟоу?
Уи неиқәышлаҳәа
Ицеит.
Адунеи иқәлеит
Ҽа ԥшӡарак –
Ба баархылар,
Сыбла шәҭуеит.
Ҳӡынҵәа хажәаа
Ҳашҭа ырԥшӡо,
Ишәҭит иааџьоушьартәеиԥш
Сынтәа.
Санду
Иҿыцӡоу
Чыҭцкык лшәылҵеит,
Лхы ҵалкит
Дышцоз, дымтәа.
Аӡынра иалҵыз
Ааԥын цәқәырԥоит,
Ибзарыбзаруеит еиҭах
Аԥсабара.
Ишәҭышха еинҭәылеит,
Ишыҩкт аҟата,
Цәыкгьы быҩҩуа
Иагәыдлоит агәара.
Ашәҭқәа
Уаҵәынӡа
Рхыҿсахьа рҵәахуеит.
Ҭыԥҳа ссирк
Ԥхыӡ ссирк
Лҽалҭеит дахьыцәо.
Сгәаҵаҿы ицәырҵыз
Хәыцрак пытуеит,
Гәаҳәарак сзааго,
Мшынҵас исхыҵәо.
Ажәҩан саҵаԥшуан,
Сыԥшын…
Иара дагәан,
Илашәын.
Гәыӷрак сыдымҵуа
Исҭан.
Амш макьана
Аԥсы ҭан.
Ииасхьаз ааԥынрак
Сԥыбгалеит,
Ҩаԥхьа ҳанеиқәшәа.
Ибыдхаланы ишыҟаз
Иснырит саргьы.
Ҳашҭа иҭагылоу
Аҵәаҵла,
Сынтәоуп ианышәҭыз.
Ҳгәыла ҭыԥҳа
Хаҵа дрышьҭызаап
Иаха.
АСАЛАМШӘҞӘҚӘА РҞЫНТӘИ
1. Аҵх иалыҷҷоз
Ацәацәашь уаҩызаны
Уаасԥылеит,
Сыԥсгьы ааивызгеит.
Исызшеит уанызба…
2. Саҭамыз…
Бара бажәақәа
Мцуп…
Уинахыс
Быԥшӡара сцәыӡит.
Еиҭахгьы
Саҭамыз.
Иаха сыԥхыӡ баламшәеит,
Шаанӡа сгәы бааҵалеит.
Изыхҟьо сазҳәода
Шьҭа?
Аԥенџьыр аҿы
Аԥардақәа асыркит –
Амза
Алаԥш быднархалацәон,
Аргама.
Ақәа кыдҵәаны
Илеиуеит,
Сара сгәы ҭыԥрааны
Ицоит
Бара бахь,
Имцәаакӡакәа.
АҴХ НАСКЬОИТ АШАРАХЬ
Агарашәа
Аадыргә-дыргә, аадыргә-дыргә,
Иҵысуеит агара.
Аҵх макьана илашьцоуп,
Ихароуп ашара.
Иуҭахызар ашәа сҳәап,
Ус ԥшьаала, иныҵак.
Иуҭахызар, уажьжьалап,
Ацәымҳа науҿыҵак.
Усабиӡоуп, ааи, избоит,
Узмырҭынчуа арбан?
Сишь! Еимазак хысрак цоит,
Амш иаԥымло дарбан?
Анцәа суҳәоит, ҳа ҳазшаз,
Ҳан еиҭах улхылаԥш.
Сашьа игароу уизыԥши,
Ушҟа икыдуп илаԥш.
Сыблаҿ аҵхгьы қәацеит,
Инаскьоит ашарахь.
Абџьар шьҭызхыз ҳан дгьыжьуеит,
Амш ааскьаго аиааирахь.
10. 01.1993
УАҴӘТӘИ АМШАЗ
Аамҭа, аамҭа –
Ацәгьеи абзиеи рлахьынҵа,
Уаҵәтәи амшаз
Сара сзыҳәа
Руа иарбан
Исызурхиаз?
Иқәарԥссоит.
Схәыцрақәа –
Зны ицәаакуп,
Даҽазных –
Инасхыԥрааны,
Иналашәкәоит ажәҩан.
Абраҟа,
Арыц жәла ахьыларҵаз
Жәаха,
Сыбла даахгылеит
Аԥҳәызба,
Зцәа иалаз ахшара.
УАРАДА
Уа зны-зынла иаасырӷызлап,
Уарада гәышьа, уарада!
Гьаргь Чачба
Адунеиаҿ зегь аргамоуп.
Иҳазгәамҭо зхарада?
Са сыгәҭыха сашәа иалоуп,
Иаасырӷызлоит Уарада.
АМШ ИАХЬАТӘИ
Ииасхьоу аамҭа
Иагеит иаратәы,
Уи сара исзалаӡам
Акгьы.
Иахьатәи амш уоуп
Сызҭоу,
Уҟанаҵ сулагӡа.
АЗҴААРА
О, адгьыл,
Гәнаҳала иҟоу
Ишаны,
Џьықәреиҵас ҳаарыхны
Ҳазго
Ҿаҵахәны,
Исаҳәа
Узқәаҿ
Изаанхо ҳаԥсы?
ҲАРҬ ЗЕГЬЫ ԤСҬАЗААРАК ҲАТӘУП
Акырынтә срызхәыцхьеит
Аӡиасқәа,
Ԥсызаҵәык ахазҵо амшын.
Адгьыл иану ауааԥсыра
Излареиԥшым акыҟам,
Снаԥшын.
Амҩа иаркараз аныҟәаҩ,
Ишьҭрахь дгьежьуеит
Алушәак.
Аброуп уи иԥсҭазаара ахьыҟоу,
Цәгьеи бзиеи
Иахьырҳаз каҭак.
Аԥсҭазаара – мшын еилаҩынтуп,
Хаҿыкны иҟоуп
Иара.
Башаӡа ацәқәырԥ еижәылоит,
Еилыҵшьак ҳәа рымам аӡқәа…
ААԤХЬАРА
Ажәытә баа
Ашәч ахаԥеит,
Адацқәа еиҟәыржәоит
Агәы.
Аӷацәгьа, араҟа иҭархаз,
Ҩаԥхьа ихалеит иԥсы.
Шәабаҟоу
Аԥсадгьыл аҵеицәа?!
АШЬҬРАҚӘЛАРА
Гәаӷк еикәтәеит,
Бзиабаракгьы
Ҿыцәааит.
Иахьатәи амш,
Урҭ нахәларшәны,
Аԥсы нахыггеит.
Бзиабара қәыԥшӡак,
Гәаӷ ҿыц еиқәарак,
Аҵх – агара
Иазырцәом,
Иазкуам.
АГӘЫӶРА
Ҽҳәарак-ҽҳәарак
Зегьы ирымоуп,
Уи ззымдыруа
Дарбан усгьы,
Аха имшац
Амшлашара,
Иааԥымҵәаӡо
Ҳгәыӷра иалоуп.
МШЫК ШЕИБГО
Амшлашара,
Амшлашара,
Са сыԥсыцқьа
Ԥсыс иазыҟоу,
Иҟамлои нас
Ҵыхәаԥҵәарак,
Имшац акәыз
Сара исмаӡо.
– Арҩаш насыԥда,
Уабацои?
Уааангыл!
– Са снеиуанаҵ,
Сыҟоуп,
Исымоуп насыԥгьы.
ХӘЫЛԤАЗТӘИ САХЬАК
Амш,
Иааԥса-икараха,
Аблақәа еиқәыԥсон.
Иласӡа, иҵаӷаӡа
Ԥсҭҳәацк
Аҽеизго, аҽеиҵыхуа,
Ԥсыԥ ҟәанданы
Жәҩангә иҵаӡуан…
ИШӘМЫРҴӘУАН АХӘЫҶҚӘА
Исҭахуп ауаҩы дымҵәыуар, исҭахуп.
Исҭахуп ауаҩы длахҿыхзарц, исҭахуп,
Аха иууеи, ацәгьеи абзиеи еилахәуп,
Адунеигьы убас ала еибаркуп.
Ус анакәха, ахаҵа дҵәуар, егьаурым.
Ус анакәха, аԥҳәыс дҵәуар, егьаурым.
Ианамуӡах, иҵәуааит арԥыс, аҭыԥҳа,
Аха, сшәыҳәоит, ишәмырҵәуан АХӘЫҶҚӘА.
АИРА ЕИҚӘЗЫРХОЗ
– Бабаду,
Ирҳәоит, уеибашьуан,
Нас уара ауҩы душьхьану?
– Аԥсадгьыл сыхьчон,
Еиқәсырхон сара
Аира.
Хызаҵәуп, дад,
Бызхылҵыз бара.
Аԥсҭазара аҿаԥхьа
Сыламыс цқьоуп.
Быхәмар, дад,
Иббома,
Ҳазҭоу ааԥынроуп…
Инҭасит иԥынҵа
Абду ахәшәыблы.
Игәаҵа инҭиҳәааит,
«Еҳ, аразҟы!..»
АИЗГӘЫРӶЬАРА
Дкьаасит хәыҷык,
Дгәырӷьеит саниба.
Схаҿсахьа
Аԥсҭазаара ишазгәырӷьаз
Инырит.
АБРИ АМҨА
Абри амҩа
Шаҟантә санысны сцахьоузеи,
Есҽны избоз абраҟа,
Сыблақәа хыркит –
Иахьанӡа сшара иаҿызҭгьы?
АЖӘЫТӘ ԤСЫЖЫРҬАҾЫ
Абраҟа,
Зегь еимаҳахьеит.
Абраҟа,
Зегь еималахьеит.
Зқьыблала аҵиаақәа
Исыхәаԥшуа иччоит…
ҞАМЧԤҴАҴАЛА
Ишәышәуеит аҟамчы,
Иаапкуеит аҟамчы.
Цәахыхла, цәалыхла
Иҭаслымхоит аҽы…
АЗАЛЫМДАРА
О, алуқәа, алуқәа,
Лагатәыда игьыжьуа,
Еимактәы ҳәа акыҟамкәа
Шәзеибакызеи шәҽықәышәхуа?
АБЖЬЫ
Аҵх, амра хаҿыда
Иарԥхаз,
Аҵх иалаӡҩоуп.
Ашәҭ еиқәарақәа
Рыԥштәы рхыҵит.
Бжьык гаӡом.
Абжьы –
Аԥшӡара, абзиабара, аԥсҭазаара.
Дыцәоуп алашә.
АԤАРԤАЛЫКЬ
Мшы заҵәык
Ззыԥҵәаз
Аԥарԥалыкь,
Икарахан,
Иабази иаҳази
Џьашьаны
Ишеилнаргоз,
Ахәылԥаз,
Ахәлара
Инахәлаӡит.
АШӘШЬЫ ЗХУ АСАХЬА
Аԥхынраз
Ашьха ирышьҭит
Ауахьад.
Иаанхаз ҽеиқәак,
Зыц каԥсахьаз,
Адәҳәыԥшаҿы игылан
Ақьаԥҭажәеиԥш.
АӠЫНТӘИ АСАХЬА
Аҷыхь,
Ақәабаа-сабаа,
Ицәҳәуп ашәаԥыџьаԥ.
Аԥҳәаҟәа
Аԥсабара
Аԥсы аханаҵоит.
АӠӘГЬЫ ДШАМ МАШӘЫРШАҚӘ
Субаргьы сумбаргьы
Уара узы зегь акоуп.
Унеирҭа-ааирҭа
Зынӡак ихазӡоуп.
Усывсла уҭахызар,
Ухы уҩаха, уҽырчы,
Са снеиуеит сышнеиц,
Еихаччоит схы-сҿы.
Даным адунеи ду
Машәыршақә ишоу.
Дыҟоуп, издыруеит,
Са сыла изызшо.
АГӘЕИГӘЕИ
Агәаҟ – аҩныда, агәеигәеи,
Аԥара гызмал иалыхәдоу,
Дышьҭоуп адгьыл кәамԥаҿы,
Аԥхыӡ ссирқәа иҽрыҭаны.
Уи, уара дузеилкаауам,
Дузгәаҭаӡом,згәалаҟоу,
Идгьыл гәакьа игәыҵаҳәҳәа
Адунеи зегьы дшалаиоу.
АХӘАЦ
Амитә ҟалоит ҳәа
Ахәац шәарӡыӡеит.
Аблақәа ҭнахит,
Амитә
Уи акәхеит.
Арҩашқәа, аӡиасқәа
Атыша рзыԥшуп,
Уаҟа рхақәиҭра
Наӡаӡа иҭашьуп…
Рылабжыш иахылҵуеит
Амшын ду газго.
Гәырҩоуп нас амшынгьы
Ҭынч измыртәо.
Злакҭа хьшәашәаз,
Зыц хырџьаџьаз
Амшын,
Амра анахаԥха,
Ианарԥха,
Иҭаслымхан,
Ҟәандаччак аҿықәҳәҳә
Маалықьҵас ицәан.
АԤСҬАЗААРЕИ АБЗИАБАРЕИ РЗЫ
Ицәан аӡиас.
– Инымҵәааит
Абзиабареи аԥсҭазаареи! –
Ҿаасҭит.
Амаӡа ахьыздыр,
Игәырӷьан иҿыхеит.
Нахьхьи,
Агыгцәа ргылан,
Аҽкыдҟьо,
Ишнахәлабгара
Амшын азыԥшуп.
Аӡиас ҭынчуп.
Аԥсы
Сҳәахьа иалаӡҩоуп.
САРА СБЫЗШӘА
Са сызхылҵыз
Сангьы сабгьы аԥсацәоуп.
Сара раԥхьа слымҳаҿ иааиз
Рыбызшәоуп.
Урҭ рбызшәала сара сцәажәеит,
Сгәы еилгеит.
Урҭ рбызшәала
Адунеигьы еилсыргеит.
Уи сшьа иалалт,
Ԥсыс исхалеит,
Са саршоит,
Ҳа ҳ-Аԥсуара цәымзаркыран
Иснарбоит.
СА СМААЛЫҚЬНЫ СГАРОУП
Исылам амч
Сыхԥаа сызго,
Иҟасҵартәеиԥш аикәым.
Мчуп иуиааиуа, угәы нзырхо,
Аиаша, аҵабырг ракәым.
Сгәырӷьа гәырӷьоит,
Са сласӡоуп,
Сгәаҵаҿ иҟоу
Ԥхарроуп.
Исылам амч,
Сыхԥаа сызго,
Са смаалықьны сгароуп.
Дгәырӷьан дысԥылеит схәыҷы,
Изшоит адунеи снапаҿы,
Сангьы уаҟа дразӡа,
Лылаԥш ҳхуп ихааӡа.
Аԥсҭазаара, иумыхьын агха,
Са сыда уаанхоит уашаха.
Ацәгьа, уҳәаа
Иҳәа, иабанҵәо?
Са сахысхьан,
Ҿыц ицәырҵт.
Уара Абзиа,
Бзиа збаша,
Амш еилахәлаанӡа
Усԥырҵт.
*
* *
– Ашышкамс,
Иубеи
Адунеиаҿ уара?
– Аԥсҭазаара
Агьама,
Зызхара умаӡо.
Адыргә-дыргә,
Адыргә-дыргә,
Агара ҵысуеит.
Аԥсҭазаара акьаасыбжь
Адгьыл иахыҩуеит.
Ашла иҭахуп
Дгараларц ҩаԥхьа,
Бабаҟоу ан,
Имызхыз
Уи
Агараҟәҟәақәа?..
АҨЫЗА ИГӘХЬААГАРА
Р. Л.
Сҩыза гәакьа,
Иахьатәи амш иҳазшаз
Ҳназхәыцны ҿыцӡа ҳшашаз,
Ҳнеиԥылап –
Агаҿахь уаақәла.
Шьҭа ижьжьатәушәа збоит
Ҳара ҳақәра.
ЗЕГЬ ҾЫЦУП, ИҾЫЦБАРАХУП
Игәахәараз ԥхыӡ ссирк
Сышьҭкәыцәааны сшамаз,
Шәахәацк игәыбзыӷуа
Иаакылшәан сарҿыхеит.
Снаԥшызар жәҩан аҵахь,
Илакә лабҿабаран,
Уажәада исымбацшәа
Амра сызцәырҵит.
ЗЕГЬЫ ЗНЫКОУП ИАНЫҞОУ
Зны са сзыргәырӷьоз
Ԥыхьеиԥш сзазгәырӷьом,
Сылахь еиқәызҵоз,
Қәыԥсычҳаран инасхыҵуеит.
Зегь зныкоуп ианыҟоу,
Ианыхаау, ианашоу.
СХӘЫШҬААРА
Зегь еижьагоуп,
Ааи, еижьагоуп,
Уи шаҳаҭра
Азызуа аамҭоуп.
Акы заҵәык,
Сара сзыҳәа,
Имеицакуа
Схәышҭаароуп.
АРԤЫСХАРА
Иӡыҭуа агәаӷьжәла
Аԥашә иахьынҳалоуп,
Азҳашьа иахӡыӡоит,
Иахылҵуа аҿа.
Днеиуеит ахшара,
Ан ҳцәышлагьы дгәырӷьоит,
Шьҭа шәарҭак ҳәа лымам,
Иӷәӷәоуп ишьаҿа.
ИААНГЫЛАЗ ААМҬА
Дышлаӡам са сан.
Касышуп илхоу.
Сара соуп ишлоу,
Леиҵкыс еиҳабу.
Джәымбаӡо са саб,
Зынӡа иҟатаӡоу,
Аибашьрахь ицо,
Лыблақәа дшырху?!.
ЕСЫМША ИԤШҚАРАХУ
Адунеи
Ажәызшәа збаз
Дарбану?
Сара сдунеи
Сара исықәлоуп,
Егьа сажәыргьы –
Иқәрахьымӡоуп.
Уара агәала,
Мшык зыцәмаҷхаз,
Аҵх уҽеиуатә,
Сгәы иҭатәоу,
Наҟ усԥырцқьа,
Сгәы кеикеиуаз,
Иузгәамҭои,
Шьҭа иахьшо?!.
АГӘЫРӶЬАРА ЗЦУ АМШ
Ацәа сагомызт.
Сгылан,
Аҵх салаԥшуа.
Уаҵәтәи амш сыманы
Алашьцара
Сырлашон.
ԤХЫӠЛА
Сцәажәоит, сгыланы сцәажәоит.
Исҳәоит аргама, сыбла иабо,
Аха , иабаҟоу, сҿаҳаушәа,
Иҟаӡам бжьык ҳәа сыхго.
Аха сцәажәоит, усгьы саҟәыҵуам,
Исзымҳәац сыгәҭыха рацәоуп.
Уажәыҵәҟьа сызмыхәо, исмыхәо,
Исзаамго исцәыӡыз сыбжьоуп.
Ус уа хаҵак даацәажәеит:
«Дад, шьахәла усгьы уеилкаауп.
Мап, дыҟам алашә, адагәа,
Имчыдоу иажәа ҿаҳауп.»
ААМҬА
Сымчымхара сашьаҳаит иахьа.
Исылахәмаруеит
Иалахәӡамшәа са сда-сшьа.
Зных лабжышны сгәаҵа инҭаԥсоит,
Даҽазныхгьы
Сыбла еишьылӡа инҭатәоит.
Сымчымхара сҟытбжь аргаӡом,
Аха избоит
Сгәеисыбжь еиқәтәаӡом.
Аамҭа,
Аамҭа,
Уа уоуп зегь зыӡбо,
Даҽакала мшыкгьы шушо
Агәра сзырго.
АН
Лгәы раҳаҭны,
Адунеи агәҭан –
Лыҩны аҿаԥхьа,
Амӡырхаҿы,
Агарашәа лҳәоит
Иныҵак,
Цәымҭхаа изеиӷьашьо
Лхәыҷы.
Ибла ҟәазқәа
Ацәа рхымлац,
Жәҩан иаҵәара
Уа ихыхәхәоит,
Дарчыхәчыхәуеит,
Иара дкьаасуеит,
Ашәа шылҳәац
Ан илҳәоит.
Ашьха ӡышқәа
Рхылԥа рхыхны,
Рыбла лҟәымго
Илзыԥшуеит,
Лгәы раҳаҭны,
Лхәыҷы длырцәарц,
Лара ажәҩан
Лырҵысуеит.
Уччала схәыҷы,
уччала,
Уи
Ԥсҭазаара хҷаҭуп,
Иацәгала.
ИААЛЫРҞЬАНЫ ГӘАЛАШӘАРАК
Абырг
Ашьацра днылаччан,
Даақәыԥсычҳаит аҵанӡа…
Ԥсымра ҟәандак
Нықәыҷҷан,
Иара уа инкабеит.
АԤСҬАЗААРА АХЫҚӘАҾ
Аҭакәажә
Ашҭа дықәтәоуп
Лымала.
Амырхәага лгәыҵаԥхоит
Ԥхаррада.
Аԥсабара шәҭышны игылоуп
Иԥштәыдаха.
Адунеи ҭәуп
Шәаҳәабжьыла
Идагәаӡа.
– Сишь! Игазеи?
Арахь ӡәыр ҿиҭу
Здыруада?..
Еиҭах ҭынчроуп,
Иҭацәыроуп,
Акгьы ыҟаӡам.
Нас иарбану,
Иԥсыршьаган
Маӡа-аргама
Даашьҭызхло?
АԤХЫӠ
Дгьыли-жәҩани
Гәылшәеит ицқьаӡа,
Иԥшқарахӡа
Амра нрыбжьыҷҷан.
Зегьынџьара
Игәылҵын апытҟәыр,
Аԥштәы иаҵәа
Ахарҵоит адунеи.
Сара схала,
Сымахахә шланы,
Сеидараха
Сгылахуп насҭха.
Акызаҵәык – аблақәа ҭааӡа,
Исыхәаԥшуеит
Схьааго
Агылҩа…
АКАРАХАРА
Амшлашара
Ашла иблақәа
Ирхыӡыҭыларц
Егьагым.
Ажәҩан
Хыла иҵуԥссартә
Илаҟәит,
Аҽазаанкылом.
Дтәоуп иара
Дкараха,
Илабахыгәыгә аҵаргылан.
Адгьыл ҭамбгондаз…
СХЫ АЗХӘЫЦРА
Избоит
Акыр шықәса
Саҩсны ицахьоушәа,
Арахь,
Сгәалашәарақәа неидкылан,
Шьыбжьаанӡа еиҭоуҳәап.
Иахьатәи ашьыжь сацизар?
Аха
Изалаԥсоузеи ашлац
Схахәы?
МАШӘЫРШАҚӘ АИНИАРА
Стәоуп абаҳчаҿ.
Саԥхьа
Амҩаду ииасуеит.
Хуҷи дуи
Аныланы инеиуеит.
Урҭ
Сыблаҿы ииуеит,
Иниасуеит.
Анирахь
Дтәоуп алыгажә,
Деиқәышла,
Санааиз
Ииз.
Сиихьоумашь,
Сыԥсхьомашь
Сара?
АГӘЫҨБАРА
Арҵу, арҵу,
Узырҵырҵыруеи,
Маӡа уаватәан
Суаџьаҟ?
Нырра хьшәашәак
Сгәаҵа инҭысуеит,
Хаала, ԥшьаала
Удәылҵ, шьҭа наҟ.
Ихлаҳәадам
Сыҩны, сгәара.
Жәҩанаҿ
Сиеҵәахә лашоит,
Аха усгьы
Убжьы схароуп,
Сзыцәом сҭаххаа.
Аҵх наскьоит.
Амш еилгеит,
Ӡыла аҽыӡәӡәаны.
Амра цәырҵит
ҿыц ичкәаҳарц.
Аамҭа ҽыҭк
Арбаха смаӡакәа,
Инасхыԥрааит,
Уаҳа имааӡарц.
Ергь афергьҳәа,
Иԥсаданы
Слымҳаҿ иааиуеит
Ҵәуабжьык –
Игәы нырхоуп хәыҷык.
Хаара-бзаарак
Ықәымкәа,
Ԥхаррак, ԥшӡарак
Амамкәа
Адунеи цәырҳәуп.
МАРТ
Атама
Быбышӡа ишәҭит.
Аԥхьаҟа –
Аҷыхьи акырцхи.
Шаҟа ԥсҭазаара
Жьоузеи.
АҲАРАМЗААРА
Алҩаҵә ҩеиуан –
Рыԥсы цон
Еиҿагалаз ҩ-кәызҭхак.
Агәқәа ццышәхон,
Ибылуан,
Ишеишеиуан ауаџьаҟ…
Ашықәсқәа, амзақәа,
Амшқәа, асааҭқәа,
Ҳарҭ зегьы иаҳзалхны
Акака ҳзыԥҵәоуп.
Ишәҭыз ашәҭыц
Иамам нырхашьа.
Имшәҭыц шәҭыцым,
Иҟам акоуп.
Ашықәсқәа, амзақәа,
Амшқәа, асааҭқәа
Рылшара, рынҵыра
Еснагь еиҟароуп.
Ашәҭ игәылҵыз
Дунеик ашеит,
Ашәҭ иҿшәазгьы
Иашеит дунеик.
Ацәгьеи абзиеи
Еициз роуп,
Ԥсра ҳәа акгьыҟам,
Зегь иироуп.
Ажәҩан ҵыккара
Иубарц иахьынҵәо,
Уныҵс аккара
Аеҵәақәа ҟәшәо…
Улаԥш аҳәаа
Адунеи ду ҭаӡоит,
Уҽоумҭан ахьаа,
Умҩа наӡоит…
АГӘМЫРҾЫӶЬГА
Адунеи ду,
Адунеи,
Угәҿыӷьроума
Ҳанызҵо,
Ҳанызхуа?
Уи алоума
Угәгьы
Злаурҿыхо?
Дрыцҳасшьон
Уи ауаҩ,
Агәырҩахьанҭа иаҵаз.
Исҭахын сицхраарц,
Имыздарц.
Иара дцон
Дысԥырҵны,
Дацәшәон иласхар ҳәа.
Аӡаӡа ҭамхаӡеит
Ашьац иаҿшәаны.
Инықәбеит ԥшьаала,
Ицеит иԥырны.
Анарха аман,
Иазшан аразҟы.
Ихьаам, иусым
Иахьыҟам уажәы.
САЖӘЫМҬЫҼХА
Схәыҷра,
Сқәыԥшра,
Схаҵарԥысра
Исымам хьаас
Иахьсыцәцаз.
Сажәымҭыҽха
Ажәра саҳәоит.
Агха имоуп
Мдырс сызшьаз.
Зымҩа хаз
Нарцәыҟа
Иҳәеит – абзиала.
Хара ицазгьы
Ииҳәаз уи ауп.
Нас са сгәы зыҭрысзеи?..
Ҳаиқәшәоит,
Зегь акоуп…
АҲАҬГӘЫН АҾЫ АҨЫРА
«Араҟа аӡәгьы дыԥсӡам,
Дагьжӡам,
Ҳарҭ зегьы
Ҳаамҭақәарҿ ҳаҟоуп».
Ажәҩан ԥштәыдан еизадоуп.
Ихьшәашәоуп амра ахаҿы.
Аԥсабара акалашәа идагәоуп.
Агәылгоуп анышә ахәаҿы…
Ашьхақәа рҽеиқәырԥс игылоуп.
Ирбоит ишырзацло шьхакы…
Иацы,
Уаҵәтәи ҳәа
Сазыԥшын иахьатәи амш.
Иахьа
Сазыԥшуп уаҵәтәи.
Иарбан мшу
Сыззыԥшны,
Уаҵәтәи сахызбаауа?
Узмыршозеи,
Аԥхын ҵхыҵәҟьа?
Сыла шааԥшуа
Сӷьазкуеит.
Амшлашара,
Лассы уҿыха,
Са саазқәылаз
Сузгәыкуеит.
Ҳахьтәалоз абаҳчаҿы,
Ԥарԥалыкьк,
Гәхьаагарак аҽаҭаны
Иқәтәан,
Иԥшӡаӡа.
Шаҟа сбызхьуа
Бдыруандаз
Саргьы.
Снеиуан гаҿала,
Сыбԥылон.
Ԥшак,
Ласкәантраӡа иасуан,
Сгәы
Иҭыԥрааны
Ицозшәа.
Атама гылоуп
Ишәҭны.
Сара
Еиҳагьы быгәхьаазгоит
Иахьызбо.
Аҵх
Асаранџь иаҳзаҩызан.
Иахьа
Уи аҵх агәхьаагара
Иамшуп.
Агәилшәҭ
Иахьагьы иԥшӡан,
Аха
Мшык азацлахьан.
Усызхаҵәҟьом,
Усызхаҵәҟьом,
Узышьҭоу седроу,
Цәгьа уԥыруеит.
Ашьапызаҵә,
Аҵх иаҭатәаз,
Игызмалха
Абжьы гауеит…
Сааԥса скара,
Зымҩа снеины
Снықәиеит
Сыԥсы сшьарц.
Сыла нхызҩа –
Дгьыли жәҩани
Инеимаҷыҩын,
Иӡт.
Ацәа хаара
Сама иахьнеиуаз,
Иқәыҩуан уа сгәы,
Акгьы ахьыҟам
Аҭыԥ аҟынтәи
ԤХЫӠЛА
Адгьыл ԥслымӡла
Ихҟьоуп,
Иҟам уаҳа акгьы.
Жәҩан аҵа
Цоит иҭууа.
Иабацеи ианыҵны
Ауаа?
Еҳ, шьири,
Иамур, ҳәҳәабжьык,
Бзак дшыҟоу сзыргаша
Агәра.
АЛАКӘ АНЕИҬАСҲӘА АШЬҬАХЬ
– Саб,
Ақәыџьма уԥылар
Иҟоуҵои? – иҳәеит
Схәыҷы.
– Схаҵами,
Хаҵаҵас сыбжьы ааҭсырҟьар,
Аԥсы қымқым
Нахәлашәаны,
Уи нҭахәаша
Ицашт, – сҳәеит.
– Саб,
Ӡызлан-ӡаҳкәажә дуԥылар
Иҟоуҵои? – иҳәеит
Схәыҷы
– Ҟьарак даамгакәа
Дааилысшьыр,
Дшәаны
«Уашхәа мақьаԥсыс» ҳәа
Даагылап,
Уи нахыс
Уаҩы дихараны
Дҟалашам, – сҳәеит.
– Саб,
Аҩсҭаа дуԥылар
Иҟоуҵозеи? – иҳәеит
Схәыҷы.
– Кәызҭхала
Иқьышә хызблаар,
Ҿааҳәыра иқәымло,
Бжьрабыжьҵәа
Дныҵаба дцап, – сҳәеит.
– Саб,
Адау дуԥылар
Иҟоуҵои? –– иҳәеит
Схәыҷы.
– Адаужә дганы
Ажьырҩага дынкылсхыр,
Аԥсны ақәлара игәамԥхо
Зынӡаск
Дыбнакышт, – сҳәеит.
– Цәымҭхаа узеиӷьасшьоит,
Саб, – иҳәеит
Схәыҷы.
Иарӷьажәҩа днықәиан,
Дынҭаҳәахаа дыцәеит.
Сара
Гәаныла сыччон,
Мчы змоу зегьы
Имчыданы,
Игаӡоушәагьы
Избон…
САРА СЫҚӘРА
Сара
Ииуа зегь срықәлоуп,
Сажәӡом,
Сыԥсӡом,
Дшаҳаҭуп абар
Сара сан.
САРА ИСЕИԤШХО ДЗЫҞАЛОМ
Ашәаԥшь аҿалеит
Атама
Ааԥынраз.
Сыбла баша
Икыдхалеит,
Сшахәаԥшуаз.
Ҵыԥхтәи ашәҭыц,
Ашәҭыц цәаԥшьқәа
Ыҟаӡам.
Мап,
Ахаан
Аԥсҭазаара шьҭрақәлаӡом,
Са исеиԥшхогьы
Адунеиаҿ дзыҟалом.
Сара сиаҵәахә –
Ахәышҭаара акәиц,
Убылла,
Амца еиқәыларцаз
Ҿыц.
Адунеи ҭәуп
Уаҳа акгьы азымкуа.
Иазымкыз роуп
Адунеи еилазырҩынтуа.
Ирхароузеи урҭ
Ҭыԥда иаанхазар,
Зегь реиԥш даргьы
Абри адунеи иазшазар?
Иазымкыз роуп
Адунеи еилазырҩынтуа,
Измырҭынчуа,
Еиҭах изырҿыцуа.
Иҟаз ниасит
Ааӡаб рыхганы.
Иҟамыз цәырҵит,
Иаакылст иласны.
Аҭынчрагьы ҭынчрам,
Мамзар изакуи,
Ааӡаб ахьырхырго
Абрахь изаари!?
Хыи-ԥси еилыҵыр,
Иԥсуеит аҩбагьы.
Хыи-ԥси роуп иҟоу
Уаҳа акагьы.
Бзиа бызбазар,
Хыи-ԥси рзы бызбеит.
Бабзыҳәа сыԥсуазар,
Сыхшыҩ еилагеит.
Ба ибтәу,
Са истәу,
Ҳаԥсқәа хазуп.
Хыи-ԥси роуп иҟоу,
Егьырҭ зегьы мцуп.
Ауаҩы, уҳәеит ҳәа, ихигахьоузеи,
Зны дмаамынынҳәагьы рҳәоит.
Абна дылан уи гыгшәыгҵас,
Дыбнауҩыназ уа дынхоит.
Ашьҭахь дҭалоит аҳаԥгәаҩа,
Аҳәынҵәа, аӡы зҭажжыз.
Иабеидыруаз зыхшыҩ кьаҿыз,
Ихаҭаҵәҟьагьы дзакәыз.
Аха далан Аԥсабара,
Дыԥсабаратәын иаргьы.
Уаҟа иибаз, уаҟа ииҵаз,
Ак изкажьуам иахьагьы.
Зны дҳарамуп,
Дгәыраз-гәыҭбаауп,
Даҽазных дубом еицәоу.
Ауаҩы, уҳәеит ҳәа, ас дызшада,
Иҵабыргыҵәҟьаны дынцәоу?
Адунеи алу гьежьуеит,
Еихсыӷьыр ҟалом,
Илагароуп.
Адунеигьы иҭоуп нас Аԥсы,
Зыԥсы ҭоу
Усгьы крифароуп.
Ҳахоуп адунеи аӡлагара,
Ахәылаҿы
Ҳаигәҭасуеит, ҳаицәхасуеит.
Уаԥхьа иуцәгылоз уажәы,
Илшар,
Ушьҭахь даанҿасуеит,
Аха, уаанӡа,
Ҩыџьа еиқәшәароуп,
Лареи Иареи
Џьара еибабароуп...
Аԥсҭазаара цоит
Иаратәала,
Иҟалашам уаҳа ҽакала,
Мамзар
Амитә ҳаԥылоит,
Адунеигьы ишнеиуа
Иаангылоит,
Аха, уаанӡа,
Ҩыџьа еиқәшәароуп,
Лареи Иареи
Џьара еибабароуп...
Мчык ыҟам урҭ ирԥырхаго,
Аԥсҭазаара иалоуп иархаго.
Срыхәаԥшуеит аҵлақәа,
Срыхәаԥшуеит ашьхақәа,
Избом еиҟароу,
Еиԥшу збаӡом.
Срыхәаԥшуеит ашәҭқәа,
Ублақәа хызкуа,
Узырҩашьо уздырӡом,
Еиӷьу нҵәаӡом.
Нас дарбан ицәырҵыз,
Зегь еиҟаразтәырц? –
Аамҭа-аамҭала
Шьоукы ҳаржьалап.
Зегь еизадан
Иамам ҟалашьа,
Адунеи аҟазшьала
Ишцац ицалап.
Амза цәырымҵӡеит уаха,
Аҵх хьанҭоуп, изныҟәом.
Хәыцрак салоуп сааԥсаха,
Илашьцаноуп уи шыҟоу.
Гәыӷрак илашоу уааскьа,
Згәы былуа уицәымӡын.
Зымч каԥсоу уихылаԥш цқьа,
Иргәыбзыӷ уи иӡын.
АЖӘЕИ ААМҬЕИ
Лагамҭеи нҵәамҭеи
Аамҭа иамаӡам.
Аҵхи амши
Башаӡа ҳаржьоит.
Сахьак, усгьы,
Иаман иҟаӡам.
– Нцәазар Аамҭа? –
Зныхгьы сгәы иснарҳәоит.
Зегь зымчу,
Улеишәа шԥаџьбароу!
Иурхәашоит, иурӡуеит
Зегь неибеиԥш.
Аха, иуасҳәоит,
Упара шгәасҭахьоу –
Узаҿагылом Ажәаҟәыш
Аԥеиԥш.
Амш шәшьуп.
Ақәа леиуеит,
Ихкәом.
Амыҵмыџь абыӷьқәа
Амра рылыԥхоит,
Сгәы рҿыхо.
Ԥсаатәк,
Амҵәыжәҩақәа хыриааланы,
Ҭынч,
Ажәҩан иаҵашьқьраауа
Инеиуан.
Аҵаҟа,
Адгьыл аҿы,
Иабоз зегьы
Ссан.
Уахьынаԥшуаз –
Зегь хҩежьаан,
Ихышлаан,
Ак қәацомызт.
Зыԥшран
Иҟаз...
Сыблақәа иаарбоз
Убриаҟара иссирын,
Убриаҟара агәахәара сырҭон,
Сцәырҳаны саазырԥшыз
Сзеилымкааит!
Амш каии иҟан.
Ран азааигәара
Ҩ-ласбак еихәмаруан,
Еихәмаруан.
Насыԥран
Сыблақәа ирбоз.
Сара
Иацтәи аамҭа
Гәхьаазгон,
Иара,
Иахьатәи деигәырӷьон.
Ҳнеиуан ҳаицны,
Ҳаицәыхараны.
Уи, ашла,
Ихәыҷракәым,
Шьҭа иқәыԥшрагьы
Анигәаламшәоз еиҳан.
Зегьы
Аамҭа иахаран.
Инаимпыҵышша
Ацара иаҿын,
Ишимышьҭуазгьы.
Аккара,
Даҽа аамҭа ҽыҭк
Ибӷьыжәны
Иаҵаԥсан.
Абӷь ҿа ҟатон.
Иҿаханы иҟаз
Абӷьыжә,
Аԥсцәаҳа еиԥшын
Уажәы.
Амш шышәшьыз мацара
Инеилахәланы иниасит,
Мрак
Наламԥхаӡакәа.
Ихымкәаӡоз ақәоурашьҭахь,
Амра
Ӡлачызшәа избон.
Иҿыцу ԥхыӡ ссирк
Сзааир сҭахын.
Иацтәи амш сеиԥхыӡуан
Схьаанагозшәа.
Иаашазар аахыс,
Амш
Ахәлара иаҿын,
Исылакьаҭо.
АГӘЫБЫЛРЕИ АГӘАЛАШӘАРЕИ
Сгәалашәара
Шаҟаҩы ирҭаахьоузеи,
Уаха.
Издыруеит
Аӡәгьы иԥхыӡ
Сшаламшәаз.
Ҽынлагьы
Саха зауада..
Сзалҵуам
Иӡхьоу,
Ирхашҭхьоу акы.
Аҵх ҵәцоуп,
Аиаҵәақәа кәеицеиуеит,
Сара
Амра ангыло ҳәа
Сыԥшуп.
Икарахаз амш,
Ишхырсасиуаз,
Иҵхы еиқәараны
Иааҟалеит.
Амра
Ирзыхааны иԥхон
Ацәгьагьы
Абзиагьы,
Еиҳа адунеи
Еилкаахарцаз.
Иацы избоз акәын
Иахьагьы избоз,
Аха шьҭа
Иахьатәиқәан.
Аӡыхьаҿ
Аҩарқәа зҭахомызт,
Изон,
Ицқьахон
Аӡыхь.
Ԥша цәгьак аакылҟьан,
Атамашәҭқәа
Нҿӷәыхаан иагеит…
Лаԥшыцәгьак иаанашьҭзар
Арахь,
Аԥша хага?
Сышнеиуаз,
Иаалырҟьаны
Сыхьӡ аагәылшәеит
Ҿыҭбжьны.
Сааигәа,
Нахара
Аӡәымзарак аӡә дыҟам.
Ҳазҭоу адунеи ду
Хьыӡҳәала садырну?!
Ишәҭыртәеиԥш
Игәылымҵыцыз апытҟәыр,
Амшқәа ахибаҳәа
Ицон.
Алагамҭа,
Зегь зырҿыхо,
Зегьы ирхазҵауа
Рыԥсы,
Уара анҵәамҭа
Зхацуркуазеи,
Угәы рыхшәома
Мшәан, лассы?
Амшцәгьа
Аилгара иаҿын,
Сара схьаақәа
Еиқәтәомызт.
АРЕКВИЕМ АЦЫМХӘРАС
Иахьанӡа схәыҷызаарын, сан,
Ба быҟам -иаразнак сажәит.
Ба бсахьа
Сыблақәа ирхуп, –
Иҟоуп
Са сгәаҵаҿ.
Былаԥш хаа сыгуп,
Быбжьы саҳауам,
Сымчыдоуп.
Иаанхоит ишубахьац
Наӡаӡа,
Зхабар уцәыӡыз,
Зны еиԥҟьаз.
Наӡаӡа сыҟазарц
Саанлыжьит
Сан гәыраз-гәыцқьа,
Са сзыхшаз.
– Нанхеит,
Схьааумган рацәак,
Уҽырӷәӷәа саныҟам.
Шәа шәеибгазар,
Са сеибгоуп,
Ҭынчроуп уахь,
Акгьыҟам.
Саргьы
Убасеиԥш исҭахуп,
Сзеисом аԥсабара.
Сгәыԥшаа-хыԥшаауеит
Уеизгьы,
Сыҟоуп скара-уара.
Хаарак сцәыӡит
Зегьы иреиӷьыз.
Зегьы среиӷьӡам
Шьҭарнахыс.
Ибҭахымызт
Сеибакәеибан
Сызло срылахар
Акыс.
Изҭахыда
Аӡәы ихьаа,
Ухы уамыхәар
Ҵыбгароуп.
Урҭқәа здырхьеит
Бара была,
Сыԥсы зхылҵызгьы
Быԥсоуп...
Исыздырам сыла иагхоу,
Сылабжышқәа ма сыржьоу,
Сан дыгәхьааго ҳаҩны аҭӡамцқәа
Рылахь шԥеиқәу, сгәы рыжьжьоу!?
Иҟоу шьҭарнахыс гьангьашроуп,
Иҳарамроуп уаҳа акгьы.
Ба бзыԥсахуа адунеиаҿ
Дсоуран сыҟаӡам аӡәгьы.
Бсахьа сахәаԥшырц сааҭгылоит,
Жәада исабҳәауа рацәоуп.
Бара шбакәыз збоит Аԥсыцкьа,
Нцәасгьы исхылаԥшуаз ба боуп.
Даҽа шәҟәы-ԥшьак бажәа знысҵоз,
Сара сгәаҵаҿ иҵәахуп.
Са сахьыҟоу сыбҟәырҷахан,
Бымшра сыцзаргьы сҭахуп.
Я в одиночестве думаю:
«А как живет мой сосед?»
Басё
Ариабжьарак
Аӡәгьы исызҿиҭуам,
Саргьы ҿымҭуа
Сыԥшуп, ичҳауа.
САНДУ ЛНАПҚӘА
Алыхәҭа гәӡала
Ашыла анылхәуаз
Шаҟа уеиԥшуи,
Илеиуа ақәа!
Санду лсаара
Илырҭәаанӡа
Ухымкәан,
Срыхәаԥшуеит лнапқәа.
Аԥсҭазаара, ухьанҭоуп,
Ухьанҭыџьуп,
Уџьаџьоуп са сзыҳәа
Рацәа.
Аха зны-зынла
Ухҷаҭгьы снаҿыхәоит, –
Сангәеиҭалоу ыҟоуп
Анцәа.
Иахьак ажҽҩан
Убриаҟара еимаҷыҩит,
Илашьцоуп,
Иаҳхылаԥшу
Илаԥш залымсуа,
Иара иҟынӡа
Бжьыкгьы зымнаӡо.
Уаха-сахароуп иҟоу
Уажәы,
Амш анеилго здыруа
Уаҩ дыҟам.
Иахьа амш елгоуп
Убысҟак,
Амра ахаҿы
Убысҟак ишамшамуеит,
Аҵх назхызгаз,
Инеибеиԥшны зегьы,
Иԥхашьаԥхаҵо,
Инамысха
Иааԥшызшәа.
Аҵх
Мыцхәы илашьцоуп.
Угәы змырҭынчуа
Рацәоуп.
Шьоук рыччабжь
Иџьаџьаӡа иааиҩуеит.
Аҭакәажә
Бжь-цуҭк зхьааз
Сылҩызахеит уаха.
Сзыцәом.
Аҵх аҽеиҵнахит.
Агәылацәа рла
Алеишәа шыцәгьаз
Иаанхеит,
Амч шкаԥсахьоугьы.
Иӷыӷуеит, иӷыӷуеит
Анасыԥда.
«Ҽаанбзиала!» разҳәаша змамыз,
Ауаазаҵәқәа,
Ҭынч,
Ашықәс Ҿыц иаԥылон.
Изаҵәымыз ԥшын,
Уажәы-уашьҭан ҳәа,
Аҿымҭра хьааго.
Абра, ахәыԥшӡаҿы,
Ауааԥшӡақәа нхон, –
Иахьа ақалақьаҿы,
Аӡәгьы илаԥш иҵамшәо.
Амзаҿа,
Аԥсҭҳәа еилададақәа
Иаарылҵит
Иҭыгга,
Ицәамхьаны иааԥшыз,
Сабиҵас.
Ҳӡыхь
Убриаҟара ицқьоуп,
Икәеикәеиуеит,
Санду ихырҟаны ихылҵо
Акәапеи-мҟәыба,
Ашара хнахуеит ласы.
Аҵар шәаҳәон,
Ааԥынра иазгәырӷьо,
Аха иҟан,
Рҽыԥхьак,
Иҟәиҭмиҭуз
Хазы.
Имахәҭаданы
Зшьапы ҵыкказ
Аҵла,
Ианаамҭаз
Аҭаацәара иаламлаз
Ахаҵа
Даасгәаланаршәеит,
Сылаԥш анақәшәа.
Схәыцрақәа
Аҵх дырхьанҭон.
Игәагәо акәын
Ашарахь ишцоз,
Аха ицон
Ашарахь.
Ажәҩан ишазааигәазгьы,
Амза ажәхьан
Сара сеиԥш,
Уахак
Ҳзеибарцәомызт.
Аҵхқәа ԥшӡахо иалагеит.
Ицәырҵыз аӡыркәиқәа
Лашоит.
Шьыжьы аахыс
Ахьажьқәа рҟыжбжьоуп
Исаҳауа,
Иахьа
Ашәаҳәара иамшымшәа!
Уи, кәараҷҷан,
Аха ӡыхьшьҭраны
Амшын иалалон
Ахала.
СЫҚАЛАҚЬ
Шаҟа аҽаԥсаххьоузеи
Сықалақь гәакьа!
Схәыҷра сыцәнарӡырц
Егьагым.
Имкьыкьхоит есааира.
Еицаркуеит,
Еицаркуеит ахаҿсахьа,
Мҩахәасҭала иныҟәоз
Шьоукы.
Аӡәымкәа
Сҩызцәа ҳәа срышьҭан…
Урҭ
Иахьагьы ирыцуп,
Дара ирхашҭхьоу,
Сара сқәыԥшра.
Амш
Алакҭа ҭахәлакуп,
Хыхь –
Ажәҩан гәрымуеит.
Аха издыруеит,
Амра
Игәыкы-ҵәыкуа
Ишцәырҵуа
Ҩаԥхьа.
Зны-зынла
Сзаҵәушәа схы збоит.
Исзеилыргом
Адунеи зегьы
Сара исзааныжьу
Усҟан,
Мамзаргьы
Иара салахәӡаму.
Аҷыхь шықәҵхьазгьы,
Амра ацԥхьқәа
Макьана иҿацамызт.
Ашьынкагьы мшәыцызт
Ахәаны.
Аамҭакәын
Иццакуаз.
Кәыбрык
Ҭаха снаҭомызт,
Исымшьыр сҭахын…
Ашьҭахь,
Сыцәа ҭынчымхеит –
Ԥхыӡла
Сеибашьҩын.
Ибзоу ҭынчрак
Сашьҭаӡоуп,
Башьа змам,
Ианым.
Ашьац қашәқашәо,
Ииаҵәҟаҟараӡа
Ашҭа арԥшӡон.
Сара уи сзахыԥомызт,
Сзахыԥраауамызт.
Џьара сымцар
Ауамызт…
Ԥшаӷьык аакылҟьан,
Иниаҟьа ицеит.
Зымахәҭақәа џыԥхьыз,
Ҵлақәакгьы хнажәжәеит.
Иҽырԥаҽырԥон
Аҽы,
Дҽырбаҽырбон
Аҽыуаҩ,
Уи иақәтәаз.
Сара
Ирхыскаауан урҭ,
Иԥсабаратәымыз
Сахьак.
Арахә ахьеилагылаз,
Иццакуаз аамҭа
Ҭынч иржаҳәон,
Иржаҳәон.
Цас ауашәа,
Амш еиқәышьшьуп
Сара сеиԥш.
Иараби,
Избан
Сгәалаҟара
Еиҳагьы изархьанҭо!?
Есҽны
Амш ацлара
Иаҿуп.
Сара
Алашара сызхом,
Еиҳагьы исыцәмаҷхоит.
Изакәытә мшы мыҷҟәикхазеи
Иахьа! –
Сзеигәырӷьаша сымбеит,
Исмаҳаит.
Гәыбылрак аҵамкәа,
Ихьшәашәаӡа иниасит.
Изеиԥшрахарызеишь
Уаҵәтәи?
Умыӡын
Агәыӷра.
АБЫРГ ДАХЬАХУ
Абраҟа,
Амӡырха зырԥшӡоз
Аҵәаҵла,
Ԥыхьеиԥш
Ибыбышӡа изышәҭуам.
Амаҵурҭа
Аарла
Алҩаҵә ахылҵуеит.
Ашҭа
Агәҿыӷь иагахьеит.
Агәашәҵәҟьа
Ԥшаласк иарҷыжьуам.
Сишь!
Аҩнашә ныҵрааит
Ахала.
Ақьаԥҭаҿы
Ашәырҵлақәа
Ашәҭра иаҟәыҵит.
Уа инықәыԥшыз
Хаҵак,
Ихы икәаҽ,
Днеиуеит
Амҩа данылан.
Иахьатәишара ишәшьын,
Иқәарԥссон;
Ишԥарыцҳаз,
Мрак назқәымԥхаз,
Аԥарԥалыкь!
АԤСЫЖЫРҬАҾЫ
Амармалташьаҿы асахьақәа, –
Иуԥымло ахаҿсахьақәа…
Аӡә иччаԥшь сҟәызгарц,
Сцоит сеиханы.
Иаргоит акәукәу
Абжьы,
Иаргоит,
Иаҟәыҵуам.
Ҵыԥхтәи ацәаӷәаҩ
Дыҟам,
Даацәырҵуам.
Ихкәеит аԥсата.
Аӡаӡа иналҵызшәа
Амзаҿа кыдуп.
Ашхырцәаӷь
Ацха иӡааԥсылеит.
Аха нарцәы
Џьанаҭ агәашәқәа
Маатӡеит.
Цхагәҭаны
Алуқәа еибафоит.
Аџьнышцәа
Ацх дырҳәацәоушәа
Снарбоит.
Амалаӷәырқәа ааит.
Ҳамжәеиқәаҵәа,
Ҳаҩнашьҭахь игылоу,
Агьама батәуп.
Акәукәу аума
Аҟәарасақәа еизызгаз?
Ҳахьылаҵо
Рыбжьқәа саҳауеит.
Аҵарашықәс ааит,
Ақалақьахь сцароуп.
Шьҭа санду
Лхы ахылбаалашт
Ашәыр.
Аеҵәақәа еикәаӷӷа,
Жәҩанынтәи иҳахәаԥшуеит
Ҳахьышьҭоу.
Ҿыц еибагаз ҳреиԥшны
Ҳарбозаап.
Ҽык,
Ааигәанӡа
Ауахьад ирылаз,
Аԥыжә-ԥыжә
Иҳәуан ахала,
Аҵыхәа
Ашиҵә ҳәа иҟьо.
Аамҭа акгьы азгәынкылаӡом.
Аамҭа акгьы азгәаҭаӡом.
Иаракоуп иҟоу,
Лагамҭеи нҵәамҭеи змам.
Егьырҭ,
Машәыршақә иаацәырҟьан,
Иниасуеит,
Наӡаӡаз
Ишам.
АҚЬАԤҬА
Иабаанагеи уҳәарауеи
Аҟарма,
Ааҩны агәашьа
Ахәда ҵнакаауеит!
АШЬЫЦРА
– Изузырҳәои, абжьобжьик,
«Уи амышьҭа цәгьоуп»
Уҭрак унҭаԥрыр,
Идыршәуа лапҟьоуп.
– Ҵашьыцрак слаԥшықәҵан
Самоуп сҟаҭәо,
Бзырӡык рымҳәарцаз,
Сеинаалан сахьшоу.
АХЫҴРА
Мчымхарыла Ҭырқәтәылаҟа
ихыҵыз аԥсуаа ирызкны
Иуазыруан арахә,
Агәашә илагылаз.
Рыҟаабжь налаӡуан,
Амшын ацәқәырԥа.
Алақәа ууан,
Ирҳәоз урҭ уазын.
Ншьанра ауазашәа
Ихшьын ахҭырԥа.
Егьырҭ зегьы
Игылан ишьаҳиҭха,
Еиқәшәыта,
Ирбо рызхамҵо,
Рыԥсқәа ӡаны.
Мацара,
Дырганҵыхәак,
Аӡнырцәынтәи иааиз,
Иласкәантраӡа иқәԥақәсуан
Шҭак агәҭаны.
Ажәҵарақәа хынҳәит
Шәрыхәаԥш ишәгәырӷьо!
Абраҟоуп урҭ
Акәтаӷьцәа иахьылҵыз,
Иахьыҟоу
Изҭыԥрааз рыҭра –
Дара рџьынџь.
АХЬЫШЬҬРАХЬ АХЫНҲӘАРА
Ҩаԥхьа аԥацха
Ахәышҭаарамца ҩнаҷҷоит.
Ахьыруачуан
Абысҭаԥха ҭыҵуеит.
– Аԥшәма, уҟоума,
Аԥшәма! – ҳәауа,
Шьоук гәырӷьо
Арахь имҩахыҵуеит.
АҞӘРААН ШКӘАКӘА
Қәыџьма гәарҭак
Лабеи лаԥси,
Абгалаџқәеи абгассеи
Аҟәран шкәакәа
Ҭахак арҭом,
Џьара ихәылрыжәжәар рҭахуп.
Аҟәраан шкәакәа
Сара сакәхуп,
Избо зегьы
Ԥхыӡ ҿаасҭахуп,
Даҽазныхгьы
Илабҿабахуп,
Ишакәхалак
Сеибгоуп макьаназ,
Арахь
Сымҵәыжәҩақәа рҟәадуп.
В. Б.
Зҟазшьа зыцәмыӡыз,
Са сҩыха иаша,
Уа уҟамлар агәҿыӷь сагон.
Сыгәҭыха сзымҳәар,
Ҽаӡәы ихьаам,
Са сгәаҵаҿ шәынтәны еиҳахон.
Уыҟоуп – сыҟоуп,
Аҽеи ҳазхәыцуеит.
Ихьаам, ҳреиԥшымзар егьырҭ.
Ҳагәқәа еигәныҩуеит игәырыӷәӷәаган,
Ианасуа аҽырцәгьаны аурҭ.
АУАҨИ АМШЫНИ
Амшын дуӡӡа, угәы нзырхада,
Уҭра уҭыҵыртәеиԥш абас?
Ма длаԥшықәҵоу аҭынхада,
Уа ушьҭызхыз гәыӷырҭас?
Ас еиԥш иаалырҟьан узгәамҵи? –
Амра каххаауп шьыбжьагәы.
Угәра згазгьы уаҳа дхьамҵит,
Ҳаи, изҭаҵәҟьазаап агәы?
Аӡәы инышьа алаԥшҳәааҿ,
Зны исцәыӡуеит, зны избоит.
Зегьы збарҭоу ажәҩан амааҿ,
Сахьымчыдоу угәра згоит…
ЕХ, УАРА АУАҨРА...
Ех, уара, Ауаҩра, аԥхашьара зцу,
Уа уакәын зегь зшәоз, изкапануаз...
Уаныҟаз ианбыкәыз, иацу ма жәацу?
Иудыруан иумыԥхьар ианамуаз.
Уабамоу уҳәарауеи, избом ухабар?
Малла усгьы урзаахәом.
Ухьӡгьы рхашҭырц егьагым абар,
Уа уда ҳазшазгьы шьҭа дҳахәом.
Абар асаркьалгьы агәыҵхабжь ахьго:
“Ирҭәы Адунеи ԥхашьарала!”
Уа, ашьҭыбжь ианыҩуа арахь игьежьуеит,
Игоит уи зынӡаск аҽакала...
ЖӘЫТӘНАТӘ ААХЫС
Ажәытә амитәқәа ҟалон,
Агмыг, амишәан иилон,
Ашьҭахь ассир убарын,
Ауаа нагақәа иирын!
Иааиуеит ус еиԥш иахьагьы.
Ԥсахшьак зыҟалом акгьы.
Ак наскьазар, ҽак ааскьоит,
Бзиак шҳамоу цәгьак ҳажьоит.
Аамҭа цоит, ицоит абас,
Ҳарҭ ҳаанхоит еиҭах хәыҷҵас.
Гәыӷрак, иҟаӡам ԥшаауа,
Ҳгәы камыжькәаноуп ҳшаауа.
ИСЫЗДЫРУАМ ИҞАЛАЗ
Исыздыруам иҟалаз, исзеилыргом акгьы,
Избац ракәӡам избахьоу, иара схаҭагьы!
Сҩызцәа ҭахак сызымҭоз, рыхабар збаӡом,
Шаҟа ҵуазеи сыжәлантәқәа рҟыҭыбжь
дыргаӡом!
Иҟасҵазеи, иараби, дара рзы цәгьарас,
Избо зегьы цәыркшаны иҟазҵеи абас,
Ма уажәраанӡа сыцәазма, сҿыхазар иахьа?
Нас сызлаз сыԥхыӡ лаша сазыԥшлап ҩаԥхьа.
АБЫРГИ АХӘЫҶИ
Снеиуеит қыҭа мҩадула,
Схәыҷрашьҭақәа рҿыхо ҩаԥхьа.
Сгәы гәырӷьоит, Бзана, уа уыла,
Иахьанӡа уахьааиуа ахьхьа.
Аха иабацеи,наӡаӡа
Са сыблақәа ирбо аҭыԥ –
Араҵла, изқәымбац аӡаӡа,
Уа ашла, исызҭоз насыԥ?..
Сцон сара усҟан ашколахь
Дтәан уи еивигарц иԥсы.
Ианым шьҭа усеиԥш зегь рылахь...
Дгылеит уи ауаҩ са сзы.
Сыԥшрала сабгьы дидырит,
Синыҳәеит, иныҳәеит сразҟы.
Убасҟан убасеиԥш ак снырит,
Ҳа ҳтәада сазхыхуам ҽакы.
АШӘАЗАҴӘЫК
Апоема
Алагамҭа ацынхәрас
Са сиаанӡагьы
Исеихсхьан…
(Аибашьра цон.)
Аха сиит
Аӷа ицасҳәазгьы.
АНЫҚӘРА
Сҩеидасуан ус-ус,
Хьаада,
Гәырҩада.
Сылан аӡаӡа
Еимаада-еимсыда.
Аҵәыргыла сахыԥон.
Дсыман сара ан –
Избомызт ак сыгны.
Сымхарацәамызт,
Аха схәыҷымзи,
Иҟан иахәҭамыз
Аныҟасҵоз зныхгьы.
Сымаӡа еилыркаарц,
Аиаша сдырҳәарцаз,
Хымԥада исарҳәон:
«Днықәи нас Пиа».
Сани сандуи
Рныха уи иакәын.
Ихьӡ иалан доуҳак –
Игәылшәон аиаша.
АРУАА МҨАСУАН
Сан слываԥало
Мҩадула зны ҳнеиуан,
(Ҭынхак лҿы ҳаҟан,
Ҳхынҳәуан ҳарҭ аҩныҟа.)
Ашьхантәи агахь,
Ирхачыл асаба,
Рыбжьқәа цәыршәаган,
Амашьынақәа ҳавҟьон.
Аруаа мҩасуан.
Еиқәныхын урҭ бџьарла.
Ҳанырба, илахҿыххан,
Ак ҳарҳәон,
Еиҭарҳәон.
Ирҳәахуаз сеидру.
Абжьынҵқәа иркыз,
Ишәҭхьаз иҩежьӡа,
Сан лахь идыршәуан,
Са слыдыӷәӷәалон.
Ашьҭахьгьы аруаа анызбоз
Сгәы ҭрысуан…
Сан аҽнынтәарак
Лӡамҩақәа ҭыҵуан.
АСАТИН
Аԥырҳәа исыршәуан
Илхны алапҟьа,
Хыцҩыцк акаканқәа аҿаназ ара.
Аха иабаҟоу,
Ихомызт са сымч.
Ргьама камфеҭха
Иаҿан дара ҭынч.
Сан исызҿылҭит:
«Нан, сызкәыхшоу,
Уааи…
Даакыдгылт
Аба аазгало».
Сааизар, Минаҭ
Дтәоуп ҳаҩнаҭа,
Лыҭитәқәа цәырган,
Рыхәқәа шьауа.
Сан длыҳәеит
Илылҭарц
Метрак асатин.
Еиқәак лӡахырцаз
Са сзы илҭахын.
Аха аџьықәреи
Минаҭ илгаӡом.
Аԥара лҭахуп,
Избоит, еилаӡом.
Ашьҭахьӡа сҩызак
Исеиҳәон сара:
«Ааи, ааи,
Ииашоуп,
Ига нас сыгәра,
Аибашьра шааилгаз,
Џьым, иҟоуп шьоукы
Аханқәа зыргылаз,
Убас егьа хкы…»
Сгәалақәа иргәалан
Иаанхеит асатин,
Уи азы дрыцҳасшьоит
Сан иахьагьы.
АЗЫԤШРА
Ҽыкәбалла днеиуан
Сгәыла хәыҷы.
Уи диҽхьынтәалан
«Баба» зеиҳәоз.
Уи баба дызбоижьҭеи
Иҵуамызт митәык.
Сҩыза дицрымшәо
Дицын дахьцоз.
Ачалтра иаҿыз,
Дақәтәан ачалт.
Ҽазныхгьы уардынла
Акәара инҭалт.
Аҩбатәи сгәала
Иахылҵит абри.
Избан, аганахь
Са сзынхари?
Хаҵак абасеиԥш
Дзахымзеи ҳаҩны?
Сзырԥхашьо сзымдырӡо,
Са сыԥхашьо,
Иласҳәеит днаскьаган
Сан маӡала,
Хаҵак иқьиоу
Ҳаҩныҟа даалгарц,
Баба засҳәааша
Са сзынгьы дҟаларц.
– Нан, сыҷкәын,
Аб иоуп
Баба зарҳәо.
Дыҟоуп уа уабгьы
Наҟ хараӡа.
Иунықәуа иами,
Ихьӡ лаумырҟәын.
Иудыруоу
Бзиа
Ишибо ахәыҷқәа?
Иубома ҿымҭӡо
Уангьы сыԥшуп.
Даауеит, нан, уаб,
Маҷк ичҳатәуп.
Лкалҭ снылак
Акраамҭа
Схы уа илшьышьуан.
Ус, сылахь инақәҭәан,
Лабжышк насхьыкәкәеит.
Схы сҩахеит –
Сгәырӷьара
Анцаз ҳәа сымбеит…
Баба ҳәа уаҳа
Исҿамшәац сара,
Аха сан ҿымҭӡо
Саб дизыԥшуп,
Саргьы аиашаз
Изгоит уи лыгәра…
АШӘАЗАҴӘЫК
Санду лнапқәа ҟәандан,
Ихаан.
Иахьагьы сеиԥхыӡуеит
Илӡуаз амгьал.
Лӡамҩа каҷыра
Ԥардан изеиԥшыз.
Мап, мап,
Урҭ ҩыран
Иаԥхьоз дҟалар.
Аҭаҭын аалрыхуан,
Шьоук ааины иргон.
Лқьаса еидшәаҟьалан
Ианлымӷаз ҟалон.
Абарҵаҿ дтәаны
Агәашәахь дыԥшуан.
Ҭаҭынлҩак налхымҵыр
Дызтәомызт, дгьыжьуан.
– Зныкыр, нанду,
Ашәа бҳәахьоу? –
Слазҵааит ҽнак,
Иӷәӷәан аҭакар.
– Нан, сҟәыбҷа,
Ашәа анысҳәоз
Ҽаамҭан,
Уажәыҵҟьа сгәаҵаҿ
Избом ахабар. –
Аха усгьы дыхҭаскуеит сара.
Лҳәашьа сахыччарц
Шәак сызлырҳәар.
– Нас мхашәак узысҳәап,
Сыԥсыҵәҟьа сургом.
Уҩадасыр,
Аҽага
Умкыр ҟалаӡом. –
Санду иныҵак
Шәассирк лҳәеит.
Лгәашьамх цҳафыруа
Маҷкгьы дҟалеит.
Са дџьасшьон санду.
Стәан сшанханы.
Абас еиԥш ишылҳәо
Ҿымҭ дызлатәои?!
Са схаан
Шәакоуп
Ла лҟынтә исаҳаз,
Уи ада
Са сзыҳәа
Ашәакгьы рымҳәац.
АИМАК
– Нанду, апилотка
Џьаргьы ирымҭиӡо?
Исзааху апилотка, –
Дыхҭаскуеит санду.
– Нан, апилотка
Арраҿ ирхоуп.
Џьара саниаӡаргьы
Иаазгом,
Зегь акоуп.
Аузбақьцәа рхылԥа
Иԥшӡоуп уамашәа,
Сақәшәар иузаасхәоит,
Нас иухаҵа.
Иаахәатәу ахылԥа,
Иреиӷьу ахылԥа,
Сареи сандуи
Еимаҳкуеит-еиҿаҳкуеит.
Иагьсзаалхуеит ахылԥа
Иқәҵаз, иԥшьыркцаз.
Слызгәааит санду.
Иласҳәеит абас:
«Ибзиоуп, ибзиоуп,
Саргьы арра сыргап,
Усҟан аузбақьцәа
Рхылԥа бзынхап».
– Ҳаи! Нанхеит,
Убыз уацҳа.
Уласы!
Арра ургаанӡа
Имнеироуп сыԥсы.
Санду ауаа рзыҳәа
Дразын уамашәа.
Илныҳәон са сԥеиԥш,
Илгон урҭ рыгәра…
Илҭахымызт иаахҵәаҵәҟьан
Арра аҭыӡшәа…
ПОСТСКРИПТУМ
Баба ҳәа сеиҳәоит
Ҿыцныҟәа схәыҷы.
Ахьӡ
Сара исзымҳәаз
Иҳәоит дазгәыкны.
Аузбекцәа рхылԥа
Изаасхәан ихоуп.
Санду леиԥш саргьы
Ауаа рыгәра згоит.
АҾАҴАХӘЫ
Алегенда
Агәнаҳа иахылҵуан агәнаҳа,
Аҿаҵахәы зҿаҵахәыз иазынхон,
Уаҳа ҽакала иҟаломызт,
Мамзар адунеи хыбгалон.
Ақәыџьма зегь аӡбхьан,
Жәҩангәаҿы аиаҵә ԥхьарылон,
Аӡаӡа ҳәаны еиқәтәахьан.
Инеиуан иара аџых-џыхҳәа
Амҩаду ианыланы.
Аблақәа амца рхыдыд ицон,
Амҩа абаӡомызт.
Иаразы иҟамызт
Ала,
Ауаҩытәыҩса.
Адунеи ҭацәын, еиқәылашьцан.
Абри аҭацәыраҿ,
Дгьыли жәҩани рыбжьара,
Иҟан абора
Ҩ-кәицк зҭагьежьуаз.
Аха зныхгьы
Иаацәырҟьа-цәырасуан
Зкыкмацәқәа хшыла иҭәуаз
Абгалԥс.
Усҟан, ахызаҵә шәышәуан,
Игәҭшьаагаха иааиҩуан нас
Аҵәаабжь.
Инеиуан ақәыџьма
Агыгцәа ргыланы.
Ашьапаҵаҿ
Адгьыл азқәа цәыркшан.
Ақәыџьма зегь аӡбхьан.
Инеиуан аҳаблақәа ирылсуа.
Иҳашҳаҭәаран зегьы –
Аԥсабара,
Аҩнқәа,
Алақәа,
Ауаатәыҩса рхаҭа.
Ақәыџьмаз иҟамызт акгьы,
Ахаҭагьы,
Мацара,
Дгьыли-жәҩани рыбжьара,
Иҟан абора,
Ҩ-кәицк зҭагьежьуаз.
Шьҭа ишьаҳиҭха
Иаацәырҟьа-цәырасуамызт
Зкыкмацәқәа хшыла иҭәуаз
Абгалаԥс.
Акәицқәа ҿыблааит,
Ишьаӡагәаӡахеит ишнеиуаз, –
Ихьанҭыџьӡа ихынҳәын,
Ақәыџьма инахалеит бланы.
Адунеи, урҭ рыла
Алаԥш нахнажьит.
Ишалшоз ихәааит агыгшәыг.
Аҳауа газҽазит.
Уи акәхеит –
Иҿыхеит аккара,
Аҩнқәа,
Алақәа,
Ауаатәыҩса рхаҭа.
Дгьыли жәҩани
Ԥсҭҳәацкгьы рыбжьаршәым.
Ԥсы зхоу зегьы
Рыблақәа ҟьаҟьаӡа ихыртит.
Абораҿы игоит ашьа афҩы.
Ажә кажьуп ишьны.
Аиха змаӡаз
Аҵша,
Амгәырҭа иҭганы,
Иаваршәуп ан ахлахәада.
Ирымамызт урҭ уаҳа
Изаҟаразаалак кьысрак.
Иубарҭан ақәыџьма
Ашамҭаз
ишықәлаз ашьара –
Абраантәи ацашьа
Аӡаӡа иаҳәон.
Абас шарԥазыказ,
Қыҭа мҩадула
Имҩасит ақәыџьма,
Адунеи еибаркыра
Ахац иацәганы.
АЛАКӘ-ԤХЫӠ
Дгьыл харакаҿ наҟ хара,
Зыхьӡ ҳәам тәылакаҿ џьара,
Иара убраагьы инасҭханы,
Ӡыҷҷа кәарак аханы,
Ҩыџьа ахацәа еиванхон,
Даргьы бзиа еибабон.
Руаӡәк дуаҩнырҳан, ихьӡын Гәыџь.
Ауаҩаса иакәын Гыџь.
Урҭ аҩыџьагь ҭаацәаран,
Рхи рыхшареи еиҟаран.
Дхаҵарԥысын Гәыџь итәы.
Ԥҳәызба ҵәрышәкәан Гыџь итәы.
Ихандеиуан дара абра,
Аха адгьыл – аҟәара.
Егьи ачашәра, насҭха ишьҭоуп,
Аха уи аҳәынҭқар итәоуп.
Ак ааирыхуам, илеиҵом,
Ухы иаурхәар ҟалаӡом.
Нас ирымчуи, ус еихоит.
Гәыџьи Гыџьи ргәы еибарӷәӷәоит.
Ирымоу еиҩыршоит еишьцәаҵас,
Ирхылҵыз рымоуп гәыӷырҭас.
Арԥыс иакәзар, деилыххоуп.
Ԥшрала-сахьала деиқәшәоуп.
Иажәа наалоуп, игәыкуп,
Мчыла ицназго ддаууп.
Аӡӷаб лакәзар, леԥш дмиӡац,
Иара алакәаҿгьы дҟамлац.
Ажәа ԥшаахқәа ҳа иҳазхом,
Иҳамоу дшыҟаҵәҟьоу рызҳәом,
Нас шәа шәхала уи шәлызхәыц,
Иҟалап дыжәбаргьы ԥхыӡ.
Абас дгьылкаҿ, наҟ хара,
Зыхьӡ ҳәам тәылакаҿ џьара,
Иара убраагьы инасҭханы,
Иахьиҿырхасҭамыз уаҩы,
Гыџьи Гәыџьи рҭаацәара
Алҩаҵә ҩеиуан рхәышҭаара.
Ҵоуп, иӷарын, аха инхон,
Излаҟаз ала ус ицон.
Ирыздыруамызт ҟыҟ-ҿыҟк,
Ирыбжьамызт еимактәык.
Ргәы раҳаҭуп аиҳабацәа,
Ргәы хыҭхыҭуеит аиҵбацәа,
Урҭ ус иҟоижьҭеи кырҵуеит,
Бзиа ишеибабо рҵәахуеит.
Аха ирымоуп зегь аамҭак,
Аамҭагь иамоуп нас ҽҳәарак.
Шьҭа ирдыруеит рҭаацәагьы,
Даара еигәырӷьеит даргьы.
Аргама рыӡӷаб хаҵа дцоит,
Аргама рыҷкәын ԥҳәыс дааигоит,
Аха имааиц аҿҳәара,
Рыҽдырхиароуп зны дара.
Ҩыла иҭәуп аҳаԥшьақәа,
Цә-уӷәк ахкаара иҭоуп иҳәуа.
Урҭқәа ззыҟоу уаҵәазоуп,
Ачара азыҳәа еиқәыршәоуп.
Арԥыс дзыцәом. Аҵх гәагәоит.
Аӡӷаб лхәыцрақәа еикәшоит.
Амшлашара иазыԥшуп,
Амҳара дара ирзыԥшуп.
Ус ашамҭаз, рыбла нҭааит,
Маӡа ирзааиз ацәа риааит.
Дук мырҵыкәа ихараны
Ҽык кьыркьырит ахәаны,
Нас аҽышьҭыбжьқәа ҟалеит.
Аӡӷаб дшыцәо илаҳауеит.
Ашақә иасуеит, рфақь ҵысит,
Аҳауа ԥхаррала идырҭәит.
Аҷараҳәа агәашә аатуеит,
Ашҭантә ацәажәабжь лаҳауеит.
Ларгьы ахьышәҭҳәа дҩагылт,
Дахьындәылҵыз уа дааҭгылт.
Лыбла ирбо агәра лызгом,
Ллымҳаҿ иааиуа лызхаҵом.
Аруаа хырхәоит рхылԥа рхых,
Раԥхьагыла дцоит деиқәных.
Уи абас еиԥш ажәа икуп,
(Ииҳәо қьаадла иҵабыргуп):
– Зегь зымчыз ҳҳәынҭқар дыԥсит.
Уи ишьа далҵны уаҩ дымиит.
Уара уакәӡоуп иҭыԥ заҭәоу.
(Аӡӷаб лаб иоуп ус зеиҳәо).
Ауа-иуа ҳәа данхәыц,
Ухьӡ ҳәаноуп иԥсы шихыҵ.
Ари атәылаҿ уа уаҳуп.
Уара уҿаԥхьа ҳарҭ зегь ҳтәуп, –
Аԥыза дхырхәоит асаара,
Иҟам хыда шьҭа аҳҭынра.
Лаб дҳәынҭқарха деилаҳәоуп,
Лан даҳкәажәханы дырхиоуп,
Бырфынԥсароуп ла лхаҭа.
Игәырӷьа-еихаччоит зегь рлакҭа.
Афаитон, аҽқәа зҵаҳәоу,
Аҳ, иԥҳәыс, иԥҳа зҭатәоу,
Аҳҭынрашҟа иқәҳа ицоит,
Ар иргәылакны иргоит.
Ашьаԥа гылоуп еиҵҳәаны,
Ачара руеит аҳҭынраҿы.
Ҵыскәтаӷьк агымкәа ирхиоуп,
Изызку – аҳәынҭқар ду иоуп.
Уи дыҷкәынхазшәа ҩаԥхьа,
Ҿыц аԥҳәыс дааигоит иахьа.
Уаанӡа имаз гәырӡ-шашәаӡ
Дцеит дынҭахәаша дныбжьаӡ.
Уи аргамоуп, иагьмаӡоуп –
Аҳәынҭқар идҵа нагӡоуп.
Араҟа ҩашьарак ҟалеит,
Ҳәашьак амам, иӡатәхеит.
Аҳәынҭқарра зықәнагаз,
Хьӡыла, жәлала зыӡбахә ҳәаз,
Уаҟа ақьаадеикәарҳә ианын –
Арԥыс иаб закәанла итәын.
Аха ари зыдҵаз дгаӡан,
Раԥхьа иԥылаз ила джьан.
Урҭқуа лдыруеитаз иԥҳа,
Уаҳа лыг-лҿы амырҳәа,
Абааш дҭеикуеит наҟ хара,
Аха илбарҭоуп зегь лара.
Дҽыжәлан днеиуеит аҳәынҭқар,
Ихаҭа драԥгылоуп ар.
Дцоит уи ауаҩ ԥҳәыс дааигарц,
Иааиго лыӡбахәгьы рмаҳац.
Абар инадгылт, уаанӡа зны
Ирымаз ргәараҭа, рыҩны.
Гәыџ иқәацәаҿ амца еиқәуп,
Иаргьы уа иҩны дахуп.
Ар ангәеиҭа, уахь днеихеит,
Жәҩангәашәԥхьара изшазшәа ибеит –
Игәарԥаҿ дгылоуп аҳәынҭқар,
Рӷьажәҩан имаз Гыџь абар.
Днеиԥыххылеит игәы разны,
Агәырӷьа дамоуп дытҟәаны,
Аха имаӡеит ишькыл акра,
Аҳәынҭқар даапкит абра.
Ҽыла дижәлеит дишьаҟьарц,
Наҟ иҭихырц иԥсы ахац.
Абри аамҭаз доумаха
Ақәацә даавҟьеит доумыжьхак.
Иаҳәа ҭкәыцәаа джәылт хаха.
Абааш иҭаршәу аҳ иԥҳа,
Лгәы ҭагылом, лгәы шәаҟьоит,
Дзызҳәо арԥыс шиакәы лбоит.
Арык драбашьуеит аӡәы,
Ишьаӡагәаӡахеит адәы.
Анахьгьы-арахьгьы иаҳәа иҟьоит,
Ршыкьыбжь жәҩанаҿ инаӡоит.
Амра ҭагьалеит абар,
Ҵыхәаԥҵәарак роуам ар.
Арахь арԥыс дааԥсаӡеит,
Иаҳәа изышьҭымхуа дҟалеит.
Нас дааилыршьит дҿаҳәаны.
Аҳ дмақаруеит ибжьы ҭганы:
«Арԥыс мӡышәа, са иусырбап,
Са сзакәыҵәҟьоу уажә иубап.
Аҿабырҳацәқәа, еи, шәӡырҩы!
Абнаҟа икаршәу анхаҩы,
Иқәацәажә дналакны дбылтәуп.
Абыржәыҵәҟьа инагӡатәуп».
Аҿҿа-гәгәаҳәа ақәацә былуеит.
Алҩа хачылт, аҽаҟьеит.
Гәыџь – арыцҳа, анхаҩы,
Дыҟам ицхраауа уаҩы.
Иҷкәын иакәзар, имчқәа хом,
Аҳәагәыжьқәа изыԥҵәом.
Икәаша-кәашоит аҳ иҽы,
Ицоит еихаччо ихы-иҿы.
Арԥыс ишҟа иҳәоит абас:
«Инасыгӡароуп са сгәы иҭаз,
Уаб наҟ силгеит, усгьы иубеит,
Шьҭа иԥҳәысгьы са дыстәхеит.
Имҳәа-мырза са сгәы иҭаз,
Анцәа ихылҵ, сытҟәа сызгаз,
Мчылоу, хаалоу, зегь акоуп,
Лахьынҵаран са дсызшоуп.
Аҿабырҳацәқәа, еи, шәӡырҩы!
Уи дшәыԥшаароуп абыржәы.
Ачара ахыԥар, шәҵыхәа ԥҵәоит,
Са снапала шәынсырҵәоит».
Иаанхаз ар еихшоуп гәыԥ-гәыԥ,
Анахьгьы-арахьгьы ихыԥхыԥт.
Гәыџь иԥҳәыс џьара данӡам,
Аҳәынҭқар идҵа нагӡам.
Абри дархагеит убысҟак,
Ихаҿы асахьаҵәҟьа еицакт.
Дҟалеит иузеилмырго дзакәу.
Ма дгыгшәыгу ма дуаҩу.
Дышнеи-шнеиуаз днеилыбган,
Дқәыџьман даақәгылт аҳәынҭқар.
Аҟаҿыҳәа уи цҳауеит,
Иназкьысуа ар аапкуеит.
Шьҭа зхы иахәо уаҩ дабом,
Аха арахь агәаӷ еиқәтәом.
Адырдхеиԥш уи игьыжьгьыжьуеит,
Зныхгьы иналҟьан иҵәаауеит.
Иҵәаауеит – еиҵало ицоит,
Ус ишааиуаз ибыжхоит.
Исамсалуп, ибырбыруеит,
Амч еибыҭан иԥыруеит.
Уи абааш ахь ахы хоуп –
Илаԥшықәҵо аҭыԥҳа лоуп.
Иаҭахуп лхахәыцк лцәагарц,
Нас дыџьнышханы дҟаларц,
Адгьыл дықәзарц дыцәгьаны,
Иара цар аԥсы хшәаны.
Абар илхагьыжьуеит уажәы,
Иҷыҷны иигаша Шьашәы.
Ус, хакәиа иара кшеит.
Аҭыԥҳа инақәырхх лнапы лҟьеит.
Абжы иаахеит. Уаҟа илшьит,
Дцәырҳаны ларгьы дааԥшит.
Лиарҭа даақәтәеит лгәы ҭҟьаны,
Бжыкгьы каршәуп уаҟа ишьны.
Аха илбац лыбла ирбоит,
Гәыџьи Гыџьи еиванхоит.
Игәырӷьа-еихаччоит рлакҭақәа,
Ицәажәо игылоуп еизгәыкуа.
Иахьа урҭ ачара руеит,
Хәышҭаарамцак ҿыц иакуеит.
Ҳарҭ шьҭа иацу ацу ҳфап,
Аԥхыӡ мааназаргьы ҟалап.
ҨЫЏЬА АИШЬЦӘА
Ишаҳаҭуп адгьыл, ажәҩан,
Зны иҟалеит ҟалашьа змам.
Ажәытә иҟаз даҽа цәаҩан,
Шаҟа ыҟоузеи иҳәам.
Гыди Гәыди аишьцәа ракәын,
Анкьа, ҿаҩакаҿ џьара,
Ҭыԥ ԥшӡаран, даара илакәын,
Еиҿанхон наҟ-ааҟ убра.
Ихандеиуеит, амш аурго,
Ирааӡароуп рхылҵ, рмыҷҟар.
Ԥсыуашәакгьы зных иаацәырго,
Ргәы дырхаҵоит рымч рыцәцар.
Тәамҩахә рымам, усутә рыгым,
Аха ԥылак урҭ ирбом.
Еилыҷҷоуп, иубоит, илыгым,
Инкадыршәуа рыцк ӷьацом.
Ианамыхәа ас мацара,
Рхы неиларкын, ус рыӡбит:
– Зных ҳамыхәеит амра ацара,
Иҟатоз ҳџьықәреи арҳәит.
Даҽазныхгьы ақәа кыдҵәеит,
Амра ҳцәыӡит, ҳаӷеиҭа.
Аӡысаамҭа ус инымҵәеит,
Ҳаура зыҟамлеит еиҭа.
Зыԥсы шьаны дгьылк иԥсылоу,
Ихаразаргьы џьара,
Насыԥк ҳамазар иаҳԥыло,
Ҳақәаарыхып, – рҳәеит дара.
Ус иагьыҟарҵеит ианырҳәа,
Иқәын адгьыл имаашьо.
Амҩа иқәлеит рымҩа ныҳәа,
Дгьылк аабозар ҳәа иԥшьоу.
Ус ишнеиуаз, дук имцакәа,
Маҷк иазааигәан аԥшаҳәа,
Уыжәрак гәарҭан, нас имтәакәа
Ихырҿеит наҟ, ажәырҭ ахҳәа.
Амшгьы иацло, иацло иааиуеит
Ажәла ҵәыӷьартә адгьыл ԥхоуп.
Згәы казмыжьуа знымзар диааиуеит.
Аишьцәа рыдгьылгьы лаҵоуп.
Зегь аныҟала еинаалан,
Ихнамырҟьар ак мыцхәы,
Даара иақәгәыӷуеит ҭагалан,
Ҭынч ишҭырго рҭаацәа рхәы.
Амшқәа гылоуп, зеиԥш ҟалаша!
Рымахә тәрыԥсо зегь шәҭуеит.
Зегь ԥшӡароуп, иамам ҳәашьа!
Убла ирбо угәы дырҭәуеит.
Гыди Гәыди ружәра – хкаара,
Мшын еиқәошәа ицәқәырԥоит.
Аџьықәреи ианаалеит даара,
Алапҟьаӡа иунарбоит.
Шьҭа ԥырхагадук ҟалашам,
Амш еиҭашәаргьы иацәцап,
Аҽакала хәыцшьак иашам,
Аишьцәа гәыӷьуеит, – ҳтәы иагап.
Амшқәа гылоуп, зеиԥш ҟалаша!
Здац-ԥашә ыҟоу зегь цәыцәит.
Зегь ԥшӡароуп, иамам ҳәашьа,
Аха гәҿыӷьракгьы ҵысит.
Икеикеиуеит ажәҩан аҵа.
Ишуеит амра ихааӡа.
Шәарҭак ыҟам аӡәы игәаҵа,
Игоит шәакгьы иласӡа.
Абри аамҭаз зегь неимаҳаит,
Илашьцеит уахьцо умбо.
Ак ааҿыжит, ҽак неилаҳаит,
Дыҟам иҟоу еилзырго.
Амҟәыл леиуеит, амитә кылсит,
Акырцх кәтаӷь дук иаҟароуп.
Ажәҩан кыджәо адыд хысит,
Адгьыл ҵааршәуп, ҟәароуп.
Аԥша хага аршәаа иасуеит,
Уазк аацәырго, нас иччо.
Мцак акызшәа еимацәысуеит,
Убла ҭнахуеит ианкаҷҷо.
Абри зегь еимгеимцаран,
Лаԥшҵашәареиԥш иҟалеит.
Зегь неихсыӷьын, инеинаалан,
Илахҿыхӡа амш еилгеит.
Икеикеиуеит ажәҩан аҵа,
Амра кыдуп ҭынч иԥхо.
Гәырӷьак ыҟам аӡәы игәаҵа,
Акы убашам иугәаԥхо.
Еилаҟәаҟәа, еилацәӷәыхаа,
Аԥсабара ӷәӷәа ипҟоуп,
Аишьцәа, иамазшәа аныха,
Ҩаԥхьа раарыхра ԥхасҭоуп.
Амшқәа гылоуп, зеиԥш ҟалаша!
Зыԥсы зхымҵыз аақәацоит.
Издыруада иҟалаша,
Узқәымгәыӷуа зны иӷьацоит.
Аамҭа усгьы иқәҳа ицароуп,
Иааит ҭагалан гәыӷрак зцыз.
Зегь акоуп, утәы ҟауҵароуп.
Аишьцәа налагеит изҿыз.
Инатәеит амхы ҭагалан,
Лапҟьацәыхьқәак аҿахан.
Аа-калаҭ заҵәык еингалан.
Уаҳа рылам рымчқәа хан.
Нас ироуз анеиҩырша.
Аиҵбы днаҵалт акалаҭ.
Аиҳабы, уи еиҳа здырша,
Дтәоуп ихәҭаа ибӷа наҭ.
Дхәыцуеит Гыд, иашьа дизхәыцуеит:
– Сыла шааԥшуа абар,
Гәыд арыцҳа имцахә ыӡуеит,
Ихылҵ злеибои, амыҷҟар! –
Дааҩагылан амаҷ имаз,
Инахихит даҽа хәҭак.
«Имагәышьаз сашьа гәыраз,
Исылшо арбан ҽа хәарҭак». –
Гәыд дгьежьуеит иеидара наган,
Шьҭа Гыд днаҵалт акалаҭ.
Аиҵбы, иаанхаз, ихәыцра иҽаҭан,
Дтәоуп ихәҭаа ибӷа наҭ.
Дхәыцуеит Гәыд, иашьа дизхәыцуеит:
– Сыла шааԥшуа, абар,
Гыд арыцҳа имцахә ыӡуеит,
Ихылҵ злеибои, амыҷҟар! –
Дааҩагылан амаҷ имаз,
Инахихит даҽа хәҭак.
«Имагәышьаз сашьа гәыраз,
Исылшо арбан ҽа хәарҭак!» –
Амра иҭагьалаз аангылеит,
Амш еиҵнахырц аҭахуп.
Аишьцәа карахеит, игылеит,
Хаз-хазы изҿыц иаҿуп.
Уаҳа рымам аԥш агарҭа.
Рцақәа усгьы идырҭәхьеит.
Иҟац ыҟоуп, иааг анҵәарҭа.
Алакә, ассир, иџьашьатәхеит.
«Изакәытә мчузеи иахьа ҳгәазҭаз,
Ас изныҳәаз ҳа ҳразҟы?
Аишьцәа ҳуҳәоит насыԥ ҳазҭаз,
Ухы еиҭауҳәарц, ухаҵкы».
«Шәара аишьцәа шәгәы ҳалалуп,
Ҳәашьак амам шәгәыбылра.
Иразҟуп, иреиӷьу малуп,
Зыхә, узымшәо ауаҩра.
Асеиԥш иҟоу иҳақ иагароуп.
Доуҳауп иалзыршаз абас.
Шәныҳәа-ныԥхьоуп, шьҭа са сцароуп
Уахь, сызмоу рахь гәыӷырҭас!» –
Иааимҟьазшәа жәҩангәашәԥхьара,
Бжьыхаак ааҩит хыхьынтәи.
Иҟам гәала, иҟам хара,
Ицеит, ииасит иацтәи.
Аишьцәа гылоуп ирҳәо рҿамшәо.
АԤСУА ИБЫЗШӘА
Аԥсуа ибызшәала
Адунеи еибаркуп.
Аԥсуа ибызшәала
Адунеи еилкаатәуп.
Аԥсуа ибызшәада
Иԥшӡам Аԥсынра.
Аԥсуа ибызшәалоуп
Ишҳәо Аԥсынра.
Аԥсуа даԥсыуан
Дҟазҵаз ибызшәоуп.
Иарада даԥсыуан
Дҟалом зегьакоуп.
Ԥсышәак улымҳаҿ
Имгар, ҳаӷеиҭа,
Хаарак ахылом
Адунеи ахаҭа.
Иссируп Аԥсны,
Ишоуп уамашәа,
Игоитаз абраҟа
Аԥсуа ибызшәа!
ТААТИ
Уа таати,таати,
Ашә–ахышә уаати.
Иҟаҵа шьаҿак,
Иаҟараз маҿак.
Абас зегьы ирҵеит,
Амзақәа рыцәцеит.
Уааи таати ҳгәагәап,
Ушьаҿа ҳарӷәӷәап.
КАҲА–БӶАЛА
Каҳа–бӷала, каҳа–бӷала,
Уцала ушзахәо ухала.
Иҟам имариоу акгьы,
Ушьаҿа рыӷәӷәа уаргьы.
Ус уарԥысхап, иузҳап,
Иану, иҟоу еилургап.
Каҳа–бӷала, нас иахьала
Уцала ушзахәо ухала.
УААҞЫЖӘБЫЖӘ
На–на, ба–ба,
Уааҟыжәбыжә.
Ухәыҷума,
Уиқәлоуп Кәрыжә.
Кәрыжәаа рыҷкәын,
Кәрыжәаа рԥа,
Дцәажәоит дасны,
Аха ишԥа!
Уара, ҳаҷкәын,
Ҳгәыӷырҭа,
Уааҟыжәбыжәны
Иҳәеи еиҭа:
На–на, ба–ба,
Ба–ба–ду,
Афырхаҵа,
Убжьы рду!
АРМАӶЬЫРМА
Армаӷьырма, армаӷьырма!
Армаӷьырма
Ус иауам.
Арма шыҟоу,
Арӷьа шыҟоу,
Еилсыргеижьҭеи акгьы ҵуам.
Еивагылоуп сеимаа ҿыцқәа,
Урҭ еинаалан еихәаԥшуеит.
Руак арымоуп,
Руак арыӷьоуп,
Уҩашьар,
Удырԥхашьар ауеит.
АҲАМҬА
– Бысҭ аҳамҭа, бара бтәоуп.
Са снапала дара ҟәшәоуп.
Иахьа иамшуп ба бира.
Сцап ашколахь шьҭа сара,—
Шьыҵәрак ашәҭқәа насыркны
Дцеит ашколахь дааццакны.
Сгәы ҟаиҵеит абас сашьа,
Даара иссируп иҟазшьа.
АӠЫРКӘИ
Аӡыркәи хәыҷ, аӡыркәи,
Амца улзырҟьо закәи?
Иарбан усу иуцәынхаз,
Алашьцара иуцәагаз?
Хәылԥазыла иҳәа узышьҭоу,
Амшлашара уԥшаауоу?
Аӡыркәи хәыҷ, аӡыркәи,
Амца уылзырҟьо закәи?
Снапы уқәҵаны ускуп,
Сааигәа уҟазарц сҭахуп.
АԤА
Аԥа, аԥа,
Уныԥа – ааԥа.
Шьҭыԥа – каԥа,
Хыԥ ҟаҵа.
Аԥа, уԥа,
Хыԥа – ҵыԥа.
Ҩаԥа –ҽаԥа
Уԥ, уца!
АБЖЫ
Ибырбыруеит абжы,
Исаҳауеит абжьы
Бырр арган иԥрит,
Ганха нас ибрит.
Ицаӡеит хара,
Иубаӡом џьара.
Иҟаӡам абжы.
Исаҳаӡом абжьы.
АМЗА
Схала снеиуеит, сыццакуеит.
Амза икыду сназыԥшуеит.
Исгәаԥхом уи аҟазшьа,
Сҭанаҵоитаз аԥхашьа.
Амза ныҟәо ижәбахьо?!
Сара исыцныҟәоит сахьцо!
Ма саангылар — исзыԥшуп,
Уимо, исыхәаччарц иаҿуп.
Ус ҳа ҳԥацханӡа снаӡоит,
Аха избаз сҳәом, изӡоит.
Амза кыдуп, иқәацом,
Сара уаҳа сабаӡом.
АГАГА
Афымца дырцәеит. Дыҟам саб.
Иҭам агазгьы акәаҷаб.
Сан адәныҟа акы даҿуп,
Сара аԥацхаҿ сылзыԥшуп.
Арымӡ сықәтәоуп сеибаха.
Ишеишеиуеит акәызҭха.
Мцабзк налҟьоит, инкабоит,
Идуӡӡан сыгага снарбоит.
Ицәыршәагоу уи гагоуп.
Избо даараӡа иагоуп.
Ага —агага — гаӡа,
Иацәшәатәыҵәҟьазар зынӡа?
Аха, абар, дызбоит саҳәшьа —
Дкьаасуа дгароупеи Қәашьа.
Уи дызцәымшәаз сзацәшәари,
Сан лахь сдәылҵны сызцари.
СЛАСБА
Сҩыза Гыд аләацәгьа имоуп,
Уқәнаргылом амӡырха.
Хәмарра ишҟа са сышнеиуаз,
Сшьапы иацҳахьан жәаха.
Аҩны исымоу ибажәгәаламӡа,
Сара исааӡо аласба,
Идухаргьы уаҩы икьысӡом,
Имкыкәа шәааила алаба.
АСАЛАМ
– Дад, иузаалҭит асалам
Уанду, –
Абас сеиҳәеит
Сгәыдкыло сабду.
— Уи улымкаа
Илзыфом акагьы.
Ҿамаҿак
Аашьҭысхит саргьы. —
Ишәыра иҭихуеит
Ашәырқәа
Зегь рыхкы,
Сыла рҟәымго
Срыхәаԥшуеит саргьы,
Аха арҭқәа
Ҵыԥхгьы избахьан.
Аха арҭқәа
Ҵыԥхгьы исфахьан.
Са зегь реиҳа
Исҭаху ҽакауп, —
Асалам анҭихуа ҳәа
Сыԥшуп.
Изеиԥшроузеи
Лысалам санду?
Џьара ицәыӡзар
Амҩан уи сабду?
Абар ашәыра
Уаҳа
Акгьы ҭам.
Иџьыбақәа
Еимидарцгьы
Игәы иҭам.
Изеиԥшрааз
Лысалам санду?
Сыԥхашьот,
Сызиазҵаауам сабду.
СОУРА КЬАҾЫН
Анкьа смаҷын, соура кьаҿын,
Ҩажәак ракәын исызҳәоз.
Сара сықәла сеиҵкыс дҟәаҿын,
Дцәажәон, дџьаршьауан дызбоз.
Сара усҟан зегь гәынкыло
Сааиуан даара соура шьҭуа.
Шәарҭ сыжәбоит нас, аа сахьгыло
Ажәеинраалақәа ҳәауа.
СА СԤЫРУАН – ИСЫЗҲАУАН
Ҽнак, шьыбжьонказ, сыцәоуп сҭахха,
Лабҿаба избоит сԥыруа.
Ишамшамуеит амза каххаа,
Дгылоуп Гыд ҵаҟантә дыԥшуа.
Еи, Дамеи, узҿу закәызеи?
Ас уанбаҟаз уԥыруа!?
Сара адгьыл сықәк сзакызеи,
Нас усхыччарц цас иауа?–
Гыд зыхьӡу сара дысгәылоуп,
Ҳарҭ ҳаиҩызцәоуп, ҳаиқәлацәоуп.
Иоура цан дысхыҳәҳәо дгылоуп,
Кьаҿ ҳәа сеиҳәоит, маҷк драцәоуп.
Сара ажәҩан иҵегь схалоит.
Схалоит, аизҳара саҿуп.
Ҵаҟа избо зегь еиҵалоит,
Рышәагаақәа хәыҷуп.
Сгәы ааҭрысын ацәа салҵит.
Мап, сымԥрыкәа сҟаларым.
Ус,сыԥшызар Гыдгьы дцәырҵит,
Уи симбазар егьаурым.
АМҨА СЫҚӘУП
Амҩа сықәуп, снеиуеит схала.
Сгәы ааҭрысуеит зных акала.
Саԥхьа иҟоуп ӡыҷҷакәарак,
Савсны сцароуп ӡмыџьеиқәарак.
Уаҟа ӡызлан даман шьарда,
Ахаҿы ссир, ашьапкьарда.
Аха усгьы сгәы неиқәҳәалан,
Снеиуеит схала агәаҩа сҭалан.
Иара абна?! Абна шәарҭоуп.
Агыгшәыгқәа уаҟа иртәарҭоуп.
Абна дылоуп адауы.
Ҟьарак уааигом егьауы.
Урҭқәа хәыцуа сцоит сышьҭхысаа.
Егьа сџьеишьап сҩыза Пыса,
Схала снеир уа иҩны,
Сгәы мышьҭыкәа, зегь гәаӷьны.
Нас ҳахәмарыр ҳазхара,
Ҳашҟа дсыццондаз иара.
АМЦА ҾАРҲӘОИТ
Есыуаха
Арымӡ сықәтәан,
Ацәа сацлабуеит сара,
Аха исиааиуеит,
Аха исиааиуеит,
Ишышеишеиуа ҳхәышҭаара.
Сара сшыцәо
Амца ҿарҳәоит,
Са санҿыхо
Ҿыц еиқәуп.
Амца шҿарҳәо,
Излаҿарҳәо,
Знык избандаз ҳәа
Сыԥшуп.
АБРСКЬЫЛ
Идыдуеит, иеимацәысуеит,
Илашьцоуп адәахьы.
Дтәоуп дцәажәо сабду
Ахчныза ахахьы.
Амцабз архнышьна
Иахьынҳалан ихәноит,
Гәҭыхаки гәыӷраки
Срыма инаскьоит...
Аха аҳаԥы
Иҭыҵуеит ауаа,
Рцәацәашьқәа нҵәан,
Избоит иахьаауа.
Абрскьыл иура
Абжьы саҳауеит.
Дцәажәоит сабду,
Са сгәы хыҭхыҭуеит.
Исызҳанда лассы,
Исызҳанда сара,
Усҟан ҽакала
Иҟасҵон иҭгара!
АНБАНҚӘА ЗДЫРУАЗАР
Сан дыхҭалкуеит
Са сашьа,
Уи ашкол ахь дныҟуоит.
— Уаԥхьа, нан,
Уаԥхь ашәҟәы,
Уаԥхьаҟа иуԥылоит.
Ирҳәо анбанқәа
Закәу,
Сыҟазҭгьы идырны,
Сыжәбарымызт ас аҩны
Сшақәтәо
Сҽы кәадырны.
ШӘААИ ҲАИСАП
Шәааи ҳаисап,
Шәааи ҳаисап —
Аҭырас аӡа
Еимҿҳарххап.
Аха раԥхьа иԥҟатәуп,
Ац аиуртә икаҿатәуп,
Нас урҭ рыцқәа
Еиқәҳарԥап,
Аӷәӷәа ззалхыз
Ахьӡ игап.
НБАНК САРҨАШЬОИТ
Иарбан избаз,
Иарбан исфаз,
Бацәу бнацәу
Уара идыр.
Аҵла сықәын,
Амахә ацқәа
Иулакьакьар –
Апапанҵҟәыр.
Избаз бацәу,
Исфаз бнацәу —
Нбанк сарҩашьоит,
Ахьӡ сызҳәом.
Ишабан уи,
Икәамԥа–татан,
Иҿысхыз маҷын,
Исызхом.
ҲАН ДҲАРГӘЫРӶЬАП
— Ампыр, ампыр!
Амҳаԥ ҭаргьжь.
Амҳаԥ ҭаргьжь,.
Еиҭа ҭаргьжь.
Абысҭа ҳуроуп
Ацәырцәмеиԥш.
Ҳан дҳаргәырӷьап
Жәаха знеиԥш.
АШӘАРЫЦАРА
— Иацазы саауеит умҳәаз,
Уаанзырхеи умҳәои, Махаз?
— Ҳқәаҵа сыҵан, ҳла ҵызгон,
Уи аҵарра асырҵон.
— Худыш алымҳақәа гьало.
Ишәарыцартә иҟало?
— Игаӡам, иабаз аҵеит,
Шәҳәан ахшьыра иҭанаҵеит.
АКӘАХЬЧА
— Акәахьча дәылызгеит, абар,
Ҳнықәиап ҳҩыџьагьы, Наҳар.
Иуҭахызар егьи узаазгоит,
Аха аригьы иҳазхоит.
Уахәаԥш, уахәаԥш изеиԥшроу,
Џьара иҟам иаҟароу.
Сымч архомызт иахьаазгоз,
Иумбоз иахьсырҳәазоз?
Мшәан, узгылои урҳаны,
Иумбацкәану ҵаны?!
— Сзыргачамкыз даҽакуп,
Ацәа злахухыз џьашьатәуп.
ШЬЫНҴА-КЬЫНҴА
Шьынҵа–кьынҵа, шьынҵа–кьынҵа,
Узцару агәашә аҟынӡа?
Шьынҵа–кьынҵа ҟаҵаны
Ҳақәлап ашҭа ҳаисаны.
Еиҳа иласу даабап,
Зынарх ыҟоу деилҳаргап.
Шьынҵа–кьынҵа — шьапзаҵәы
Дааг исыцназго ҽаӡәы.
ҞӘАРАҞӘАНҼА
Ҟәараҟәанҽа, ҟәараҟәанҽа,
Амшәҳәыс қарақамҽа,
Ҳхала ԥшьаала иҟаҳҵалап,
Ҵаҟантә аҩада ҳцалап,
Уахьынтә ҳҭалалап ҵаҟа.
Бзиа ишԥазбауеи шаҟа!
Сыкьанџьа қарақамҽа,
Иҟауҵахьоу ҟәараҟәанҽа?
ШАГЬАҬЫР
Џьара изымтәо – шагьаҭыр,
Улеишәа бзиамхар идыр,
Мым аакылсны ушаго,
Са сырҵәыуо, сгәы сарго.
Алашьцара аҵх иахыҵуа,
Иашклашуашәа уаҳа имаарц,
Алашбыжьқәа гоит иаҟәымҵуа,
Ҳгәыла илацәгьа абжьы смаҳац.
Иухьзеи уҳәарауеи, ала цәыггара,
Есымшааира згәы еилашу?
Уналашыр аҵх еиқәара,
Амшгьы ҿыхап ҳаззыԥшу.
АЛАКӘ ҴАБЫРГ
Агәылшьап аӡцыхьаҿ еснагь иҷаԥшьон,
Аԥсы ҭәыр – игәыбзыӷуан, аӡыхьгьы унартон.
Ажәытәлакә еиҭарҳәон иахьанӡа абас.
Агәылшьап аҭоурыхгьы иҳәамызт уаҩҵас.
Аҵабырг заҳарц зҭаху шәааӡырҩы.
Агәылшьапӡы агьама збаз аӡәырҩы,
Изымтәеит, измыцәеит, изымҭәит рыԥсы,
Ршьа-рда иҭалеит амыхьтә, абааԥсы.
Агәылшьап хәарҽхеит, аусқәа бааԥсхеит.
Аԥсымҭцәа аӡыхьаҿ иҵҵегь иплеит.
Фырхаҵак уабаҟоу? Ех, Абрскьыл!..
Ма имиц уҳахәа, иузаҳкып ушькыл.
Иҟам амра, иҟоу шәшьуп.
Шьоукгьы гәырӷьоит ртәы иагазшәа.
Ажәҩан ҵәуартә еиқәшьшьуп,
Зегь зымчу илшара цазшәа.
Аха амра ԥхеит еиҭа,
Шьоукгьы нхьаҵит шәшьырак рҽаҭа.
Иматанеиуеит ргәы азҭа.
Зегь зымчу, еиқәхашьак ҳаҭа!
Сгәырӷьара рзысшон шьоукы,
Са схала истәызар сҭахымызт.
Иазхәыцуан урҭ аҽакы...
Избон шьҭа – ҳцәаҩа еиԥшымызт.
Иҟазма ас есымша,
Шьҭа уаҳа ҽакала иҟамларцу!?
Нас дарбан машәырны сызша,
Мамзаргьы макьана срымшацу?
Хагак ҳақалакь далан,
Кьаҿӷрак ишәиҵон уи цас.
– Иахьа шәара шәсахьоуп исшәылаз, –
Шьоук хҭеикуан дышнеиуаз уаҩҵас.
Кыршықәса мҩасхьеит, ианбыкәу!
Дыҟам, даԥылт иуахҭа.
Ех, уара, ахага, зегь зныруаз,
Суеиԥшхарц егьсыгым схаҭа.
АБЫРГ
Бзиабарам дхызхуа иахьа,
Рыцҳашьарак дамоуп ихыҵәо.
Зегь игәыҵаҳәҳәа икуп ишьышьуа,
Иразра рзишоит инымҵәо.
Аха изгәаҭом, иауам аҭак.
Зхы иахәоу днеиуеит дымкьыкьха.
Нас Уарада гәышьа иҳәа, иҳәала,
Ҽак ыҟам ухала уанықәха.
Ишьҭоуп макьаназ асы,
Ааԥынра џьара иқәацом.
Сқәыԥшра ԥрит ианазҳа,
Сарԥысра цеит, исзааӡом.
Умыццакын, Аӡын,
Са сҩыза,
Уа уыда,
Ҽа гәыӷрак
Збаӡом.
Ахаҿсахьақәа избахьоу ракәӡам.
Сзыдҳәылаша дсықәшәом џьара.
Ҽа цәаҩак, ҽа гьамак сзышьцылаз,
Рхабар сымбагәышьеит ара.
Нас иҟалаз арбан, изҳәода?
Иарбан иӡырго, хәы змоу?
Аӡәк еиԥш зегьы-зегь неибеиԥшны,
Малуп, шьароуп рхы иҭоу.
АУАҨ АГА ИРБААӠАГА
Амра ԥхоит,ауеит ақәа.
Ицәаакуеит маҷ–маҷ адәқәа.
Ҳарҭ ҳахәмаруа ашҭа ҳҭоуп.
АКӘЫРҶЫЖЬ–АГӘАРГӘАЛЕИ
Акәыр–акәыр, акәырҷыжь
Исыргәаргәарып зны уааныжь.
Сыҩуа снықәлап амӡырха,
Уԥшы угыланы насҭха.
Снеиуеит акәыр кәараҵо,
Ашьҭа ашьац аҿы ианҵо.
Амҩа ылгоуп, шьҭа уара
Амаа усҭоит ауаара.
Улаха–ҩаха, нас абас
Унагәыҵас, унагәҭас.
Зныкыр уақәтәахьоу Дамеи,
Акәырҷыжь–агәаргәалеи?
АУАРДЫН
Сгәырӷьо сақәтәоп ауардын.
Сицуп цхырааҩыс Дадын.
Уи даҳгәылоуп, цәгьа дразуп,
Акыр са сеиҵкыс деиҳабуп.
Амҩа ҳақәуп мҿаагара,
Ӡытҟәак ҳҭамсындаз џьара.
Хьи–оор–ашь! Хьи–оор–ашь!
Уахь уабацои акамбашь!?
Ага дзырбааӡо уи қәоуп.
Ус ихкәеит, ишааз ицеит,
Аха ҳарҭгьы ҳгаӡахеит,
Иаҳшәу ҳамаҭәа цәаакуп,
Шьҭа урҭ амраҿ ирбатәуп.
АСЫ АЗЫԤШРА
Аӡын ҳҭалеит, асы ауам.
Шоурак ыҟам, усгьы ихьҭам.
Ҵыхла аҵых ҵаарҷҷоит,
Сык ауызшәа са сажьоит.
Иахьа ажәҩан алакҭа
Иҵыршәааны иааԥшуеит еиҭа.
Мап, даду сара сижьом,
Аӡын сыда ус изцом.
АШЫҚӘС ҾЫЦ
Ашықәс ҿыц ҳҭалеит абар,
Сгәырӷьоит, иауам сымкәашар!
Асеиԥш иубашам џьара –
Иссирхеит зынӡаск Аԥсынра!
Иаԥшәымоуп араҟа ҳбызшәа,
Еинаалоуп зегьы уамашәа!
Ашықәс ҿыц, уааи, улаша,
Ҽаангьы абас иаҳзырша!
АЧУ–АЧУ!
Ачу–ачу! — Слаба–ҽы,
Иқәарқәашьеиуеит адәаҿы.
Ахы сымнахырц иаҿуп,
Саӷәра сааханы искуп!
Аха иууеи иԥнаҵәар —
Агәра злоугари ацәҳар?
Усгьы сақәтәоуп, сацәшәаӡом,
Сшьапқәа рыда изцаӡом.
АҞАБ
Аҟаб аракәақәа ҵкәатәуп.
Иахьа сус убри иазкуп.
Санду слыцуп, ислырҵоит,
Иамхтәу–иааныжьтәу слырбоит.
Ԥсуа ҟабуп иаҳзану.
Ажәла алылхуеит нану.
Нас аужәраҿ илалҵоит,
Уахь данцо саргьы сылгоит.
Аха ахыхразы смаҭәам —
Иҟам чуан дук иаҟарам.
Егьаурым уи, ус иаанхом,
Зегьы акоуп аҟаб ҿахом.
Ԥсуа ҟабуп иаҳзану,
Ажәла бмырӡын, лҳәоит нану.
БАША СШӘОЗААРЫН
Саб анымҩа исыркуеит.
Аԥҳә еиқиҵоит, дыццакуеит.
Амш егьагым илашьцарц.
Иҭахуп иус дахьӡарц.
Аха иеиқәҵашьа сгәаԥхом,
Ганк аанижьуаны избом.
Мшәан, уашьҭангьы илбаатәуп,
Аҵла даара иҳаракуп.
Изуеи–исҳәои шьҭа сара?
Ԥсыхәак иҭатәуп џьара.
Схәыцуа нымҩак неисыркуеит,
Ҳбатгьы ааин изыԥшуеит.
Ҳусутә ҳалгеит – аԥҳә еиқәуп.
Саб дзызхәыцуаз збар сҭахуп.
— Аха кыдҵа, – иҳәеит иара.
Баша сшәозаарын сара.
АКӘАРА–КӘАРАҶҶА
Акәара–кәараҷҷа ҳәала,
Наҟ уанырлак уҽхәала.
Инхыҵ–хыҵәан инҭыкәкәеит,
Аха ацҳа ахнагеит.
Шьҭа бахәуоуп ҳаилзырго,
Аӡы ҳарганы ҳазго.
Абахәуа еиқәшәыршәа,
Иманшәалоуп уамашәа.
АӠЫНҴӘА
Амҵәышә халоит, илбаауеит,
Саб ҳҵәагәаҩа иҭаауеит.
Аҵәагәаҩа – аӡынҵәа
Самҵагылоуп сгәырӷьаҵәа.
Уи ааԥнынӡа инҵәаӡом,
Аҭуан иқәуп, ибааӡом.
Аҵәагәаҩа – аӡынҵәа,
Аҵәақәа зегьы рхьыҵәҵәа!
НҴӘАРА ЗҚӘЫМ АИҬАҲӘАРА
– Мака, Мактина,
Хьима, Хьимур,
Кама, Камилла
Исзаажәг акаҵкәыр.
Ишәысҭап иҿыхны
Ихаау ашәыр,
Шәҩызцәа сырзасып
Атрышә, ашәыршәыр.
Шәабаҟоу, шәабаӡи,
Избомеи шәхабар, –
Дгыланы иҩызцәа
Рызҿиҭуеит Наҳар.
– Манча, Мачагәа,
Дарыҟәа, Даур,
Гәдиса, Гәадала
Исзаажәг акаҵкәыр.
Ишәысҭап иҿыхны
Ихаау ашәыр,
Шәҩызцәа сырзасып
Атрышә, ашәыршәыр.
Шәабаҟоу, шәабаӡи,
Избомеи шәхабар,—
Дгыланы иҩызцәа
Рызҿиҭуеит Наҳар.
ИУЗҲӘАРУ УАРА?
– Ау-ау-ау, – ишуеит ала,
Жьоума, бгоума ицаз бнала?
– Миаау, – аҳәеит, иҳәоит ацгәы,
Ихнарҷап ахҷаҭ агәы.
– Каа-каа-каа, – акәты какоит,
Ес-аашар уи кәтаӷьк аҵоит.
Сишь! Игоит: кыкы-кыкы!–
Ҳарбаӷь ианаҳәоит ацкы.
– Муу – аргоит аҳәыс ахьтәоу,
Ан аауашәа ԥхыӡк абоу!
Аӡыс иамшуп: бекье-кье, –
Уахь умцакәан арахь уааскьеи.
Зегь акака рҳәоит абас,
Нас иуҳәозар, баша, цас:
Ау, миаау, муу! Каа-кыкы!
Бекье-кье аҭра иҭакы.
АИҬАХАРА
Саб иашьа диԥоуп Мирон,
Уи дынхоит дахьиз Афон.
Саншьа диҷкәынуп Мадол,
Уи дааизар дыҟоуп Кәтол.
Уажәы рҩыџьагь ҳарҭ иаҳҭоуп,
Аҟәа иҟоуп, исасцәоуп.
Ус иҳәеит Баҭал – сашьа,
– Ҳаҟоуп усгьы ҳаԥсы шьа,
Ампыл ҳасып ҳаисаны,
Ҩыџьа-ҩыџьа ҳаҽшаны.
Шәара «Ԥсырӡхазы» шәыхәмар,
«Бзана» азыҳәа, ҳарҭ абар. –
Ампыл шьҭыԥоит, ампыл шьҭасуеит,
Ампыл ҳаур амбахь ҳасуеит.
Бзанаа рымба иҭашәоит,
Мадол даара игәы ԥнажәоит.
Ӷәӷәала джәылоит, ӷәӷәала даст,
Ампыл ҳамбагьы иҭаст.
Мирон ихьыз изхаҵом,
Избо дгәааӡеит, деиқәтәом.
– Иҟоу жәдыруоу, – сҳәеит сара, –
Ҳалгап ахәмарра абра.
Уажәазыҳәа ҳаиҭахап,
«Бзанеи» «Ԥсырӡхеи» дара еиқәшәап.
АҚАЛАҚЬ АҾЫ
Аҟәа сыҟан, зны сасра.
Лаҳак гылан уа џьара.
Аԥшәма дықәлон, дылбаауан.
Ашәыр ҿыхны иҭиуан.
Гәылак дықәло знык дсымбеит,
Уи са сзыҳәа иџьашьатәхеит.
Ас каџьбеишьа сымбаӡац.
Избаз хеиҵом сгәыла Мац.
ҲАРҬ АҚЫҬАҾЫ ҲАНХОИТ
Ҳарҭ ақыҭаҿы ҳанхоит.
Даду аџьмақәа ихьчоит.
Арахә ҳамоуп иааӡаны,
Аԥсаатә ҳамоуп ирацәаны.
Ҳҟызқәа иухадыршҭып агьад,
Ҳаиԥш измада ауахьад.
Шәыри-қәыри рыӡбахә сҳәом,
Урҭ ианакәзаалак инҵәом.
Ашьха-гәара абар хазы,
Ацха хәшәызаап зегьы рзы.
Абас ақыҭаҿы ҳанхоит,
Исызҳааит – ара саанхоит.
ЗЕГЬЫ ИРЕИӶЬУП ҲАХЬЫНХО
Аҵла сықәлартә сҟалахьан,
Са санылгаз Аҟәа сан.
Уаҟа ҳауадук дынхон,
Ҳарҭ ауха уа ҳаанхон.
Аҽны изымбац сдырбеит.
Сдыргачамкит, зны сшанхеит,
Аха еиӷьуп ҳахьынхо,
Ирацәоупаз исгәаԥхо.
Акгьы аасхәом, исҭаххар,
Ҳаума, ҵәоума зегь абар.
Ажь афҩыхаа кәазауеит,
Алаҳа ацәа хҵәыруеит.
Акарпыжә, ашьынка шәит,
Анаша иҿаҳамхыз ажәит.
Акакан ҿышәшәоит ара.
Даара ибзиахеит ҳаура.
Иҳамам арбан? Избаӡом.
Хәыҷи-дуи ҳаашьаӡом.
Аџьармыкьахь знык ҳамцац,
Ҳафатә аахәан иааҳамгац.
Аҟәа бзиам, мап исҳәом,
Аха уаҟа са сзынхом.
АЦУФАРА
Ацу сфеит нас, ацу сфеит,
Ацу иацу шьҭа иҳәатәхеит.
Сажәа иузаҵымхит иаҳәоз, –
Иҽадахеит аҽы уаазгоз.
Агәы ҵкапуа иҵыгьуа ицоит,
Аччархә ччархәуп, ауаа ччоит.
Ԥинак цәырҟьеит митә ауа,
Иҷыӷь-ҷыӷьуа, амца ркуа.
Сара сақәдыртәеит аҽыз,
Зеиԥш ҟамло арашь ианыз.
Снеиуеит скаԥо, зных сԥыруа,
Сџьашьаны иааԥшуеит ауаа.
Скәымжәы, скаба, сыхҭарԥа,
Деилаҳәам ас аҳ иԥа.
Ага скаԥан ашьха сцеит,
Лыхәҭак азна амшынӡ аазгеит.
Ацу иаҵоуп ааи, маӡак,
Аха адырра цәгьам зынӡак.
ЖЬАКӘЫР ГӘЫМШӘА
Илахҿыхӡа, еилыхха
Жьак ааҭалеит амӡырха.
Инарауит ус абжьы:
– Аилҟьа дгылоит ес шьыжьы!
Еи, шәабацеи ахәыҷқәа?
Амра ԥхоит, иауам ақәа.
Сара Жьакәыр гәымшәа соуп.
Имшәо даара кыр даԥсоуп.
Мшәан узӡыӡои Дамшә, ала,
Ицәо дҿыхартә еиԥш ушла.
Суԥырхагахом зынӡа,
Ахышә уавамтәан уҽӡа.
Сааит сыхәмарырц, ашәа сҳәарц,
Сықәлан ԥсуала скәашарц.
Аӷырӷын еиԥш сгьежьгьежьуа,
Ашҭа снакәшап сшьацәхыртәуа.
Ас-саа, ас-саа; ас-саа шәас!
Шәаи ҳаицыкәашап абас, –
Дыҟам иаанхаз лада,
Дыҟам иаанхаз ҩада,
Жьакәыр иакәшеит ахәыҷқәа,
Ашәа рҳәоит, еинҟьо рнапқәа.
Урҭ уи даара иргәаԥхоит.
Урҭ уи даара идырҽхәоит.
Ус иныҵашәкәеит иара,
Ҳшанханы ҳаанхеит ҳара.
САБДУ
Саб дахааным,
Сан дахааным,
Иара убас санду,
Аӡәгьы дыҟам
Дызбахьаз,
Дынхәыҷыз сабду.
Баша исеиҳәазар
Иара:
– Уара уеиԥш схәыҷын, –
Зны дышимаз
Уи абду,
Изыхьӡыз Дыдын?
Аха усгьы
Игәра згоит,
Амц имҳәац ахаан.
Нарҭаа рыӡбахә
Иҿакӡоуп,
Ибахьан егьараан.
ЏЬАНҲӘАҬ ҲӘАТӘХАМҴА
– Уҟәыбҷаз сыҷкәын, нан, Џьанҳәаҭ.
Ан иуцәаҵамлааит абат.
Иумырҿыӷьын угәы зынӡа.
Шәҟәык унаԥхьа, ак ҟаҵа,
Аҩны азыҳәа иҵоуроу,
Наҟ инкажьны акьаброу.
Џьара сцароуп. Сеилахоуп.
Ԥшәымас иҟоу уара уоуп, –
Ан дынҭыҵит амӡырха,
Дшаауа ниаҳәан хәылбыҽха.
Дтәоуп Џьанҳәаҭ ихала абар.
Иҟам иҩызцәагьы рхабар.
— Излаҭыҵри ашҭа абат? —
Агәашә ылоуп асапат.
Сцап агәылара, сыхәмарп,
Сан дгьежьаанӡа усгьы саап.
Дыҩуа-дыԥо, дгәырӷьаҵәа,
Лабак налеиҵан аҵәа,
Дцеит уи хәмарра дкәалаауа.
Абат гылоуп иҟаауа.
Ан дгьежьызар хәылбыҽха,
Ркамбашь ықуп амӡырха...
Даслааит ампыл шьҭа Џьанҳәаҭ,
Ишифо ҳбароуп уаха ахҷаҭ!
АҲАБЛА ИАЛЫҨУАМ АШӘАК
Ԥсуа шәала аҳабла рҿыхо,
Хаҵак дгәырӷьо шьыжьла дцон.
Инхоз уаҟа, уи дырдыруан,
Дахьқьыԥшытыз лыгс дыршьон.
Акырҵуама? Шықәсқәак ракәхап,
Илахтырахеит уамак.
Лыгк дубашам, зегь ҵарауаауп,
Аҳабла иалыҩуам ашәак.
ЛАБҾАБЕИ АԤХЫӠИ
Аргама сыбла ишабоз,
Амра амшын ахыҵәеит.
Имҳәа-мырза, са сышшәоз,
Ацәа схалан сыцәеит.
Сан игәалҭазаап ари,
Абар, избоит сымҩашьо,
Амшын иҭыганы нахьхьы,
Амра шьҭых иахьылку.
– Амра, амра! – сыбжьы геит,
Ацәа салҵны сгылоуп.
Амрахәага насҿаҷҷеит.
Сангьы сааигәа дыҟоуп.
Ԥхыӡу избаз лабҿабоу,
Схаҭа цқьа исыздырам.
Амра кыдуп, дгәырӷьоит сан,
Шьҭа сзыцәшәо акыҟам.
АРБАӶЬИ АСАСИ
Уаа кыкы,
Кыкы, кыкы!
Сыбжьы цазаргьы
Такәы,
Аҵх нахыганы
Хара,
Амра цәырызгеит
Сара.
Уаа кыкы,
Кыкы, кыкы!
Умҩахыҵит
Уа усасны,
Аха уеиламҳан
Акәтыжь,
Амреи арбаӷьи
Ҳаизныжь.
Уаа кыкы,
Кыкы, ҟарҟар!..
Аҵх ахызцода
Сҟамлар?
Амра иамкырц
Цәыблаҟы,
Сыбжьы ҭыслароуп
Сҟырҟы.
САРА ИСЫМОУП АҞЬАԤҞЬАԤ
Ишԥачычеи, мшәан, ҳамхы.
Иԥырҵәеит даараӡа ҳгәахы —
Ахьажь ҳрыхәом, иаҳзыршәом,
Ацәыршәагаҵәҟьа иацәшәом.
Ԥшаӡак ҳауам еибганы,
Иҟоуп рыцҭыԥ иарганы.
Знык сырхаҩеит, ҩынтә — сашьа,
Ԥсахшьак зыҟамлеит рҟазшьа.
Аха шьҭарнахыс иаабап,
Агәыҭҟьара шәасыргап.
Саб исеиҳәаз наигӡеит —
Аҟьаԥҟьаԥ са сзы иҟаиҵеит.
УИ АГЬАМА УСЫРБАХЬЕИТ
– Шәа шәрасаҭрахь уцахьоу?
Акәамҷаҷырақәа убахьоу?
Шьыри, иҳамазар абра,
Ҳашԥахәмаррыз ҳазхара.
Расакакал ҟаҳҵарын.
Аԥхьаӡашьа усырҵарын.
Укәа, уџьыба зегьы рҭәны,
Исзааугарауеи уааласны.
Сааҟрымҿрымып нас мышәҵас,
Сааҷамҷамып бгахәыҷҵас,
Убас рыкрыфашьа ҟасҵап,
Ушыччо укаҳаргьы ҟалап.
Мшәан, узгылои, умцаӡои?!
Шәраса агьама ҳамбаӡои?
— Уи агьама усырбахьеит,
Ҵыԥх абас еиԥш сужьахьеит.
АТАМА ШКӘАКӘА
— Ишԥа бзиоу атама шкәакәа,
Илызгылоуп санду Кәакәа.
Агьама гәазҭахьоу ма знык,
Ихашҭран дыҟаӡам бзанҵык.
Абас каҵкәырла исзаалгоит,
Унаха-аахар, агәаӷьгьы ҭԥоит.
Аа, иусҭоит, уи лаҵа,
Сажәа уадгыл, ихаҵа.
Шықәсқәак рыла нас иазҳап,
Иҿалаз ҿыхны агьама убап.
– Иуҳәаз шьахәуп, угәра згоит,
Агәаӷь ауҭраҿ иласҵоит,
Нас, мышкымзар–мышкы иаап,
Калаҭк азна усгьы исҭаап,
Аха уаанӡа укаҵкәыр,
Тамак ҭыхны инасуркыр,
Калаҭк азна ҳәа изгап,
Саргьы заа агьама збап.
АӠЫХЬ
Хшьыроуп, наароуп, ибнароуп,
Иманшәалан мҩак аҿгоуп,
Уи аӡыхь ахь илбаауеит,
Ҳарҭ еиҵаҳхын шьҭа иҭәуеит.
Акәапеи ҿыц ҟаҵатәуп,
Ҩаԥхьа амҟәыба хырҟатәуп.
Уи азҟаза — санду лоуп,
Аха ихызҵо сара соуп.
Сара соуп аӡыхь аазго,
Саб данчалтуа, данцәаӷәо.
Ихырзаа–хырзааны истоит
Нас, аҵыхәтәан, зны снахәоит.
Ҵоуп, иаҳзааигуаӡам усҟак,
Улбаа–ухалала мардак.
Зегь акоуп аҵеџь ҳажӡом,
Аӡыхь зыԥсахуа ҟалаӡом.
РАԤХЬАТӘИ АСЫ
Асы бымбыл, асы бымбыл,
Еимаҷыҩны илеиуеит.
Сгәы цҳафыруа, сеилыхха,
Сҩыза ишҟа снеиуеит.
Асыркәымпыл иныркәмпыл,
Иныҵак снапсыргәыҵа:
– Ҽаангьы бзиала абас! –
Иасҳәап, уи неигәыдҵа.
Нас ҳнеишьҭалап ҳгәырӷьаҵәа
Ҳӡамҩақәа ҟаԥшьхароуп.
Асы ҳҭаауам есымша,
Ианаҳзааи — ҳахәмарроуп.
САНШЬА ИҶКӘЫН
Саншьа иҷкәын ҳарҭ даҳҭоуп.
Қәрала жәашықәса дырҭоуп.
Сизелкаауам са санцәажәо,
Даасыхәаԥшуеит уи дыгәжәажәо.
– Изакәызеи, – иҳәеит, – аҭәаҟәа?
Исмаҳац аҩыза Аҟәа.
– Арахә ҳамоуп, ашьамаҟа,
Зегь ааизуцар – ҩажәаҟа.
Ирҭахуп нас аҟашәа, –
Исҳәо џьеишьоит уамашәа.
Ус ҳазааиуеит аџьмаҭра.
Ҩ–џьмакы ҭакуп убра.
– Уаҳа ҳамам, аха ԥаса,
Иаҳзанызаарын аԥсаса.
Дгылоуп баша, дҟәызгаӡа.
Даара диеиԥшха агаӡа.
Мап, дарԥысым, дагьхәыҷӡам,
Аха аԥсшәа ирҵаӡам.
АСЫ АУИТ
Аҵх иалагӡан асы
Ишьҭагылт, исхыҵәо.
Исызгәаҭаӡом акгьы,
Сҭаҳаны саныцәо.
Аграпара ҟарҵахьеит
Исеиҳау, адуцәа.
Ас, ахаан исымбац,
Ишьҭаны еиқәыцәа.
Амра нцәыҵаҷҷеит шьыжьӡа,
Ицәымхьаны иааԥшызшәа.
Ҳбора иақәнауз асы,
Иснарбоит иажәызшәа.
Ашәыб иаалырҟьан илеит,
Икаԥсеит ишылан.
Сара сышҟа аҽарххеит,
Ус, ҳладу ҩагылан.
Имҩа хоумашь ҳара ҳахь
Сҩызак, сара сықәла?
Аграпара цоит арантә,
Даанагоит данықәла.
Аҵх иалагӡан асы,
Ишьҭагылт исхыҵәо.
Исызгәаҭаӡом акгьы,
Сҭаҳаны саныцәо.
ҚЬАЗОУ
Агаҿа давоуп, ақалақь далоуп,
Дашьҭам хырҳагак, ибом иҵоуроу.
Аусаҿ дманшәалам, дмаргьуп, уи дчалоуп,
Аха дыфраҭуп икыр акьаброу.
Нас уи ашкол ахь дцароуп шьыжьыла,
Аиашаз дахьымӡеит арахь иҵатәыз.
Днеиуеит дыцәқәасуа, амҩа даныла,
Издыруа дабаҟо ақьаад ианҵатәыз.
– Еи уара сҩыза, аҟәыш, зегьы здыруа,
Исазҵаар усыцхраа, сымгылартә сзазо.
Ацҳа уахсырԥап аӡиас уаныруа,
Иануҳәа са сзыҳәа даауеит ҳәа қьазоу, –
Илеишәа џьбароуп, деилҟьоуп,
дыцҳафыруп,
Аха иазууеи иҵомеи акгьы.
Усда қьазоура иҽеим, идыруп,
Ибзиан, заа еиликаар иаргьы.
АГӘЫГӘЫМ
– Усҟан, беиҵкьысгьы сеиҵан,
Амҩа ҽеимызт, имардан,
Убра, амарда хьынҵәоз,
Ҵаҟа ӡыхьын иҭатәоз.
Сцон сымшәакәа ӡаагара.
Сгәыгәым каҳаргьы џьара,
Аирӡеиԥш иҟамызт иԥҽуа.
Сџьаршьон амҩан сызбауа, —
Санду илгәаларшәо лхәыҷра,
Ҽнак исзеиҭалҳәон сара.
Усҟан схәыцра џьара ицон –
Аӡыхь схықәгылаз џьысшьон,
Аха искымызт агәыгәым.
Исымбац уи, шьҭа ианым,
Аха иҟоуп амузеи,
Иарбан иҟам уа уаннеи?!
Аҟәа, Аҟәаҟа сгатәуп,
Амузеигьы сырбатәуп.
...Аа, иӡыз ианакәым,
Санду илкыз агәыгәым!
САНДУИ САРЕИ
Ҽнак санду абас лҳәеит :
– Смаҭа, нан, абысҭа схәеит,
Шьҭа инасымданы бара,
Знык бҽазышәеи анҵара, –
Лылагәыразқәа хааӡа,
Сышҟа дцәыҵыԥшуеит маӡа.
Сара азнык саашанхеит,
Нас, икнысхыргьы сҭаххеит,
Исымкыц арахь амҳаԥ.
Ирҳәарызеишь сҩызцәа Гарԥ?
Иаманшәалоуп урҭ зегьы.
Сара сакәхеит амаргьы.
Аха, ус, санду дахьхәит.
– Нан, абысҭа ҳарҭ иаауит.
Сара икнысхып уажәазы.
Быхиаз смаҭа, уаҵәазы,—
Уаҵәоуп сангьы данаауа.
Ҳрацәаҩхоит абысҭа зуа.
… Дыццакуан сан, дымтәаӡеит,
Дшааиз Аҟәаҟа саалгеит.
АИҴЫРҞӘАҞӘА
Аҵх лашәымхарц,
Са сымшәарцаз,
Амза гылан
Илашоит.
Сара саԥхьа
Амра ҿыхан,
Ишамшамуа
Икаԥхоит.
Ҳладу ааин
Сааигәа игылоуп,
Ахы ырнаан
Исҿаԥшуеит.
Дук мырҵыкәа
Шьыжьхьа сфароуп,
Сеиҵырҟәаҟәа
Иазыԥшуеит.
АҲӘЫНҴӘРАԤШЬ
Аҳәынҵәраԥшь –ҵыс, аҳәынҵәраԥшь,
Угәышҵа иашәыма аҵәаԥшь?
Ишунаалаз цқьа иубоу,
Иуаҳазар ма ирҳәоу?
Са усцәымшәалан субар.
Шаҟа сгәырӷьозеи узбар!
Умҩахыҵындаз са сахь.
Угәышҵа сеиархеи арахь.
Ихьҭоуп аӡын адәахьы.
Аԥша асуеит ахәахьы.
Арха аҵаа ихнаҟьеит.
Сынтәа аӡынра цәгьахеит.
Ааԥын ааиаанӡа уаанҿас.
Уҟаз суадаҿы сасҵас.
Аа, сԥенџьыр аасыртит.
Ех, сузеилымкааит, уԥрит.
АӠЫӶӶАРАҾЫ СЫӠСОИТ
Аӡыӷӷараҿ гәаҵаӷара
Иахьысзааиуа са сыӡсоит.
Иахьазыҳәа цқьа сазҟазам,
Аха хымԥада исҵоит.
Сҩадахьы аӡмыжь ду амоуп,
Уа адуцәа аҳра руеит.
Иҵаулоуп, иҭбааҭыцәуп,
Хара инхоугьы иазаауеит.
Аӡыӷӷараҿ аԥсыӡ цәырҵуеит,
Амра рҽарҭоит, иццакӡом.
Исыздыруам са схәыҷныршьо,
Сааигәа иааиуеит, исыцәшәаӡом.
Ах, ишԥасҭаху сыфраҭха,
Ас, адуцәа реиԥш сыӡсо,
Аӡмыжь –ҵамҵам хыла сасны,
Нас сааҭагьежьыр еимгәҳәо!
Аӡыӷӷараҿ, гәаҵаӷара
Иахьысзааиуа са сыӡсоит.
Иахьазыҳәа цқьа сазҟазам,
Аха хымԥада исҵоит.
АЛЫХӘҬА
Сара ашкол ахь сымцаӡац,
Аҩышьа, аԥхьашьа сымҵац.
Санду слыцхраауеит аҩны.
Акы лзаазгоит, ҽак ганы.
Зны алыхәҭа лзаагатәхеит,
Иарбан руоу еилкаатәхеит.
Аӷа акәу ма агәӡа,
Руа сзеилыргом зынӡа.
Сгылан – срыхәаԥшуеит – еиԥшуп.
Еиҟароуп урҭ, игьежьуп.
Нанду илҭаху агәӡоуп.
Сара сзыҳәа уи маӡоуп.
Агәӡа, аӷа – изакәи?
Санду излыхьӡузеи Ӡыркәи?
Даҽа зҵаарак схы иааҭалҭ,
Ус, нанду арахь дааҩналт.
– Нан, агәӡала — игәӡахоит,
Аӷа – аџьаџьа аҿнаҳәоит.
Лыхәҭак кнылхын, схы лшьышьит,
Сара илгоз сназыԥшит.
СДУХАР СЛЫЦХРААУЕИТ САНДУ
Хәыԥшӡакаҿ ҳарҭ ҳанхоит,
Наҟ, акалҭахь, амшын аабоит.
Иҭбааҭыцәуп ҳамӡырха.
Ҳарахә гәарлоит хәылбыҽха.
Илашьцаанӡа урҭ хьатәуп.
Аҳәарақәа ршьапы ктәуп,
Мамзар, ажәқәа удырхьаӡом,
Нанду хьаасгьы дыркӡом.
Убри азыҳәа есымша,
Дааиуеит, длыцхраауеит сашьа.
Сара сгылоуп сизыԥшуа,
Ииашоуп, сыҟам саашьауа,
Аха смаҷуп, са схәыҷуп,
Сашьа сеиҵкыс деиҳабуп.
Сымчқәа рықәхаӡом аҳәар.
Иҵегь сдухар, исызҳар,
Усҟан слыцхраалап санду,
Сирҽхәалап хазы сабду,
Аха уаанӡа ак ҟасҵап,
Ма агәашә хәыҷ аасыртлап.
АСДУ
Дыжәбахьоума са сабду?
Уи дахаанӡам Асду,
Аха идыруеит ианауз,
Саси ԥшәымеи шҭанасыз.
Уи иауан, иауан, иауан,
Ус, иналаршә, иаахкәауан,
Аха иналагон еиҭа.
Нас шәазхәыци Арҩҭа
Шаҟа шьҭалаз, ҩнык умбо,
Мҩак узгәамҭо уахь узго,
Ҩымз илеиуазҭгьы асы.
Ааԥын ааизаргьы лассы.
Убри азыноуп са сабду
Изиҳәо «иамундаз Асду».
АМШӘИ АРАСЕИ
Иҟалеит абнараса.
Игәылышәшәан ианкаԥса,
Иааҟрымҿрымын мышә қамсеит,
Арасацқәа еизнаҳәҳәеит.
Иахагылоуп изазо,
Ҭынч, лаԥшыла иԥхьаӡо.
Цырак афеит, нас ҩба,
Убарҭ рнаҩсангьы жәаба.
Ус, шә–цырак, ашьҭахь ҩышә.
Иарҳампалуеит мышә аԥышә.
Ашьыжь ииаст, шьыбжь аахьеит.
Расацырак ацәынхеит.
Уаҳа амгәа изҭаӡом.
Иахьыз ҽеила иазхаҵом.
Расацырак имбатәхеит.
Расацырак иџьашьатәхеит.
Ианамыхәа иаабыбит,
Еилашит, аӡба иакит.
Расацырак ихышәшәааӡа,
Алаԥш иҵамшәарц зынӡа,
Инацәхасын иаақамсеит,
Нас уа кәаракахь иеихеит.
Иҭабылгьоит мышә аӡмыжь,
Расацырак наҟ иааныжь.
АИНТЕРНАТ
Ааи, исныԥшуеит, ааи, сазԥагьоуп,
Сахьҭоу Аҟәа аинтернат.
Илакьылакьуа амҩа ҩагоуп,
Шьыри, иҩхалахыр ҳа ҳбат!
Шьҭа мчыбжьыкуп, маҷ цахьоума,
Сыҩнеиԥш сыҟоужьҭеи абра.
Сашьа Гыд хәыҷ дцәажәахьоума,
Дазыԥшызар уи сбара?
Ҽа мчыбжьык еиҭах саанхароуп,
Сҵатәқәа ибзиаӡан исҵап.
Егьи асабшаз сангьы даароуп,
Еес! Ҳаҩныҟа нас сылгап.
Уа, нанду, даду аасԥылап,
Жәахаа, жәассир егьарҳәап,
Гыдгьы игараҿы даакьаслап,
Сабгьы ус абат ааицап.
Ааи, исныԥшуеит, ааи, сазԥагьоуп,
Сахьҭоу Аҟәа аинтернат.
Илакьылакьуа амҩа ҩагоуп,
Шьыри, иҩхалахыр ҳа ҳбат!
АҴАРАҚӘА РЕИЦӘАЖӘАРА
Ҷит, ҷыррит!
Ҷит, ҷыррит!
Сзықәтәаз амахәҭа
Ҿыӷьрит.
Азнык кыргьы сбырбырит,
Аха скамҳакәа сыԥрит.
Ҷит!
Ҷыррит!
Ҿықә, ҿықә, ҿықә!
Ҵәит, ҵәыррит!
Акгьы умыхьит,
Нас уԥрит,
Амахә иалымшазт итрит,
Ашәыб иақәчыз нахьыҩрит.
Ҵәит,
Ҵәыррит!
Митә ҟалазшәа,
Шәырри–шәит,
Шәажәа нымҵәаӡеит,
Шәбаашәит!
Шәырри–шәит,
Шәырри–шәит,
Ҳаԥхьарылап,
Еилашәшәит.
АИЦЛАБРА
Зны ҽадарԥа, зны чараз,
Иҳаԥигоит ҳарҭ Махаз.
Аҵәыргылаҿы мамоу,—
Дыԥхьагылоуп уа Мазлоу.
Уқәсны аԥараҿ – сара.
Уаҟа исыҵахоит дара.
Аҩраҿ дгәаҳҭахьеит акыр,
Дыҟам ицназго Кадыр.
Ҳашҭаҿ сықәлацәа еизоит,
Зныхгьы аиқәԥараҿ ҳаисоит.
Зегь ҳаҽԥаҳшәахьеит абас,
Уабафраҭу уара, Мас?
АМШ ХАЗЫНОУП
Абӷьы иаҵәара шәыршәыруеит,
Аԥарԥалыкь хәыҷ ԥырԥыруеит,
Амра ахаччоит ахаҿы,
Аҵла ицәыҵалоит ашәшьы.
Ицқьоуп ажәҩан иккаӡа.
Абат ахьгылоу ибақьаӡа,
Агәы каршәны ижаҳәоит,
Сашьа аныҟәашьа идырҵоит.
Аччабжь ҭыҩуеит ҳамӡырха,
Сара снеиуеит сеилыхха.
«Хәба» сылҭеит арҵаҩы,
Дызбом иразым уаҩы.
Зегь ԥшӡароуп, игәыкуп,
Шәҭы–какаҷла адәқәа ҭәуп.
Арашәыга, уааҷырҷыр,
Амш хазыноуп, иацҵа акыр!
ИАЖӘЕИНРААЛОУ АЦУФАРАҚӘА
Аҽарбабоит,
Аҽарчуеит.
Аҽхыршәаа
Агәы еибакуеит.
Аԥынҵа еиҵнахуеит,
Еиҵырхәхәо.
Уаҩы изеилыргом
Иаҳәо.
Ижәбахьо акакәушь?
Иахьӡуп иара
(Иарбан?) ...
Алымҳа дууп,
Ахәыжә аҟьоит.
Ҷытбжьыказ
Ишәаҟьоит,
Аха шәхацәоуп —
Ишәыбжьа.
Хәарҭаԥшьк амаӡам
(Иарбан?) ...
(Агәагәышь)
(Ажьа)
Иҟарҟарит
Акәтқәа,
Ахшьыра иҭалеит
Дамшәгьы шуа.
Атрышә дасит,
Ахәыҷы
Акгьы азымгеит
(Иарбан?)...
Зегь анҿыхо,
Ашәа анырҳәо,
Амш аныҟоу
Аҿы хты,
Иԥхьарылоит
Аҵла гәаҩаҿ.
Хәлаанӡа ицәоуп
Уаҟа (иарбан?)...
Абааш иаҩызоу
Ахан аргылоит,
Аҩны агәашьа
Иаҿакны,
Нас ицоит,
Аԥхарра нмаҷхо,
Дгьыл харак ахь
(Аты)
(Абгахәыҷы)
Иԥырны.
Уи аҵыхәа
Быжькаҵәоуп.
Зыӡбахә сымоу
(Иарбан?) ...
Ауп.
– Ари ардәынам,
Ихьажьым,
Ишшаӷьычуп
Узҳәарым.
Ашьхьарҵысахь
Иузырхом,
Иҟармаҵысны
Изшәаҳәом.
Аԥыц ԥагәоуп,
Иҵырӡам,
Ишаҟәӡа иҟоуп.,
Ицәгьаӡам.
Уааи, игәаҭа.
Уааи, иба.
– Иаабац ами
(Иарбан) …
Аӡбаарра иазгагоуп,
Ҵлак иқәтәан иубом,
Уҟааргьы, уҳәҳәаргьы
(Ажәҵыс)
(Акәыҿба)
Убжьы аҳаӡом.
Уҭахызар угылан
Уас нас абыкь,
Ишдагәац идагәан
Иаанхоит
(Иарбан?) ...
Аԥацхь иқәланы ицоит,
Атәыҩақәа қәацқәацоит.
Азқәа иқәгылоуп аҩны,
Иагоит аарла, иҳәазаны.
Уи иахьада изымбац,
Дгылан дахәаԥшуеит Кәадац.
Иара инықәшьуа ашша,
Ашьҭа ннажьуеит
(Иарбан?) ...
Алымҳа џадроуп,
Алахь еиқәуп.
Еидара аагагас
Имоуп Иақәыԥ.
Уи уажәы иқәуп
Нахьхьи ахәада.
Ицода, иаазцода
Уантә
(Иарбан?) …
(Ацаблыкь)
(Акамыршша)
(Аҽада)
Аҵла сықәуп,
Ажь ҭаауа,
Раха змада
Ицо, иаауа.
Аха усгьы
Уара уааит.
Исоуҳәо арбан?
Аџьма дрыцуп ахьча.
Ихоуп ахылԥа – кәахьча.
Ирахә даара бзиа иҳәит.
Хҭыгәлак иеиҳәеит
(Иарбан?) …
Алақәа разӡа,
Имашьцоуп зынӡа.
Аназ иҟаауеит.
Амла шьҭа иакуеит.
Иҳәысым, иҭсысым,
Икшаӡом, ибжьысым.
Сҩыза Шабаҭ
Имоуп
(Иарбан?) …
(Нар улбааит)
(Убзаҳәит)
(Абат)
Арахә ҳаман ашьха ҳцоит.
Уаҵәазыҳәа ҳаҽҳархиоит.
Хәыҷи–дуи ҩажәаҟа
Иаҳзануп
(Иарбан?) …
Асахьа ҭысхуеит сара аҽы.
Даара иҟәышуп ахаҿы.
Аҽыз, аҽыхәа, аҽеиқәа,
Хәышлаԥсакгьы рыцуп уа.
Аҭыԥ амам уаҳа ақьаад.
Зегь ааицуҵар
(Иарбан?) …
Ҳарҭ иҳамоуп аџьмаҭра,
Ҩ–џьмакы ҭакуп убра.
Са сахааным, аха ԥаса,
Иаҳзанызаарын
(Иарбан ?) …
(Ашьамаҟа)
(Ауахьад)
(Аԥсаса)
АЖӘАЛА АКЬАНҶ УҚӘЗЫРШӘО
АЖӘЕИНРААЛАҚӘА
АБНАРШӘЫРАҾ
Абнаршәыраҿ
Абгаду
Ац хырџьаџьа
Ибеит сабду.
Уахь ҳамцакәа
Џьит ҟаҳҵап,
Аха раԥхьа
Ҳаԥхьаӡап.
Ҩына, ҩаԥа,
Амба кьац,
Ула хыуҩаӡом,
Уеиҭаҵ.
МАЦИ ЖЬАЦИ
Маци Жьаци,
Жьаци Маци!
Мац уабаҟоу?
Жьац уабаӡи?
Дарбан иҟоу,
Иҟам дарбан?
Аҟырҟырҳәа
Узырччо арбан!
Нас ибзиоуп,
Мац ухәмар,
Жьацгьы уакәыз
Аҭаххар.
АХАҴА–ИХАҴА
Ахаҵа–ихаҵа —
Афырхаҵа,
Ибнатоурахаз ақәаҵа
Ашәыргәында дыҵахеит,
Аҳаша–ҵәаша дрымҵахеит.
Бжьыда дҵәуо
Митә ҟаиҵоит,
Уфырхаҵазар –
Дааугоит.
АНҶА–КӘЫНҶА
Анҷа–Кәынҷа
Амҷа дасуеит.
Амҷа хсаха
Изырҷом.
Анҷа–Кәынҷа
Амҷа хсаха
Ибӷа иқәиҵар,
Изгом.
Бата, Пата,
Ма Кәынҵал,
Анҷа–Кәынҷа
Изыжәга асал.
АНКЬАԤЫШҬА
Анкьа–анкьа,
Анкьаԥышҭа,
Цәума,
Жәума
Анкьа изтәыз,
Зегь акакәын
Ҳара ҳзыҳәа,
Мпылкеиԥш ҳасырц
Иҳарчыз,—
Инҳампыҵшәан,
Аҽкамыжькәа,
Ихало–ихало
Жәҩангә ихалт.
Уантә инналшәа,
Иналшәа–ҩалшәо,
Амшынгә иахьналаҳаз
Иххалт.
Ахаҵа–ихаҵа
Уара уакәзар,
Зыла хызҩарц,
Иашьҭам уоуп,
Ус анакәха,
Ухы уақәиҭуп,
Иаша аӡыгәҭахь
Умҩа гоуп.
ӠЫЗЛАН–ӠАҲКӘАЖӘ
Ӡызлан–ӡаҳкәажә,
Ӡаҳкәажә–ӡызлан,
Сааит абранӡа
Лышьҭа схылан.
Уи ба боума,
Ма ба боума?
Хаала, ԥшьаала
Бҳалҵны бцоума?
Сишь!
Дзышьҭада Хәажәарԥыс? —
Уашхәа…
Уашхәа мақьаԥсыс!
АЛАКӘҚӘА
АШЬЫШЬ ԤАГЬА ИАЗКУ АЛАКӘ
Аҳәан иаҵан хә–шьарак,
Инеибеиԥшны ишкәакәаӡа.
Мшызҳара ирызҳауан,
Рқьышә хәыҷқәа ԥаҟьаӡа.
Зных ихәмаруан,
Зных еимдон
Баша,
Цәыӡда–ԥшаада.
Рыфа бзиан,
Рҭыԥгьы ԥхан,
Иҟамызт ҳәаҭрада.
Ран ашәшьыраҿ ирхаиа,
Хшыла ахшара ааӡон.
Гәата–бӷата,
Ҭынч ирцәар,
Рызхараҵәҟьа раӡон.
Аха иууеи,
Ҽнак шьышьык:
– Сара соуп! – аҳәазаап, –
Ԥшрала ишәеиӷьыу,
Зымч еиҳау, –
Нас ақьышә аҟьазаап.
Рвардымқәа ҵнажәауа,
Зегь рыхәҭаа афон.
Ахахәда еихацалан иаргьы,
Уамашәаҵәҟьа иацлон.
Сыԥхашьап ҳәа,
Сшәап ҳәа ма,
Зынӡа агәы иҭаӡамызт.
Ала Мураҵәҟьа абар,
Ихьаҵырц аҭахӡамызт.
Адәы иқәын ицәыцәны,
Амч агарҭа абомызт.
Кәтума, цгәума иараҿы,
Усгьы ажәак рызҳәомызт.
Ус ишыҟаз, бгахәыҷык
Аӡбахә уи иаҳазаап.
Ишаиааиуа
Зегьы ирбарц,
Иаанагарц ицазаап.
Амшқәа еихало,
Еихыҵуа ицоит,
Иҟам ашьышь ԥагьа.
Ҵыхәабаба
Рбон шьоукы,
Ақьышә ашша хьыртата.
ҴЫԤХИ ҴЫԤХЦӘЕИ РЛАКӘ
Иҟан ҩыџьа мыцҳәацәак,
Зыгәра узымгашаз рацәак.
Ҽнак илҭааит ҭакәажәык,
Ахш анамылхуаз ажәык.
– Ҳаи, ҳаҭамыз ҳаҳәшьаду,
Шаҟа блеиԥшузеи ҳанду!
Иҟалозар ҳарҭ ҳабҭаз,
Уаҳа ҳалам, ҳцоит ишшаз, –
Ас анырҳәа иааз ауаа,
– Шәаи нас нанраа, – лҳәеит дгәыкуа.
Дара цәажәоит: Ҳаи бхаҵкы,
Бзиак бзыҟаҳҵап, ацкы.
Пату ҳақәыбҵан ҳабҭоуп,
Ҳахьӡгьы бдыруазарц ахәҭоуп.
Ҵыԥх ҳәа, сарҳәоит са сҭаацәа.
Сара исыхьӡырҵеит Ҵыԥхцәа.
Ус дук ҳашьҭоуп ҳанҵәаха,
Ҳзыманшәалахар уаха...
Ирҳәом ражәа инагӡаны,
Ицәеит, иҟан иааԥсаны.
–Ҵыԥх, Ҵыԥхцәа! Ҵыԥх, Ҵыԥхцәа!
Исхашҭрымашь сара нҵәа.
Рԥарцәа ссирқәак роуп ҵаны,
Саргьы сыцәап наҟ сцаны, –
Аԥҳәыс лысасцәа ааныжь,
Ԥшьаала лҿыналхеит хрыжь–хрыжь.
Нас уи акәхеит, Ҵыԥх, Ҵыԥхцәа
Ацәа иалҵит игәырӷьаҵәа.
Инахарҵан лыжә ашаха,
Иамраӡакәа аҵх ашаха,
Ес, иныҵашәкәа ицеит,
Ашьыжь амра аакацеит.
Нас араҟа ҟаарахеит,
Нас араҟа ҳәҳәарахеит,
Иҟам ажәхьа ахабар,
Иамуит аԥшәмаԥҳәыс дмыҳәҳәар.
– Уа шәабаҟо сҭынхацәа,
Уа шәабамо сеимҵәацәа!
Шәсыцхраа сшәыҳәоит аабааԥсы,
Намыс змо зегьы шәласы! –
Ажәлар хыҵит даара кыр.
– Иҟалазеи, иааҳардыр! –
– Нан, саашәыкәыхшоуп сара,
Изгеит мӡышәақәак рыгәра.
Иӡит сыжә, сыргеит сеимҵәа
Ҵыԥх, Ҵыԥхцәа! Ҵыԥх, Ҵыԥхцәа! –
Абас дӷьаҵәыӷьаҵәит мыцхәы,
Ианылба ауа, агәыцхәы.
Аха иааиз ус қәырҵеит:
– Ҳаи арыцҳа, лҟәышра цеит.
Ацәыӡ лоуит ҵыԥх, ҵыԥхцәа,
Рышьҭа ыӡхьеит арыҳәцәа.
Шьҭа иабаҟо ҳа ҳазхәо,
Иаҳмаҳароуп ас быҳәҳәо! –
Еизаз нлықәымчын абас,
Ицеит дҟамҵакәан уи гәырҩас.
Ари алакә инҵәон абра,
Аха иацаҳҵеит ҳара.
Амц, идыруп, имцуроуп,
Анарх амам, амч кәадоуп.
Ацәгьа аӡбахә иҳәатәӡам,
Усгьы уи уаҩы иҭахӡам.
Мап, изымцеит Ҵыԥх, Ҵыԥхцәа
Иҿаԥхаҿаччо, игәырӷьаҵәа.
Ажәлар ашьҭахь зегь еилыркааит,
Иҟарҵашаз рус еиҿыркааит,
Аишьцәа иҭаркит амацәаз,
Ҳәашьак амам изындыриаз.
Ҵыԥх дкьалыкьаҽуа даанхеит,
Ҵыԥхцәа ергь иԥсы еиқәхеит.
Иакәым уаҳа иҟарҵаӡом,
Мцык нарҿыҵшәо иубаӡом.
Аҭакәажә уа дшынхац дынхоит,
Лыжәзаҵә днаҵатәан илхьоит.
Анҭ иззырҳәаз Ҵыԥх, Ҵыԥхцәа,
Уажәоуп ианелнакаа лгәаҵәа.
АШӘЫРГӘЫНДА ДЗЫНИАЗ АЛАКӘ
Шьыбжьонказ шәаргәындак
Кәараҷҷак днырын,
Еизарак ахьыҟаз
Даакылҟьеит деихо.
– Абас сара сшааиуаз,
Аӷдарра сылсны,
Шә-жьак саарыхҭыгәлеит, –
Иҳәеит деихәлахо, –
Инеиуеит аҿҿаҳәа,
Абна дырцәажәоит.
Абар акгьы сыгӡам,
Ицоит сшьаҟьаны.
Шьҭа изуеи, исыхәои?
Аха сымшәакәан,
Ҩадала снархыкәшеит,
Сыԥсы неивганы.
– Шә-жьак – избахьада?!
Иамам хаҵашьа!
Ма маҷк уеилахәазар,
Уаргьы уццакуан? –
Уи уаҟа дзыхҭыгәлаз,
Гәрамгас дышьҭырхын,
Дыхҭаркын аӡәаӡәа
Азҵаара рҭиуан.
– Шә–жьак иреиҵазар,
Ԥшьынҩеижәи зеижәхоит.
Са сыбла иабазоуп,
Аргама шьыбжьон.
– Ас аџьшьатә анырҳәо
Зҵаарашәк узцәырҵуеит,
Еибарԥо еилазар,
Ҳәарада, уржьон. –
Уи ауаҩ дзыхҭыгәлаз
Ирҭом ԥсгарҭак,
Уа иибаз, нас ииҳәаз
Еиқәшәартә иҟалом.
– Исыхьзеи? – игәахәуеит,
Дхәыцуеит дааҭгылан,
– Сажәа сыриашар
Еиҭах иргәаԥхом! –
Абас ашәаргәында
Иажәақәа ԥсахуа,
Акакала дагхо
Даангылт акаҿы.
Идыр шьҭа аҵабырг,
Иибаз, иԥылаз,
Гәыҭҟьарак дшамоу
Иануп ихаҿы.
Ус далҵит ишәара,
Дкаххаа даагылеит.
Иреиҳәоит аиаша,
Ириҭоит аҭак:
– Ҳаи, сабиц, исыхьзеи,
Башак сацәшәама?!
Нас сганахь аҿеҩҳәа
Иԥызҵәеи махәҭак?! –
Иҟам шә–жьакгьы,
Иҟам жәа–жьакгьы,
Жьакгьы наԥшыхақә
Дыҟам избаз.
Еизаны игылаз
Ишыччоз еилаҳаит,
Ҳәашьак наузаҭом
Шаҟа рыччаз.
АҴАН КӘАНА
Лакә–лакә,
Сышнеиуаз,
Жьак аасыхьӡеит.
Алымҳа сынҭакәрын,
Сама ицаӡеит.
Снаԥшызар–сааԥшызар,
Тәылак саҭоуп
Анакәым–аракәыам,
Зынӡа ихараӡоуп.
Атәыла, сызҿу,
Шҭак иҭаӡоит.
Акалҭаҿ амшын
Ҭынч ицәқәырԥоит.
Аҩада – ашьхара,
Бӷьыла иҭаҳәҳәоуп,
Арахьгьы иаҵәароуп,
Анахьгьы иаҵәоуп.
Хыбрак ахала
Игылоуп абра.
Нхарҭак ҳәа
Уаҳа,
Иубарҭам џьара.
Аҩымаа, ахымаа,
Аҿарпын, аҟьаԥҟьаԥ,
Рыбжьқәа еинраалан
Иҩныҩуеит убрантә.
Егьирахь – адәныҟа,
Аҭынчра кашьшьуп,
Адгьыл шьаҟьарсҭа
Какаҷла иҭәуп.
Амра шеишеиуеит,
Ицқьоуп алакҭа.
Избо зеиԥшроузеи? –
Алакә ахаҭа.
Ахыбра сныҩналан,
Сшанхеит иара уа.
Аӡәым иҩыџьам,
Игылоуп ауаа.
Ԥсыӡак, ӡакы,
Маҿак иаҟароуп.
Аҩымаа, ахымаа
Зку дара роуп.
Хазых ақәасабқәа
Еибарԥо еилоуп,
Мышәи–мышәҳәари
Изҿу кәашароуп.
Зыда–ӡлагара
Аффа илагоит,
Ацәқәа зҵаку
Ауардынқәа гәагәоит.
Сыцәазар сгәахәуеит,
Избозар ҳәа ԥхыӡ.
Сыблақәа хызҩоит
Ихыстуеит нас ҿыц.
Мап, –
Зегь аргамоуп,
Зегь лабҿабоуп,
Иҟоу аиаша
Арахь имаӡоуп.
Ус,
Хаҵа–кьанҿаак
Дааҭалт амӡырха.
Жьабаӷь дук дақәтәоуп,
Ирххоуп амгәырха.
Ԥсуа маҭәала
Уи деилаҳәоуп,
Дыҟоуп длахҿыхӡа,
Акыр деилыххоуп.
Иблақәа ҟәазуп,
Ицқьоуп илакҭа.
Амза хаҿыгьежь
Зынӡак ахаҭа.
– Дад, исыздыруам
Сбызшәа еилурго,
Уааира сазгәырӷьоит.
Убжьы наумырго, —
Ԥсышәоуп ахьхьаҳәа
Ииҳәо иара.
Схы–сҵыхәа, исааишьо
Иасҳәеит сара.
Сажәақәа џьеишьеит,
Лакәҵас ишьеит.
— Дад, уара уҿаԥхьа
Са сыԥхашьеит.
Асеиԥш атәыла
Аӡбахә смаҳац.
Иҟоуп, убама,
Макьана сзымбац.
Кәана соуп Аҵан,
Судырыр сҭахуп.
Абраҟа саԥшәымоуп,
Абраҟа сахуп.
Снақәтәалоит сыԥра,
Сынхылоит сыӡсо,
Даараӡа иҭынчхопт
Амшынгьы сахьцо.
Ажәҩан кеикеиуеит,
Амра лашоит,
Амшынҳәақәа ҭыԥо
Саԥхьа икәашоит.
Усҟан издыруеит
Дшыҟоу хәыҷык!
Иашамзар уаҳа
Изҿамшәаӡо мцык.
Сыӡхыҵуеит инхарҭаҿ,
Уи дсыԥшаауеит.
Шьхатәылан дынхозар,
Сыԥра ԥыруеит.
Сыԥраҿы иҟоуп
Шә–хәмаргак рыхкы.
Хәмаргамзар уаҳа
Иҟасҵом даҽакы.
Ӡыда–ӡлагара
Аффа илагоит,
Ацәқәа зҵаку
Ауардынқәа гәагәоит.
Ԥсыӡк, маҿак,
Ма иҟоу ӡакы,
Аҩымаа, ахымаа
Иаҿыхоит шьоукы,
Хазых ақәасабқәа
Еибарԥо еилоуп,
Мшәи–мышәҳәари
Зҿу кәашароуп.
Ас еиԥш,
Егьыс еиԥш
Шә-хәмаргак сыӡбоит,
Мцымҳәак дахьыҟоу
Исыманы сцоит.
Дыҷкәыназ, дыӡӷабыз
Еилыхрак ҟасҵом,
Излоу акаџьбеира
Сшиҩызам сызӡом.
Сыҟоуп абас еиԥш,
Абас еиԥш сынхоит,
Лакәҵас иушьаргьы,
Сшубо саанхоит.
Избанзар аиаша
Иҟам инҵәарц.
Аиаша ҟазҵода? —
Мцык зымҳәаӡац.
Урҭ зегьы рышҟа
Сыӡхыҵроуп сара,
Ажәлар имҩашьо
Иргарцаз рыгәра.
Мшәан, уара, сысас,
Абарҭқәа засҳәо,
Ужьабаӷь абаҟоу
Злымҳа уҭатәоу? —
Сынхьаԥшын, саахьаԥшит,
Сгачамкны сынхеит,
Сжьабаӷьгьы ыҟам,
Кәана – дцахьеит.
Ах, лымҳакьацә,
Ах, уара ажьа,
Схала сааныжьны
Уабацеи сеиқәжьа?!
Ибзиоуп–ибзиа,
Убасгьы ҟауҵаз,
Ма Аҵан Кәана
Дшыҟоу сурбаз.
Мшәан исҳәо закәызеи,
Сабаҟоу сара?
Иамоузеи ԥсыхәас
Арантә ацара?
Уажәыҵәҟьа исыхәоу
Дызбарҭам аӡәгьы.
Сгылоуп сиҩызан
Ак злымшо амаргьы.
Мап, агәкажьра
Иаԥсам ҳәа рҳәалоит,
Азнык сгәы цазаргь,
Нас сыҽсырӷәӷәоит.
Снеиуеит сҽырхаҵан,
Иҟам сзыцәшәо.
Дарбан издыруа
Заа узықәшәо?
Ҵысӷрак ҷырҷыруа
Исхалт иԥыруа,
Аха дабаҟоу
Иаҳәо заҳауа?
Сашьҭуам, исҿалоит,
Сааԥшыр аҭахуп.
Иҟало збарцаз
Саагылан, сыԥшуп.
Абар, ҩаԥхьа ассир
Сыла иабоит,
Избахьоу сжьабаӷь,
Еиҭах иаасыхьӡоит.
Алымҳа сынҭакәрит.
Сама ицаӡеит.
Ҿырҳасрак сахьымӡа
Аԥсны саанагеит.
Агаҿа сгылоуп.
Игәыбзыӷуп амшын.
Лакәҵас араҟа
Иԥшӡароуп – сыԥшын!
Сишь! Лаԥшҵашәароу,
Ма сыла сажьоу! –
Ԥрак хгылан избарҭоуп,
Амшынӡ ахьынҵәоу!
ДАӶЬ–ДАӶЬЫНА
Ҵыԥх, ҵыԥхцәа,
Мамзар сынтәа,
Иҟамлаӡацзаргьы зынӡа,
Са исыздырам,
Амц сызҳәом,
Амц ануҳәо
Ургәаԥхом.
Иҟалазшәа џьашьахәык,
Лымҳаҭасны
Исоухьоу знык,
Сара ишәысҭауеит
Иҩны,
Аха ншәымоу
Шәаԥхь аҩны,
Хәыҷи-дуи ираҳап,
Ус ахҭысгьы
Аӡбахә цап.
Хәымз еиҵамкәа асы хьышьҭоу,
Дәаӡа тәыла ҳәа иахьашьҭоу,
Ӡытҟәа-ӡабаажәк аԥсы ххалан,
Даӷь-Даӷьына нхарҭас иаман.
Аԥшра-асахьа — шәара ижәбац,
Адаӷь жьакца, иҭазгәо амаҵ.
Аха ишьҭнахын ҟазшьа ҷыдак,
Ианыҟала иԥо ԥсыӡак,
Имҳәа-мырза ахакәачран,
Ицон, иаауан хара иныҟәан.
Акыр аамҭа ус имҩасит,
Даӷь-Даӷьынагьы ҩеидасит.
Аха башоуп, ианеиҵаз,
Хыда ныҟәара иаҵаз,
Иканажьыртә иҟамлеит,
Уимоу иҵегь иагәаԥхеит.
Абас мацара ишаҿыз,
Ҽнак инылаҳан апҟыз,
Амҩа ацәыӡит, ажәҩа ҭҟьеит
Иаргьы акырӡа ишәаҟьеит.
Алабжышқәа аҿыкәкәоит.
Амра ӡаалоит, илашьцоит.
Инаԥшызар, ӡыцәак уа,
Насҭха игылоуп иазыԥшуа.
Абар амишәан, митәы —
Амца ахыдыдуа аты.
Шьҭа Даӷьына зықушәара
Иуадаҩуп аҳәара.
Аҵх лашьцара аԥсы хыггоит.
Амра гылоит, ишарккоит.
Даӷь-Даӷьына абла хтуп,
Ишьхынԥсыланы иԥшуп.
Иаха аӡыцәа ҳәа иабоз,
Махәҭа ҩацәзаарын изжьоз.
Баша атыҩарҩар иацәшәон,
Бажә-қыдсаҟәан, илашон.
Абас шәаргәында ибла хкуеит,
Иҟам иҟоушәа ибауеит.
Шьҭа уи усым. Аԥсы ҭоуп.
Ӡаӡа-ӡыхьла икәабоуп.
Даӷь-Даӷьына агәы рыӷәӷәоит,
Баша иахьӡыӡоз иԥхашьоит.
Аҩныҟа идәықәлар аҭахуп,
Агеи ашьхеи арахь еиԥшуп.
Иахьаауқәшәо шьҭа уцала,
Нас узкылсыр, уҽхәала.
Амра хьшәашәаӡа иԥхоит.
Абӷьқәа ҩеижьхан икаԥсоит.
Аҳәатәхамҵа ныҟәаҩы,
Шаҟа иныҟәахьоу уажәы
Иуадаҩуп аҳәара.
Амҩа иԥнашәахьеит иара.
Аҵхи амши еилмырго
Инеиуеит, иарбан изыцәшәо?
Ашәара зегьы иреицәоуп,
Ус иадырқәахьоу рацәоуп.
Сишь! Иаангылеит митә або.
Изакәытә мӡанрои игазго,
Аԥхьа ишьҭоу, агәы еисуа?
Ӡмахзар иарбан изгәынқьуа?
— Еи! Уа иҟада? Уааҭыҵ!
Иҟьалаз среиуоуп, зынӡа сыӡт.
Амҩа иаша сзырбара,
Сыжәлантә шәҭамкәану ара?—
Даӷь-Даӷьына ааҿнаҭит.
Ԥсыӡ калмаҳак инахьыԥшит.
— Уара, арыцҳара ианиаз,
Аҭак сызуаҳәом узызҵааз.
Сара амшын аҿы сынхоит,
Аха иашан агәра згоит,
Унахысыр х-уарҭалк,
Ишыҟоу иҭамбаӡо ӡыҷҷак,
Уаҟа уашьцәа бзиа инхоит,
Амҩа иашагьы удырбоит. —
Аԥсыӡ хгылоуп амшын аԥырцә,
Даӷь-Даӷьына неиуеит нырцә.
Аҳауа зҩыдоуп, амш каииоуп,
Аҵла рымахәқәа иаҵәоуп,
Ашәҭқәа гәылҵуеит ԥхынраҵас,
Ирымоу здыруада маӡас?!
Ламбатәбароуп. Быӷькаԥсан
Рыӡмах гәакьа аҵаа хӡан,
Даргьы ыцәон иҭахәхәа.
Иҿырҳасуа Даӷь ахәхәа,
Агәалашәарақәа иркит,
Уажәык иҵегь игәыкит.
Шьҭа, нас, иҟалаз ҟалеит.
Аӡыҷҷа аҟынӡа инаӡеит.
Ауха агәыла-азла еизга,
Исаҳазоуп, агәра жәга,
Уаатәи адаӷьқәа рсасдахь,
Ачара азыруит, ҳара ҳ-Даӷь.
Ашамҭаз шьҭалара иргеит,
Аха амитә! Абар ихәлеит,
Ҩаԥхьа ишеит, иара ҵысӡом,
Даӷьраа ируа–ирҳәо рбом.
Акыр игәжәажәеит, амшқәа цеит.
Аӡыҷҷа аҟәандара ацәцеит.
Ирурызеи? Зегь акоуп,
Ҿак ҵасаанӡа шьҭа цәароуп.
Саси ԥшәымеи рыԥсы ршьап,
Настәи ажәабжь нас иаҳҳәап.
Арха, аҩыҵа ицәаакыз,
Қәала–ӡыла иӡлачыз,
Ахылҩа–ԥсылҩа ирхылҵ ицоит,
Ашәаԥыџьаԥ шьҭа итәӷәырԥсоит.
Амра ацыԥхьқәа ҿацоуп,
Аӡын ииаст. Ааԥынроуп.
Дарбан, иарбан иуртәо?
Ҩаԥхьа иҿыхеит зыԥсы ҭоу:
Аҵла, акәара, аԥарԥалыкь,
Адаӷь илатәаз алыкь.
Ажәакала, иаҳҳәап ҳаргьы,
Даӷь аарылхны егьырҭ зегьы.
Уи иахьнышьҭалаз ишьҭоуп,
Ала ҟәбарқәа еиқәыԥсоуп.
Амш ишацлаз, ашәҭ шпытыз,
Кубри маҵеи ишҵысыз,
Насгьы ишыҟоу тәымџьара,
Акгьы азгәаҭауам иара.
Ус уахык, ианакәу дыр,
Ишәаҳәахьан акәыкәу кыр,
Ацәа иалҵит ала ҭчаа.
Абжьы хнарҩит аӡыҷҷа.
Даӷьраа адруҳәа еизеит,
Иаргьы азнык ишанхеит.
Аӡын мааицу, ицахьоу,
Ма ианышьҭалаз иахоу,
Акгьы азымдырит, аха
Ашьҭахь иахьыз анаҳа,
Уа, нахьхьиӡа, дара рҿы,
Заа ишышьҭало асы,
Ааԥын иагхан ишаауа,
Уажәаанынӡа акрымуа
Дара шыцәо хәымз еиужь,
Иагьа иурҟааргьы агәыжь.
Урҭқәа, егьырҭқәа, иабахьаз,
Изышьцылаз, иаҵахьаз
Амч мырхакәа ишага,
Баша ишыркыз агәырҩа,
Ибадақьит. Аамҭа цеит.
Инылахҿыххан аҵх аашеит.
Амра игылаз ашәахәа,
Даӷь ахьықәтәоу ауахәа,
Иқәгәыбзыӷуа иаҿаҷҷоит,
Даӷьраа гәырӷьан ишәаҳәоит,
Аха урҭқәа акгьы абом,
Аҽарҭынчын иҵысӡом.
Алаԥш кыдхалеит хара.
Иагьа ибзиазаргь ара,
Абла ихгылеит иара хьиз.
Амҩа шәарҭаз аҭахыз,
Игьежьыроуп, уаҳа изтәом,
Ада ԥсҭазара абом.
Егьи амшаз, ашәахьа,
Даӷьраа ааныжьны, уи ҩаԥхьа
Амҩа иқәлеит, аҩныҟа ицоит,
Илахҿыхуп, агәы шәаҳәоит.
Ааҵәа дукгьы ажәҩа ихшьуп,
Фатәы–жәтәыла иара ҭәуп.
Иҟьалартә иҟаӡам уажәы, —
Акәуа хшыҩҭра–ҭакәажәы,
Аӡыҷҷа ааигәара инхоз,
Зегьы здыруаз, зегьы збоз,
Ианнаҵеит уи мҩапакы,
Ирҿысны инеиуаз бжь–шьхакы.
Уи зегь реиҳа имариан,
Аҩнаҟынӡа иагауан.
Амши аҵхи еилагӡо,
Амҩа ишықәыз Даӷь мтәаӡо,
Мызки фымши цахьаны,
Ибӷацамкыраз ф-шьхакы
Зных ихало, илбаауа,
Ахаҳәқәа шҭалоз икәалаауа,
Кьыск амоукәа наҟ ирхыст.
Игәырхыҭхыҭган ԥшак нахьыст.
Шьҭа аҩнынӡа инаӡарц,
Ани, аби, аҭахцәа абарц,
Хымш аныҟәара аҭахуп,
Иаанхаз ашьхагьы лаҟәуп.
Инахыҵыр, адәаӡа шьҭоуп,
Уи акалҭаҿ аӡмах ҭатәоуп,
Даӷь-Даӷьына иахьазҳаз,
Раԥхьа ашәа ахьаҳәаз.
Амра хьшәашәам, ицацәам,
Жәҩан казказраҿ ԥсҭҳәак гииуам,
Амҩа-шьхамҩа кәараҵоит,
Даӷь аныланы ицоит.
Сеидро иааиз агәаҿы,
Ччаԥшьк наҿықәлеит ахаҿы,
Аха уааҵәҟьа инаҿабеит,
Шәшьырак шышьҭалаз абеит.
Ахы иҩахеит еилнаргарц.
Абар амитә! Ирхәа ац,
Ашьха уарбажә иақук ахы,
Фатәык амбазшәа ҽакы,
Ажәҩан иалҟьазшәа иаауеит,
Ашьапхыцқәа, аа, иркуеит.
Хыҵәахырҭак кыр иаԥсоуп,
Даӷь зҿагылоу арахь цаҟьоуп.
Иԥеит иууаӡа хланҵы.
Ашьҭахь иҟалаз атәы,
Акгьы аздырам. Ахы ҭууоуп.
Тымитышак аҵа иҭоуп.
Илашьцароуп, мра ҭаԥхом,
Ҭыҵшьа амам, амч азхом.
Иҟәаҿҟәаҿуа игәынқьуеит,
Ааҵәа хыртлан инҭаԥшуеит.
Афатә иаанхаз шәынтә иабоит,
Шьыжьхьаз маҵак азнархоит.
Еидшәаҟьалеит ус ааҵәа.
Амҩаныфа анынҵәа,
Даӷь-Даӷьына амч каԥсеит.
Амш еиҭашәан, ихьҭакуеит.
Ақәа кыдхаҽоит ихкәом.
Даӷьгьы ҿааихак ҟанаҵом.
Иаҭахым уи амш еилгар.
Издыруада аԥсы агар, —
Атымитыша аӡы ҭаҭәоит,
Ус-ус иацлар ихәнагоит.
Убас иагьыҟалеит ара.
Иҭыҵны игылоуп уажә иара.
Акәша–мыкәша зегь цәыккоуп,
Абӷьы ҩеижьхан икаԥсоуп.
Аԥша хьшәашәа уцәеижь аршәуеит.
Даӷь аҩныҟа иццакуеит.
Ашьха ихыҵит наҟ иаулак.
Игәырӷьа-гәырӷьоит алушәак.
Зегь абоит уи ҿыцбарах.
Ус инхықәгылеит аӡмах —
Даӷь-Даӷьына иахьазҳаз,
Раԥхьа ашәа ахьаҳәаз,
Аха аԥхынра цахьан,
Аҭаацәа ацәа иагахьан.
Инакәша–ҩакәшан рыцуҭа,
Иаргьы нышьҭалеит рыгәҭа.
Урҭ анҿыхо ҳәа ҳааԥшрым,
Ажәа ароура аҭахым.
Зегь маншәалахеит уеизгьы,
Ҳусқәа ҳрылагап ҳаргьы.
Абас далгеит исзырҳаз,
Шәарҭ игәнышәкыл ишәаҳаз.
АҲ ИԤҲА
Аҳәынҭқар ду, зегь зылшо,
Бзиа ирбо, иагьзыцәшәо,
Ԥҳа ссирк димоуп изызҳаз.
Аџьныш илаԥш уи лыҟәгаз.
Лакәым еиҭаҳҳәоу ҳара,
Иара алакәаҿгьы џьара,
Леиԥш дабаҟоу дызбахьоу,
Адгьыл дамбац ас иихьоу!
Уи деинаалоуп, уи, дгәыкуп,
Дара-даараӡа дразуп.
Ҟәышра лыгым, деилыҷҷоуп,
Лцәаҩа наалоуп, лгәы ԥшқоуп.
Ааи, нас, аҳ ихылҵ–иԥҳа,
Хаҵа дцартәеиԥш ианлызҳа,
Илгәаԥхаз дигарц иӡбит.
Ари ажәабжь нас иԥрит.
Гәырӷьаҽҳәашан иҟалеит,
Ныҳәа дуӡӡаны иршьеит.
Арԥар дәықәлеит рҽы кәадыр,
Ирзыԥшыху уара идыр!..
Дарбан руа илгәаԥхо,
Аҳ иԥҳазаҵә, мрада иԥхо?
Иҭбааҭыцәу аҳҭынра,
Арахь иааиуа ԥҳәысҳәара,
Ипеипеиуа идырҭәуеит,
Рхыԥхьаӡара иазҳауеит,
Аха инхьагәгәоит ус шьҭахьҟа,
Мши–ҵхи цазеи ас шаҟа?!
Аҳ иԥҳа аӡәгьы дизҳәом,
Зегь зыӡбуа ажәак лызҳәом.
Лылаԥш рхылгоит ихааны,
Арԥар гылоуп игәыкны,
Лара ԥшьаала, ҭынч днаскьоит,
Нас дырцәыӡуеит – луадахь дцоит.
Аҳ ду иибо цқьа игәаԥхом,
Аха ҿиҭуам, ак изҳәом.
Иажәа деижьом, инагӡатәуп,
Ииҳәо ҳәазароуп – даҳуп.
Амшқәа цоит, иахьа, уаҵәы…
Дҟалоит хымԥада ҽаӡәы,
Уи дызҳәаша, илгәаԥхо,
Мшын нырцә акәыз дахьынхо.
Шықәсык ниасуеит абас,
Иҟоу рзеилыргом хәарҭас.
Дарбан имҽырбаз ара,
Сасдахь дагхом аҳҭынра.
Рԥыск дизхымхит аҭыԥҳа,
Дԥагьахазшәа ианлызҳа.
Ус ишааиуаз, амшқәа шцоз,
Ҿыц акәукәу абжьы нгоз,
Ҽнак, шьыбжьонказ, иааилаҭырт,
Цәалашәарак роут, ирдырт,
Иадыԥхьалаз аҳҭынра,
Гәырӷьак шыҟалоз ара.
Инаԥшызар, наҟшәа, нҭыҵ,
Ирымбацыз џьара нхыҵ,
Ҩыџьа ҽыжәланы иаауеит,
Рҽышьҭыбжь улымҳақәа ҵырхуеит.
Зуадаҿ иҟаз аҭыԥҳа,
Аҽышьҭыбжьқәа анлаҳа,
Лгәы нҭгәырӷьан дааикәаԥхеит,
Дыԥрыртә аҟара дласхеит.
Асоф днықәыххын днаԥшит.
Лылаԥш рҟәымго даалаԥшит.
Иалылхрыда – адоуцәа.
Игәарԥханы ишеит Анцәа.
Иеиӷьу дарбан ма еицәоу,
Узырҩашьо мыцҳәацәоу?
Аха ажәлар џьеи иужьап,
Узеиуоу узымдыруа уҟарҵап.
Игәырӷьа–гәырӷьоит аҳҭныуаа,
Бзиак иашьҭоу, бзиа зуа.
Аҳ иԥҳа лразҟы лчаԥоит,
Мҩашьарыда шьҭа ирбоит.
Дуалыуашоит аҭыԥҳа,
Руаӡәк дылзалкаауам еиҳа.
Дара еиндаҭлоит ансгьы–арс,
Аӡәгьы даҵахом ма цас.
Ацу рфеит, алакәқәа рҳәеит,
Еиҭахеит, избаз шанхеит.
Асоф аҟынтәи аҳ иԥҳа,
Ас ианылба, ианлаҳа,
Лажәа дналагеит абас:
– Шәарҭ, ахьырԥар, шьҭа шәаанҿас.
Сара ишәысҭауеит адҵа,
Шәарҭ шәазхәыцны инашәыгӡа.
Шәаӡәк аҽыхәа, шәаӡәк аҽыз,
Сара сҟынтәи шәарҭ ишәтәыз.
Нҭыҵ, адәеиужь аханы,
Уа шәааҭгылан, шәеисаны,
Ҽыла шәжәылан ҳашҭа шәҭал,
Зегьы игәарҭап шәышьҭра, шәкәал.
Аха, зҽылас, аԥхьахә зго,
Иакәӡам ԥҳәысыс са сызго.
Ҽыхәаз, ҽызыз ашьҭахь иааз,
Изтәу арԥыс са сизҳәаз.
Аҳы, шәрықәтәа шәарҭ шәыҽқәа,
Иӡбахоит абас ҳразҟқәа.
Лажәа далгонеиԥш – ифха,
Иҭҟьеит рҩыџьагь амӡырха.
Аҽыхәа цоит икалаӡа,
Аҽызгьы иаҵахом зынӡа.
Уа, адәеиужь аханы,
Иааивагылеит рыгәқәа шны.
Адауаԥшьқәа, ахацәарԥар,
Ԥсыхәак рымам имеисар.
Гәаӷк рыбжьалар ирҭахым,
Мцык, гьангьашрак урҭ иртәым.
Анык илхымшаӡеит дара,
Еибабеит ишцоз џьара,
Нас еиҩызцәан иҟалеит,
Ус иахьанӡагьы иаауеит.
Ааи, ҭыԥҳассирк дыргәаԥхоит,
Руаӡәк аргама шьҭа дитәхоит.
Аха гәыӷрак, изымжьац,
Иахьа иԥыршәоит, иалҵуа рбарц.
Чоу ҳәа иҩаҵҟьеит, ахыҭҟьеиԥш,
Ахаҵа иԥишәароуп иԥеиԥш.
Усгьы, анкьеиԥш, еилыххам,
Рлакҭа гәырӷьаӡом, ихаам.
Инаӡаанӡа аҳҭынра,
Рыҽқәа ныркылоит дара.
Ируа иақәшәом, еилахәеит,
Ихыԥҽыган иҟалеит,
Аҳәынҭқар иԥҳа лыдҵа,
Ухаҵаӷьеҩзар инагӡа.
Даара ихәыцит, иқәырҵеит,
Акыр аамҭагьы рыцәцеит.
Ӡбашьа рзыҟамҵо абра,
Рыҽқәа ишрыдгылаз дара,
Хҭыгәлак дрықәшәеит уа дразҟны.
Дыхьчан. Ирахә кацаны,
Сеидроу дзыргьыжьуаз иара,
Кыр ицәыӡу уи џьара?
– Дад, ишәыхьи, шәысгәаԥхом?
Сшәыцхраартә сыҟам, сымчқәа хом,
Аха ишәыласҵап сыхшыҩ.
Нас шәаанызкылеи шәаныҩ? –
Абырг дразҵаауеит абас,
Илабашьа иаԥхьа инарс.
Ирыхьыз иарҳәоит акы мӡа,
Рыхқәа рыкәаҽ, ргәы намӡа.
Ахьча илақәа ааччеит.
Ҩажәак рыда ак имҳәеит.
Арԥар ҭрысит аҽқәа рахь,
Ицоит ишзахәо аҳҭынрахь.
Аҽыхәа иақәтәо митә ҟаиҵоит,
Аҽыз иақәтәо уи дихьӡоит.
Хҭак еицҭаршәуа еицаауеит,
Лыгқәак гылоуп, еизҵаауеит.
Елгагәышьам урҭ рыгәқәа,
Ишеимырдаз рбом рыҽқәа.
Ҽқәоуп араҟа зегь зыӡбо,
Арԥар еисо елзырго.
Мшәан, еимырымдар абас,
Изцарымызт урҭ еивас.
Илахҿыххеит аҳҭынра.
Асоф дықәгылоуп Лара.
Аҟәҟәа-ҟәҟәаҳәа, ахысра цоит,
Шьҭа имҩашьо уа ирбоит,
Аҳәынҭқар иԥҳа дышцо,
Ашҭа дҭалахьеит дызго.
Аҽыз аԥхьа даанагеит,
Иҽыхәа ашьҭахьҟа иаанхеит.
Зегь насыԥроуп уахьыԥшуа,
Гәырӷьак змам дубашам уа.
Рылаԥш кыдуп аҳҭынрахь,
Сымҩахыҵит саргьы уахь.
Избаз уаҟа са схаҭа,
Ҳәашьак сзаҭарым уашьҭа.
Аҳҭынра зегь ҿыц ирхиоуп,
Џьашьахәыла еиқәыршәоуп.
Шаҟа убозеи, шаҟа хкы!
Дбеиоуп аҳ ду, ихаҵкы!
Нас уи чара дук иуит.
Хаха–хымш аӡә дцар имуит.
Шәаҳәаран уа, кәашаран.
Арыжәтә, афатәаз чаран.
Ах, дыссирӡан аҳ иԥҳа!
Сылаԥш лышҟа ихан еиҳа.
Уи сгәы дҭыҵәом иахьагьы.
Сажәабжь гәнызкылаз шәаргьы,
Насыԥ шәымаз, згәы разу,
Даҽа аамҭазаргьы ҳазтәу.
ҚАМС-ИԤА ҚӘАСЕИ ГӘАԤХА-ԤШӠЕИ
Алакә
Ажәытәан зны, араантәи акыр инахараны, асымҟәыл зқәыжьыз шьхадук ашьапаҿы инхон-инҵуан хаҵаки ԥҳәыски. Урҭ рааигәара уаҩы дынхаӡомызт, хылҵгьы дрыманы иҟамызт. Қәацәк рызгылан. Ахаҵа, нхыҵи-аахыҵи дрыбжьан, иара итәала дныҟәаҩы бааԥсын, аҩны даныҟази даныҟамзи еиҟаран, иҟан мызкы инарыцны иԥҳәыс лхала
лқәацәажә данахыз, агәҿыӷь даго. Усҟан лара зных лгәахы ԥжәон, абасҟаамҭа лхаҵа лыгәхьаа мкыкәа дахьымаауаз, даҽазных гәҭыхас дышьҭылхуан, машәырк ихьзар ҳәа, аха деибга-дызҩыда даныгьажьлак, еиҳаракгьы напҭацәыла, хаарамацәкьыск иҵамкәа, гәабзыӷ ажәак иҿыҵымшәо ашҭа данааҭалоз, лара деицрашәон, лыбзгьы лзаанкыломызт.
– Асҟаамҭа сара сухашҭны уабаҟаз-уабамаз, – ҳәа дыхҭалкуан. Иара митәык ацәажәара бзиа избоз аӡәы иакәны дыҟамызт, дахьыҟаз, ариаҟара даанызкылаз иԥҳәыс ианлеиҳәалоз ыҟан, аха ажәак аниҿыҵамшәозгьы рацәан.
Лара ԥҳәыс џьбаран азы, ас иҿымҭра еиҳагьы лгәы ԥнажәон, гәрамгас дышьҭылхуан. Иудыруазеи, наҟ џьара, сара сеиҵкыс иԥшӡоу, сара сеиҵкьысгьы зықәра маҷу аӡәы ихшыҩ еилалгазар, дхыхны длымазар ҳәа ахыбаара лызцәырҵуан. Усҟан зынӡаск амцаԥшь ықәылҵон.
Иара еиликаауан асҟак деилазыршуаз, уи иара игәы иахәон, хаа-хаа дааԥышәарччаны, ажәак ламҳәакәа, иеиха аашьҭыхны мҿаагара абнахь иҿынеихон, нас иеидара ихарззала, мҿгәарҭак ӡарҵәила еиқәҟаца иҿаҳәаны, агәараҳәа амҿырҟәараҿы инаганы ианкаижьлак: «Абыржәы иҟуҵазгьы акыр исзаԥсоуп, афархь аагара акыраамҭа исықәшәарым», – ҳәа лгәы иаанарго, маҷ-маҷ ллеишәа хҽуан. Лара иԥҳәысгьы акы даҿны дубашамызт. Ииашоуп, фатәык-жәтәык, ауҟалымҵахуаз, усгьы аҩнытә ус нҵәара зқәымоуп, аха лара абраҟагьы уеизгьы-уеизгь акы дахыццакуа акгьы даҿӡамызт. Лхәыҷы дыҟам, лду дыҟам, ҭынха дааиуам, гәыла дааиуам, лхы дақәиҭуп. Аамҭа меигӡарахда илымоуп лхы дацклаԥшыртә еиԥш. Ашьха ашьапаҿы дшынхогьы, уаҩы дшимбогьы илҭахуп дыԥшӡазарц, асаркьа данԥшылар лхы лгәы ахшәо акәымкәа, лгәы
ҭгәырӷьаауа, лхашәа хы лымбо дыҟазарц, усҟан лхаҵа иахь зны-зынла иаалызцәырҵуа агәрамгара зыҟалом.
Абас, асымҟәыл зқәыжьыз шьха дук ашьапаҿы, ааигәа уаҩы дахьнымхоз, инхон-инҵуан хаҵеи ԥҳәыси. Хылҵ дышрымамызгьы, изышьцылаз аԥсҭазаара ргәаԥхон, хьаакгьы рымамызт. Ргәы бзиан, рхы бзиан, ашьха ҳауа ргәы арҷкәынон, рҭеиҭԥшгьы убас иҟан. Ахаҵа иныҟәарақәа ирыхҟьаны реибабара ахьеиԥҟьоз, азнак азы аҭыӡшәа ахылҵуазҭгьы, аҵыхәтәан ианашьцыла, иаара, ихынҳәра ныҳәак еиԥшны ирзыҟалон. Аԥхьаӡакәны игәаԥхеибашьазшәа акыраамҭа рҽеидырхаланы иааидтәалон, рцәажәара рызнырҵәомызт, еиҳаракгьы уи ҳамҭала деимала-еиҿалаха даныгьыжьуаз. Уи излаирҳаз, иахьынтәааигаз, хаҵеи ԥҳәыси знык иадамхаргьы иалацәажәо иҟамлацызт, ҳаргьы макьаназы ҳҽалаҳгаларым.
Абас, анкьаӡа зны, асымҟәыл зқәыжьыз шьхадук ашьапаҿы, ахаан уаҩы дахьықәнамгалацыз, гыгшәыгда шьҭак ахьумбоз аҭыԥ аҿы, қәацә ҩнык ргыланы инхон-иҵуан, «ҳхазыҳәан-ҳаԥсазыҳәан», ҳәа ихәыцуаз ҩыџьа, хаҵеи ԥҳәыси.
Иџьоушьаша, урҭ ара анхара ианналага инаркны, агыгшәыгқәагьы рышьҭамҭа дырӡит, арахь уаҳа иқәымло иалагеит. Ԥырхагада насҭха-аасҭха инхон, иеиԥырхаганы иҟамызт.
Аамҭа цон, есымша иҷкәынцәаханы иаузыҟалахуаз, аха макьанзы ргәамч ыҟан, рқьаф ҭан, аха уахык, игәаԥхеибашьо ианеидтәалаз аамҭазы, аԥҳәыс даацәажәан лхаҵа абас иабжьылгеит:
– Иубоит нас, макьаназы шлацк ҳхахәы иалашәаны ишыҟам, каҷыракгьы ҳхаҿы ианубаалом, аха зегь акоуп, шьҭа урҭқәа раамҭагьы иааигәахараны иҟоуп, убри аҟнытә ҳџьабаа ҳхызхша, ҳаҩнра, ҳгәара збаша, ҳаргьы иаҳхылаԥшыша дҳамамзар, ԥсыхәак ҳаманы ҳзыҟалом, – лҳәеит.
Ари аҩыза ажәақәа заҳаз ахаҵа, азнык азы иԥҳәыс дџьашьаны даалыхәаԥшит, ашьҭахь ҿааиҭит:
– Иббоит нас, Анцәа бареи сареи хшарак дҳаҭәеимшьеит, анаҩсан, ажәытә ҳанхарҭахь, ҳауа-ҳҭынха ахьыҟо, ҳашзымгьыжьуа ибзианы ибдыруеит, уи алацәажәара аҭахны избом, нас иарбану иҟаҳҵараны, иҳалҳаршараны иҟоу? Ус ҳнеилап, бара ибҳәан еиԥш, макьаназы ҳамаха-ҳашьаха ӷәӷәоуп, нас мышкы зны, усгьы хырԥашьа змам ҳлахьынҵа ҳанымиар ҟамлозар акәхап, – иҳәан, игәы аҵанӡа инаганы даақәыԥсычҳаит, изакәытә цәанырроу иааизцәырҵыз здырхуада!?
Аԥҳәыс лхаҵа иқәыԥсычҳара иԥсыҽра акәны иазылԥхьаӡеит.
– Ҳаи, иухьзеи!? Сара сеиԥш ас ахаҵаӷәӷәа дызмоу, акы иацәымшәо, акы иазаанымкыло аҽаӡәы длыманы дыҟам ҳәа сузгәыдууп, иахьагьы сгәы-сыԥсы зегьы зысҭоу уара уоуп, ас уцәажәап ҳәа сгәыӷуамызт, – лҳәеит, аԥҳәыс лхаҵа дџьашьаны.
– Макьанагьы бымҩашьан, хаҵак иигәаӷьуа сара исзымгәӷьуа Анцәа сҟаимҵааит, нас исабымҳәои иҟасҵараны, исуалны иббо, – иҳәан, иԥҳәыс дналҿаԥшит илаԥш ааирӷәӷәан.
– Иҳацхрааша, ҳарахә-ҳашәахә еилзыргаша хбыџ-хәыҷык дҳамамзар ԥсыхәак ҳамаӡам. Ааигәа зтәыҩа ианкны игәароугалаз ажәхьа абара мацара иахәоу уаҩы ҳаҟоума, убригьы узгәамҭаӡои!? Аџьабаа аԥҳәыс дархоит, суҭахны уҟазар, хара имгакәа цхырааҩ хәыҷык дсоуртә исзыҟаҵа, аҟаҵашьақәа уи уара уажәы иумбеит… Уажәраанӡагьы схахьы ишԥамааиуаз уҳәарауазеи, иара уаргьы иухьзеи, знымзар-зны аӡәызаҵәыкгьы сыҩныҟа дызгандаз ҳәа ушԥазымхәыци, – лҳәан, иџьашьаны даацәажәеит.
Ас зхылҳәааз, абри аԥҳәыс лхаҵа даныҷкәыназ абрагьцәа рыцныҟәара ҵигеит бзиа ибаны. Ақәыла
рақәа, аӷьычрақәа хҭеикит. Ахәыҷқәа ӡаны, амшын аҟәараҿы инаганы рыҭира далагеит. Дашьцылан убри даҿӡан. Дманшәалахо, иқәҿио, дызҿу ацәгьара уаҩы изиҵымхуа дааиуан азы, зынӡаск сара соуп иҳәан, уаанӡа анхацәа рыхшара ирхыкәыкәааны иӡозҭгьы, ҽнак ихы иҭашәеит, қыҭак аҿы аҳыс иҟаз иҷкәын, аԥшӡара иакны иагоз, дӡаны диҭирц, избанзар, ахәыҷыԥшӡақәа рыхә акыр иҳаракны иҟазаарын. Абас иӡбан, аҳ иԥа дӷьычны амшын ага аԥшаҳәаҿы дысҭиуеит ҳәа диманы дахьнеиз, аҳ иуаажәлар иреиуаз шьоукы убра иааиқәшәан, аҳ иԥа димырхит, иара дырзымшькәа цәгьала-ԥсышьала иԥсы рцәигеит. Аха аҳ ас изныҟәаз дахьимырхәыр шиимуаз изымдыруа дауҟахыз, аҳгьы харзаманк иакәын, илеишәа џьбаран, игәыжәла мцаԥшьын, акы ааигәамԥхар аԥырқь ҳәа деицралон, иааивалаз ԥсгара ииҭомызт, наҟ дықәицар акәын. Аргама еикануаз, уи ауаа ирдырыртә-ираҳартә ԥсышьацәгьак иимҭар иуамызт. Дыцәгьан аҳ ҵабыргны, аха уиацлабыр, аикәым изыҟасҵоит ҳәа уалагар, усҟан акәын даныцәгьахоз, абжьааԥны иажәа уацныҟәар, агәыразра анааирԥшуаз ыҟан. Идыруан аҳ ауаа ргәыҟаҵара уадаҩрак шаламыз. Илеишәа анизаанымкылоз шаҟантә дахьчахьааз, абри иаиҩысҭаара. Зегь ианарыжьуан, зегь инырчҳауан. Абас иҟаз аҳ иҿагылара игәаӷьырацәан, еиҳаракгьы уара аара ануду, убри азы аҳ иԥа иӷьычра ҟазҵаз арԥыс-мӡышәа, ааигәа иаигаз иԥҳәыс хәыҷы даашьҭихын, аҳ иуаажәәлар хыҵны ишишьҭаз, аҳ ихаҭа хазы имҩақәа шикуаз, аӡәгьы диҿамшәакәа, блакы дамбакәа, ицарҭа-иаарҭа умбо, ишьҭамҭа рыцәирӡит. Уи нахысгьы уаҳа уи ауаҩ ихабар зыҟамлеит. Убасҟан ибналаз хаҵеи ԥҳәыси, убра, уаҩы ишьапы ахьымнеиц, асымҟәыл зқәыжьу ашьха ду ашьапаҿы қәацәк ахьдыргылаз, ԥырхагак рымамкәа, дара ргәы ишаҭаху, ргәы каршәны инхеит-инҵит. Шьҭа уи аахыс маҷ
ҵуама, ражәра иазхәыцуа иалагазар? Уажәы хбыџ-хәыҷык дӷьычны дааугароуп ҳәа аниалҳәа иԥҳәыс, маҷк сыԥсы ааиҭаскып, аҩны сҽааныскылап ҳәа ихәыцуаз ахаҵа, иааԥсара неихыҵын, иқьаф ҭалеит. Игәалаҟара анышьҭыҵ, иԥҳәыс алаԥшхаа дарго, дук хара имгакәа иабжьалгаз шынаигӡо ала ажәа лиҭеит. Ас ианеицәажәоз цхыбжьонын, уажәы ианааша, ари ахаҵа бџьарла иҽеибыҭаны, иҽеилаҳәа-иҽеилаца:
– Абзиараз сҟәыш-хьыршәыгә, – ҳәа иԥҳәыс иналеиҳәан, ашьха иалидахьаз амҩахәасҭа па днаҿалеит. Аԥҳәыс лхаҵа иажәақәа еиҳагьы длахҿыхӡа дааҟарҵан, лылаԥш гәакыҵәакуа, лхаҵа ицәаара лбонаҵы деиҭамҵуа дизыԥшуан. Уажәы зынӡаскгьы илбомызт, лхахгьы иааиуамызт ауаа ирылӡааны, бнаршәыра бааԥсык аханы, ашьхацәҳәыра ашьапаҿы, лқәацәажә аҿаԥхьа дышгылаз. Лхаҵазаҵәык иакәын уи лхы иҭаз, лгәы иҭаз. Шьҭа дҩашьомызт, уи лара леиԥшҵәҟьа иаргьы лара дшиҭахыз. Абыржәыҵәҟьа лара аҽа насыԥк даҳәаӡомызт, дагьазхәыцуамызт, иагьылҭахӡамызт.
Лхаҵа ашьха ҳаракы даҿаланы дцеижьҭеи шьҭа ҩымчабжьа инареҳан. Иԥҳәыс лгәы хыҭхыҭуа, лгәы ҭгәырӷьаауа иаара дазыԥшын. Цәанырра бааԥсык лзааиуамызт. Агәра лгон лхаҵа дшыманшәалахоз. Ус иагьыҟалеит. Дхынҳәит лхаҵа, хәыҷы-ԥшӡак диманы, ихахәы еиқәырҳәы, деилаҳәоуп-деилацоуп, бзиа ааӡарак шимо иаразнак иубарҭоуп.
– Ари арԥыс Қәаса ихьӡуп, шәеибадыруаз, – иҳәан, иԥҳәыс дналиҭеит. Макьана уи иарԥысра абаҟахыз бжьба-ааба дреиҳамызт. Ишәаҟьаны иҟаз ахәыҷы, ибла ҭбаақәа даарҩахан, дразӡа иимбацыз аԥҳәыс дналҿаԥшит.
– Узыцәшәозеи, умшәан арԥыс, ҳара ҳабнауаам, абра неирҭа-ааирҭа ахьыҟам нхарҭас ишҳамоугьы. Шьҭарнахыс ҳара ҳҿы уҟазаауеит, уҩнал ақәацәахь,
схаҵеи уареи какалк шәсыркып, нас шәыԥсы шәшьап, шәмааԥсаӡакәаны шәыҟам, – лҳәан, лхылҿы лхалашо лхаҵа днеигәыдыԥшылт.
Қәаса убри аҽны заҵәык ауп аԥсшьара, аниауз, уи нахыс тәамҩахә илымҭеит аԥшәма ԥҳәыс. Раԥхьаӡа, иҟаҵатәыз издырамызт, акгьы даманшәаламызт, арахь аԥҳәыс лаӷьбжьы еиқәтәом, анахь дырҩуа, арахь дырҩуа, дықәергьажьаауа длымоуп, рыцҳашьарак изыҟамҵо. Дхәыҷымзи макьана, ахаҵауыс назыгӡоз дабаҟаз, ихшыҩгьы азхомызт. Ус, имаҭәақәа хеит, ишәымло ианицәхәыҷха, лхаҵа имаҭәажәқәа илҭан, асаара ишьҭасуа, ишәҵаны, дхыԥхыԥуа дахьныҟәоз лкьатеих ԥнаҵәон.
– Ҳаи, Қәаса, шаҟа сурччозеи, ушәҵатәи уареи, ааигәа ианаҳҵаз ҳаџьма ахәықамса уеиԥшнысшьалоит, – ҳәа наҳәаны, еиҭах ччараха илысуан. Дышнеи-шнеиуаз Қәаса-қамса ҳәа иалҳәо далагеит. Ус аамҭа цон, Қәасагьы дҩеидасуан. Аџьабаа шигмызгьы, уаҩҵас ԥсшьарак шимамызгьы, имаха-ишьаха ӷәӷәаны, ԥшреи-сахьалеи деинааланы, дарԥысхарц акгьы игмызт. Хаҵеи ԥҳәыси Қәаса-қамса дҳаманаҵы акы ҳазрыцҳаны ҳҟалашам ҳәа еибырҳәон, аха ҽнак, аԥшәмаԥҳәыс, лхаҵа дықәианы иԥсы анишьоз, лара афатә аҟаҵара данаҿыз даацәажәан ус иалҳәеит:
– Уара уусқәа зегьы Қәаса-қамса иҟаиҵалоит, аха сара сусқәа ҟазҵо уаҩы дышсымам узгәамҭаӡои, мамзаргьы угәы сцәыхьшәашәахьоу, – лҳәан, лажәа далымгацкәа, лхаҵа ацәарҭаӷәы дахьықәиаз ашырҳәа ибӷа даахықәтәалан ҿааиҭит:
– Саԥхьа рахә боуит, саргьы абыржәы убри акәын сзызхәыцуаз, аҳәаха сабымраӡеит акәымзар. Иаасараӡа мчыбжьык, ҩымчыбжьа, лхахәы бырфынха, дласкәантраӡа бусқәа зегьы ирыхьӡаша ӡӷаб-ҵәрышәкәак ара дыбсырбап, – иҳәеит.
Алашьцамҭазы ирыӡбаз иазгәырӷьо, еицәнымхо еицәажәо, акыраамҭа аҵх ргеит, ианааша, аԥшәы
ма-хаҵа иҽааибиҭан, иԥҳәыс ԥшӡа блала дааԥхьишьышьаан, уаҳа ажәак ламҳәакәа, ашьха иаҿалакьуа илиххьаз амҩапа днаҿалеит. Лара ишыҟалҵалац еиԥш, лхаҵа ицамҭазы илыхьиршаз илаԥш лыдырхаланы дизыԥшуа дгылан архәара длымнахаанӡа. Абыржәы убас лгәы иаанагон, абра асымҟәыл зқәымҵуа ашьха ашьапаҿы ҳаанамгар, издыруада абас ҳаилибакаауа, абас ҳаибаҭахны, насыԥ ҳаманы ҳзы-ҟамлар ауан ҳәа.
Қәаса дроуижьҭеи лара ҳкәажәҵас лхы ламхабо дҟалахьан, аха илдыруан инагӡаны даҳкәажәны дшыҟалоз амаҵуҩ-ԥҳәызба данлоулак ашьҭахь, усҟан лара акгьы ҟамҵо, лхылҿы архиарада, лцәа-лжьы рыцклаԥшрада, уаҳа уск лыманы дшыҟамлоз. Ииашоуп, амаҵуцәагьы аус дырутәуп, ирхылаԥштәуп, убжьгьы неиҵыхны инарықәургароуп, аха уи усны иԥхьаӡатәӡам, еиҳагьы агәахәара унаҭоит, мыцхәы ухы бзиа иунарбоит, ларгьы уи ауп илҭаху. Абас еиԥш лхы дшазхәыцуаз, лгәы шыҭгәырӷьаауаз, ҩымчабжьа нҭакәкәа иниасит.
Қәаса иӷьычра даныҟаз, усҟан гәеиласрак лмоуӡеит, уажәы илызгәамҭакәа ииасыз амшқәа анылԥхьаӡа, ихьшәашәаӡа акы дааимнадеит, лгәалаҟара иаразнак ибжьысит, ихьухьууа лгәаҵа акы нҭалан дамыртәо-дамыргыло дааҟанаҵеит.
Лыԥсы аивгара анылцәуадаҩха, ԥшак лҿалырсырц абӷьаа ҳәа адәахьы даадәылҟьеит, абри аамҭазы акьажы ҳәа ҵәуабжьык ллымҳа иааҭасит. Уи аҩада ашьхарахьынтәи иааҩуан. Иаалырҟьаны дзыргәамҵыз ахьаа иахьца-иахьаа лымбакәа иналыхҟьан, лылақәа кыдырхаланы аҵәуабжь ахьгоз ахь аԥшра далагеит. Ус архәара даавҵит, уажәраанӡа шәарҭас илоуз лхаҵа.
Шахала лнапқәа ҿаҳәаны ӡӷаб-ҵәрышәкәак длыхо дааигоит, лара дқьызқьызуа дҵәуоит. Ус ашҭа иааҭалт, Қәасагьы, еимаадуқәа шьҭарҳәазо, еидараӷәӷәак амҿы иманы даахалт рааимҭазы. Аԥшәма иааигаз аӡӷаб-ҵәрышкәа данаалыхәаԥш, аҵанӡа даақәыԥсычҳан, ашыр ҳәа днагьажьын, аҽа уск ахь ихы наирхеит. Аӡӷабгьы Қәаса иаразнакы лылаԥш дыҵашәеит, лылабжышқәагьы аалҿабан, аҵәуара да-ҟәыҵит. Аӡӷаб-ҵәрышкәа гәеилыҷҷак лакәын, Қәаса лара леиԥш ирӡаз аӡәы шиакәыз иаразнак илдырит. Дымҩашьо илбон лаԥхьаҟа, абри аҩнаҭаҿы, аџьаха-џьафареи, аџьабааи шлыгымхоз. Қәаса игәы еибакуан хаҵеи ԥҳәыси рзыҳәан. Аӡӷаб макьана цқьа дшимбацызгьы, лыбжьыхаа шимаҳацызгьы, лыԥшра-лсахьа дыхнахын, лрыцҳашьара далагахьан.
Аӡӷаб илыхьӡын Гәаԥха. Аиашазы лыхьӡ уамак ала илнаалон, зегьрыла иугәаԥхашаз лакәын ларгьы. Инаӡеит аԥшәма-ԥҳәыс лыгәҭакы, длоуит зегьы ирызҟазаз, зегьы здыруаз, зегьы еилызкаауаз амаҵуҩы ссир. Уи афырҭын еиԥш дласуп, зегьы дрыхьӡоит. Аҳкәажә знык иадамхаргьы длықәцәҟьар лҭахуп, дшаҳкәажәу ллырбарц азы, аха аҳәатәы лылҭом.
Гәаԥхеи Қәасеи уа ҩныкаҿы иҟоуп, гәараҭак еицҭоуп, еибабоит, жәақәакгьы инеимырда-ааимырдоит, аха гәаҭа-бӷаҭа иааидтәаланы еицәажәартә изыҟалом, хаҵеи ԥҳәыси рылаԥш рхуп, игәаԥхеибашьар ҳәа ишәаны, рацәак еидхалар руам, еицхырааны уск нарыгӡозаргьы, идырцыхцыхуеит, аицәажәаха радраӡом.
Аамҭа ԥыруеит, унаԥшны уаахьаԥшаанӡа иуцәыӡуеит, иҟаӡам. Маҷ цахьоума нас Қәасеи Гәаԥ-хеи рани раби ирыцәӷьычны, абра, зхы-зыԥсы ҳәа адунеи иқәу хаҵеи ԥҳәыси рымаҵ руеижьҭеи. Саҳ ухаҵкы, саҳкәажә бхаҵкы, абри ада акы рҿыҵ-шәом. Абра, уаҩы дахьықәнамгалацыз, ашьха ашьапаҿы, ашьауӷа иацәыбналаз ахаҵа, иԥҳәыси иареи аҳратәра аԥшьыргеит. Иара даҳуп, иԥҳәыс даҳкәажәуп. Итәоуп дара қьаф уа, алаф еибыҳәо,
рымаҵ руеит, зыгәхьаа рымам, шьоукы рыӡӷаби рыҷкәыни.Қәаса-қамса ада, хаҵеи ԥҳәыси уаҳа ихьӡ иарымҳәо иалагеит. Гәаԥҳа лакәзар, Қәаса-қамса ҳәа иалымҳәар ахамышҭыхә лзаарцоит. Иҟалҵараны иҟозеи аҭыԥҳа рыцҳа, Қәаса-қамса лҳәароуп, усҟан аԥшәмацәа ччараха ирысуеит. Абас изхыҟарҵо, дара аҷкәыни аӡӷаби ибзианы еилыркаауеит, Қәаса амца инаркуеит, ргәаӷ шьҭихуеит. Шаҟантә иақәикхьозеи Гәаԥха даашьҭыхны дыбналарц. Аҵыхәтәан, цқьа данхәыцлакь, игәаӷ иԥыригоит, ииӡбызгьы дацәхьаҵуеит, избанзар, араантәи иара аԥшәма ида уаҩы ашьха даҿысны, абнаршәыра иҽацәганы цашьа изыҟаҵараны дыҟаӡам. Мҩадароуп, лада-ҩада узеилыргом, уеибганы агыгшәыг узрыцәцом. Абас шаҟантә иҽааникылахьозеи Қәаса, еиҳараӡакгьы Гәаԥха дизымыхьчар ҳәа дшәаны.
Абас ишааиуаз, ани зны зтәыҩа ианкны иааигаз ажә леишәацәгьа, хәылԥазык азы игәарымлеит.Аҳкәажә Қәаса-қамса диԥхьан:
– Ааит, ҳажә хазына шгәарымлаз умбаӡои, ушԥагыло ара, абыржәыҵәҟьа уашьҭал, иахьыҟазаалакгьы иуԥшаароуп, ԥырхагак аиуны иҟазар, еибгамзар, ахыбаҩ уманы уаакылсыроуп, аҳы, уццакы, ишеилахәло умбаӡои, – лҳәеит.
Ииураны иҟааз Қәаса-қамса, иаҳкәажә иалҳәаз ҟаиҵар акәын. Ддәықәлагәышьеит рыжә леишәацәгьа аԥшаара. Адәҳәыԥшқәа еимидеит, абна ҽыгқәа днарывсит, днарылсит, лада иҳәеит, ҩада иҳәеит, иҟам ажә. Аха гьажьышьас имозеи, аҳкәажә лажәақәа излеихашҭрызеи! Абас ажә дшашьҭаз еилахәылеит, амҩа дызныз дацәыхҟьеит, абнаршәыра дыланагалеит. Дҟьалеит Қәаса-қамса. Абна дылахеит дзылымҵуа. Икәша-мыкәша агыгшәыгқәа рышьҭыбжь иаҳауеит, атыҩарҩарқәа икьиуа ухәы-ужьы дыргылоит, зны-зынлагьы рылақәа амца рхыдыд иааихабырбырны рҽырҵәахуеит. Аргама
ду ибоит бзиарак дақәшәараны дшыҟам. Абнаҿы зынӡаск алашьцара жәпоуп, алашә уиҩызахоит, Қәаса ишьапы ахьеихигаша ибом, шьаҿак ааҟаиҵар ҵлакы данҟьоит, амаӷ иҿыхоит, афасара дашьҭуам. Абас цәгьаԥсышьа иманы, днапыршьышьуа, абна дылахеит. Абри аамҭазы хаҵеи ԥҳәыси рыжә леишәацәгьа, атәыҩақәа ҵарыхәҵәаӡа, азаақь иҟаауа агәашә иаадгылт. Аҳкәажә дгәырӷьеит ажә еибганы иахьыхынҳәыз, Гәаԥха дгәырӷьеит Қәаса-қамса деибганы ажә ааицеит ҳәа. Лгәы ҭгәырӷьаауа, дыҩуа агәашәаҿ днеизар, ажә ахы ҟьо игылоуп, Қәаса-қамса ихабар ыҟаӡам. Гәаԥха даашәарӡыӡан, лгәы нҭыԥсааит. Лыбжьы нароуны Қәаса-қамса ҳәа инаизҿылҭит, аха Қәаса-қамса Гәаԥха лыбжьы ахьынаӡоу дауҟаху, иабаиаҳауеи, абнаршәыра агәахьы дагахеит. Ҩаԥхьа еиҳагьы лыбжьы рдуны:
– Қәаса-қамса-а-а! – ҳәа, лыбжьы даҵаҳәҳәаны хара илшьҭуеит. Аҵхыбжьон зҭыҩра иҭыҵны, имлашьуа аҵла иқәтәаз тыҩарҩарк, еихәцәкьысло, абжьы ҭархәаҽны, «уу-лиу-лиуу» ҳәа ааҿнаҭит, аҭак лынаҭозшәа. Гәаԥха дыгәжәажәо агәашә дзаԥы-рымҵуа дахьадгыло, Қәаса-қамса ибжьы акәушәа илаҳаит. Дгәырӷьан изҿылҭуеит:
– Арахь уааи, Қәаса-қамса, арахь уааи, ажә гәарлеит, – ҳәа. Атыҩарҩар ахьықәтәо, цас ауашәа, «уу-лиу-лиуу»», аҳәоит ҩаԥхьа. «Снеиуеит, снеиуеит» ҳәа Қәаса-қамса аҭак ҟаиҵоушәа лаҳауеит Гәаԥха, ус лгәы иахьаҭаху азы акәхап абас излаҳауагьы. Аха дыҟам Қәаса-қамса рыцҳа. Аҳкәажә Гәаԥха агәашә дылзадхуам, егьа лықәылҳәацәазаргьы илуам. Қәаса-қамса дхьааго, лылабжышқәа лҿыҵқьаса ицо дгылоуп ллымҳа кыдҵаны дӡырҩуа, џьара ишьҭыбжь саҳауазар ҳәа. Зегь башахеит. Иҟьаҟьаӡа ишеит, дыҟам Қәаса-қамса. Ааи, иҵабыргны, уаҳа Қәаса-қамса рыцҳа адунеи данӡамызт. Ауха, аҵхабжьон, дангәаҟ, данқьыԥаха, ҵлашьапык дна
диаалан ӷәӷәала дамхацәеит. Абра, дахьаанагаз аҭыԥаҿы, ақәыџьмақәа тәарҭас-гыларҭас ирымазаарын. Абарҭ ақәыџьмақәагьы аԥыза дырҭахуп. Абра зҽеизызгалоз ақәыџьмақәагьы ԥызас ирымоу ҽадак иаҟароуп, алеишәагьы бааԥсуп, аҟазашьагьы цәгьаӡоуп. Зҟазшьа бзиоу ақәыџьма иауҟалахьоу, аха ари ак зынӡаск ишәарҭан. Ауаа ахьымҩасуаз гәаҭаны ирхаҩон, нас згәы зҽанымыз, бџьарда иҟаз ауҩы днышьҭагәа дакуан. Дҟәаҟәа-чаҟәаны дшеибгаз амгәахь дашьҭуан. Асаса убри аҟара еихыҵуан, калаҭк ҭаӡаратә еиԥш. Уи ақәыџьма, егьырҭ ақәыџьмақәа реиԥш ишамызт. Иара иқәыџьмаҵәҟьаны иҟазоу, мамзаргьы уаҩы иимбацыз даҽа ԥстәызу аилыргара уадаҩын. Ауха ақәыџьмақәа рҽеизганы ацәа рҽарҭахьан, абри рԥыза ацәа азааиуамызт, ус ахы нықәнаҵон еиԥш, аԥынҵа уаҩԥсык ифҩы ааҭасит. Адыхҳәа иҩаҵҟьеит. Алақәа акәиц еиԥш иахаз алашьцара кылблаа иагон, абнаҿы зегьы абарҭан. Иаафҩы-аафҩыфан, иаразнакы, Қәаса-қамса иҽеикәаԥса дахьыцәаз аҭыԥ ылнахит. Аҭыԥгьы зынӡаск иааигәан. Аҽны азхара ымфакәа иҟан, ицхлымуа иааидԥалан, Қәаса-қамса рыцҳа аԥхыӡ ссирқәа дышрылаз, ақәыџьма асаса дынҭанагәан, амгәахь ддәықәнаҵеит.
Ишаашаз, Гәаԥха, Қәаса-қамса ҳәа ҿыҭуа, иԥшаара далагеит. Адәқәа, ахшьырақәа, ахәқәа, ааигәа-сигәа акы аанлыжьуам, деимдоит, лылабжышқәа дыркәабеит, Қәаса-қамса игәырҩа дамоуп, дыҟам, дылцәыӡит дызҿыԥсаауа бзиа илбо арԥыс гәыраз. Иҟалҵара лзымдыруа хәыҳаракык аҿы дхаланы, Қәаса-қамса ихьӡ ҳәаны, ишҿылҭуаз, ашьхаҿҟьарсҭа иалиааз аџь ҵла хыжәжәара ақәцәан иқәтәаз ашьауардын алаԥш дныҵашәеит. Аԥсы қымқымуа, ԥсы зхо акы анбаацәырҵуеи ҳәа ишыԥшуаз, ас аҭыԥҳа данаба, амҵыжәҩа дуқәа аиннаҟьан, изықәтәаз аҵла аархыџхыџын, ҵәҩанҵәы ажәҩан ина
лалеит азнык азы, нас уахьынтә аҽеикәаԥсаны ахыкәалаа еиԥш ҵаҟа иҩҭалан, ахәы иазымариаша ианнеи, аҽааиҵнахын, Гәаԥха ԥшӡа дахьгылаз даашьҭнакәыцәааит. Абнаршәыра агәахьы, даган, уажәы уа ихыгьажьылоит, иахьазыманшәало ҭыԥк ылхны, ҿаҵахәыс иаиуз инадтәалар аҭахуп. Гәаԥха ашьауардын ашьапхыцқәа дахьырку даара лжьы лцоит. Илбоит ҽеи шылԥеиԥшым. Нас сразҟы сзацәымцозар акәхап, аха уаанӡа Қәаса-қамса ҳәа ҿысҭлап, дҟьаланы абрахь, абнаршәырахь, даанагазар сыбжьы иаҳар здыруада ҳәа иԥхьаӡаны:
– Қәаса-қамсаа! – ҳәа аҿыҭра даҟәыҵуам, ҿыл-ҭцыԥхьаӡа ашьауардын еихәцәкьыслоит. Зны, аҽаан-кыланы ихагьежьылаауеит, даҽзных, амҵәыжәа ду-қәа ааинҟьа-ааинҟьаны, ԥхьаҟа аҽеиужьны ацара иналагоит. Ахы наҭа-ааҭо, инаԥшы-ааԥшуа ишнеиуаз, амҵәыжәҩақәа ӷәӷәала иааиднаҟьалан, ахәда ҭҳәаны аҽыҳаранакит. Ашьауардын гәҽанызарак шыҟанаҵаз аҟара еилылкааит Гәаԥха. Ари змааноу сзеилыргозар ҳәа хыхь-ҵаҟа анаԥш-ааԥшра далагеит. Ус, раԥхьаҟа, абна агәҭаны, ҽыгәрак адәы ааԥшуеит, шьоукгьы ергь ҳәа рыхәанга лбоит. Ас ауааԥсыра анылба, гәыӷрак лмоукәан дыҟам, лымч ааҭалан, лыбжьы хҵаны:
– Шәсыцхраа, ашьауардын самышәх! Шәсыцхраа, ашьауардын самышәх! – ҳәа, ҿааихак ҟалҵом, ашьауардын ашьапхыцқәа лыларԥаны, ажәҩан аҵахь дхагаланы даманы иахьцо. Ана, ҽыгәрак адәы ахьааԥшуаз иқәгылаз рҟынӡа лыбжьы наӡеит. Рхы иҩахазар, ашьауардын аҽеиҵҳәа, ауаҩԥсы даманы ирхыԥрааны ацара иаҿуп, иагьагӡам шәарыцаҩык ихәымпал зымнеиуа инахарахарц. Еилагылаз рахь руаӡәк, афыр ҳәа дааласын, ихыц иахьынӡалшоз иааирххан, ашьауардын ахы иарбаны ахәымпал нашьҭеиҵеит. Уи акәхеит, ахәымпал, аԥсаатә-жьыфаҩ аблақәа ааҭнахын, аҳауа
иахьалаз иаабалыбаҭеит, нас инеилыҩры-ааилыҩрын акаҳара иалагеит. Ҵлак иқәҳар издыруада аҭыԥҳа лыԥсы еиқәхаргьы, аха ус акәымкәа, дгьыл кәамԥак, мамзаргьы шьхацаҟьак инаҿаҳар, леиқәхара атәы аҳәара уадаҩуп. Ашьауардын акыр иҳаракны ажәҩан иалан. Ана еидгылоу гәыԥҩык ауааԥсырагьы, ргәы хыҭхыҭуа ажәҩан иаҵаԥшуеит. Ашьауардын ихьанҭыџьӡа, цқьа иҭәым асакь ӡлачы еиԥшны ажәҩан иалрыҩны ишаауаз, ахәда ааҭнаҳәан, ҟыҟ-ҿыҟ ҳәагьы акы аҳәақәеит, нас аҳауаҿы иааԥаҭԥаҭын аҽааннакылеит, аха уаҳа аналымша, амҵәыжәҩа дуқәа мчыла иааиҵнахын, иԥшшаӡа ҵаҟа инҭалеит. Иааҵасыз аԥша ԥхьаҟа инанагон икамыжьуа. Ашьауардын амҵәыжәҩа азҟьартә амч амамызт, аха еиҵыхны иакын. Илаҟәуа-илаҟәуа ишнеиуаз, алҿар, аӡбаара илагылаз, ркьытрацәқәа ирыхьҳәазо, рымахәқәа џьара иртыруа, ҽаџьара иԥыҵәҵәо ибааӡажжыраӡа иҟаз рыҵа иныҵаҳаит. Гәаԥха баҩԥҵәак шлыламлаз еилылкаауеит, лшәара лхыҵны дшыҟамгьы. Ашьа-уардын аԥсы ахыҵра иаҿуп иахьлыджьылоу, аха илыланарҟацаз ашьапхыц дуқәа уа илыларԥсны иакуп, лжьы ҭылымжәакәа дзацәцараны дыҟаӡам, ус ҟалымҵар – инеидԥсылароуп. Лжьы ҭылжәаргьы дшьабаргьы алшоит, аха уаҳа иҟалҵара лбом. Иақәылкит, макьана лымч шыҟоу лыԥсы ацәылгарц. «Иудыруазеи, ус сыԥсы иахьӡаргьы, ана адәҳәыԥш иқәызбааз ауааԥсыра», ҳәа лгәы иланаҳәеит.
Шьҭа иҳәатәуп абрахь иқәнагалаз раанагашьа шыҟалаз, насгьы дара зусҭцәоу. Абарҭ, абра иҟоу ашьхеибаркырақәа рынхыҵ, еиҭах инахараны, ҳәынҭқарра бзиак, ҳәынҭқарра ӷәӷәак ыҟазаап. Гәырҩада-хьаада инхон-инҵуан уаатәи аҳәынҭқар иуаажәлар. Абри аҳәынҭқар хара ихәыцуаз, ҟәышра згымыз, зхы зкәачрамыз, ԥагьара зламыз ҳәынҭқарын. Бзиа еиликаауан иуаажәлари иа
реи пату еиқәырымҵар, бзиа еибамбар, иаргьы иҳәынҭқаррагьы шзыҟамлоз, ишеилаҳауаз, убри аҟнытә иуаажәлар мыргәаҟкәа, рхы иааҭашәалак дмырҟаҵо, рнапи рхи еирхәо дааиуан, даргьы ирдыруан рҳәынҭқар ду ишимжьоз, ишимҭиуаз. Даара игәра ргон, иргартәгьы иҟан, ишынхоз, ишынҵуаз уахәаԥшыр. Ажәлар рхымҩаԥгашьа, реизыҟазаашьа мацара иуарҳәон, абри аҳәынҭқарраҿы анхара ишынасыԥ дууз. Абас гәырҩада ишааиуаз, уахык иадамхаргьы уахык, ақәыџьмақәа рықәло иалагеит. Еиҳараӡак ақыҭаҿы инхоз ракәын ахлымӡаах ианиоз. Аӡәы-ҩыџьа иреиҵамкәа ауааԥсыра, ирықәлоз ақәыџьмақәа ирцәыргон. Мҩахәасҭас иҟоу зегьы злаухьчарызеи, ауаа шәаны изымныҟәо, рхәыҷқәа аҩны иҩнакны иаатәеит. Амца иаҩызоу арԥарцәа рҽеизганы, рҽеибыҭаны қыҭа-қыҭала аҷаԥшьара иаҿуп, еимдоит, абас ауаа ирчычаз ақәыџьмақәа ықәырхырц, индырҵәарц. Аха ақәыџьмақәа убриаҟара игызмалны рхы мҩаԥыргоит, иахьа қыҭак аҿы цәгьарак аныҟарҵалак, уаҵәы аҽа қыҭак алырхуеит, нас мышқәак икылсӡом, рхабар дырӡуеит, усҟан ауаа рыгәҽанызааара дырԥсыҽуеит, нас еиҭах, агәырҩа-агәаҟра. Абас ишааиуаз, аҳәынҭқар иԥа, иҩызцәа иманы дышрышьҭашәарыцоз, рышьҭа шьҭикаан, абрахь, шьханхыҵ, абнаршәырахь иааигеит. Иаалаган акырџьара ашьацҳәақәа дыргылеит, уажәы ҳшьацҳәақәа акыр рҿыҵашәазар, ирызкызар аабоит ҳәа иахьааиуаз, ашьауардын ажәҩан иалазза, ауаҩԥсы даманы ишнеиуаз анырба, аҳәынҭқар иԥа индәықәиҵаз ихәымпал аблақәа ҭнацҟьаан, нахьхьи џьара, алтарра иаҵаҵәаху аӡбаарраҿы илажьуп. Гәаԥха еиҳа-еиҳа лхьаа ӷәӷәахеит, ашьа лылхәаҭа ицо иалагеит. Аҳәынҭқар иԥеи уи иҩызцәеи ашьауардын ахькаҳаз агәҩара рымоуп, аха уахь анеира ус имариаӡам, лашара зҵумбаауа абнаршәыраҿы амҩа ацәыхҟьара акгьы аҭахӡам. Идәықәлеит атәыҩақәа
ирҭаҭәҳәо аԥҳәызба лыԥшаара. Деибгазар, ҳабжьы лаҳар лгәы лырӷәӷәап, лгәы лышьҭрым, лыԥсы ахәанга ҳашԥахьымӡари ҳәа игәыӷуеит. Аҳәынҭқар иԥеи иҩызцәеи алашәарыцақәа рыцын, ирыман аҽыӷәӷәақәа, аҽы бзиақәа, аха аҽқәа абна ирзылагаломызт азы, ахылаԥшцәа адыргыланы аҽаџьара, ҭыԥманшәалак аҿы иаанкыланы ирыман.
Дук иадымхалеит Гәаԥха лыԥшаара. Ргәы иахьаанагоз ианазааигәаха, алақәа аақ-саақ дырган абна иахьнылашәкәаз, рышьҭа ихыланы ианнеи, анцәахша, аԥшӡара даго, лхы адырра лцәуадаҩны, ашьауардын азымҵәыжәҩак даҵәахуа, аӡбаараҿы асаара дышьҭоуп. Еицыз арԥарацәа иаразнакы ашьауардын ашьапхыцқәа дамырхит, аҳәынҭқар иԥа иҳазырҭра дынҭасын, каламк ааҭганы, иҭаз ахәшәеиларшьышьы, ашьапхыц ҭыԥ даганы дахьыҟаз иналхьишьын, иаразнак ашьа аангылеит, аӷьара иалагеит. Лыԥсы лылалеит Гәаԥха. Ас лыԥсы еиқәзырхаз ирзылҳәара лыздырам, шаҟа лгәы иаҭаху аҟара лҿы илзарҳәом. Хазы, ас деихьыжә-еикәыжә, лцәеижь ааԥшуа дахьгыло дацәыԥхашьоит.
– Бара иахьарнахыс абра иббо ҳарҭ зегьы, ҳаҳә-шьа хәыҷы бакәзаауеит. Иҳабҳәо, иҳадыбҵо акы ҳахыԥом, иҳардыр шьҭа бзыниаз, ибху-ибҵыхәо, – иҳәан, аҳәынҭқар иԥа Гәаԥха лхахәы бырфын инеиԥхьишьашьит.
– Сара Гәаԥха сыхьӡуп, сҩыза Қәаса-қамса абна дылахан, дшысыԥшаауаз, ашьауардын саашьҭнахын, ишыжәбо сафарц саманы ишнеиуаз, шәара сыԥсы еиқәшәырхеит, самышәхит. Сыԥсы ҭанаҵы, саргьы шәара шәзы сыҟазаауеит, шәаҳәшьа соуп, – лҳәан, дрызгәыкуа аӡәаӡәала иаалгәыдлыҳәҳәалеит.
Гәында-ԥшӡа бжьҩык аишьцәа лыман алакә ишаҳәо ала, ҳаргьы бжьҩык ҳаҟоуп ара, бара ҳаҳәшьазаҵә Гәаԥха-ԥшӡа боуп. Гәында-ԥшӡа дызлабеиӷьу ҳәа акгьы аабом,бара бзыниаз, ибхыбгаз
лыԥхыӡгьы иаламшәацызт, убри азы, иаадыруеи, акыр шықәса анцалак, иахьатәи ахҭыс иажәабжьха ирҳәо-еиҭарҳәо ишнеиуа, Гәаԥха-ԥшӡеи бжьҩык лашьцәеи рлакә ҳәа, лакәны иҟаҵаны аҳәара иалагаргьы ҟалоит, иҳәеит аҳәынҭқар иԥа. Игылаз иҩызцәа ааибарччан, иақәшаҳаҭхеит. Гәаԥха инагӡаны дзымччеит. Уи акы шылгәалашәаз, акы дшааннакылаз еицгәарҭеит.
– Гәырҩас ибымоу ҳабҳәароуп, – рҳәеит лашьцәа.
– Сашьцәа хазынақәа, саҭашәымҵан ас иаартны иахьшәасҳәо, аха сара хьаас-гәырҩас исымоу Қәаса-қамса иоуп. Иара ида сара сыԥсҭазаара иԥсҭазараны изыҟалом. Уи ихьыз, дзыниаз еилкааны исмоур сгәырҩа нҵәашьак аиураны изыҟалом. Сашьцәа адауаԥшьқәа, макьана сыбзиара ззымдыруа, шәсыцхраа, Қәаса-қамса дысзышәыԥшаа, – лҳәеит.
Қәаса-қамса дызҿыз, дзышьҭаз, имҩа ахьгаз анырдыр Гәаԥха лашьцәа, уажәраанӡа рхырҿы иқәыз агәырӷьара нықәҵит. Абра излагыло абна шаҟа ишәарҭоу дара раҟара издыруадаз. Ара, ауаа ирчычо ақәыџьмақәа рҽеизгарҭоуп, ԥсшьарҭас ирымоуп. Дара рзы шәарҭа зыҟалом. Абри абнаршәыра агыгшәыгқәа ирҳәынҭқарроуп. Дар роуп аԥшәмацәа. Аишьцәа ирҳәара рыздырам. Лыгәшәымшәа рҳәар рҭахуп, аха амц дара ираҭәам.
– Зынӡаск бгәы каҳажьыр ҳҭахым, ҳаҳәшьахәыҷы, аха ибдыруазарц ҳҭахуп, Қәаса-қамса абрахь дыланагалазар ҽеирак дақәшәараны дшыҟамыз, аха, ари ҳазну адунеи аҿы иумбо, иумаҳауа, иҟамло акгьы ыҟаӡам, ибымбои баргьы ашьауардын шьыбжьхьас бҟаҵаны баманы ишнеиуаз изықәшәаз? Бара, Анцәа илԥханы ,быԥсы ҭоуп, беиқәхеит, убас Қәаса-қамсагьы ԥеиԥш бзиак илахь ианны иҟазҭгьы, дзыниалакгьы дыԥсраны дыҟаӡам, убри иԥеиԥш даниаанӡа. Ҳаԥшлап, загьы ирымоуп дара ирзалху аамҭа, – абас аҳәынҭқар иԥа Гәаԥха дынлацәажәеит, гәыӷракгьы лимҭо, гәыӷрадагьы даанимыжьуа.
Рлақәа раԥхьаҟа ишьҭны, Гәаԥха дыргәылакны, еиқәыӡырҩуа, зегьы рзыҳәа ихианы, ашьацҳәақәа ргыланы иахьрымоу ахь рҿынархеит. Абна аҵа абгассеи, абгалаџқәеи, ақәыџьмақәеи рышьҭа иарганы иҟоуп, аха аԥсаатә рыбжьада аҽа бжьык раҳауам. Ус ишнеиуаз, аҳәынҭқар иԥа дааҭгылеит.
– Шәанаџьалымбеит, ақәыџьмақәа рԥыза ашьҭақәа шәымбаӡои, насгьы митәык ахыҵуам, џьара ҳазааигәаны ҳаҟазаргьы ҟалоит, шәгәы шәҽаныз, шәыхиаз, – иҳәеит.
Ашьацҳәақәа иргыланы иахьрымоу иазааигәа-харц акгьы рыгӡам. Убри аганахь аԥсаатә ахырзаман ҟарҵоит, рыбжьы цәгьаны иааиҩуеит, раԥхьаҟа ирышьҭыз алақәагьы амца ықәҵо ашра иалагеит, џьарак иаангыланы. Араҟа шьҭа акы шыҟоу аҟара еилыркаауеит. Рҽаадырласын ԥхьаҟа инаԥшызар, абар ақәыџьмақәа рԥыза ашьацҳәа иакын, аҽамнахырц аҽкыдҟьо атәыла арбгоит, убриаҟара игәамҵны, убриаҟара ишны иҟоуп, ҳаӷеиҭа, зныкҟьарала уеихнахып. Алақәа рҽеидырӷәӷәаланы аишра иаҿуп, аха амԥан ақәлара рзыгәаӷьуам.
– Ари имшьыкәа рҭынчшьа амаӡам, – иҳәеит, еицыз рахьтә руаӡәк, аха аҳәынқар иԥа ашьра дақәшаҳаҭымхеит.
– Сара ҳажәлар, абриаҟара гәырҩа рызҭахьоу, абри амыцқьа, аԥсы шҭоу ишәзаазгоит, шәлақәа рхианы ишәымаз, шәлақәа ирҿасҵар сҭахуп ҳәа расҳәахьеит, иаҳаӡблакгьы, ас имарианы ианҳау, еиқәҟаца иҿаҳәаны, иаҳзыԥшу ирызнаҳгароуп, – иҳәеит. Аҳәынҭқар иԥа иажәа иахыԥомызт иҩызцәагьы. Ацәҳаршахақәа рԥан, руак ирҟәараҟәантәны иршәны, иҩызӡа иҟаз ахаҿы иахадыршәын, асаса зеихнамхуа, еихарӷәӷәаны, еихарҟаца еихаҿарҳәеит, хаԥсыра надбаланы. Уи ашьҭахь ашьапқәа реидҳәалара митәык иадымхалеит. Иқәԥон иара алеижь аҿыҵыкәкәо, домбеик аҟара амч аманы. Уажәы еиҳа
иӷәӷәаз ҽык иақәҿарҳәан, ахы ларханы, ацламҳәа асаара ишьҭасуа ирыманы ицоит.
Аҽны ашьацҳәақәа ирҿыҵашәақәаз егьырҭ ақәыџьмақәа шьны, рцәа рхыхны, еиларҳәны даҽа ҽқәак ирықәҵаны инаргоит. Аиашаз, дара еицызгьы абасҟак иманшәалахап ҳәа зынӡаскгьы игәыӷуамызт.
– Ари, ҳаҳәшьа хәыҷы Гәаԥха лымшьҭа иабзоуроуп, мамзар ас еиԥш аманшәалара уаҩы имбац-имаҳац, – ҳәа, Гәаԥха илыхәаччоит абжьҩык лашьцәа. Жәахаас, жәаԥшӡас иҟоу зегьы ларҳәоит, лгәы ҳзыҟаҵозар ҳәа иаҿуп. Илҭахуп лара лашьцәа дрыцгәырӷьар, аха Қәаса-қамса данаалгәалашәалак деихаԥсы дцоит, лыԥштәы лхыггоит, дымчыданы дааҟалоит.
– Ҳара акы иацәымшәо аиҩызцәа-аишьцәа ҳауп, ҳаҳәшьа хәыҷы. Убриаҟара ҳгәы ӷәӷәоуп, иҳаздырӡом агәкажьра закәу. Бгәы кабмыжьроуп ҳара еишьцәас ҳашьҭыбхызар. Аҳаҳаи, бхы бҩаханы икыз. Қәаса-қамса бара лахьынҵаны дбызшазар, хымԥада иԥсы ҭоуп, иаҳҳәахьеит, мышкызны шәеиқәымшәар ҟалаӡом, ус ауп ауаа рлахьынҵа шшоу. Дыблахьынҵамкәа дыҟазар, былахь аиқәҵара аҭахым, бара ибаҭәоу арԥыс ҳара даҳзымԥшаауа ҳҟалом. Ҳаҳәшьа разҟыда даанҳажьуам, убри бдыруаз, – рҳәеит, абжьҩык лашьцәа.
Абас ҳәаны ианаалга, иԥшызар, ақәыџьмақәа рԥыза, аҽы иақәҿаҳәаны инарго, иҭакнаҳаны иҟаз ахы хчаан, еицәкьысуа, митәы ҟанаҵо иалагеит. Ихырџьаџьаны иакыз ахаԥыц дуқәа, алеижь рыбжьыкәкәа илеиуеит. Амгәа ахахәдахь илеизшәа иҟоуп. Асаса иахьеихаҿаҳәоу аҽақәыршәаны аҽарыххоит, еихагәаны изку ацәҳаршаха ахнахырц, мамзаргьы исзыԥҵәозар ҳәа иаҿуп. Аиҩызцәа руаӡәк, ақәыџьма аҽеиқәнакырц азы, лабаӡадук аканҵаҵыра змаз аалихын, ишилшоз ала ахы аҟыгә аақәиргеит. Ииҟьаз алабаӡа ирхханы излаҿаҳәаз
ацәҳаршаха ианнақәшәа, ацәҳаршаха тҟәацын, наҟ инахыҩрит. Ақәыџма асаса еихнахыртә ианыҟала, еихәыдцәыкьысло, иӷәаҳауа, абас изаҟәымҵуа ишааиуаз, агәы аахынҳәын, џьықәреи-лапҟьак иаҟараз, ауаҩы сахьа змаз аӡәы дааҿыҵҟьеит. Иԥсы ахәага шҭоу удырыртә иҟоуп, дызныҟәом, иҿы зеилгом, алашә-дагәа диҩызоуп, акгьы ибом, иаҳауам.
– Ҳаи, абна илӡааша, ари ааигәа уаҩԥсык да-ҿамшәакәа иҟам, макьанагьы цқьа амгәаҿы дазмырсацызт, иԥсы ихымшәац макьана, аҳәынҭқар иԥа ухаҵкы, ухәшәқәа руакы аацәырга, ихәаргьы здыруада, – иҳәеит; еицыз рахьынтә қәрала реиҳа еиҳабыз руаӡәк.
Аҳәынҭқар иԥа иабжьгарагьы аҭахны иҟазма, иҩыза иажәа далгаанӡа, иара иҳазырҭра иҭаз каламк ааҭиԥаан, ани аџьықәреи-лапҟьа иаҟараз, ауаҩсахьа знубаалоз дааидԥалан, акалам иҭаз ахәшәеилаҵа, ахәшәеилашьышь наиҿаирхәхәеит. Уи акәхеит, даабзарыбзарын, имаха-ишьаха ӷәӷәаны, иоура-иҭбаара наӡаны, иԥшра-исахьа збаланда ҳәа агәаҳәара уоуа, арԥыс замана раԥхьа даагылеит.
– Қәаса-қамса, с-Қәаса-қамса! – ҳәа, Гәаԥха днаҵәаан, лнапқәа ихәда инакәыршаны даалгәыдлыҳәҳәалеит.
Уа игылаз лашьцәагьы, лара илыцгәырӷьон. Қәаса-қамса рыблаҿы дааит, иаразнакгьы дыргәаԥхеит, акызаҵәык ргәы еихьызшьыз, ихьӡ Қәаса-қамса ауп, аха уи аҵыхәтәаны ҳалацәажәап.
– Шьҭарнахыс ҳҩызцәа рхыԥхьаӡараҿы уҟоуп, уаҳҩызоуп, уҳашьоуп, – рҳәеит,– шьҭа Анцәаду имчала, аԥсабара амчала, даара ҳманшәаланы ҳааиуеит, ҳаԥсадгьыл ахь амҩа ҳақәшәҵа, – рҳәан, рныҟәара хацдыркит.
Ақәыџьма зхи зхәамци еиҟараз, ахаҿы ҿаҳәаӡамкәа ианаанха, бжьыбааԥсык ааҭнаган аҩызцәа ирыԥхьо иалагеит. Асаса раҳаны, ахы ырнааны
ишьҭыхны иакуп. Иахылҵуа ахәаабжь, абнаршәыра аҵа рҿыхо, аҽырымчны иҵаланы ицоит, ацхыраара ишаҳәо ҩашьом. Уаанӡа лабаӡала ахы иасхьаз ишимчыз ала ахыкәмаҷыра иарбаны дыкшеит. Ақәыџьма абжьы нахәлашәан, алақәа аакылыззеит. Алахаҵ мгьажьыкәа иҟам, ахы ҩхадышьшьын, абыз кылҳәаны ишыҟаз асаса еиханакит. Еицыз арԥарцәа иаразнак цәҳаршахала ахаҿы еихаҿарҳәеит.
Аҳәынҭқар иԥеи уи иҩызцәеи идырҳаз аиашьеи аиҳәшьеи рыцны, насгьы абасҟак гәырҩа рызҭахьаз ақәыџьмақәа рԥыза еидҿаҳәаланы ирыманы ишаауа, заа адырра рзыҟаҵан руаажәлар. Ари заҳаз хәыҷи-дуи зегьы акы иеиԥшымкәа игәырӷьеит. Рлақәа рыцны еизеит аҳәынҭқар иаҳҭынраҿы, аха аҳәынҭқар иашҭа ду еизаз ауаа азымкит. Аиқәшәара ҟарҵеит дәкаршәрак аҿы, ацәгьеи абзиеи анеилдырго, еизарҭас иахьрымоу аҭыԥ аҿы.
Иааит иззыԥшыз рфырхацәа. Аҳәынҭқар иԥа раԥхьа дгылоуп, зегьы рхырҿқәа рхаччоит, гәырӷьароуп, ныҳәароуп иахьа ара иҟоу. Ақәыџьма – ауаҩыфаҩ аҽы ишадҿаҳәалаз, адәеиужь ду агәҭаны иаарган иаангылт. Уажәы аҽы иахьадҿаҳәалоу иԥыртлатәуп, ашьапқәа рхы иақәиҭыртәыроуп, ахаҿы злеихаҿаҳәо ацәҳаршаха ахыхтәуп, нас иаурыжуеит, алақәа ирырҭоит алахьынҵа аӡбаразы. Ирфароуп, иршьыроуп, ахәда ԥжәаны икарыжьроуп, мамзар еиҭах аԥсы ҭаны абнахь ирыцәцар ҳаӷеимшхароуп. Иҟалаша адырра уадаҩуп. Ари ақәыџьма қәыџьмак шыҟоу иҟаӡам, ахи ахәамси еиҟароуп, аган ҩызӡа иҟоуп, агылара ҽадак иаҟароуп. Еизаз ажәлар рыгәқәа аахыҭхыҭит, анаџьалбеит, ҳлақәа ишԥариааири ҳәа. Зеиԥш ҟамло акгьы ыҟам ҳәа шьоукгьы рхыци рхәымпали рхианы насҭха иаагылт. Ус ақәыџьма аурыжьит. Раԥхьа игыргыруа шьаҿак ҟанаҵеит, нас ашьхаеибаркырахь ахы рханы, аԥынҵа лада-ҩада иаарҵәин, ахы
раҳаны аҳауа иалафҩуа иаагылт. Иӡырҩуа ажәҩан аҵа инаҵаԥшит. Ахи ахәамси ааиханырӷәӷәан, аҽеиҵацаланы, аҽеиҵарӷәӷәаны иааҟу-ҵәуеит. Абри ашьҭахь аҽеизнаган, иҩызӡа иахьгылаз ахы неиҵнаҳәан, лада-ҩада инаԥшы-ааԥшын еизаны игылаз ауаа алаԥш иныҵнагеит. Аҿаԥ-аҿаԥ ҳәа иԥсаданы ацқәа ааихакшеит. Абыз нада-аада ақьышә инықәнашьит, аха гьамак азықәымкааит. Амч еиҳа-еиҳа ишацәыӡуаз ҩашьомызт, ԥсыс иахаз, измырҭынчуаз, измыртәоз агәаӷ, аҿыцәаара иалагахьан, аха макьанагьы аҟазшьа ацәыӡҵәҟьаны иҟамызт. Ашьапқәа ибаӷьаӡа иаашьҭанарӷәӷәан, ахахәдаҿы абыӡгәырқәа ааиланаргылан, ахы ҩышьҭнахын, иалаз амч ааизыркәкәаны, ишалшоз ала ихәааит. Аԥсы ааивнаган аҽазныкгьы ихәааит. Абжьы еизаз ауаа ирхуааны агәаҩақәа, аԥсҭақәа, ахәқәа ирыгәныҩны аԥсӡеиԥш иара ахьгылаз ахь ихынҳәны иаауан. Ус аҽааиқәнакын, еиҭах ауаа инарылаԥшит. Еилнакаауан изықәшәараны иҟаз, аха еилкаашьак азыҟаҵомызт дара ауаа абысҟак иара здыргәаҟуаз. Аӡәы далымкаакәа, ацқәа аахнарџьаџьан, алақәа мцаԥшьк нархыдыдын, агәы кыдгыланы еизаны игылаз иаарзӷыӷит. Ари аҵыхәтәантәи агәеибкра акәын, иаразнакгьы инахҟьеит.
Уи уаҳа ара аӡәы дамбо, акы амаҳауа ҩаԥхьа ахы шьҭыхны, аԥынҵа аҳауа иалакны иӡырҩуа ифҩышәон. Ус хыхьынтәи акы нақәҳазшәа иааҭрысын, ахы нышьҭанарӷәӷәеит, аха нас ауыҳәцәа инықәтәан ажәҩан ахь ахы ҩышьҭнахит. Ақьышә ырҳампалны иааҟанаҵан, иааҟәымҵӡо ауура иалагеит. Уи ауу бжьы еиҳа ауоубжьы акәын изеиԥшыз.
Ажәлар, еизаны игылаз, ари збаз, изаҳаз, иааилаҩҩит, иаагәамҵ-хамҵит, «ишәарҭо акы ҳаднамбалазааит» ҳәа гәҭыхак рызцәырнагеит.
– Ҳаи, шьашәы уҭарблааит, еикәымк, шәарҭак убоны иҟоуҵозар, уи уара узгаша акәхааит, ҳара наҟ иҳаҩга, иаҳҟәыблаа, уа хыхь зегьы збарҭоу, зегьы зымчны иқәтәоу ҳазшаз Анцәа ду, – ҳәа, Анцәа иҳәо, иашьапкуа иалагеит шьоукы. Егьырҭ:
– Уаҳа ҳала иашәмырбан, иоушәыжь шәлақәа, иоушәыжь – ҳәа, ирӷәӷәаны рыбжьқәа ааиларыԥсеит.
Абри ақәыџьма-ауаҩыфаҩ абра иааганы адәы иаақәдыргылеижьҭеи иҟанаҵоз, ахы шымҩаԥнагоз џьашьахәыс икны дахәаԥшуан аҳәынҭқар иԥа, уажәы ас аҟу-ҵәу бжьы ахышәшәо, инеиужьны ауура ианалага: «ари, рынҵәара, рықәӡаара амбо иҟам, уи акәхап изызку», – ҳәа ақәиҵеит аԥхьаӡа, аха инагӡаны агәра игартә еиԥшгьы дзыҟамлеит. Уи уажәы инапы аҟьаха, адырра рыҭаха дахьымӡакәа, лак зманы игылаз зегьы рлақәа аурыжьит. Алақәа ахақәиҭра анроу, рымч еизганы, ргәаӷ хыш-хыҵәо, хакәиа ақәыџьмахь еиханы адәы инықәлеит, аха еизаз ажәлар, аиқәԥара, аибафара, аибашьра ҳәа акгьы рзымбеит. Ақәыџьма аҽамырҵысӡеит, сықәԥоит ҳәа иаламгаӡеит. Уи имҩашьо иадырхьан абра адәы ианаақәдыргыла нахыс, аԥсра ааины ишадгылахьаз.
Аԥсы анахырх ашьҭахь, алақәа акакала иаԥыр-ҵны, рҵыхәақәа ршәшәо, еихәлацәкьысуа, изтәыз рахь игьежьуан, аха даҽа лақәак ргәы ашыра еиқәтәомызт, урҭ иӷыӷуа, зны-зынлагьы рышьҭахьҟа иаахьаԥш-кәаԥшны ишуан. Ргәышԥы ҭырсакьаны, рызганк ҳаракуа, ршьапқәа мыцхәы аҩада ишьҭыхуа, имыццакӡо ахынҳәра иаҿын. Адәеиужь агәҭаны, алац ҭыԥ иаганы иззаӡа икажьын, абриаҟара гәыр-ҩа рзаазгахьаз ақәыџьма-ауаҩжьыфаҩ. Уажәы уаҟа, зыԥштәы цәыҟаԥшыз, инаџьаз ла кьачак, ашьа злашәхьаз ақәыџьма ахәламшәы ац ссақәа алар-ԥаны, ашьапқәа шьҭарӷәӷәо, аҽеиҵыхны иахон, аха ацәеижь азыҭжәомызт азы, иарҟатҟатарц аҭахны аҽкыдҟьо иахан.
Абри ахҭыс ашьҭахь, аҳәынҭқар иԥа ԥшрак ҟамҵакәа, Қәаса-қамса даашьҭыхны, иҩызцәа иманы амҩа хара ддәықәлеит, Қәасеи Гәаԥхеи зыргәаҟуаз хаҵеи ԥҳәыси иҳәынҷаны, абни ақәыџьма-ауаҩжьыфаҩ ишааргаз еиԥш абрахь иааганы, адәеиужь ду агәҭа иқәыргыланы ажәлар ирбо-ира-ҳауа, урҭ иаагылеижьҭеи ирухьоу-иҟарҵахьоу ацәгьа-рақәа зегьы дырҳәаны, нас ажәлар ирзырыӡбо ашьауӷа иақәдыршәарц азы.
Амҩа изқәылаз ишшәарҭаз, ишыбааԥсыз зегьы ирдыруан. Уахь зхы зырхахьаз аӡәырҩы рыхабар уаҩы изымдыруа ибжьаӡхьан, аӡәык-ҩыџьак ыҟан иаахьаз, аха урҭ мҩабжара инеины игьыжьуаз ракәын.
Ицоит бнала, шьхала, мҩак ылганы иубом, уаҩ-ԥсык ишьҭа адгьыл ианым. Инаскьацԥхьаӡа абна жәпахоит, ашьха ҿыцәаауп, ак аасҭа ак еиҳауп, аха еицу уажәы ирымбеит ауадаҩрақәа, ауадаҩрақәа дара рзы ԥышәагоуп. Иҟамлац хьыӡра-цара ицаны, рыгәҭакы намыгӡакәа ихьагәгәа иаауа. Еицу арԥарцәа гәышьамхыла иҵаруп, ашәара закәу рыздырӡом, уи дара ирыцмиӡеит, зегьы ирыцку – реилкаара ӷәӷәоуп. Акыр иныҟәахьан еиԥш, еиҩхаак иҭысны ишнеиуаз, рарӷьарахь иҿыцәааны, зхыцәқәа умбоз ашьха ҿҟьара аҩаӡарахь, ҳаԥык аҿышәҭ ҭыкка иааԥшуеит, абра абӷабқәа, иаҿҟьап уҳәартә ихықәгыланы имжаҳәо, еиҭамҵуа, рхы шьҭыхны ахара џьара аԥшра ишаҿыз рылаԥш иныҵашәеит. Еицыз иаразнакы иазгәарҭеит, абӷабқәа баша ус игыланы ишымԥшуа, џьашьахәык ишазыԥшуа. Иҟоу-иану уаантәи иубарҭазар, зны еилаҳкаап ҳаԥхьаҟа иаҳзыԥшу рҳәан, ашьхаҿҟьарсҭа инкыдԥалан, абӷабқәа ахьҭагылаз аҳаԥы аҿышәҭ инҭаххит. Уаантәи раԥхьаҟа иԥшызар, акыр инахараны, асым-ҟәыл зқәыжьу шьхадук ахы ҵәырԥсаӡа, ажәҩан иаҵагылоума ззуҳәартә иҟоу, инагәыдыԥшылеит.
Қәаса-қамса иаразнакы еилиргеит, ари ашьха закәытә шьхоу. Абри акалҭаҿ акәын уи акыр шықәса дырқамсо, дыргәаҟәа, маҵуҩыс дахьрымаз. Макьана шьыжьын, амра мгылацызт. Ауаа ирыцәшәаны аҳаԥы зыҽҭазцалаз абӷабқәа, уахь изакәазы иԥшуаз акгьы рызгәамҭеит. Ари уамашәа ибаны ишгылаз, зегьы ирхыҳәҳәоз ани ашьхаҳарак ду ахықәцәахь амра аҽыҳаракра ишаҿыз гәарҭеит. Ус иаашьҭыԥазшәа, ҵлашәарак аҟара аҽааҳаракын абри ашьха иаахагылеит. Ари аҩыза амра ахаан ирымбацызт еицыз. Иџьашьаны инеиҿаԥшы-ааиҿаԥшит. Амра агьажьра абжьааԥны аасҭа ҩынтә еиҳан, уи иԥхаӡомызт, ашәахәагьы аунажьӡомызт, имҵысуа, еиҭамҵуа, ҭыԥкаҿы иҟан. Ашьаршәы аԥшшәы акәын ԥштәыс иамазгьы. Амра шьџьаршьоз, ицәышиаҵәаны иҟаз ажәҩан, аурозоуроу хәылԥшәаԥшьы аҽеиҭанакит. Иара ашьха хаҩҩала ду асымҟәыл зқәымҵуаз, шеи-шықәса зыжәпара иацлоз, абжьааԥны асаркьеиԥш иуҿаҷҷоз, акәацәра инаркны акалҭ аҟынӡа, амца зыцраз ахдарра иаҩызахеит.
– Анаџьалбеит, ари закәытә цәырҵроузеи, иаалырҟьаны иҟалаз! Аԥсабара иамчым, иалымшо акгьы ыҟам, алеишәа арцәгьеит, анапы ҳануп, ацлабшьа ыҟам, ҳаԥшлап, иҟалоу аабап, – рҳәеит, еицыз аиҩызцәа.
Иубаз аиҳа еицәоу ҳәа, иаалырҟьаны убас ԥшак ҵысит, аҵлақәа иҵыжәжәаны аҳауа иаланаҵоит. Аҩхаақәа ирыҭҟьо аԥша аршәаа ианаслак, ухәы-ужьы еиланаргылоит, улымҳақәа ардагәоит. Ажәҩан уажәы ԥҭеиқәаҵәала аҽаҷыҩит. Аԥҭа-ӡлачқәа, аԥҭа-хьанҭақәа, абри изҿаԥшуаз ашьхаҳарак аҿы аԥша еизнацеит. Амра ахабар ыӡит. Амш еилахәлеит, илашьцеит. Акызаҵәык бзиарас ирбоз, аҳәынҭқар иԥеи уи иҩызцәеи, иаапкӡаны иасуаз аԥшаӷьы бааԥсы, дара зҭагылаз аҳаԥы аҿышәҭ ахь ахы хаӡамызт ишҭашәышәуазгьы, убри акәын
рыԥсы еиқәзырхозгьы. Ус иаадыды-мацәысын, маҷк иааҭынчрахеит, аха абри аҭынчра еиҳагьы агәҭынчымра унаҭон. Ари зегьы збоз еилыркаауан макьана иҟалараны иҟаз ахы шамкыцыз, аха дук азыԥшра аҭахымхеит. Ашьха ҳарак иахажьыз аԥҭажәпақәа, рыԥсы ааиҭакны, амч ҭанаҵазшәа, уажәы еиҳагьы аҽарӷьны, аҽыраапкӡаны зҿаазхаз аԥша анрылас, адыдра, амацәысра ҵысит. Иҵысуан зегьы – адгьыл, ажәҩан, аха макьанагьы аԥсабара агәҭакы мнаӡацызт. Аԥша ишасыц иасуан, адыдра, амацәысра, ақәоура еиҳагьы иҳаӷеимшхараны иҟалеит. Ус, ашьха уаҳа иазымчҳакәа ашьапы иқәҟьазшәа, иззаӡа аҿаанахеит. Адыдмацәыс ҳус наҳагӡеит ҳәа игәырӷьозшәа, уажәы еиҳа ихәмаруа акәын ишыдыдуаз, ишымацәысуаз. Ақәагьы арыцқәа рҟәазны, иаӷаны анеира иалагеит. Аԥша макьана иҵәааҵәаауан, аха аханатә еиԥш иаӷьымызт. Амш иаалырҟьаны еилахәлаз аҽазнык ашара иаҿын, аха макьаназы адунеи агага еиԥш акәын ублаҿы ишааиуаз. Аҳәынҭқар иԥеи уи иҩызцәеи, цқьа ирзеилыргомызт иҟалаз. Асымҟәыл зқәыжьыз ашьха хаҩҩала ду ицәҳәыҟьантазӡа, еиба-кәеибаха, еиҵаланы акәын ишгылаз. Шәышықәсала еиқәылаз асымҟәыл аҿыҩрын, ашьха зегьы цәырҳәны, иқәҳәазаны, иқәҩырны, хланҵы иҭалаз, ԥсы зхазгьы изхамызгьы рхәашо, иаҵарӡуа ишааиуаз, ауаа зфоз ақәыџьмақәа тәарҭас-гыларҭас иахьрымаз абнаршәыра инеиларҟәыҿны иҵааршә-шьханы иааҭагылеит. Амш бааԥс еихыккан, амра аԥштәы азааин, иагәаԥханы икаххаа иааԥхеит.
– Аԥсабара ахала аҽарыцқьоит, ари аҭыԥ, ԥсыцқьа ҭыԥаны иҟамызт иахьанӡа. Иҟам ара уаҳа, ауаа фатәыс иҟазҵахьаз ақәыџьмақәа. Иҟам ара уаҳа зхы-зыԥсы ҳәа адунеи иқәыз, цәгьарамзар бзиа ҟазымҵацыз хаҵеи ԥҳәыси. Урҭ рышьҭамҭагьы ааннамыжьит, ари ашьха иаҿаҩрыз асымҟәыл хаҩҩала ду, шьҭа ҳара иаҳзаанхаз, ҳала
иабаз аиҭаҳәароуп, – иҳәеит, аҳәынҭқар иԥа, абра иаалырҟьны излаԥшыз ашьҭахь.
Мышқәак раԥхьа, ақәыџьмақәа рԥыза, адәагәҭа иқәызза ауоу аҳәоушәа ианууаз, «рынҵәара, рықәӡаара амбо иҟам» ҳәа аԥхьаӡа ихшыҩ шазцаз, уажәы ара ицәырганы аҳәара даламгеит.
Урҭ уаҳа уа ус рыманы иҟамызт. Ихынҳәит рышьҭахьҟа, рҳәынҭқаррахь. Ара иахьааиз, аамҭа мгакәа, Қәаса-қамсеи Гәаԥха-ԥшӡеи хаҵеи ԥҳәыси ҳәа еимардеит. Ачара ду рзыруит. Абарҭқәа рышьҭахь, абраатәи аҳәынҭқарра аҳәынҭқар иӡбеит иқыҭақәа руак аҿы Қәаса-қамса аҳыс дҟаиҵарц, аха аҳ дыжәладаны дҟалахьоума, мымзаргьы аҳ, қамса ҳәа зарҳәо, иажәа акы хылнадо, иаҳра избо даузыҟалахуа. Ари зегьы еилызкаауаз аҳәынҭқар ду, аҳәынҭқар ҟәыш, абри ақыҭа иаланхоз ауааԥсыра зегьы ааизиган абас реиҳәеит:
– Суаажәлар шәхаҵкы, иахьарнахыс шәара аҳыс дшәысҭарц сҭахуп, макьана иқәыԥшу, аха аԥсҭазаараҿы акыр зхызгахьоу арԥыс нага Қамс-иԥа Қәаса, – иҳәеит, – уи шәара шәхылаԥшра, шәныҟәгара шилшо, сара агәра ганы сыҟоуп, – ҳәа инациҵеит.
Уи акәхеит. Зхы аҟара зыгәра ргоз рҳәынҭқар ду иажәа ҩбартәуазма!
Абас аԥхьаӡа Қәаса зыхьӡыз, анаҩсан Қәаса-қамса зыхьӡхалаз, уажәы Қамс-иԥа Қәаса иакәны, даҳны даақәгылеит, иԥҳәыс Гәаԥха-ԥшӡа лакәзар, даҳкәажә ссирны дааивагылеит.
Исхашҭыз, ари асымҟәыл, ашьха иаҿыҩрыз, шеишықәса иӡыҭуа, шаҟа аамҭа цаз шьҭа уара идыр, иахьа ашьха ӡыхь еиԥш ицқьаӡа, икәеикәеиуа иӡҭачны иаанханы иҟазаап. Ирҳәоит уаҟа иҟоу аԥшӡара аҽаџьара иубараны иҟаӡам ҳәа. Иҟалап ус акәзар. Сара агәра згоит ишысымбацгьы.
Ианвар, 2005
АПҞА ШКӘАКӘА
Ҩ-қәгылараки ф-сахьаки змоу адрама
ИАЛА ҚӘ О У
Зафас, 65 шықәса ихыҵуеит.
Адгәыр, Зафас диԥоуп, 19 шықәса ихыҵуеит.
Сониа, Зафас димаҵуҩ ԥҳәысуп, 45 шықәса
лхыҵуеит.
Вика, Сониа длыԥҳауп, 17 шықәса лхыҵуеит.
Хьыма, 30 шықәса лхыҵуеит.
Дамеи, Зафас диашьоуп, 60 шықәса ихыҵуеит.
Арда, 50 шықәса лхыҵуеит.
Баџьга, 60 шықәса ихыҵуеит.
Актәи ақәгылара
Актәи асахьа
Ахҭыс мҩаԥысуеит Зафас иҩнаҿы. Асценаҿы иаабоит иҭбааҭыцәӡа иҟоу асасааирҭа. Уи гьамала ирхиоуп. Аҩнымаҭәа бзиа ҩнагылоуп. Аԥшәма амал иазрыцҳам аӡә шиакәу удырыртә иҟоуп. Асасааирҭа ҩ-шәык аҿоуп. Адгәыр ақәҩыга стол дахатәаны акы иҩуеит. Дахьтәоу ихы наҭа-ааҭо дҳәыҵәы-ҳәыҵәуеит. Аҩнытә халаҭ хәбабак ишәны дааҩналоит Зафас.
Зафас. Адгәыр, угылахьоума? Шьыжьӡа узыргылазеи? Уцәа ҭынчмыз? Узҿу закәузеи? (Адгәыр иахь иҿынеихоит.)
Адгәыр (дааҳәыҵәы-ҳәыҵәны, ихы дымҩахаӡакәа). Усԥырхагамхан, баба. Сан асалам шәҟәы лзызҩуеит.
Зафас. Уи уажәы унаҟәыҵны, уҿы, унапы ӡәӡәа, ухахәы ԥхьаҳәа. Сониа иахьа дзымаар ҟалап, ҳнеицхыраа-ааицхырааны ҳхәы ҳархиап, какалк ҳкып.
Адгәыр (иааигәамԥхашәа). Усҟәаҵыруеи, баба. Сара акрыфара сҭахӡам. Сан дыгәхьаазгоит, шәҟәык сызҩы ҳәа салҳәан…
Зафас. Иаха ԥхыӡ думбакәа уҟам.
Адгәыр. Зегь акакәӡами, дызбеит. Сара сан лассы-лассы дызбалоит.
Зафас. Адгәыр, дад, уара уан лыԥсҭазаара дшалҵхьоу умдыруеи. Абар шьҭа бжьышықәса ҵуеит. Уаҟәыҵ, дад узҿу. Уи аҵкыс уааины уаб игәы ааҟаҵа. (Адгәыр, иҭахшәа-иҭахымшәа астол дҩахыҵын иаб иахь днеиуеит. Зафас Адгәыр ихы аашьышьны ихагәҭа днагәӡуеит.) Уца, уҿы унапы ӡәӡәа, сара ӡык сыршып. (Дцоит.)
Адгәыр адиван иҽықәжьны цыгәхыршәҭ ҟаиҵоит, нас ишьапқәа еиҿаԥсаны даақәтәоит. Илаԥш кыдхаланы ахәаԥшцәа рахь дыԥшуеит, ус даалҟьаны икьатеиах ԥҵәо аччара далагоит. Дааҩналоит Сониа, сумка дук лкуп.
Сониа. Узхыччои, Адгәыр?
Адгәыр (иқьышә инапы надкыланы). Ссу, абна ателевизор аҟны сан лҽылҵәахит, џьит ҟалҵоит. (Иаразнакы даагәамҵны.) Абасоуп, есымша бысԥырхагахоит.
Сониа лсумка лыманы Зафас дышдәылҵыз ала лҿыналхоит. Асасааирҭа дыҩнысаанӡа Адгәыр ибжьы ааларҟәны зҵаарак имоушәа ҿааиҭуеит.
Сониа, акы сбазҵаарц сҭахуп!
Сониа (лыбжьы аарҟәымшәышәшәа). Изакәызеи, Адгәыр?
Адгәыр (уажәы тәамбашақә длыхәаԥшуа). Абри бара есымша ҳара ҳахь бзаауеи?
Сониа (лыбжьы аарымкьыкьшәа). Уарамыжда, абри сара сахьшәықәшәаз Анцәа уиҳәала. Сара сшәымамзар шәзыӡәӡәодаз-шзыҳәҳәодаз. Мышкы смааир, амла шәеиқәыцәо аҩны шәыҩноуп. Уара урҭқәа умбаӡои?
Адгәыр (дааџьашьаны). Ҳыҳ! Бҳацәнымхозаап! (Инацәкьыс лылахь инақәырхханы ацәыҵаччара далагоит.) Бара бгызмалуп.
Дааҩналоит Зафас.
Зафас. Аа, баама, Сониа? Бзиала баабеит.
Сониа. Бзиа убааит.
Зафас. Адгәыр, иуасҳәаз ухашҭма?
Адгәыр. Уажәыҵәҟьа, баба. (Ддәылҟьаны дцоит.)
Сониа. Иацаахыс шәышԥаҟоу?
Зафас. Анцәа ишиҳәара, Сониа, акы ҳаицәам, акы ҳаиӷьым.
Сониа. Шьыжьхьас ишәзыҟасҵари?
Зафас. Аԥышәҭрықь, акәтаӷь хырпҟала, ицәгьамызт ачаџьгьы ҳзыҟабҵар. Адгәыр днатәаны хаҵаҵас крифап ҳәа быҟоума, зегьы хәыҷык-хәыҷык дынрымцкласуеит. Алаҳаварениа хыртла. Иахьак сеилаҟәыбасоуп сшыҟоу.
Сониа. Уажәыҵәҟьа зегь ҟалоит. Шьыбжьоназы исырхиарызеи?
Зафас. Адгәыр дааир ҳиазҵаап, аха мап, уи уажәы ииҭаху, уашьҭан иҭахым.
Сониа. Абысҭа нҭарҵәины изуп, аҭубар зӡып, ашәхаҩа, акамбашьхырҵәы, иахьа ԥсуа чысла шәеилсыргап.
Зафас. Аԥсуа чыс еиӷьу абаҟоу, есымшагьы исыҭала, сгәы ахшәараныҳәа сыҟаӡам, аха ибымбои, Адгәыр иҿыҵбараханы есымша акака изыҟаҵалатәуп. Иахьа ибымбеит уи икрыфара зеиԥшроу. Данхәыҷыз еиԥш дыҟандаз... (Иџьыба дынҭаланы иԥараҭра ааҭганы.) Абар аԥара, бара иаҳзыӡба.
Сониа. Есымша афатә-ажәтә абри ауп хьаас иумоу, ма акрызфо шәреиуандаз, шәҩыџьагьы шәеиԥшуп. Иҟасҵоит – инкасыжьуеит, иҟасҵоит – инкасыжьуеит. Арахьгьы, ибысҭаз аԥара иагьынбаныбхи ҳәа гәрамгас сҟаҵаны усацәажәоит, абрыгьы иухоумыршҭлан.
Зафас. Уи уажәы ҳаҟәыҵып…
Сониа шьыжьхьа ҟалҵарц дцоит. Зафас акресло днылатәаны, астол хәыҷы иқәу ажурналқәа даарылаԥшны акы аарылхны, иланарԥшыга наҭаны, абӷьыцқәа неихыршәшәо-ааихыршәшәо аԥхьара дналагоит, дшаԥхьоз иршәны астол хәыҷы инықәжьны ашырҳәа дҩагылоит. Адгәыр дызхатәаз астол аҿы днеины ииҩуаз ашәҟәыбӷьыц аақәихуеит. Ибжьы ҭганы аԥхьара далагоит.
«Сан, сара зегьы бара бреиӷьасшьоит. Быбжьы ансаҳауа шаҟа сгәырӷьоузеи! Шаҟа быблақәа разузеи! Бара беиԥш зыбжьы ҟәымшәышәу, зажәа хаау, зхы-зҿы зхалашо уаҩы дыснымиаӡац». (Ихы аарҵысны, иара ихаҭа инациҵоит.) Ааи, Адгәыр, уара уиашоуп. Уиашоуп уара. Ех, зажәымҭа цәгьаз сара, изакәытә хшыҩеимҟьароузеи знызынла иааиоуло. (Ԥыҭраамҭак ибжьы ҭымгакәа даԥхьоит, нас ибжьы ҭганы.)
«Сан, абри сара банызбо, саб бзиимбозеи? Уи дыԥсхьеит ҳәа сеиҳәоит. Амц сижьома? Ааи, иашала быԥсхьеит, аха сара лассы-лассы бызбоит. Быбжьы сықәырганы баацәырҟьа-цәырасны бабаӡуеи?
Сониа лоуп имыӡуа. Хьыма дӡызлануп. Агызмалцәа бзиа избаӡом. Ашәҟәы ҩла ҳәа сабымҳәалан. Абыржәы ҳаидтәаланы ҳшеицәажәо еиҳа еиӷьуп».
Зафас даақәыԥсычҳаны, ашәҟәы бӷьыц аарҽны иџьыба инҭеиҵоит. Днеины ҩаԥхьа акреслао днылатәоит, иҩнапыкала ихы кны, ишьҭахьҟа иҽынхыршәҭны, ԥыҭраамҭак ус дтәоуп, нас иҽаариашаны ахәаԥшцәа дрыхәаԥшуа.
Ааи, ааи, сымч анкаԥса, сынарцәымҩа санаахықәгыла, убасҟаноуп ауаҩытәыҩса есымша ихы еиқәшәаны дышзыҟамло анеилыскаа. Ааи, ааи, уи иахьа дшьыцәхныслараны дшыҟоу шизымдыруа иаҩызоуп, амш еилахәлаанӡа, шаҟантә шаҟарыла иҽиԥсахраны дшыҟоу шизымдыруа. Аҟәыӷеи ахагеи анузеиҩымдыраауа рацәоуп.
Дааҩналоит Адгәыр.
Адгәыр (ишьҭахьҟа ашә амыркыкәа). Быҩнал, быҩнал.
Зафас. Узҿу дарбану?
Адгәыр. Арда лоуп. (Аччара изаанымкыло, уажәы-уажәы дцәыҵаччоит.)
Дааҩналоит Арда.
Арда. Шьыжьбзиа, Зафас!
Зафас (днылхаҵгыланы). Бзиара ббааит, Арда! Бнатәа, абрахь бааиасны.
Арда. Стәаӡом, Сониа дмааизар, какалк шәызсырхиап сҳәан…
Адгәыр Сониа дызлацаз ашәаҿы днеины, иҽырқьачақьны, Арда дналыхәаԥшны, дындәылҵуеит.
Зафас. Иҭабуп, Арда. Сониа макьаназ даҳзаагәышьоит, зны-зынла иаабжьалыршәлозаргьы, даа
ихьеит Сониа. Шәышԥаҟоу хәыҷи-дуи, арҭ аҩымшк? Кәакәана дызҿузеи?
Арда. Зыӡбахә уҳәаз дызҿыхузеи, даагылазар дызҿыц – аусура. Ҳҭаацәа дууп ишудыруа. Еиҳа-еиҳа ҳхыԥхьаӡара ацлара иаҿуп. Сыҷкәын аиҳабы иԥҳәыс лымза дҭагылоуп, еиҭах хаҵарԥысхашт илхылҵуа.
Зафас. Нас уи еиҳау агәырӷьара арбану? Ахаҵарԥыс иами ужәла еихазҳауа, уҩнаҭа ҟьаҟьаӡа ашә аазыртуа. (Илахь ааиқәҵаны, даақәыԥсычҳауеит.)
Арда. Ус шԥакәхым, ус ауп, аха асҟатәи ахацәарԥар ҳабарыхәо. Сыԥшәмеи сареи ҳцәа ҳхыҵхьеит, аха ҳазлаҟаз акы иаҳзеиӷьымтәит. Сажәра аанӡа сажәит бзиарак мбаӡакәа. Зегь сгаӡара, сқәыԥшра, сыҳалалра ирыхҟьеит. Ус сҳәеит ҳәа, убарҭ сыԥсыҽрақәа иахьагьы исызкамыжьыц. Иумбои, гәҭыхас ушсымоу?
Зафас. Анцәа даахәаны сбыҳәоит, Арда, ашысламшә зқәуиаахьоу рыртытра баламгарц.
Арда. Уара узы ашысламшә зқәиаахьоу, сара сзы мшаҽнеиԥш иҟоуп, Зафас. Уара иснуҵаз ахәра ӷьашьа змаӡамоуп, избанзар ԥҳәыск лаҳасабала, сыԥсҭазаара хаара мацәкьыск амамкәа исзаанужьит. Уара иузеилкаараны уҟаӡам, аԥҳәыс зхаҵа иахь бзиабарак змамкәа, егьирахьгьы зхы пату ақәҵаны иҟоу, лгәаҟра закәу.
Зафас. Бара ибыздыруам акәымзар, Анцәа ишиҳәара быҟоуп. Аӡәк дубар, аӡәк духашҭыртә хҩык ахацәарԥар бхылҵит, ибааӡеит. Абри еиҳау амалгьы ыҟам, анасыԥгьы.
Арда. Убарҭ исыхшази ирыхшази рзыҳәаноуп сыԥсы адунеи изықәугьы, амшлашарагьы сзаԥыло, аха зыԥсы ҭоу изынгьы иҟазароуп иара ицәеи-ижьи, игәи-иԥси мацара иртәу агәахәара, аԥсҭазаара анакәха.
Зафас. Сара, убри быԥшәма, Кәакәана, дызлаҟәнушьаша акгьы идызбалом, уимоу, акырӡа дызлаҳаиӷьугьы рацәоуп. Уаҩы разуп, дҳалалуп, дыцқьоуп ауразоуроу. Иԥсы ҭыхны аус иуеит. Ихшаз рзы дыбзиоуп, бараӡәк бхаҵкы каиршәуам, нас маҵурадук ахьимоуз азы дыҟәныбымшьозар?
Арда. Иуҳәо ауҵабыргыхым, аха иазууеи, арахь дуаҩрыцҳазар. Ахаҵа дхаҵазароуп, иламыс, ихьымӡӷ ҳаракызароуп, убасҟаноуп аԥҳәысгьы пату аниқәылҵо, лгәы данаҭаххо.
Зафас. Иахьала иаҳҳәахьоу азхазааит, Арда. Ииасхьоу хнырҳәышьа шамам бымдыруеи. Хьымӡӷык бмыргакәа, иҳабжьалаз аус ишыԥхаз анышә нақәыԥсаны, иахьанӡагьы иҵәахны ҳааиуеит.
Арда. Уиакаҿы сыԥшәма уцәҟьа даҿауршәит, аха нас ауп упылҳаҭны ауаа уанрылаҳа, иахьанӡагьы убас уааиуеит, Зафас.
Зафас (иҽаарымчны). Шьыжь какалк сбыркырц бҭахыҵәҟьазаарын ббама. (Игәы кны.) Ааигәа агәыхь сагарц аԥсык шаасыгхаз бхашҭыма?
Арда. Суцәшәоит, Зафас, иаахҵәаҵәҟьаны суцәшәоит. Суцәшәоит ак ухьыр ҳәа. Егьа сҳәаргьы, цәгьарак уара узыҳәа исҭахым. Абзиабара иашаҵәҟьа знык акәхап ауаҩытәыҩса ианизцәырҵуа. Убасҟан сжьаны – сҟаҭәаны санумаз, сгәаҵаҿы уара узы ижжаӡа иакыз абзиабара амца, сылахь ҷышәны унапаҵаҟа иҟаз, ацәаԥсасиеиԥш иахьуҭаху иуртиуаз ауаҩ рыцҳа санимпыҵаужь инаркны аҿыблаара ишаҿугьы, макьаназы ишмыцәац удыруазааит.
Зафас. Нас избан, убринахыс ҳаиқәшәара мап зацәыбкыз?
Арда. Ԥсуа ламысла сааӡагәышьан. Усҟан сара, ақыҭа ӡӷаб, адунеи зегьы тлаз иаҵәараны сыблақәа ирбон, убри азын акәхап угәра зызгазгьы.
Зафас. Ҳара усҟан аҩсҭаацәа ҳшьақәырҟьеит, Арда.
Арда. Сара сшьақәызҟьаз иахьагьы сҿаҳәаны симоуп, мамзар сгәаҵаҿы уццышәхар акәымзи.
Зафас. Зегьы ҳхы ҳақәиҭу џьаҳшьоит, аха арахь иахьа ҳуаҩызар, уаҵәы ҳаџьнышхар ауеит, зны ҳхагоуп, зны ҳҟәышуп. Шаҟаҩы рыԥсы ҳхоу ҳхаҭақәагьы иҳаздырам, нас иарбан хароу ҳхы иадаҳҵараны иҟоу ҳара?
Арда. Уара абарҭқәа анбеилукааи?
Зафас. Абас, са сеиԥш, уажәа акгьы ԥнамҟо, умч улӡааны, уԥсҭазаара ахықә уанаахықәгылалак, узхысыз-узҵысыз зегьы хәыцырҭас иаауауеит, убасҟаноуп убарҭқәа реилкаара уаналаго. Амч ауп зегьы зыршо, ацәгьагьы абзиагьы иароуп ишьақәзырӷәӷәо, ианызҵо, ианызхуа.
Арда. Уаҩы дуаҭәоумшьо, ухамаԥагьаны, аԥсҭазаара ахаҭа адунеи амаа снаркит анугәахәуазгьы, уара зегьреиҳа инасыԥдаз уаҩын, Зафас, избанзар, аԥсабара иуланамҵеит аҽаӡә иахь абзиабара. Уара уаагылеижьҭеи бзиа иубоз ухы заҵәык акәын. Абри ауп ԥырхагасгьы иузыҟалаз.
Зафас. Биашазаргьы ҟалап, аха ибдыруоу бара, ауаҩытәыҩса шаҟа имч-илша ӷәӷәахо аҟара, убри аҟара зегьы дырхыбаауа дшалаго? Уи дгәыҳәноуп дшыҟоу. Иԥсы анилала, иҭахрақәа нҵәара рықәлаӡом. Адунеи абжа иуҭаргьы изымхарашәа ибоит. Ҳәаак иҽизҭагӡараны ҳәа дыҟаӡам. Аԥсҭазаара им-пыҵаманшәалахо дааиуанаҵы, иара изы иԥшьоу ҳәа акгьы зыҟалом. Аха зегьы ирыцкызаап аԥсра бзиа. Гәҭыхада ушыҟоу уаџьал уагозар, абри еиҳау насыԥ ыҟамзаап, Арда.
Арда. Изхуҳәаауа еилыскаауеит, Зафас, аха усеиԥш умҳәароуп. Зынӡаск ҵеи дызмаӡамгьы рыԥсы ҭоуп.
Зафас. Ианамуӡах, убарҭ сырҩызандаз, ҳаӷоу хылҵдагьы адунеи иԥсахааит, аха…
Арда. Исыздыруам уаԥхьа сыԥсуазаргьы, Зафас, аха сыԥсы ҭанаҵы снапы дананыла, уара иухшаз, сара игәы дшасмырго удыруазааит.
Зафас (маҷк иаармҽыӷаны). Иҭабуп, Арда, иҭабуп. Агәра згоит гәык-ԥсык ала ишыбҳәо, аха уаҵәы иҟалаша, иахьа изыҟалараны иҟам, иара саргьы иахьаҵәҟьа сымԥсрашәа збоит.
Иааҩналоит Сониеи Адгәыр и.
Сониа. Шьыжьхьа шәзыԥшуп.
Зафас (даақәԥсычҳаны). Адгәыр акрифазар? (Игәалаҟара ыҟамкәаны адиван днықәтәоит.)
Сониа. Уара улымкаа џьеи акрифап.
Адгәыр. Баба, уаала, уаала. (Инапы кны диргылоит.)
Арда. Сара сцалап. Саҭоумҵан иакәымк самхаҳәазар. (Сониа гәамԥхашақә Арда дналыхәаԥшуеит.)
Зафас. Сара соуп иаҭабымҵаша. Иҭабуп бахьааиз.
Арда дцоит. Зафас ҩаԥхьа адиван днықәтәоит. Дкарахашәоуп дшыҟоу.
Адгәыр. Уажәыҵәҟьа сааиуеит.
Зафас (ибжьы ааԥсаны.) Уабацои, Адгәыр?
Адгәыр. Суадаҿы алашара акит. (Дцоит.)
Сониа. Акыр уаргәамҵуазар? Ахәшә узаазгап?
Зафас. Мап, мап, акгьы сҭахӡам. (Дҩагылоит. Адгәыр изҿиҭуеит.) Адгәыр! Умааиӡои арахь?
Адгәыр ибжьы иргоит, снеиуеит, снеиуеит ҳәа. Ҭынчроуп. Зафас дшылеиҩеиуа дааҭгылоит.
Жәаха ак сабҳәарц бҽыназыбкын, баҟәыҵит, саргьы уинахыс исхашҭны сыҟан, исабҳәарц ибҭахыз, Сониа?
Сониа. Ишубо, есҽны абра шәара шәҿоуп сахьыҟоу. Иааилахәлар сыҩныҟа ҳәа сҿынасхоит, аха исызҭада сара аҩны?
Зафас. Аиашазы, шаҟа шықәса ҵуазеи абра, сыҩнаҭа быҟоижьҭеи, аха зныкгьы сыбзымҵаац уи аҵыхәала.
Дааҩналоит Адгәыр. Аҭӡамцқәа дыркыдыԥшылоит. Ақәҩырҭа астол аҿы акы еимидоит.
Сониа. Издыруада, хьаасгьы изаураны иҟада, есыуаха сгәы сахьҭаҵәуо?
Зафас. Избан, Сониа?
Сониа. Избанзар, сыӡӷаби сареи амариалқәеи аҳәынаԥқәеи ҭыԥс иалырххьо ҿаԥаражәк ҳаҩнар-шәуп, иара убриҵәҟьагьы аԥара ахысшәаауеит.
Адгәыр дааҭгыланы Сониа дылзыӡырҩуеит. Зафас ацәажәара даналагалак, дызхатәоу астол илаԥш нахырҳәҳәаны, уаҟа акы ибазшәа дааччоит, нас лаԥшыла астол еимидалап, аҭӡамцқәа дрыхәаԥшлап, аҵыхәтәан, илаԥш кыдхаланы џьарак дыԥшуеит, Сониеи Зафаси реицәажәара имаҳауашәа.
Зафас. Усеиԥш иҟоу анхарҭақәа рықәгара иа-ҿуп. Ибымбои шаҟа ықәыргахьо? Урҭ ирыҩназ, уажәы аҳәынҭқарцәа реиԥш аҩнеихагыла дуқәа рҿы инхоит-инҵуеит, сымҿы рҳәом, сымца рҳәом, ԥхыӡла ирымбашаз баны иҟоуп. Дук мырҵыкәа баргьы ибоуышт. Иаачҳала, нас, иҟабҵарызеи, иаразнак иааҭырԥаны акы аиура уадаҩуп.
Сониа. Ус гәыӷрак сымазҭгьы исычҳарын, аха иабаҟоу, аамҭала сҭаҩупеи.
Зафас. Нас сара сызлабыцхраараны иҟоузеи?
Сониа. Уахажәааит, ахан ду узгылоуп, џьара абраҟа, иреиҵаӡоу уадак ҳзалухыр, уахгьы-ҽынгьы шәааигәара ҳаҟазаарын, шәаргьы ишәзеиӷьхон, ҳаргьы иаҳзеиӷьхарын.
Зафас (иааигәамырԥхаӡакәа). Хәыда-ԥсада Викагьы баргьы сыҩны шәыҩназарц, ари есымза ибысҭо аԥара ишбоуц ибоуларц, абас аума ишыбҭаху? Ус-ус, быӡӷабгьы баргьы шәҭазҩырц бҭаххозар акәхап, мап, бара ихәыдоу аӡә бакәӡам избо.
Сониа. Сара усеиԥш сгәы акгьы ҭамшәац. Иаҳҳәап, иҭашәаӡаргьы исымчузеи?
Зафас. Акгьы бымчхом, ҳәарада. Уадак акәым, ҵаҟатәи аихагыла зегь шәымаз, аха сыԥсы шҭоу сыҩны атәымуаа ҩналар сҭахым, Сониа, уимоу сыдунеи анысыԥсахлак ашьҭахьгьы скьарзк, абри аҩнаҭаҿы даԥшәымамхар, сызҭоу аҭоубыҭ аасырҳәрашәа сгәы иабоит.
Адгәыр (даалҟьаны). Баба, Вика аҳәынапқәа дрыцәшәоит.
Зафас. Нас, бырцәымшәан ҳәа сызлаҳәа. (Сониа лахь.) Иџьоушьаша, шәара аҳәса, ишәымгәыӷьуа акгьы ыҟаӡам, арахь аҳәынаԥқәа шәрыцәшәоит аслан еиԥш, ишәзырухьоу здыруандаз. Адгәыр, ҳашцәажәоз ҳхәы мыхьшәашәакәа иҟам, уаала акы ҳнацҳап.
Адгәыр аҭак ҟаиҵаӡом. Дууаӡа илаԥш кыдхаланы дыԥшуеит.
Иуасҳәаз умаҳаӡои, Адгәыр? Уааины уаасыдгылеи. (Дааигәыҵиҳәаҳәарц инапы еиҵыхны икуп.)
Адгәыр (дахьыԥшыц дыԥшуа). Снеиӡом.
Сониа. Излазбо ала, иахьагьы шьыжьхьа баша исырхиеит.
Зафас. Адгәыр!
Адгәыр дахьыԥшыц дыԥшуа аҟыр-ҟырҳәа дыччоит.
Иазхоуп шьҭа, ҳдәықәҵа, Адгәыр!
Адгәыр (даалҟьаны). Вика даауеит, Вика даауеит! (Дҩаҵҟьаны аԥенџьыр дҩадыххылоит.) Лҽылҵәахит. (Дыччоит. Иҽаарҭынчны.) Лҽылымҵәахӡеит (инапы нархханы) анахь, ҵаҟатәи аихагылахь дыҩналеит. Сара уажәыҵәҟьа арахь дхазгалоит.
Уангыл, уаангыл ҳәа Зафас ишишьҭеиҳәо Адгәыр ддәылҟьаны дцоит, ишьҭахьҟа ашә аартны иааныжьны. Зафас дхәыцуа ашәахь дыԥшуа дгылоуп, нас длахҿыхханы Сониа лахь даахьаҳәуеит.
Зафас. Ибзиоуп, Сониа, ибҳәаз сазыразуп. Иахьаҵәҟьа шәымаҭәақәа абрахь иҩнажәгал.
Аԥарда
Аҩбатәи асахьа
Актәи асахьа адекорациа. Сониа асасааирҭа аилыргара даҿуп. Ашә ахь аҵәҵәа бжьы гоит. Сониа аҵәҵәабжьы ахьгаз ахь дындәылҵуеит. Иааҩналоит Сониеи Хьымеи. Хьыма деиқәмодаха деилаҳәоуп. Аҳәса рсумкак лыжәҩахыр ихшьуп. Лныҟәашәа ласуп, лхашәа хы лымбо дыҟоуп.
Хьыма. Зафас дыҟаӡами?
Сониа (лыбжьы аарымкьыкьны). Ҳауак нырҿадырсырц Адгәыр диманы дындәылҵит.
Хьыма. Акырҵуама ицеижьҭеи?
Сониа аҭак ҟалҵаӡом. Хьыма лсумка асаркьа ааҭганы лхы-лҿы днацклаԥшуеит.
(Асаркьа лсумка инҭаҵо). Исҳәаз бмаҳаӡеи?
Сониа. Бааимҭаз индәылҵит. (Аҵәы налаҵаны.) Бшаауаз изымдырт, даҭабымҵан.
Хьыма. Хаала бсацәажәала, Сониа, еиҳа ибзеиӷьуп.
Сониа. Избан бымҳәои?Ари аҩнаҭа баԥшәымахарц бгәы иҭоума?
Хьыма. Бхы дырны, быбз бҿы иааҭакла… Сара исҭаху уи бара бус алам.
Сониа. Схы здырыргьы са сҵыхәала аӡәгьы цәгьарак дақәымшәац.
Хьыма. Анцәа ҳрыцҳашьа, ауаҩы данцәхәаҭалак, ибзгьы шԥеиҿыҵуеи. Ишсабҳәара, абри сара, хаҭала бара сыбԥырхагаханы иббома?
Сониа. Избан, сара? Сара сҿы бара ус бымаӡам.
Хьыма. Баргьы сара сҿы. Ус анакәха, бџьам злам бымҳаҵә алабымҵан. (Лшьамхы еиқәыршәны, Сониа лызқәа налеиарханы днатәоит.)
Дааҩналоит Адгәыр. Сониеи Хьымеи имбаӡошәа, дшаҟь-шаҟьо акы дашьҭоушәа, асасааирҭа еимидоит, нас дзышьҭаз баны деигәырӷьазшәа, ихы-иҿы гәырӷьарак иқәҳәҳә, дааҭгыланы ахәаԥшцәа рахь дыԥшуеит.
Хьыма (дҩагыланы Адгәыр дихәаччо). Мшыбзиа, Адгәыр! Аԥсшәа зсоумҳәозеи? (Лнапы наилҭоит.)
Адгәыр (Хьыма лахь даахьаҳәны). Ыы, ҳаибамбахьеи?!
Хьыма. Ианба? (Дыччоит.)
Адгәыр. Ашьжьымҭан.
Хьыма. Сара мчыбжьык ҵуеит шәара шәахь смааижьҭеи.
Адгәыр. Мчыбжьык… Шықәсык еиҳагьы еиӷьын.
Сониа. Адгәыр, сышәҭаххозар, амаҵурҭаҿы сы-ҟоуп. (Дцоит.)
Хьыма. Адгәыр, уаб дабоугеи?
Адгәыр (ақәҩырҭа астол дахатәо). Џьаргьы. Иара ихала дцеит.
Хьыма (иааџьашьаны). Дабацеи?!
Адгәыр. Сан длышьҭаланы дцеит. (Дызхатәоу астол амгәа дааханы, думбо, ихы ларҟәны акы дашьҭоуп.)
Хьыма Адгәыр иажәақәа ддыршанханы дгылоуп. Ашьшьыҳәа дааҩналоит Зафас, журналқәак, газеҭқәак икуп. Хьыма даниба, еиҳа ихы шьҭыхны иҽааиҵихуеит, ихы-иҿы лашарак нықәлоит. Хьыма диҿаччо днеиԥыххыланы, лызшьапык ныҵаркьакьашәа, егьи лшьапы лышьҭахьҟа дааҩаханы, ижәҩа
хырқәа лнапқәа нықәҵаны иӡамҩа днагәӡуеит. Адгәыр дынрыхәаԥшуеит, нас ҩаԥхьа думбо длаҟәуеит, ччараха исуеит.
Зафас. Анцәа иџьшьоуп! (Блала деиԥхьышьшьаауа.) Сыбхашҭыз џьысшьан. Адгәыр, узҿузеи? (Адгәыр астол даахатәоит.) Аԥхьара бзиа умбои, абар ажурналқәеи агазеҭқәеи унарыхәаԥш-аарыхәаԥшла. (Астол инықәиҵоит. Хьыма лахь даахьаҳәны.) Бтәа, Хьыма. (Адиван ахь инапы наирххоит.)
Адгәыр дыццакны ажурналбӷьыцқәа реихыршәшәара дналагоит.
Нас, Хьыма, иҟоузеи уахь, аԥсҭазаара ахьеилашуа?
Хьыма лылақәа ҭыԥхаауа, Зафас дихәаԥшуа дтәоуп. Дааҳәыцымыцны дааиҿаччоит.
Хьыма. Зегьы ртәы сызуаҳәом, сара стәы уҭахызар, сгәы-сыԥсы зысҭаз еиҳагьы сгәаҵӷа ҿикаауа-шәа збоит.
Зафас. Уи дызусҭоу сара издырыр ҟамлари?
Хьыма. Уи уара уаҟарагьы дыздыруада. (Дызҿу иара шиакәу ирдыруа.)
Зафас (гәахәарак наиҿықәланы). Ус акәу џьаҳшьалап.
Хьыма. Исҳәо агәра умгартә еиԥш иакәымк ҟасымҵац, уи азы Анцәа шаҳаҭыс даасхәоит. Иудыруеит командировка сшыҟаз. Уахьынтәи знык аҭелгьы сузасит.
Зафас. Иҭабуп, Хьыма, аха афаст, урҭ акомандировкақәа анаасгәалашәо, еиҳагьы сшьара сықәҟьоит. Ибгәалашәома, шаҟантә, шаҟаџьара командировка бсыма сцахьаз.
Адгәыр (иаҳаз џьашьаны). Баба, сара сзумгооз?
Зафас. Адгәыр, дад, ҳара аус азы ҳцон, ҳмаҵура ус иҟан. (Дааҭгыланы.) Ажурналқәа унарыхәаԥ
шызар, уналбааны Џьульбарс акраҿаҵа. Агәашә бзианы иаркны ахы инаужь.
Адгәыр. Хьыма, бара ибдыруоу ҳла, адунеи иаақәу алақәа раасҭа ишҟәышу?
Хьыма (дыччо). Уара излеилукааи, уи зегь реиҳа ишҟәышыз?
Адгәыр. Излеилыскааи бымбои, сара бзиа сабоит, бара банабалак агәы еибакны аӷыӷра иалагоит.
Хьыма (лгәы нханы). Нас уи уара уеигәырӷьома? Усҟак иҟәышзар, аԥҳәыс илзыҵҟьарымызт.
Зафас. Адгәыр, иуасҳәаз ҟаҵа.
Адгәыр иааирак игазшәа, Хьыма дынлыхәаԥшын, дындәылҟьоит.
Хьыма, даҭаҳҵарым. Аԥша иҿанагало иҳәоит, иҟаҳҵари? Уаҩеибганы дышсымагәышьам усгьы ибдыруеит.
Хьыма. Иҟалома даҭасҵартә. Уажәада дсымбаци.
Адгәыр ашә ааимԥааны ашәхымс даалагылоит.
Адгәыр. Исызҿуҭызма, баба?
Зафас. Мап, дад, уца. (Дцоит.) Нас, Хьыма, бхы бааҩаханы быблақәа сынхырԥшылеи?
Хьыма. Егьа урхыԥшыларгьы, урҭ шыцқьац иц-қьоуп. (Лхылҿы аагәыбзыӷханы дааиҿаччоит.)
Зафас. Убарҭ быбла гәыҭбаақәа санырхыло, мчык аҩада инсыҵасуеит, сгәалаҟара шьҭыҵуеит, аԥсҭазаара сазгәыҳәуа салагоит, Хьыма. (Дааԥышәырччаны.) Издыруада, сыԥсы бара быблагәыцқәа ирҭаҵәахны ибымазар?
Хьыма (блала дизгәыкуа). Аашықәса ҵуеит, сара уа иҭаҵәахны исымоуижьҭеи, аҽаӡәы исҭарангьы сыҟаӡам.
Зафас (даалафны). Ус анакәха, бара бакәзаап сара сыԥсҭазаарагьы, сыԥсцәаҳагьы.
Хьыма. Аказы уиашам – ҳара ԥсцәаҳак иоуп иҳамоу, уи ҳагьеицигоит… Аха уи уажәы дабаҳҿыҵашәеи, иуҭахӡами сыблақәа уршәҭларц?
Зафас. Аха иабаҟоу, ԥхарроуп, мырхәагоуп ашәҭыц зыршәҭуа. Сара сеиқәышлаҳәа сцахьеит.
Хьыма. Аӡынтәи амырхәага еиҳагьы ихаахоит.
Зафас. Бауиашахым, аха ус сара соуп изҳәаша, бара бакәӡам.
Хьыма. Саргьы иацакәым саныхшәаз.
Зафас. Зегь акоуп, сара сзыҳәа бара, инагӡаны игәылымҵыц ашәҭыц баҩызаны баанхоит, Хьыма.
Хьыма (лҽырԥшқаны). Шаҟа исзыраҳаҭузеи уааигәара саныҟоу?!
Зафас. Ах, Хьыма, Хьыма, абри бара, сыхәрагьы сыхәрабӷьыцгьы бакәны бзишазеи бызшаз? (Илахь ааирҟәыҷуеит.)
Хьыма. Уареи сареи ҳшацәа аӡә ракәын, Зафас.
Адгәыр дааҩналоит.
Адгәыр. Баба, Вика дааит!
Зафас. Дабаҟаз?
Адгәыр. Вика дааит! Вика дааит!
Асасааирҭа дыҩнҟьаны амаҵурҭахь дцоит.
Хьыма. Шаҟа длеигәырӷьазеи?
Зафас. Игәшәымшәа зҳәо зегьы дреигәырӷьоит. Хәыҷҵасоуп дшыҟоу.
Аԥыраҳәа лаԥхьа иаҭаны дааҩналоит Сониа. Адгәыр дгәырӷьаҵәа длышьҭоуп.
Сониа. Ишәфаша мазеиуп. Сышәҭаххозар шәыбжьы насықәшәырга.
Зафас (ҭынч). Ибзиоуп, Сониа, ибзиоуп.
Адгәыр (иблақәа ҭгәырӷьаауа Зафаси Хьымеи днарҿаԥшны). Саргьы ҵаҟа сылбаауеит.
Сониа. Уаала, Адгәыр.
Хьыма гәамԥхашақә дынлыхәаԥшны дындәылҵуеит. Адгәыргьы длыццоит.
Хьыма. Шьҭа сыгәгьы ааҭынчхоит.
Зафас. Избан?
Хьыма. Исыздыруам сзыхлырҟьо, уажәык сбаны даақәгылом ари умаҵуҩԥҳәыс хазына…
Зафас. Дзааӡахьада. Дзыхшаз ракәым, лыжәла иашаҵәҟьа лыздыруам. Дагьбзиаӡоуп. Убас ӡӷабк ҳәа длымоуп, лара дылхылҵит уҳәар, дрыцҳаушьап, анцәахша, ахьыршәыгә хәыҷы.
Хьыма. Шаҟа лыршахьоу Анцәа ихаҭагьы шьҭа издыршам. Егьаҩы лбахьеит, егьаҩы лжьахьеит. Са-ҭоумҵан, аха сара дхәынгасшьоит, длаҟәуп аҵанӡа.
Зафас. Егьырҭ раасҭа еиҳа дахьеилкаау, еиҳа дахьаарту, абри акәхап ларгьы длазырҟәуа.
Хьыма. Угәы иаанагома, уи зынӡа маӡак лымаӡам ҳәа? Маӡа змам уаҩытәыҩсак адунеи дықәӡам, Зафас.
Зафас. Амаӡақәа иагьакуп, иагьыҩбоуп, Хьыма. Аиакәым уны имаӡоутәыргьы, агәнаҳа узаҵыҵраны уҟаӡам.
Хьыма. Дабаҳҿахеи Сониа! Иаԥсам ракәым, иаԥсоуҵәҟьа абриаҟара рыӡбахә рҿакымзар ҟалап. Аҽакы ҳалацәажәап, еибаҳҳәаша маҷхума?
Зафас. Сбықәшаҳаҭуп, иаҳҳәаша рацәоуп, аха ибдыруазааит, абзиа аасҭа ацәгьа ишалацәажәо, насгьы анарха шамоу, избанзар, абзиа иалацәажәо абзиа ианиаз роуп, ацәгьа иаламцәажәо уаҩ дыҟаӡам.
Хьыма. Нас иаҿыз иӷьазкаанӡа, ргәы ақәҿыӷьыр, аҽакала ирбо иалагап.
Зафас. Ацәажәарагьы ус баша ахы ԥыҭлаӡом, Хьыма. Зегьы хықәкык-хықәкык рымоуп. Убри ахықәкы анынаӡа – еиқәтәоит, иҭынчрахоит.
Хьыма. Шьҭа гәаҭа-бӷаҭа ҳнеидтәаланы ҳаицәажәаратә еиԥш аамҭа бжьалахьеит, Зафас.
Зафас (даақәыԥсычҳаны). Уажәакәым, ҳаӡбахә ада ӡбахә анрымамызгьы, маӡала акәзаргьы, ҳаибабара ԥкымызт. (Дааҭгылоит.) Абызқәа еиқәтәеит, аха ҳаӡбахә адунеи иақәырҟьашо изрымааз зыбгәахәуа? Абас, аӡы зҵабаз аԥсыӡ еиԥш аҟәара сықәхарц азы акәын. Иҟәарами нас, ԥсы зхоу зегьы сара сзы ианҳашҳаҭәараха.
Хьыма. Ус уазхәыцыр, сара сҭагылазаашьа еиҳагьы еицәазар ҟалап, аха сара уи агәхьаагьы сымаӡам. Ари адунеи шәҭыкакаҷны иубаларц азы, аԥсҭазаара уаҿыгәҳәаартә агьама укырц азы, аӡәы заӡәык иоуп иаҭаху, Зафас. Ус анакәха, уареи сареи ҳазхашшараҳәа акгьы ҳамаӡам. Сара уара усымоуп, саргьы сшеибакәу уара сутәуп. (Дааӷьаҵәыӷьаҵәны.) Нас иҳахьи, избан абас ҳазцәажәара?!
Зафас (даалаҩеины). Саазқәылаз, лассы-лассы, ҿыцӡа сааизшәа, уаанӡа иҟаз сара сакәӡамшәа саақәгылоит. Сара ианакәзаалак, аӡәы цәгьарак изыҟасҵандаз ҳәа сгәы иҭамшәацызт. Мап, мап, уаҟа агәнаҳа иаҵаланы арахь иааиуа сара сакәӡам. Уи ауаҩ сара дысцәам-дысжьым, иареи сареи хәки-шьхаки ҳабжьоуп, иаҳзеилоу акымзарак ыҟаӡам, арахь «сымԥан дықәшәмыжьлан» ҳәа сгәы арҵәаа иҳәҳәоит, схәы-сжьы хахаӡа еилагылоит. Убас сшыҳәҳәо, сшуазыруа, убри агәаҵәажәпа, еиҳа-еиҳа дхаззала-хаззало, еиҳа-еиҳа амхылдыз еиԥш сидихало, ашьшьыҳәа снаихәлабга сигоит, саргьы ус сшьара саақәлоит. Ари зегьы ҩысҭаароуп, џьнышроуп, Хьыма.
Хьыма (Зафас инапы кны даалывалыртәоит. Лыбжьы ҵысҵысуа, нас ирҟәымшәышәны). Зафас, суҳәоит, уаҳа акгьы умҳәарц, уара ус уҳәартә еиԥш гәнаҳа умаӡам. Агәнаҳа аныҟалоз уара сара устәымхар акәын, уи сара еиҳа-еиҳа агәра згоит. Шаҟантә сгәы ҿнакаауа исгәалашәахьоузеи, уи аԥхьатәи ҳаҵх.
Зафас. Ауаҩытәыҩса ицәеижь аныҟамгьы иԥсы зықәхо абри адунеи салызхыз. Уи атәы бҿыҵабмыршәын. (Инапы илақәа инарыдкыланы, ихы ишьҭахьҟа инҭажьны, даакыдиаалоит.)
Хьыма (дҩагылоит.) Сԥырԥыруа, аҽны, уара сзыҩноуҵаз суада ҿыцқәа срыҩнан, аха гәыла-ԥсыла ҵа змаӡам жәҩангәы иаҵәарахь скаууа схаларц саҿын…
Зафас (инапқәа илақәа иаарԥырган). Рышәиԥхьыӡ сыгымхеит уи заҭәаны изысымҭазгьы.
Хьыма. Исыдуныҳәаларц унеиаанӡа, инаушьҭыз рнапала зегь рхианы иҟан…
Зафас. Амҵақьақьаҩцәа, есымша зыхшыҩ зхаҿы иҟоу, уара ухшыҩ уахызԥаауа, узырҩашьо.
Хьыма. Ҳшыԥшыз «Волга» еиқәара цыҩцыҩк ашырҳәа иаақәҵәиааит. Маҷкгьы уқьаф ыҟаны унхалеит уара.
Зафас (инапқәа ааигәыҵаԥсаны). Сахьхалазгьы аҳәеиԥш сынӡааԥсыланы изжәит сызгашаз ақьазап. Ашьҭахь адиван сахьнықәҳаз ацәа сынҭаҳәахаа сагеит, уи нахыстәи бара еиҳа ибгәалашәоит…
Хьыма. Ашамҭазы ихааӡа ацәа сынҭанагалеит. Сгәы шьҭыҵуа, сшаҳәшаҳәуа санааԥш, уара уцахьан.
Хьыма Зафас дынидыӷәӷәаланы днатәоит. Лнапы ижәҩахыр инықәҵаны, лыблақәа абзиабара рхыҳәҳәыла илақәа дырхыԥшылоит. Зафас Хьыма лнапы наиҟәганы, ашырҳәа дҩагылоит. Игәы акы шҭыхо удырыртә даалаҩеиуеит.
Зафас. Аҽынгьы бара бҿы сзаанымхазеи. Сызҭоу сзымдыруа, схы стәӡамкәа, сдачахь сышзахәоз
машьынала сҿынасхеит. Уахьынтәи шьыжьӡа сыԥҳәыси схәыҷи арахь иаагатәын. Сыҩны ааҵраҿ иагьаасхабгеит. Сагьалгеит снапала сҵыхәтәа. (Даақәыԥсычҳауеит. Игәы кны, насҭха игылоу акресло днылатәоит.)
Хьыма. Зегь лахьынҵоуп, Зафас. Шьҭа уаргьы саргьы ҳҽаҳшьыргьы акымзарак иахәараны иҟаӡам. (Дҩагыланы дааины Зафас ижәҩахыр лнапы нықәҵаны.) Аӡы узаазгап.
Зафас (Хьыма лнапы ижәҩахыр инықәжәаны). Мап, исҭахӡам. (Илақәа неиқәиԥсоит.)
Хьыма даақәгьежьны, лшьаҵатәқәа рышьҭыбжь рго, уаанӡа дахьтәаз днатәоит. Лшьамхы еиқәыршәны, ганха дыԥшуеит, лҽыргәааны. Ԥыҭраамҭак ҭынчроуп, нас Зафас илақәа аахитын, Хьыма дналзыԥшуеит.
Бара ибыхьзеи?
Хьыма (дхьамҳәӡакәа). Исыхьзеи умбо, сара дгьыли жәҩани икәалкәало ирыбжьахаз сиҩызахеит. Иаҳҳәақәо зегь башоуп, ибашоуп. (Дааҳәыҵәы-ҳәыҵәуеит.)
Зафас. Ус зхыбҳәаауеи? (Иҽаариашаны дылзыԥшуеит.)
Хьыма. Анс уҳәа, арс уҳәа, избоит, ула саурбарц шуҭахым, иҟалап угәы сыхшәазар. (Лқьышә ҭырчаашәа днатәоит.)
Зафас. Шаҟа ҵуааз баара сазыԥшижьҭеи? Аиашазы, ҳцәажәара иахьакәым иаҳцәыбрит. (Дгыланы Хьыма лахь иҿааихоит.)
Хьыма. Сара уара узы убриаҟара сгәы цқьоуп, Зафас, сгәы аналаҟамгьы исынсырԥшырц сҭахӡам, аха иахьак уаҳа сылымшар ҟалап.
Зафас (илҳәаз џьашьаны дааҭгылоит). Ус зхыбҳәаауеи? Бгәы иалоу акрыҟоума?
Хьыма (дааԥышәырччаны). Акымзарак, ибашоу усуп. Просто, мелочи жизни. Аҽазназы иуасҳәап. Иахьа ҳазлацәажәахьоу азхаз.
Зафас. Издыруада быԥсҭазаашьа быԥсахырц бҭахызар?
Хьыма. Уара уԥсахны аҽаӡәы сиццарцу? (Илгәарԥханы дыччоит.)
Зафас. Хьыма, шьҭа ибымҳәар шызымуа бдыруеит.
Хьыма (лыбжьы аарқьынцыцны). Зафас, суҳәоит, сыхҭоумкын. Уи еиҵкьыс сгәы ырԥсаҳәаны соужь.
Зафас (лнапы рӷәӷәаны иаанкыланы). Хьыма, ибдыруеит сҟазшьа.
Хьыма. Аашықәса раахыс узласзымдыруа иҟоу-зеи?
Зафас. Нас?
Хьама (блала диҿаччо). Абриллиант лымҳарыҩқәа сцәыӡит, схы ҭыԥшшами.
Зафас. Ишԥа! Ианбабцәыӡи?
Хьыма. Асеиф иҭан. Ацаԥха шаҿаз сындәылҵызар акәхап. Аус сыцызуа аӡәы илыхгам, аха шьҭа иааг, иӡт инҭахәаша, схаҵкгьы, ухаҵкгьы…
Зафас. Шаҟа бцәыӡзеи? Ари хәмаргаӡам, Хьыма.
Хьыма (диҿаччо). Шаҟа уҳәахт. Хә-нызқь доллар иаԥсаз ҩ-цырак азымхаӡои? (Лылақәа ҵакны, лхылҿы алахьеиқәреи аччаԥшьи анубаауа Зафас диҿаԥшуеит.)
Зафас. Нас иҟабҵараны бгәы иҭоузеи?
Хьыма. Сара уеизгьы уаҵәтәи амш сазхәыцӡом. (Зафас дышихәаԥшыц дихәаԥшуеит.)
Зафас (дҩагылоит. Деиқәпата дыҟоуп). Ари аус абахҭахь инагоу мҩадууп.
Хьыма. Аҳаҳаи, схәы нагала, сухоумыршҭын. Мышкызны сышҭыҵуагьы удыруаз. (Лыбжьы ныхҵаны дааччоит.)
Зафас. Бара макьана бхәыҷра бзацәымцац, Хьыма.
Хьыма. Изакәу сыздыруам, аха сызхара сҵәуеижьҭеи, сгәы ҭынчӡоуп ишыҟоу. (Даазыхәмар-шәа.) Издыруада изгаз срыцҳашьаны маӡала илырхынҳәыргьы.
Зафас. Адунеиаҿ иҟамлацоуп бызлацәажәо.
Адгәыр дааҩнаххуеит. Ибаҩ изыласӡа дыҟоуп. Илақәа ааршаҟь-шаҟьаны асасааирҭа ааимидоит. Ишьҭахьҟа даахьаҳәны ашә днылаххуеит.
Адгәыр. Вика, бааи, бааи арахь. Быҩнал.
Дааҩналоит Вика.
Вика (дыԥхашьа-ԥхаҵо). Хәлыбзиа, Зафас Кадыр-иԥа! (Хьыма лахь лхы рханы.) Хәлыбзиа!
Зафас. Бзиа ббааит, дад!
Вика. Саҭамыз, Адгәыр схеимгалар имуит.
Адгәыр. Баба, Вика, амузыка дазсырӡырҩырц сҭахуп. (Дшанхашәа Хьыма даалыхәаԥшын.) Хьыма, бзиала баабеит! (Днеины Хьыма лнапы лымихуеит.)
Хьыма (лхылҿы ччо). Адгәыр, уареи сареи иахьа ҳаибамбахьеи!
Адгәыр. Сара Викараарҿы сыҟан, банбазбоз?!
Хьыма. Уара уиашоуп, Адгәыр. (Зафас иахь.) Шьҭа саргьы сцалап. Ахәыҷқәа амузыка иазыӡырҩлааит.
Зафас. Бмыццакын. Ара баасзыԥши. (Дцоит.)
Адгәыр асасааирҭа дыҩнагьыжьуа акы аԥшаара даҿуп.
Хьыма. Бнатәа, Вика.
Вика. Иҭабуп, сгылаз.
Адгәыр (даалҟьаны). Аа, амагнитофон суадаҿы иҟоуп. Ара быҟаз, уажәыҵәҟьа иаазгоит. (Дыҩны дцоит.)
Хьыма. Вика, шаҟа бхыҵуазеи?
Вика. Жәибжь шықәса.
Хьыма. Аҵара абабҵои?
Вика. Амедицинатә училишьче сҭоуп.
Хьыма. Афырԥҳәызба!
Дааҩналеит Зафас. Вика лахь днаԥшны Хьыма дынлыдгылоит.
Зафас. Уаҵәыҵҟьа, уаҵәыҵәҟьа иалабҵоит.
Вика ақәҩырҭа столахь днаскьаны, лган реиарханы, журналк дахәаԥшуашәа дгылоуп. Зафас еилаҳәарак ааҭиган, Хьыма лахь инархханы, ибжьы ныҵакны дцәажәоит.
Абра азхара ыҟоуп. Уаҵәыҵәҟьа, ибаҳама?.. Уаҵәыҵәҟьа иалабҵоит.
Хьыма (даакәанызанны). Иаҭахым, Зафас, макьана ҳааԥшып.
Зафас Хьыма лыжәҩа ихшьыз асумка аартны иику аилаҳәара нҭеиҵоит. Хьыма дгәырӷьаҵәа дааҟалоит. Вика лахь дынхьаԥшуеит. Уи дышрыхәамԥшуа ангәалҭа, Зафас иӡамҩа днагәыӡуеит.
Идуӡӡаны иҭабуп.
Лҿыналхоит. Ашәаҿы Адгәыри лареи ааиҿаҳауеит.
Абзиараз, Адгәыр!
Адгәыр. Џьулбарс ҿаҳәоуп, акы бацәымшәан, Хьыма!
Хьыма дцоит, Зафасгьы длышьҭаланы дцоит.
Адгәыр. Вика, уажәыҵәҟьа, уажәыҵәҟьа амузыка ҟалоит.
Вика аччаԥшь лҿықәҳәҳә Адгәыр дихәаԥшуеит. Адгәыр амагнитофон аусура иалаиргоит. Илахҿыхӡа иҟоу ркәашагак аҳәоит.
Бааи, ҳкәашалап.
Адгәыр амузыка дацкәашоит. Агәырӷьара дыхнаԥааны дамоуп. Икәашашьа хԥароуп. Днеины Вика лнапы дахоит дицкәашарц.
Бкәашала, Вика, бкәашала.
Вика дихәаччо ицкәашара далагоит. Аԥарда леиуеит. Амузыка абжьы иаразнак еиқәтәаӡом.
Аԥарда
Ахԥатәи асахьа
Ахҭыс иахьымҩаԥысыц имҩаԥысуеит. Сониеи Викеи асасааирҭа аилыргара иаҿуп.
Вика. Нана, абри Зафас Кадыр-иԥа есымша илахь зеиқәузеи?
Сониа. Уи игәы змырҭынчуа рацәоуп, илыбхәузеи?
Вика. Изакәу сыздыруам, аха сгәы дрыцҳанашьоит.
Сониа. Жәларык зқәыӡбахьоу, уажәы бара ба-баизкашәеи? Дрыцҳашьатәызар дрыцҳазшьаша имаӡам џьыбшьома. Араҟа зегьы уала-ҭахыла еибаркуп. Ирыцҳашьатәыҵәҟьоу Адгәыр иоуп.
Вика. Ишсабҳәара, нана, Адгәыр дааизар абас дыҟоума?
Сониа. Зафас убри иҷкәынзаҵәгьы иԥсы деиҭеит.
Вика. Ишԥа! Зафас Кадыр-иԥа Адгәыр дихӡы-ӡаауа, бзиа дшибо еиҭаҳәашьак амаӡам. Егьарааны дубаргьы иара дицуп.
Сониа. Ус иагьыҟами, аха иазыбуазеи, иара ихҟьаноуп Адгәыр ихы шеилагаз.
Вика (иџьашьаны). Иара ихҟьаны шԥа?
Сониа. Ишԥа бымбои, Зафас Кадыр-иԥа иан
иааз ихыԥша ӷәӷәан, дуаҩ дуун, сара соуп ҳәа иҽҭҳәаны адунеи дықәын. Зегьы импыҵаманшәалахон. Ус изынагӡоз џьишьозар акәхарын, аха иахьа деилаҳаны, уаҩы имԥан дықәымло, ихалазаҵәык аҩны дыҩнахеит. Ишыббо, ҳара ҳауп ҭынхас дызхаанханы имоу, ҳаргьы ҳзакәытә ҭынхацәоузеи. Иара иҳәанеиԥш, даҳзыфеидамзар, илымҳа саркьада ибараҳа ҳаибараны дауҟахыз. Убас егьа иҟазаргьы, ақьыранџьраҵәҟьа сҭахымызт, аха бара бзыноуп, Вика, абри аҩнаҭа сзадхалаз. Мышкызны схи снапи меихәо иҟалозар, ибхабмыршҭын абарҭқәа.
Вика. Акы бшаҿыз даҽакы бналагеит. (Гәынамӡарыла.) Уи зыхсабҳәауазеи? Сызбазҵааз нагӡа.
Сониа. Абри бара бгәы ԥшқарахны бабасхылҵи! Зны-зынла баб иҟазшьақәа бхыскаауеит.
Вика. Исыздырам. Уи сара зныкгьы дсымбацызт. Нана, ибымҳәои ишыҟалаз.
Сониа. Шьыжьшаанӡак, идачаҿы иҟаз иԥҳәыси ихәыҷи иманы дшаауаз, имашьына ицәымҩахҟьан, ишиашаз еихатә гәашьак ианҟьазаап. Ивараҿы иԥҳәыс дҭатәан. Ашә аатын дыҭҟьаны дахьынкаҳаз дԥыххааса дцеит. Иара ихаҭагьы дҟәаҟәа-чаҟәаны акыраамҭа дышьҭан, аха ишыббо, деиқәхеит.
Вика. Адгәыр?
Сониа. Адгәыр изаҟаразаалак кьыск имоуӡеит, аха иалабхузеи, иара убраҵәҟьа ихы еилаԥсеит. Аҳақьымцәа убасҟан убра дызлаԥшыз ауп изхарартәуа.
Вика. Шаҟа дрыцҳаузеи Адгәыр, нана!
Сониа. Убас дшыҟоугьы бареи сареи хараӡа дҳаиӷьуп.
Вика. Бысзеилкаауам.
Сониа. Шьҭа бхәыҷым, изыбзеилымкаарызеи? Абри ҳаҩнагьежьуа ҳзыҩноу аҩны, ҳара иаҳтәызар еиҳа еиӷьбымшьаӡоз? Ҳзыҩнагылоу ахан хьыҵәцара изтәыда бымҳәои? Адгәыр итәуп. Убри анаҩсан, ибдыруоу бара, Зафас Кадыр-иԥа ҳәа ирыцҳабшьо,
шаҟа мал рҳаны имоу? Убарҭқәагьы Адгәыр иоуп изтәу, нас сызлаиҵамшьыцри? Ибымбои шаҟа ҵуа, сапог иашак бзаасхәартә сҟамлеижьҭеи. Бара бгыланы Адгәыр дхагоуп ҳәала, зегь акоуп имоу бауам, ишәу бшәылом.
Вика. Бҳарамымхан, нана. Адгәыр иҵашьыцша дыббахьоума, иахьарнахыс сара уи еиҳагьы дрыцҳасшьоит.
Иааҩналоит Зафаси Адгәыри. Адгәыр Вика даниба дгәырӷьоит. Дынлыдԥалан, лакҭала дгәырӷьо дылҿаԥшуеит. Лнапы ааникылоит, иауижьуеит, ҩаԥхьа иааникылоит, иауижьуеит.
Сониа. Иахьак акыр шәаалаҩеит.
Зафас. Иаабап Адгәыр икрыфара ишахәо.
Адгәыр Зафас иажәақәа ихы иазишьҭӡом. Ақәҩырҭа стол днахаххны, журналк аақәхны Вика илирбоит.
Адгәыр. Вика, ари ажурнал ббахьоу? Ибҭахызар ибысҭоит.
Вика ажурнал аԥхьара дналагоит.
Сониа. Вика, бара шьҭа бналбааны ҵаҟа еилырга.
Вика (Сониа лахь даахьаԥшны). Ибзиоуп. Уажәыҵәҟьа сцоит.
Адгәыр илақәа шаҟьшаҟьо агәырӷьара рхны, ихы наҭа-ааҭо Вика длыхәаԥшуеит. Зафас адиван дықәтәаны дырзыԥшуеит.
Адгәыр. Ибгәаԥхоу, Вика?
Вика (Адгәыр иҟаиҵақәо ддырччо). Исгәаԥхоит, Адгәыр. Ара изымбац акиносахьақәа ирылацәажәоит.
Сониа. Аҳы, Вика, бца шьҭа.
Адгәыр ихы-иҿы ихаччо ихы ирҵысуеит. Вика ашәахь лҿыналхоит.
Адгәыр. Баба, саргьы ҵаҟа сылбаауеит.
Зафас. Уа Вика улԥырхагамхан.
Аҩыџьагьы цоит.
Сониа. Саргьы агҿаҩра сныгҿалап. (Дцоит.)
Зафас адиван абӷа дадиааланы ҩада дыԥшуеит, нас иҽаархәаны акы дазхәыцуа ҵаҟа дышьҭаԥшуеит. Ҩаԥхьа адиван азқәа днадиаалоит. Адгәыри Викеи излацаз ашәахь илаԥш кыдхаланы дыԥшуеит, нас акы дшазхәыцыз мҩашьо ибӷа даахықәтәалоит. Изнапык ала илахь ааирҟәыҷуеит, ус дыштәо ашырҳәа дҩаҵҟьоит. Илаԥықәшәарҭа кны алеиҩеира далагоит. Инапы раҵәаны иаԥхьаҟа иааиҟьоит. Дааҭгылоит.
Зафас. Ех, Зафас, Зафас, зынӡаск агәыӷьра уцәыӡит. (Сониа дызлацаз ашәахь дыԥшуеит. Ус маҷк дааҭгылоит, нас ибжьы аарҿацаны ҿиҭуеит.) Сониа!
Сониа лыбжьы лыргоит.
Абраанӡа бааиуандаз!
Сониа дааҩналоит.
Абна акресло татаҿы баатәеи, Сониа.
Зафас илаԥш аарыӷәӷәаны Сониа дҭиҵаарашәа дылҿаԥшуеит. Сониа Зафас иҿаԥшылара даршанханы дамоуп.
Сониа. Узсыԥхьеи, Зафас?!
Зафас. Бнатәа, Сониа, бнатәа. Сара бара бҿы аус ӷәӷәа сымоуп.
Зафас акы дшаргәаҭеиуа иныԥшуеит, длеиҩеиуеит. Илакҭеи илахьи иаарӷәӷәаны инапы нархьишь-аархьишьуеит. Сониа илзымбатәбараханы дизыԥшуеит. Зафас дааҭгылоит, нас иаалырҟьаны ҿааиҭуеит.
Ишсабҳәара, Сониа, абри бара ибымоузеи, ибых-ӡузеи?
Сониа. Шаҟа ҵуазеи абра сыҟеижьҭеи, аха асеиԥш усазҵаауамызт, иахьа изыхҟьазеи?
Зафас. Шьҭа ҭаацәарак реиԥш ҳҟалеит, еиҳа ҳаибадыруазарц сҭахуп.
Сониа. Абыржәы сшааубо сыҟоуп, хыхь, ажәҩан ҵаҟа – адгьыл, егьирахь – схәыҷи сареи. Исхашҭыз (дахыччаны), еиҭах шкафки диванки сымоуп. Ажәакала, Анцәа синыҳәаны сыҟоуп, ус акәӡами?
Зафас. Ибасҳәараны исҭаху базыразхар аӡы шыцәаз избаз биҩызахоит, Сониа.
Сониа (лылаԥш наидырхаланы дыччо). Ԥҳәысыс сугарц иакәымкызааит...
Зафас. Ажәа бнысҵар, мап бкрызу?
Сониа. Ианыснуҵалак аҭак усҭап.
Зафас. Бара, Сониа, зхы иақәиҭу аԥсаатә баҩызоуп. Сара сеиԥш иҟоу аҵлаҳәысҭа иҿы бзаанхарымызт. Ԥсы зхоу зегьы ԥхарроуп изызгәышьуа, сара сымаха-сышьаха шлахьеит, сеиқәыхь-шәашәахеит, шьҭа сызҭаххараны иҟада?
Сониа. Дзыҟами, Хьыма дыҟоуп, насгьы узырҭаххаша маҷхума.
Зафас (ибжьы аарымчны). Бара ибдыруама Хьымеи сареи аиуара шҳабжьоу? Аҵашьыццәа иҳаб-жьаргалаз бара ихабымҵан.
Сониа. Бга ахьҭам ла ҭашӡом. Зегьы ирдыруа сара сҿы иумырмаӡан.
Зафас. Исзеилыргом бара абысҟак Хьыма дзыбҭахым.
Сониа. Дзысҭаххари? Ԥҳәыск дызлаҟам салаҟам саргьы, ахыбаара сылоуп, аҵашьыцрагьы здыруеит. Зегьы рхазы феидак иашьҭоуп.
Зафас. Иарбан феидоу сара сҟнытә ибоурц иб-ҭахыз?
Сониа. Маҷхума, иааугәаԥхар, ҳәынҭқар ԥҳәыск леиԥш саақәургылоит, нас уаанӡа сзакәыз, сызлаҟаз аӡәгьы игәылаиршәараны дыҟоума.
Зафас. Макьанагьы ус быҟалара иахымԥаӡац.
Сониа. Изла?
Зафас. Ибзианы бысзыӡырҩ, цқьа базхәыц, ишәа-иза. Сара сшазхәыцуала, баргьы саргьы ԥсеив-гаганы, ԥсҭаҵаганы иаҳзыҟаларатә избоит.
Сониа. Зны уналага, нас иаабап.
Зафас. Сониа, гәаартыла сбацәажәарц сҭахуп, саагылазаргьы абас гәҭыӷьӷьала уаҩы симацәажәац. (Маҷк дааҭгылоит.) Ауаҩытәыҩса, Сониа, ԥсҭазаарас имоу уаҵәтәи амшлашароуп. Уаҵәтәи амшлашара иара изы ишыҟамло анидыр, иахьатәи гәыҭшьаагаханы изыҟалоит, хаара-бзаарак изықәымкәа адунеи еизадахоит. Гәыӷырҭа змам, Сониа, аԥсыгага даҩызоуп, убри ауп саргьы сзеиԥшу.
Сониа. Ус ухы иазумҳәан, шаҟаҩ уҵашьыцуада макьанагьы?
Зафас. Хаҭала сара исыҵашьыцра уаҩ дҟалараны дыҟаӡам. Саӷагьы идыскылом сара сҭагылазаашьа.Изҵашьыцуа, Сониа, сынхареи смазареи роуп. Урҭқәа сара иахьаҵәҟьа мап рцәыскуан, исымазар агәыӷра, издыруазар уаҵәтәи амш сара ишысзылыԥхоз.
Сониа. Усзеилкаауам, Зафас!
Зафас. Зныкыр ибаҳахьоума, Сониа, абри аҩыза ажәабжь: ҽнак зны еиқәара-шәараха амҩаду ианыланы шьоук шнеиуаз, ҽуаҩ хаҵак даарыхьӡеит. «Ҵаара ԥхашьарам, шәзыниазеи, шәымҩа абахо?» ҳәа днаразҵааит. «Абас-абас, хаҵа быргк дыԥсын, иҵәуара ҳцоит», – рҳәеит инеиуаз. «Уи дыԥсу, мамзаргьы дыԥсӡаҵәҟьоу?», – иҳәеит аҽуаҩ. Иажәақәа рзымбатәбарахан, инеиҿаԥшы-ааиҿаԥшит. «Сызшәазҵааз шԥашәзеилмыргеи! Сара еилыскарц ис-ҭаху, ихылҵыз хаҵарԥыск дыҟоу дыҟаму, абри ауп», – иҳәеит. Ааи, дыҟоуп, ҳәа аниарҳәа: «Дад, аду-неиаҿы имԥсуа уаҩ ҳаҟаӡам, аха иԥсӡацәҟьоу хылҵ дызмам иоуп. Ихраҭа бзиахааит», – иҳәан, иҽы днасын, зымҩа иҿынеихеит. Уи ахаҵа ахшыҩ ду змаз хәыцыҩ дуун, Сониа.
Сониа. Ус умҳәароуп, дычмазаҩызаргьы иухшаз дыҟоуп.
Зафас. Ааи, дсымоуп, схы-сыԥсы зыхҭнысҵо, сԥазаҵә Адгәыр, аха еиӷьын абас даныҟалоз аҽны ҳахҩыкгьы наҟ ҳдунеи ҳаԥсахызҭгьы. Хьаада-баада, гәҭыхада аԥсра, абри ауп анасыԥҵәҟьа. Сыуа-сҭынха, сыԥсы иахьымӡазҭгьы ишысзыҟаз еиԥш иаанхарын, џьара хылҟьа-ҿылҟьак ҟаларгьы, иара уа иааиқәдыртәарын, аха уи аҩыза анасыԥ сылахь ианымызт.
Сониа (лҽеиқәырпата). Ииашаҵәҟьаны, уара иахьа гәаартыла усацәажәарц уӡбит, амала измааноу сзеилыргом.
Зафас. Сԥаԥсаны адунеи сықәзырхаз, сыԥсра иахыццакуа, икылатәаны исзыԥшуеит, Сониа. Стәы-сымаа рылаԥш аларԥсны иркуп. Сыԥсы шҭоу исыӡбароуп убас, урҭ изаҟаразаалак сҟәырҷахак рмаӡартә еиԥш. Аха убрыгьы акәӡам сара сызмырҭынчуа. Иҟоуп ԥсыхәа змаӡам аҽакы – наунагӡа днасыԥдаханы даасымпыҵахеит сара снапала иҵысҟааз сыҵәҩаншьап – Адгәыр. Аԥсҭазаара сырблаҟьаны, агәам-сам еиԥш, наҟ хараӡа аҿықәахь сықәнажьишьҭеи, иара аԥсҭазаара аха-ҭагьы сцәымыӷханы адунеи сықәуп, аха убраагьы схы заласыгӡо Адгәыр изыҳәан ауп, Сониа. Сара саныҟамла уи ааӡаб иԥеиԥшхараны дыҟоуп. Иахьа абас дшыҟоугьы исҭахуп зхы иақәиҭу аӡә иеиԥш ихәаԥшларц, игәшәымшәа рҳәаларц, хәыҷҵас дыржьжьаларц, дрыцҳаршьаларц. Сара исҭахуп уи иааигәа дыҟазарц, есҽны иибарц ииҭаху, игәы ҭзыр-гәырӷьаауа, какаҷҵас иблақәа ирыххало ауаҩԥсы.
Сониа (лыбжьы ааларҟәны). «Сара исҭахуп» мацара азхозар ибзиан, аха улахь иану хырԥашьа амаӡам, Зафас. Баша иауырҳәах «ашәындыҟәра уҭаркыргьы улахьынҵа уаниоит» ҳәа.
Зафас. Биашоуп, Сониа. Сара абыржәы сзызхәыцуа акымзарак алҵуам, баргьы баназымааи. Ҳаизыразхар, хымԥада, Адгәыр илахьынҵа ӡбахоит.
Сониа (Зафас иажәақәа џьашьаны). Сара сҳәахьа ҟало иҟазҭгьы, абри уара угәы ззыҳәо саргьы саҳәарын, аха ус сыҟам, нас исылшоны иубои?
Зафас. Сониа, бара нцәахәык иеиԥш бысзылыԥхарц былшоит.
Сониа. Уажәақәа сдыргачамкуеит.
Зафас (илахь рҟәыҷуа длеиҩеиуеит). Сониа, ӡәыр ихы дақәиҭны дыҟазар, уи бара бакәхоит. Суа бҳәом, сҩыза бҳәом, урҭ рыбз иаҳәарызеишь ҳәа бхәыцуам, бхы иԥнаҟаз ала бныҟәоит. Ҳара ус ҳзыҟаҵом, жәлалоуп ҳашхәыцуа. Ужәлантәқәа уаарылкьны, ухы иҭашәаз ала уҿаныноуха, ҳаӷеимшхара, ухы ҭаурхеит ауп. Ҳара ҳҿы ауеи аҭынхеи уанлыԥшықәырҵа, уӷьацараны уҟаӡам, адунеи зегь цәыркшаны иааухадыргылоит.
Сониа. Усзеилкаазар, акгьы умамкәа адәыцәҳәы уқәтәаз аҭахызаргьы, аха ухы иаӡбуа уақәиҭызар, насыԥ умоуп, ус аума?
Зафас. Бара насыԥс ибшьо амал акәзар, ига, Сониа, сара иаасымоу смал зегьы.
Сониа (гәҭынчымрак лоуны). Сара уаҳа сылшом, иҳәа иаартны сара сҟынтәи иуҭаху?
Зафас Сониа дынлыхәаԥшуеит. Игәҭакы аҳәара шицәуадаҩу иныруа длеиҩеиуеит. Ҭынч далагоит ацәажәара.
Зафас. Ибызгәаҭо, Сониа, Адгәыр Вика данибалак шаҟа иԥсы ҭало?
Сониа. Игәшәымшәа ахьылҳәо длеигәырӷьоит. (Лгәы лҽанҵаны.) Узсазҵаауазеи?
Зафас. Ишԥабасҳәари… (Дааҭгыланы дынлыхәаԥшуеит.) Викеи Адгәыри еицәыӡырц сҭахым.
Сониа (Зафас иажәақәа лзымбатәбараханы). Иуҳәаз иаанагозеи?
Зафас. Хаҵареи ԥҳәысреи рзеилазарц сҭахуп, Сониа!
Сониа (дҩаҵҟьоит. Лыбжьы шьақәҟьаны). Уара уеилагеит! Уеилагеит уара! Мап! Мап! Уара ухәымган, ушыхәымгаз уагьаанхеит!
Зафас. Бҽаанкыл, Сониа, бҽырҭынч. Зны ибасҳәаз базхәыц.
Сониа. Сониа зхы апату зцәыӡхьоу ԥҳәысуп, дазааип угәахуит, аха уара иухауршҭит сара Вика сышлану. Иазхоуп!
Сониа ддәылҵырц лҭахуп, аха Зафас лнапы ааникылан, дауижьуам.
Зафас. Сара аҩсҭаацәа ирфахьоу уаҩуп, Сониа. Ибылшозар саҭабымҵан. Избоит саџьал ааины сҟәаҟәа ишкыдтәалоу. Адгәыр сышизхәыцуаз, сыхшыҩ схыҵны ицеит. Аӡыблара иалахаз сиҩызоуп. Аҭәиц сахьынҳалоит. Изуа-исҳәо сзеилмырго снеихьеит. Бара аԥсҭазаараҿы ибымбац, бызнымиац арбану. Иснычҳа сажәақәа. Баахьаҳә сара сахь.
Сониа. Соужь наҟ. Сара уаҳа сзуҿаԥшуам.
Зафас. Сбара базгәышьуа быҟазаргьы, сбаха баӡаӡом, Сониа. Аԥсцәаҳа иуардын ҵеиҳәахьеит. Уи сара ибзианы дыснырхьеит. Исзеилымкаац, исзалихыз амш ауп.
Сониа. Соужь. Сара уаҳа сылшом. (Лнапы Зафас имжәаны ашәахь лҿыналхоит.)
Зафас. Ибцәыӡуа закәу еилымкаакәа бцоит, Сониа.
Сониа ашәаҿы даннеиуа даагазҽазуеит. Лнапсыргәыҵа ашә инадырӷәӷәаланы даагылоит.
Сониа. Слахаҵ гьежьуеит.
Зафас (Сониа лмахәар днаҵагыланы). Арахь бааскьа. Маҷк быԥсы ааиҭак. (Акреслаҿы диртәоит.) Аџьабаа ббацәоит, Сониа. (Аԥенџьырқәа ааиртуеит.) Бышԥаҟоу уажәы?
Сониа (лыԥсыԥ налыхәганы, лылацәақәа еиқәԥсаны, ашьшььыҳәа). Еиҳа сеиӷьуп, аха амхылдыз сакызшәа сызгылом.
Зафас. Аԥсабара амчқәа аус руит, Сониа. Сара аргамаду избоит доуҳак бшааннакыло. Издыруада убри адоуҳа аԥсҭазаара ахаҭа ԥсыс иахазаргьы. Саргьы сҵыхәтәа нымҵәарашәа збо салагеит. Былақәа хты. Бареи сареи уажәы аӡиас шыцәаз збаз ҳаиҩызауп, Сониа.
Сониа (лыбжьы ларҟәны). Уџьнышуп. (Лхы лнапы адкыланы.) Уџьнышуп уара. Суҳәоит, сеилоумган…
Аԥарда
Аԥшьбатәи асахьа
Сониеи Викеи зыҩноу Зафас иҩны актәи аихагыла ауада. Ауада иҭбааҭыцәӡа иҟоуп, аҭӡамцқәа рыԥштәхәы бзиоуп. Ауада иҩнагылоуп диванк, шкафк, ҩ-ҟәардәк, зегьы ажәуп.
Вика лхы ларҟәны, лывара Сониа илеирханы адиван дықә-тәоуп, насҭха акресло аҿы дтәоуп Сониа.
Сониа (дҩагыло). Сара аԥсҭазаара злаԥысымшәац акымзарак ыҟам, схәыҷы. Сҳәатәы хаҵа. Сара бара насыԥ бымазарц сҭахуп.
Вика. Макьанагьы бажәақәа рыгәра сызгом. Ари зегьы ԥхыӡ ҿаасҭоуп, нана. (Лхылҿы лкуеит.)
Сониа днеины Вика дналгәыдлыҳәҳәалоит.
Сониа. Бара, сгаӡа хәыҷы, макьана бцәаныррақәа ԥыбымшәац. Бгәы иаанагоит быԥсҭазаараҿы быбзиабара аӡәызаҵәык ибҭарашәа, аха уи аҩыза амч ауаҩытәыҩса дызшаз илаимҵеит. Адунеи аҿы зегьы-зегьы еиҭаслароуп, иҳашҳатәраны иҟамларц азы.
Вика (Сониа дџьашьаны дналыхәаԥшуеит). Бара багьфилософзаап! (Иԥсаданы дааԥышәырччоит.)
Сониа. Бысхымыччаӡан. Сара саҟара ацәгьеи абзиеи збахьада. Жәаҩа шықәса анысхыҵуаз сеиҭымхеит, уинахыс аԥсҭазаараҿ аӡыблара снахәланагалан сыргьежьуа-сырхынҳәуа сшамаз аҟырҟы скылганы адәышкәаӷьаз снықәнаргылт, иагьеилыскааит убасҟан аиааира ззымго насыԥ шимам.
Вика (лҽаалыдхны). Сара иахьа бысзеилыргом.
Сониа. Сара саасҭа аҵара бымоуп, аха ибымам аԥышәа. Убри ауп сҳәатәы хабҵарц зысҭаху.
Вика. Нана! (Сониа лқьышә лнапы надылкылоит.)
Сониа (Вика лнапы аанкыланы). Ауаҩытәыҩса, схәыҷы, иҭахрақәа нҵәара рықәӡам. Убарҭ иҭахрақәа наӡо ианалагалак, гәахәараны, насыԥны изыҟалоит. Урҭ назыгӡо лшароуп. Лшарада иааира зыҟалом. Аиааира – гәырӷьароуп, агәырӷьара – анасыԥ иамҵәыжәҩоуп. Бара урҭқәа макьана ибзеилмыргац.
Вика (лнапқәа Сониа лыхәда инахьшьны лҽылгәыдлыҳәҳәалоит). Бџьашьатәноуп бышцәажәо. Уаҩ иимҳәац хшыҩҵакык бҳәазшәагьы сҟалеит. Уаҳа акыр бзацҵару? (Дгәыбзыӷуа дылҿаԥшуеит.)
Сониа. Ааи, Вика, сара иахьа зегьы басҳәарц сыӡбит. Шьҭа бҭыԥҳауп, еилыбкаароуп.
Вика. Уаанӡа исыдбгалоз бхаршҭны, иҳәала бара иаабҭаху зегьы.
Сониа. Адунеи акаҭеиԥш иҳауп, схәыҷы. Зегьы-зегьы еимадоуп. Сыԥсы иаҵаҵәахны исымаз амаӡа изцәырызгазгьы нас базхәыцып.
Вика (лнапқәа аалҟәылгоит). Бара исцәыбӡоз маӡа быману!
Сониа. Оо, соуԥшәыл хәыҷы, (лнапы лхы ины-қәылшьуеит.) ауаҩытәыҩса дпеипеиуа маӡала дышҭәу убриҵәҟьагьы бзеилымкаац.
Вика (лцәа дааҭасны). Иҟалап сгаӡазаргьы.
Сониа. Бӡырҩла, схәыҷы. (Даалгәыдлыҳәҳәалоит, даақәыԥсычҳаны.) Усҟан ҩажәихәба шықәса схыҵуан, иара, сара саасҭа акыр шықәса деиҳабын. Сара уи ажәа сниҵап ҳәа зынӡаскгьы сгәы иаанагомызт, убас еиԥш сидыруан,.. аха зегь лахьынҵоуп – бзиа сибеит. Ҳанеиднагала ауха: «Бара сара сзы абыржәоуп баниуа, уаанӡатәи Сониа шьҭарнахыс дыԥсит, ус сҳәеит ҳәа иҟамло акгьы ыҟаӡам, ҩаԥхьа лыԥсы бхалар, усҟан бхала сыла бҽабмырбароуп», – иҳәеит, саргьы сизыӡырҩуан сыԥсеиҵкьыс иара деиӷьашьо. Жәҩангәашәԥхьара сзаатын аргамаду ҿыц сизшәа схы збон. Хьаҳәа-ԥаҳәада иареи сареи ҳхала ҳанхон. Иусурантәи даандаз ҳәа дыгәхьааго, сизгәыкуа сизыԥшуан. Убас наунагӡа сыҟазаауаз џьысшьон усҟан. Хышықәса ааҵуан еиԥш, схы-сгәы зегьы ицқьашәқьаӡа ишыҟаз, аҭаацәара иалаз хаҵаки сареи машәыршақә ҳаиниеит. Уинахыс сшьара сықәҟьеит, сгәы-сыԥсы иара илаҵәеит, сыхшыҩ схыҵит. Сгәаҿы иит еиҭаҳәашьак змамыз, хәыцра зҭахымыз аҽа бзиабарак. Убасҟан бара сцәа балашәеит.
Вика (даагачамкны). Ари бара гызмалшақә ибхәыцит, мцуп ибҳәо.
Сониа. Ааи, Вика, убри ахаҵа иҟынтә сцәа балашәеит. Исҭаххеит сара усҟан адунеи бықәсымҵарц, аха исиааит бара бызхылҵыз абзиабара. Ашьҭахь қьаадбӷьыцк аашьҭысхын, схаҵаҵәҟьа изызҩит, зышьҭамҭа ыӡхьаз Сониа, ҩаԥхьа лыԥсы шысхалаз, аха сара акымзарак шысхарам, ауаҩытәыҩса иҳарамра дышазымиааиуа. Сықәҵит схахьынахаз. Сықәҵит избанзар, уи иҿаԥхьа сыламыс ԥхашьон, сгәы дагьрыцҳанашьон, бзиагьы дабон.
Вика. Нас беилазгазеи бара абысҟак?
Сониа. Еиҭаҳәашьа змам базҵаауеит, схәыҷы! Усҟан мцабызҵас сеибазыркыз ацәаныррақәа аӡыблара иаҩызан, аанкылашьак рымамызт, шәым
ҭақәак ирыдамзаргьы игәахәара ԥсыршьагоу аиааиразы ихышхыҵәаны ижәылон. Абри аамҭазы уаҳа акымзарак уҭахӡам.
Вика. Изакәытә иааироузеи ибгаз, бара бзиа бызбоз дыбцәыӡзар?
Сониа. Оо, сыӡӷаб хәыҷы, бара иԥыбымшәац уцәанырра ҟәымшәышәқәа зырԥсаҳәз атәым хаҵа ихыхра иунаҭоу агәахәара закәу.
Вика (лылақәа хҩаны лхы лкуеит). Анцәа срыцҳашьа! Иҟалап бара избо зынӡаск сыбхымшаӡазаргьы. Мап, бара исабҳәаз хыҭҳәаауп. Схы сгәы ахшәаны зегь сзеиԥшхарц бҭахуп.
Сониа. Бҽырҭынч. (Длыргәыбзыӷырц лҭахуп, аха Вика днаскьоит.) Ихаҵа, сара бара бзы сыԥсы шҭоу. Бара бзыноуп еиҳарак сара схаҵа сзиԥырҵыз, мамзар уи сзымӡо сыҟамызт. Уи иаҩызаӡам аҳәса ргәы иҭаҵәахны ирымоу.
Вика. Зегь акоуп, иҟоуп абзиабара иаша, сара уи агәра згоит.
Сониа. Раԥхьаӡа зегь убасоуп ишхәыцуа, саргьы ус акәыз џьысшьон, сгәыӷрақәа аӡшәахеиԥш икабаанӡа.
Вика. Бара бдунеи сара исыцәтәымуп, еилкаа бара абри! Срыцҳашьа!
Сониа. Ҳарҭ зегьы аԥсҭазаара ҳаиԥшны ҳаҿ-гәыҳәаауеит, сыӡӷаб. Аԥсҭазаара аныҟам, акымзарак ыҟам. Ус анакәха, узызхәыцша уԥсҭазаара арманшәалароуп. Игәынкыл сажәақәа, иаага бхаҿы, ан лыхшараз абзиоуп дзышьҭоу.
Вика адиван лшьапқәа нылаҵаны, лхы кны, днаҳәны азқәа лҽадырӷәӷәала дтәоит, лхы лымагәыхьха.
Иааҩналоит Зафаси Адгәыри. Адгәыр Вика дналхыххуеит. Илақәа шаҟьшаҟьо, блала ауада ааимданы, Сониеи Зафаси днарзыԥшуиет. Иҟаиҵара изымдыруа дшанхашәа дгылоуп.
Зафас. Сониа, ишбасҳәаз еиԥш, уаха аҩны сҟа-лаӡом, уаҵәынӡа Адгәыр абра дышәзынсыжьуеит. Амарџьа, џьара дцар бымун.
Сониа. Угәы рҭынчны уца, сара уи лаԥшыда даансыжьуам.
Зафас. Адгәыр, ара уаасыдгыли. (Адгәыр дхьа-тиԥатиуа дааидгылоит.) Дад, саанӡа абра уҟоуп. Вика лгәы умырҿыӷьын. (Иҟәаҟәа днас-насуеит).
Адгәыр. Саргьы сугарауазеи уахьцо.
Зафас. Аҽазны, сыҷкәын, аҽазны. (Ихы днагәыӡны дцоит).
Адгәыр (днеины Вика лыбӷа днас-насуеит. Дгәырӷьаҵәа дыҟоуп.) Вика, сара уаха шәара шәҿы саангылоит.
Вика (лтәашьа мԥсахӡакәа лыбжьы ларҟәны). Узаанымгылоузеи, ари аҩны зегьы уара иутәыми.
Адгәыр. Вика, сара амагнитофон арахь илбаазгеит.
Маҷк ҭынчроуп.
Вика, иахьа ажурнал «Агәабзиара» ҳзааргеит. Абар! (Лышҟа ирххоит.) Вика, ажурнал «Агәабзиара» бзаазгеит, ибымбаӡои, исымх. Вика, аҵларкәкәеиԥш адиван бызкыдтәалои?
Вика дамхаччоит.
Сониа. Убас дуахәмарырц лыӡбит. Унапы нлыкәыршаны дадх.
Вика (ашырҳәа дхьаҳәны даақәтәоит). Усыламкьысын.
Адгәыр (лҿаԥшылара изеилмырго). Бҵәыуозма? (Илақәа ҭырхаха длыхәаԥшуеит.)
Вика. Сышԥаҵәуоз, сахьыччоз умбаӡоз?
Адгәыр (ашәахь днаскьоит. Ҵаҟа дышьҭаԥшуеит, акы дашьҭоушәа иҽеиқәырпата). Баба џьаргьы дцаӡомызт.
Сониа. Уара иалудыраауазеи? Ииҳәаз умаҳаӡеи?
Адгәыр. Баба лассы даауеит.
Сониа. Дымцацкуа дыгәхьааугама, арԥыс замана?
Адгәыр (даалахҿыххоит). Сара баба бзиа дызбоит.
Сониа. Сара, Адгәыр?
Адгәыр. Бароу? (Даахәыцны, ихы ырнааны длы-хәаԥшуа.) Бара… бара, исыздырам.
Вика. Адгәыр, афырхаҵа!
Сониа (инықәырҩшәа). Сара бзиа сшәымбан, аха шәара бзиа шәеибаба.
Адгәыр (дгәырӷьаҵәа). Акы бацәымшәан. Ҳара бзиа ҳаибабоит. Усами, Вика?
Вика (лылақәа ҭраа дихәаԥшуеит, лыбжьы ԥсаданы). Усоуп, Адгәыр.
Адгәыр (дынлыдтәаланы). Ари ажурнал баԥ-хьахьоума? (Иналиркуеит.)
Сониа (дынрыдгыланы). Шәҩыџьагьы шәгыли. (Игылоит.) Абрахь астол ахь шәнаскьа. Адгәыр, уара уаасыцхрааи. Адиван уҩаханы исызки. (Агәабани, ахчи, ахызеи ааҭганы аиарҭа ҟалҵоит.) Уара абра ушьҭалоит, Адгәыр.
Адгәыр. Ибзиоуп.
Сониа (Адгәыр Вика лахь дынхьарԥшны, иныҵакны). Викагьы абра дышьҭоуҵоит… уара уҿы, Адгәыр, еилукаама?
Адгәыр (дгәырӷьаҵәа, ихы ыршаҟь-шаҟьо). Ибзиоуп! Ибзиоуп, Сониа. Зынӡак сааигәа дыҟазаауеит. Слыдыӷәӷәаланы сышьҭалоит дымшәарц.
Сониа. Афырхаҵа, Адгәыр. Усгәаԥхоит, усгәаԥхоит, шьҭа сара хыхь сцалап, уахала уаҳагьы сылбааӡом. (Вика дынлыхәаԥшны.) Бара бхы ырманшәал. Бан ибзеиӷьалшьаз Анцәа дақәныҳәоит. Адгәыр, аамҭа цахьеит, аҵх шәымгакәаны шәышьҭал.
Вика (лыбжьы ырмаҷны). Бдәылҵ лассы.
Сониа дцоит.
Вика лхы лыкәаҽны дтәоуп. Адгәыр игәалаҟазаара шьҭыҵны, Вика лышьҭахьала днеины амагнитофон аусура иалаиргоит. Амузыка абжьы рдуны иаҳәоит. Вика даахьаԥшуеит.
Адгәыр. Акассета ҿыцқәа баба исзааигеит.
Вика. Абжьы рхәыҷы. (Абжьы ирхәыҷуеит.)
Адгәыр. Бааи ҳкәашап.
Адгәыр иҽырқьачақьны акәашара далагоит. Вика лыла ҭраа дизыԥшуеит. Дамхаԥышәарччоит.
Вика, бгыл. (Иара иахь дааԥхьо инапы иҟьоит.)
Вика. Сызгылаӡом, Адгәыр.
Адгәыр. Избан?
Вика. Сгәы еиҟарам.
Адгәыр (акәашара даҟәыҵны). Ибыхьуазеи, Вика?
Вика. Исыздыруам.
Адгәыр гыӡ-ҳәыӡ ҳасабла дыччоит.
Узхыччои?
Адгәыр. Быхәмарноуп ишыбҳәаз.
Вика. Ахьҭа сакуеит.
Адгәыр. Аа, уажәыҵәҟьа, уажәыҵәҟьа. Исгәалашәеит…
Ауада дындәылҟьоит. Лассы дааҩналоит. Дгәырӷьаҵәа дублионкак икуп.
Вика. Ари иабантәааугеи? Изтәыда?
Адгәыр (дыччо). Бара ибтәыми. Баба ибзааихәеит. Ҳанааиуаз аҩналарҭаҿы иаанижьит. Санцалак, уара унапала илыҭ, иҳәеит. (Илышәхаирԥоит.) Бамырԥхо? (Вика адублионка лыжәҩахыр ианахлырыҩлак аҟәардә ахы инықәҳауеит.) Бара ибтәуп, Вика. Баба ибзааихәеит. Ибышәҵеи, ишыбнаало гәасҭоит. (Аҽыгә-ҽыгә дыччоит.)
Адгәыр Вика лнапы кны диргылоит, адублионка налышәхарԥаны ахәда аԥхьақәа неидкыланы даалеиҳәоит.
Ибнаалоит, ибнаалоит. (Аҽыгә-ҽыгә дыччоит, инапқәа еиниҟьоит, нас иаалырҟьаны ихы днас-нас-уеит.) Баангыли, ара бгылази.
Адгәыр ауада дындәылҟьаны сапогқәак иманы дааҩналоит.
Баба ибзааихәеит. Да, ибышьаҵеи…
Вика лхы лықәыжьны дгылоуп. Адгәыр аҽыгә-ҽыгә дыччо, лыжәҩахырқәа кны, дааганы адиван днылаиртәоит.
Шьҭа ибышьаҵа.
Вика. Усҟәаҵ, Адгәыр, сара удублионкагьы збом, усапогқәагьы.
Вика адублионка лышәхылырҩуеит. Адгәыр афырҳәа дынлыдтәаланы, лызшьапык ишьапы иаақәкны леимаа лышьихуеит. Вика дигәҭасуеипт.
Узҿу закәызеи?
Адгәыр. Сара ибышьасҵоит. Баангыл, бысгәыҵамсын. (Аҽыгә-ҽыгә дыччоит.)
Азхыцлакык илышьеиҵаз асапог Вика илышьылхырц шылҭаху, лганахь диасны аҩбатәигьы лышьеиҵоит. Ари зегьы ажәжәа-жәжәа ҳәа, дласноуп ишыҟаиҵо. Адублионка лышәхаирԥоит. Дгәырӷьаҵәа длыхәаԥшуеит.
Шаҟа быбзиоузеи, Вика! Баба ибзааихәеит.
Вика. Иҭабуп, Адгәыр, аха иҟауҵара удыруоу?
Адгәыр. Ыы?
Вика. Уаалаганы уаб исзааихәаз уманы хыхь ухал. Уара есымша исҳәо ҟаумҵои?
Адгәыр. Аха уажәы иҟасҵаӡом.
Вика. Иҟауҵоит, Адгәыр, мамзар сузгәаауеит. Хыхь ухаланы уиарҭаҿ ушьҭал. Арԥыс замана, ухала ушәома?
Адгәыр. Нас бара бхала бышьҭалома?
Вика. Ааи, схала сышьҭалоит.
Адгәыр. Абгақәа бырцәымшәаӡои?
Вика. Ақалақьаҿы абгақәа абаҟоу?
Адгәыр. Ақалақьаҿы абгақәа еиҳагьы ирацәоуп.
Вика. Уара зныкыр иубахьоума?
Адгәыр. Избахьеит, абыржәгьы избоит, аха Џьульбарс иацәшәаны арахь изааиуам.
Вика (Адгәыр дицәшәо далагоит). Уи бзиоуп. Аҳы, Адгәыр, шьҭа уца.
Адгәыр. Бабеи Сониеи ара ушьҭалоит рҳәеите?
Вика. Урҭ ирҳәаз акәым, сара иуасҳәаз ҟаҵа.
Адгәыр. Баба дсызгәаар?
Вика. Уи зныкыр угәы нирхахьоума?
Адгәыр. Исгәалашәом.
Вика (дӷьаҵәыӷьаҵәуа). Уца, Адгәыр, суҳәоит, уца лассы. Схы еиҳагьы исыхьуа салагеит. Сыԥсы сыршьа. Сышьҭалоит.
Адгәыр (дыччаны). Ибзиоуп. Сара маӡала схалоит, Сониа слымбарц азы.
Вика (лнапқәа еинҟьаны). Афырхаҵа, Адгәыр!
Адгәыр адублионкеи асапогқәеи аашьҭыхны иҿынеихоит, ашәаҿы днеиуаны даахынҳәуеит.
Адгәыр. Арҭ џьаргьы изгаӡом, бара ибтәуп. (Асапогқәа наргыланы, адублионка адиван ахы инахишьуеит. Дцоит.)
Вика днеины цаԥхала ашә алыркуеит.
Вика. Анцәа улԥха сыҭ ари нахыс. (Лыҵкы аалшәыхны аҟәардә ихылшьуеит, аҵкы умбо адублионка нақәылҵоит. Адублионка азы.) Шаҟа ибзиоузеи! (Дышьҭалоит. Ахыза лыҽшылалҳәо ашә аӡә дасуеит. Лгәы ҭҟьаны лиарҭа даақәтәоит.) Уарбан ашә иасуа?!
Адгәыр (ашә адәахьала). Вика, ашә аарты.
Вика. Аҩадаҟа ухал ҳәа уасымҳәеи, уажәыгь ара уҟоума?
Адгәыр. Уахь сызхалаӡом.
Вика. Избан?
Адгәыр. Ашә аарты, Вика. (Ашә ирӷәӷәаны дасуеит.)
Вика. Уца ууадахь, Адгәыр. Ууадахь уца, сара сызгылартә сыҟаӡам.
Адгәыр. Ара зехьынџьара ашәқәа аркуп.
Вика иҟалҵара лзымдыруа, лиарҭа дықәтәоуп. Адгәыр ҩаԥхьа ашә асра далагоит.
Ашә сзаарт, мамзар иԥысҽуеит. (Еиҳагьы ирӷәӷәаны дасуеит.)
Вика лиарҭа дҩылҟьаны ашә днадыххылоит.
Вика. Уаангыл, иаасыртуеит. Адгәыр, уаангыл.
Ацаԥха шаалыртызҵәҟьа Адгәыр ашә ааимԥааны дааҩнашылоит, убасҟан Вика игәалҭоит харԥзаҵәы дышгылоу. Лыбжьы ааҭрысны, лнапқәа нылгәыҵалкын, нас дыҩны лиарҭаҿ ахыза лҽылалкуеит.
Адгәыр (дгәырӷьаҵәа). Сара бызбеите.
Вика (аиарҭа аарла лхылҿы цәыҵыҳәҳәо.) Баша улақәа уржьеит.
Адгәыр. Игәаҳҭап.
Лхыза лықәихырц далагоит, Вика ахыза аҿацә кны илҭом, аха Адгәыр данахалак илымҟәыҵҟьаны илықәиԥаауеит.
Вика (дахьиоу лҽеиҵацаланы). Адгәыр, иҟоумҵан, иҟоумҵан, Адгәыр, сааигәа умааин.
Вика дгыланы ашә ахь деихоит, аха Адгәыр лнапы днамҵасны даақәиргьежьаауеит.
Адгәыр (дылхыччо мамзар ус дыччо узымдыруа). Сылақәа сыржьозма?
Вика. Соужь, Адгәыр, ус сумыршәан.
Адгәыр (лнапы аауижьуеит. Изымбатәбараны). Бсыцәшәома?
Вика ашырҳәа адублионка аақәхны адиван ахь илыршәуеит. Лыҵкы ашәҵара далагоит. Лыҵкы лхы аакылылгон еиԥш, Адгәыр лышьҭахьала днеины лшьаҳәырӡыӡ дамҵасуеит. Вика арҵәаа ҳәа дыҳәҳәаны деиҭаԥоит. Адгәыр икьатеиах ԥҵәо дыччоит, Викагьы лыԥсы ааины аччара далагоит.
Ақәыџьма бакыз џьыбшьама?
Вика. Уара уҷкәына бжьысзаап, Адгәыр.
Адгәыр. Сара саныкәашо сыбзиоуп, бааи ҳкәашап.
Адгәыр амагнитофон аирҳәоит. Дгәырӷьаҵәа длыхәаԥшуа, дышьҭыԥа-шьҭыԥо акәашара далагоит.
Вика. Саҭоумҵан, Адгәыр, цәгьалаҵәҟьа сааԥсоуп. (Аҟәардә днықәтәоит.)
Адгәыр амузыка аҟәихуеит.
Адгәыр. Бааԥсазар, бышьҭал.
Вика. Сара сахьтәоу сыԥсы сшьоит. Уара ушьҭал, аҵх цахьеит, уцәарами.
Адгәыр икылкааны Вика длыхәаԥшуеит, аиарҭахь днаԥшуеит, убас ҩынтә-хынтә.
Адгәыр. Вика, Сониа ҳзыҩналки? Баба уаха ара сзаанижьызеи? (Вика лылақәа лкуеит, ҿылҭӡом.) Бара ибымҳәаргьы, сара еилыскаауеит. (Вика лнапы кны дҩаиргылоит.)
Вика дшәаҟьаны лылақәа ҭырхаха Адгәыр диҿаԥшуеит. Ԥшьаала бнеины биарҭаҿ бышьҭал. Адгәыр ҟәардәык аашьҭыхны ашәахь иҿынеихоит.
Вика. Адгәыр, иабоуго аҟәардә?
Адгәыр. Сара уаха абра исыршоит. (Абарҵахь инапы ирххоит.) Бара бгәы раҳаҭны быцәарц, цаԥ-хала ашә аркы. (Ашә ныдҵаны ддәылҵуеит.)
Вика лқьышә дацҳауа, лнапы лыцлымҳәа иадкыланы, ашә лызқәа аиарханы ԥыҭрак деиԥхьхәыцаауа дгылоуп, нас ахьшәҭҳәа даақәҵәиааны ашә аалыртуеит.
Вика (дгәыԥшаа-хыԥшаауа). Адгәыр, уҩнал арахь.
Адгәыр. Сара ара сыцәахьеит, ашә аркы, бышьҭал.
Вика иаразнак ашә ныдҵаны ацаԥха нҭарҵәи-нҭарҵәины иалыркуеит. Ашьшьыҳәа лиарҭа даадгылоит, ԥыҭк даахәыцуеит. Лыҵкы шылшәу ашьшьыҳәа днышьҭалоит. Лиарҭаҿы днаҳәы-ааҳәуеит, лыхчы знык-ҩынтә илыриашоит. Дманшәалам. Дзыцәом. Ашырҳәа лшьапқәа нылбааганы даақәтәоит. Ашәахь днаԥшуеит. Дҩагылоит. Ашә аалыртуеит.
Вика. Адгәыр! (Ҭынчроуп.) Адгәыр! Уҩнал арахь. Схала сшәоит.
Адгәыр иҟәардә кны дааҩналоит.
Адгәыр. Бзыцәшәозеи, Вика?
Вика. Уара суцәшәоит, схы сацәшәоит, зегьы срыцәшәоит, Адгәыр.
Адгәыр. Сара бысцәымшәан, сеилагоу џьыбшьома?
Вика. Мап, Адгәыр, мап. Уара зегьы уреиӷьуп. (Лхы игәы инадҵаны аҵәыуара далагоит.)
Адгәыр Вика днышьҭԥааны аиарҭаҿы днышьҭеиҵоит. Лара лылақәа хҩаны дымҵысӡо дышьҭоуп.
Адгәыр (дылхагыланы длыхәаԥшуа). Бара быссируп, Вика!
Вика (лылақәа шыхҩо, лыбжьы ырхааны.) Сара саасҭагьы ухаҭа уссируп, Адгәыр.
Адгәыр иаалырҟьаны дцәыҵаччо-дцәыҵаччо, насҭха акреслаҿы днатәоит. Вика дцәырҳазшәа лиарҭа даақәтәоит. Адгәыр иҽааиқәкны, илақәа еихмырсыӷьӡакәа, икылкааны Вика длыхәаԥшуеит. Вика дахьыԥшра лыздыруам. Адгәыр ус-ус ихиҿы ихалашо, илақәа гәакы-ҵәакуа дааҟалоит.
Адгәыр (ҭынч). Вика, бара сан блеиԥшуп. (Ибжьы ҭганы.) Ааи, ааи, бара сан блеиԥшуп, Вика, сан блеиԥшуп.
Ашырҳәа дҩагыланы, дгәырӷьаҵәа длеиҩеиуеит, Вика лахь дымԥшӡакәа, «сан длеиԥшуп, сан длеиԥшуп» иҳәоит. Ус дшанханы ахәаԥшцәа рахь дыԥшуа даагылоит. Илақәа ҟәызгаӡа иҟоуп. Акреслаҿ днатәоит.
Сара ацәа сакит, бара бызмырцәозеи?
Вика. Сыцәа ҟьалеит, шьҭа сзыцәаӡом.
Адгәыр (ибӷа даахтәалоит. Длыхәлаччоит). Сара бсырцәоит. Иббап, сара бсырцәоит.
Дҩагыланы амагнитофон аус аируеит. Иҭыԥаҿы дааины днатәоит.
Сара абри амузыка арҩашьыга исзаҩызоуп. Былақәа хҩаны базыӡырҩлеи.
Вика. Ҳҩыџьагь ҳацәар, нас иаҟәызхуада?
Адгәыр. Ари музыкоуп, Вика. Амузыка аԥсҭазаара иаҩызоуп, нҵәара ақәӡам. Сара бысзыԥши. (Илақәа хиҩоит.) Убас баргьы былақәа хҩаны, бгәы каршәны базыӡырҩла.
Вика лҽааиҵыхны лылақәа хылҩоит. Асценаҿы ашьшьыҳәа алашара ыцәоит. Апрожектор Адгәыр ихаҿы арлашоит. Адгәыр ашырҳәа ибӷа даахтәалоит. Ахәаԥшцәа рахь инапы нархханы.
Сс-уу! Апҟа шкәакәа шәмырҿыхан.
Аҩбатәи апрожектор Вика лхы-лҿы арлашоит. Уи ашьшьыҳәа Адгәыр иахь ааира даҿуп.
Шәыԥши, иҭахәхәа ишыцәо, жәҩангә иаҵәара иаҵаланы, сыбла ирхылҵуа ашәахәақәа аҽрылакны иахьаауа! Апҟа шкәакәа, насыԥ шкәакәа, сыгәра угозаап, ус анакәха.
Адгәыр ҩаԥхьа илақәа хҩаны акресло иҽнадиҵоит.
Вика изааигәахара даҿуп.
Аԥарда
Аҩбатәи ақәгылара
Ахәбатәи асахьа
Иаабац Зафас иҩны асасааирҭа. Зафас аҩнытә халаҭ ишәҵаны адиван абӷа иҽадҵаны агазеҭ даԥхьоит, ивараҿы иҵегьы агазеҭқәеи ажурналқәеи шьҭоуп. Дааҩналоит Сониа, аԥыраҳәа лԥыраҳәоуп.
Сониа. Шьыбжьааит, арахь шьыбжьхьа ҳәа ҟаҵа сымаӡам, ишәзыҟасҵаша соуҳәазҭгьы шьҭа салымгахьазаарыз.
Зафас, Сониа лажәақәа еиҩыжьны, агазеҭ дшаԥхьац даԥхьоит.
Зҿумҭуазеи?
Зафас ԥшьаала агазеҭ нықәиҵоит, ԥшьаала ихы дааҩаханы Сониа дынлыхәаԥшуеит.
Зафас. Ихьаам хьаас иҟабымҵан, Сониа.
Сониа. Нас ишуҭаху. Сара ҵаҟа сылбаауеит.
Зафас. Усҟак бмыццакын. Агәҿыӷь сагоит, ҳааи-цәажәап зны.
Сониа. Саангыларгьы шьҭа ҳәатә ҳамам, ацгә дуқәа реиԥш ҳаиҿаԥшуа ҳамтәозар.
Зафас. Ишԥа, зынӡак ҳәатә ҳамаӡамкәану?!
Сониа. Суҳәоит, ҳхәыҷқәа рыӡбахә уҿоумыршәырц. Урҭ Анцәа дырхылаԥшуеит. Уареи сареи ҳауп Нцәа дызмамкәа адунеи иқәхаз.
Зафас. Бара избо, иаразнакы бнеиԥхьбеит. Амшын қашьхозаргьы мҳаҵәда баанхозаап.
Сониа. Иҟасҵари, дасу иҿаҵахәы изшазар, ила-хьынҵала дымҩасуазар.
Зафас. Инаҳагӡароуп, Сониа, бареи сареи ҳаиқәшаҳаҭны нап злаҳкыз аус. Уи аныҟала, нцәахәык иеиԥш, сыхьӡ ҳәаны егьараан сыбныҳәа-ныԥхьап… Ааи, ааи, бара убриаҟара бгәы ҟәандахарц иҟоуп сара сзы.
Сониа. Схы сцәымӷны сҟазҵаз, сшьақәызҟьаз, аџьныш дысныҳәа-ныԥхьарцу?!
Зафас. Бажәа мчуп, Сониа. Ас еиԥш зынӡа сҟазшьа ианаалом, аха баҭасҵарым, избанзар, гәаӷшақә иҳәам.
Сониа. Избан ус угәы изаанагаз? Ианбыкәыз суцәнымхо саныҟаз?
Зафас. Уи ззымдыруада, аха была сачҳауеит, гәынҷыхьак боузаргьы бшыҟаз баанхеит. Мап, Сониа, бара зегь ибзиаӡаны еилыбкаауеит. Ҳазну адунеиаҿы дарбанызалак, акы дӡаамԥшыло, амалахазгьы ухы шимчаԥо бдыруеит. Убри ауп, мамзар егьарааны ҳааныжьны бцахьазаарын.
Сониа. Иуасҳәари? Уара уеизгьы ухада иузымдыруа акгьы ыҟаӡам.
Зафас. Иҟалап биашазаргьы, аха шьахәла ибдыруеит дасу ихы-иԥсы шихәыцырҭоу. Ихы идырит ҳәа, илбыршараны иҟои? Зегь акоуп, ауаҩытәыҩса, дыцәгьа дыбзиа, ихоуп игәхьаау. Нас бара урҭ еиҩдыраала, дарбан ибзиоу, дарбан ицәгьоу. Урҭ дара аӡә роуп. Аӡәы ашҳам дагоит, даҽаӡәы убри ашҳам ала иԥсы ааргоит.
Сониа. Аханатә аахысгьы ус иааиуеит, ацәгьеи абзиеи еибакапануа иҟамлар, адунеи цыцхашәа ицарашәа.
Зафас. Адунеи ишынеибакәу ԥсҭазаароуп. Иара шыҟоу еиԥш иудукылароуп. Уи уара уԥҟарала иузышьақәыргылом. Ҳара зегьы ҳагәыҵакны ҳамоуп, иагәаԥхаз ҳнарҟаҵоит.
Сониа. Ус акәу, егьыс акәу, ишыҟазаалакгьы сара Вика лҿаԥхьа хырқьиашьак сымамкәа сынхеит. Уи аахыс схы сҩаханы анык леиԥш сылҿамԥшыц. Схы-сыԥсы сфоит, аха Анцәа имчала гәнаҳак ҟамлеит, убри сыԥсы еиқәнаҳәалоит. (Дааҭгылоит.) Ауаҩ иоуп ауаҩы деилазго. Уара сыхшыҩ урхәашьын, Викеи Адгәыри идырккеит. Аԥсынҵры зауша Адгәыр! Шаҟа сгәы дрыцҳанашьозеи, дагьаҭахузеи!
Зафас (исааҭ дахәаԥшны). Дара ахьцаз бдыруазар? Исыдымшәоз Адгәыр, даазқәылаз Вика лоуп иибаӡо. Ларгьы анахь дылгалап, арахь дылгалап, дышицу дицуп. Иара иакәзар, игәы ҭыԥраауа, игәахәара изынасыԥха дахьлыдызбало сгәы адунеи азна иҭәуеит.
Сониа. Уара акгьы идумбалаӡои Адгәыр?
Зафас. Идызбалараны иҟааз?
Сониа. Аԥыхьаасҭа иҟазшьақәа шиԥсахыз умбаӡои?
Зафас. Акгьы сызгәамҭац. Вика аканикулқәа лоуижьҭеи, лара лакәӡоуп дызцу, ибаха саӡом. Игәы-иԥсы ла лҿоуп иахьыҟоу. Димбо дҟалар дизхымгар ҳәа сшәоит. Абасоуп еиӷьу еицәоу шузеилмырго.
Сониа. Вика исалҳәаз удыруандаз! Уара, избо, урҭ зҿу акымзарак уздыруам.
Зафас. Бхаҵкы сцон сзеигәырӷьаша акы акәзар.
Сониа. «Хәыҷы-хәыҷла Адгәыр ичымазара дшалҵуа бызгәаҭахьо, нана?» – ҳәа ҿаалҭит жәаха.
«Ус бзырбазеи?», – анысҳәа – «Сара иҟоу аиаша ауп ибасҳәо. Адгәыр ичымазара алҵра даҿуп», – лҳәеит. Нас исалҳәеит изҿыз. Абра џьара еицырдыруа профессорк, психиаторк иԥсы ишьозаап, убри иахь есымша игара даҿуп. Адгәыр иеиԥш ачымазара змоу лаԥшхырԥала иалиргозаап. Агәра лиргоит ичымазара дшалихуа.
Зафас. Ех, Сониа, бҿы изҳәаз хьыла иҭәыхгьы, аха урҭқәа зегьы аамҭагагоуп, игәыжьжьагоуп. Сара Адгәыр дзысмырбац дарбану, иарбан хәшәу изысымԥшаац, аха зегь башахеит. Уи апрофессоргьы ԥарахап дзышьҭоу. Аԥара мыжда зҭахымда, ахәыҷгьы дахьынҳалоит, адугьы дамҵасуеит. Ԥарахеит, малхеит ԥсҭазаарас иҟалаз. Саргьы зегь реиԥш, ус акәыз џьысшьон. Аха иааг, сара иахьа уи исымоу зегьы, наҟ амшын иаласыжьуан, уи азы Адгәыр акы ихәоны иҟалозҭгьы.
Сониа. Апрофессор хәыда-ԥсадоуп Адгәыр дшихәышәтәуа. Ус ауп Вика ишсалҳәаз. Иҳазгәаҭом акәымзар, ауаа гәызианқәа адунеи иқәзаап макьана.
Зафас. Уи илшо сыздыруам, аха сгәы аабырхыҭхыҭит. Знык снеиҿаԥшны сыниацәажәазшәа сыҟандаз Вика лпрофессор, аха схы агәра згахуам, аҽаӡәы иакәым.
Ашә аҵәҵәа абжьы гоит. Инақәырццакны дааҩналоит Баџьга.
Баџьга. Уа мшыбзиа, Зафас! (Зафас иахь иҿынеихеит инапы имеихырц.)
Зафас (дҩагыланы, даара диеигәырӷьаны). Бзиала уаабеит, Баџьга!
Баџьга. Абзиара бымаз, Сониа! Бсымбеижьҭеи бышԥаҟоу?
Сониа. Бзиара убааит, сшубац, сышуаҳац.
Зафас (инапы акреслахь инархханы).Утәа, Баџьга.
Баџьга днатәоит, Зафасгьы адиван днылатәоит.
Сониа. Сара уажәыҵәҟьа сышәҭахымзар, ани иаха узызҵаауаз лыхабар узеилыскаап.
Зафас (Баџьга иахьилырҳаз игәамԥхакәан). Ибзиоуп, бца, аха иахьала лхы сылмырдырааит.
Сониа дцоит.
Баџьга. Шәызҿу дарбану?
Зафас (ҭынч). Уи уара угәы зызҩаз лоуп. Нас, Баџьга, жәабжьыс исзааугазеи?
Баџьга (длахҿыхны дихлафаауа). Неихыркәа сымамкәаны сажәит ҳәа уашшуеит, арахь анкьеиԥш угәы цҳафыруеит, аӷьармацаҳәа уҟоуп.
Зафас. Иуқәшәира аӡәыр дыҟазар убас дҟалааит.
Баџьга. Ҳаи, абааԥсы, иууазеи! Агәкажьра уара иуаҭәам. Иухашҭма адауаԥшь еиԥш ушҳалагылаз, жәҩахырла ушеибадырбоз.
Зафас. Анкьа зны усеиԥшшәа аамҭақәак ыҟан.
Баџьга. Сара уахьынӡаздыруа, асеиԥш схахьы усзаагом. Уара егьа мыҟәмабара урыниаргьы улеишәа хҽып, уҟазшьа уԥсахып ҳәа амалахазгьы сгәы иамҳәацызт.
Зафас. «Ианиашьа – ихаҵашьоуп» ззырҳәеи?
Баџьга. Уара абзиа зқәызааша, иарбан лымкаала хаҵак дызнымиацкәа уара узыниаз. Аҳәсахәыҷқәа ихырымхыц, урҭ ирхымҟьахьоу арбану?
Зафас (игәамырԥхаӡакәа). Ушаҟәыҵра удинаныс. Иахьа ҿыц уаасызкашәазшәоуп ушцәажәо. Акызаҵәык иуасҳәарц исҭаху, Баџьга, уаԥсыуазар, уаԥсуара ныҟәугароуп амаршәа кны, пату ақәҵаны, убла агәыц еиԥш уахӡыӡаауа. Ус акәымкәа уацныҟәоушәа, уацымныҟәоушәа уҿыноухар, убас зымҩа уаршәып, узеиуоу узымдыруа, анахьгьы уатәымкәа, арахьгьы уатәымкәа, лажәк аҟара пату уқәымкәа уаақәнархоит.
Баџьга. Акгьы сзамакуам. Ус ауп. (Илақәа ыргызмалны дԥышәырччо.) Иудыруандаз абыржәы сыбла иаахгылаз.
Зафас. «Ҩ-рык еибашьуан, Ҳабыџь дцәаӷәон» ҳәа, уара, уара утәоуп узҿу. изакәызеи иахьа асҟак ацәажәара угәазырԥхо? Уџьыба акыр ҭалама?
Баџьга (инапы ҟьаны, инықәырҩшәа). Уи иалухи, уеизгьы-уеизгьы сҵәуартә сыҟам. Баша усырҵаҩызма. Саргьы згәынкылара бзиаз аӡә сакәын. Укәал иҭаршәны ауп сшааиуа, аха уара уҟынӡа сара сназгозеи. Аԥхьан санузыӡырҩуаз сыбла иаахгылеит, атрибуна уқәгыланы уанцәажәоз аамҭа. изакәытә жәақәааз иуҿыҵышәшәоз. Зегь ӡыҩӡа иузыԥшуан. Умцгьы уҵабырггьы еиԥшны акәын ишрыдыркылоз. Ҳара уҩызцәагьы шаҟантә ҳурҩашьахьааз. «Ааит, ари шьҭа ҳақәигозаап» ҳәа ҳшәарӡыӡо ҳааилаурхон. Умыждан, Зафас, умитәеиқәаҵәан. Аҽаӡә ииҳәо иара имаз, сара аиаша сҳәоит, ухаҵан, Зафас, ухаҵаҵәҟьан, агашьагьы удыруан,афашьагьы удыруан, унапаҵаҟа иҟаз аусқәа ракәзар – зынӡаск имарымажан. Мап, сара уара иудыскыло аӡәгьы синымиац.
Зафас. Уара избо, заманала уқьаф ҟауҵахьеит.
Баџьга. Џьоушьҭ… (Инапы ҟьаны.) Хԥаҟа фырџьан роуп.
Зафас. Ари сызуҳәаз азы иҟоузеи? Иара иҟынӡа унамбжьысӡеи?
Баџьга. Амашьына изысышьҭит. Уажәшьҭа дааихьазар қәнаган.
Зафас. Уи зхала иаауа уаҩӡам, уара ухаҭа унабжьысыр акәын.
Баџьга. Сара снеир дахьтәазгьы дгыломызт. Уи уареи сареи иҳаиԥшу уаҩӡам. Сара даҽа ҩысҭаарак ала сизнеит.
Зафас. Ишԥа?
Баџьга. Ҭелла сиацәажәеит. Дазаазгеит.
Зафас. Ҭелла еиҳа дызлахухзеи?
Зафасгьы Баџьгагьы ргәырҽанӡамкәа ашә аимԥааны деиқәара-еишәараха дааҩнашылоит Дамеи. Зафаси Баџьгеи еидтәаланы ишеицәажәоз аниба, игәахы ԥжәаны, Баџьга илакҭа дынҭаԥшны адашьма днықәжьцәоит. Зафаси Дамеии ҩагылоит.
Дамеи. Уара угәра анызга, еицәазгьы сықәнагон.
Баџьга. Дамеи, уҽырҭынч. Ара ҳара ҳада уара узбо, узаҳауа уаҩы дыҟаӡам.
Дамеи. Ауаа роуп шәара усгьы шәзыцәшәо.
Баџьга (ибжьы ырмашьцаны). Иазхоуп, Дамеи иазхоуп. Уҳацәҳарц акәӡам узааҳаԥхьаз.
Дамеи. Иарбан сжьаны сзааугаз? Аӡәы иԥсы шҭаз сара сзы дыԥсхьан, уажәы ицәеи-ижьи анышә иазҭо дыҟаӡам ануҳәа, иашаҵәҟьаз џьысшьеит. Амыждараз, мгәарҭак ауп ҳазҭыҵыз. Сгәы иамуит, сааит. Иара ауаҩеибгеиԥш саԥхьа дгылоуп. Ари иаанагозеи?
Зафас (ҭынч ихы иқәыжьны). Уара егьа сзуҳәаргьы уиашоуп, сашьа.
Дамеи (илақәа ҵыршәааны дихәаԥшуа). Уара аиашьа думаӡам.
Зафас. Ҳаиашьарагьы салцоуп, аха иахьцалакгьы уареи сареи аныки абыки ҳархылҵит.
Дамеи. Уҿы ааихыхны аиашьара аӡбахә злоуҳәаӡозеи, уара зыламыс лаганы изфахьоу?
Зафас. Сажәымҭыҽха сара хырқьиарам сзышьҭоу. Игәаӷьны уанааих, унатәа. Сзыргәаҟуа удыруазарц сҭахуп.
Дамеи. Сара уара уцәгьарагьы убзиарагьы сзеиԥшуп. Алажә еиԥш абри уҩны уҩнаԥсыргьы, шьҭа арахь сықәлараны сыҟаӡам.
Дааиқәҟьашаны ддәылҵырц иҿынеихоит, аха Баџьга диԥырагыланы дааникылоит.
Баџьга. Дамеи, издыруеит уара асҟак уеибазыркуа, аха уаԥсыуа хаҵами, уҽааиқәкны уааизыӡырҩ. Ашьра зқәугьы ажәак ирҭоит.
Дамеи. Сара соума иаԥсуоу? Сан мыжда дсызхымгеит амзар, аҟәҟәаҳәа инеигәыдҵаны дысшьызҭгьы, убасҟан акәын санаԥсыуа хаҵахоз, иахьагьы убри сан мыжда лааӡаб сазхәыцны ауп арахь сыздәықәлаз. (Баџьга иахь.) Избан абас, ламысдарыла сжьаны сзааугаз?
Баџьга. Зафас думацәажәарада ԥсыхәа имам. Даараӡа аҳәатәы ӷәӷәа имоуп, ҳаизыӡырҩып.
Дамеи (илақәа ҭархәлакны). Изакәызеи, иумҳәар узхыԥсаауа?
Зафас. Сушьызшәагьы уҟандаз, Дамеи, аха уара исзеиӷьхоз ауыҟауҵахуаз.
Дамеи. Сахьгылоу амца сыжәлоит, уажәа ркьаҿ.
Зафас (илахь инапы надкыланы, ҭынч). Дамеи, иугәалашәоу, шаҟантә сҟәаҟәа уқәыртәаны усырхә-мархьаз? Уинахысгьы ҳшыҟаз угәаларшәеи.
Дамеи. Ухы суршьырц аума узҿу?
Зафас. Сара схалагьы сыԥсуеит, Дамеи, иахьа-уаҵәы, аргамаду избоит.
Дамеи. Уда ҳажәлантәқәа лыԥсаа дырмоуааит.
Зафас. Амин! Аха иԥсыхәозеи Адгәыр? Уара уи мап узицәкрым, дужәлантәуп дахьугалакгьы. Санԥслак изухәыцуа здыруазарц сҭахуп.
Дамеи (аҵанӡа даақәыԥсычҳауеит). Сара уи сизымхәыцхьо џьумшьан. Ари азҵаара акырынтә иқәысҵахьеит-иқәысххьеит, исшәахьеит-иззхьеит. Сызааихьоугьы иаахҵәаны иуасҳәоит. Уи, анасыԥда иҩны дабароуп, уаҳа ԥсыхәажәлак амаӡам.
Зафасгьы Баџьгагь ииҳәаз џьашьаны иааиҿаԥшуеит.
Баџьга. Адгәыр дызбо дыҟазароуп, Дамеи!
Дамеи. Саргьы заманала издыруеит, аха изури. Ииашоуп, Хьыма сшьа далымҵит, аха лан сыҩны
дыҩнагылоуп. Ҩыџьа ахацәарԥар сзылааӡеит, дабазгари? Адгәыр дмаалықьуп, хара идым, избоит. Аха гәаӷла иҭәу, зыӷраҭша, зыԥҳазаҵә дызцәыӡыз ан, хаара мацәкьыск иара изы илыламлар иласҳәараны иҟоузеи? Уи лҿаԥхьа жәа сымамкәан, сыхәда ԥҟаны (Зафас иахь инапы нарханы) абри аҳаиуан саанижьхьазар. (Ихаԥыцқәа еихарӷәӷәаны, ихы аарҵысны.) Ах, уаргьы саргьы хандаз!
Зафас ихы иқәыжьны дгылоуп.
Баџьга. Зафас макьана ҩынҩықәра ниҵраны дыҟазаргьы издыруам, аха зегь акоуп, мышкымзар-мышкы уи уара думбарада ԥсыхәа ыҟам. Зафасгьы ииҭаху убри ауп. Зафас даныҟам Адгәыр хьымӡӷыс дзауа уара уоуп, Дамеи.
Дамеи. Сара сыхьымӡӷ уара уаламцәажәан, Баџьга, шаҟа ухы ҳаҭыр узақәугьы збоит, аха. Деиҭымхар, усҟан, абра иҩнаҿы ихәы зырхиаша, ихылаԥшыша ԥҳәыск дыҩнасҵап. Саргьы сыԥсы ҭанаҵы сааидҵаалалап, саныҟамло, сԥацәа инарыгӡалап. Абас ауп, уаҳа ҽакала ӡбашьа амаӡам.
Зафас. Сара, сыҩнгьы, егьырахь исымоугьы уԥеиҳаб ихьӡала ашәҟәы иҭазҩырц сҭахуп. Иаргьы дҭаацәароуп. Зегь мазеины ираур, Адгәыргьы еиҳа гәыкала иааихылаԥшлап. Абас иҳаӡбыр, Дамеи, ҳхәыҷқәа рҩыџьагьы ирзеиӷьхарын.
Дамеи. Ҳы! (Иқьышә еихарӷәӷәаны.) Нас Хьыма лашьеиҵыб иҭаацәа иманы уҩны дахылап, аԥ-шәмара ааникылап. Зынӡаск ибзиоуп. Иҩашьом ухьымӡӷ шдуу. (Ибжьы ларҟәны.) Сара уара унхараз сынамыс сзыҟьашьуам.
Зафас (ихы иқәыжьны, деидараха). Иҭабуп уара иуҳәаз азыҳәангьы.
Дамеи (Зафас инапы наиқәкны, ибжьы днақәыӷәӷәаны). Уԥсы уара зны, уԥсы, зыжәла адамыӷ
анызҵаз, заԥсуара иақәыжьцәаз агмыг. (Даауалуашаны ажәырқь ҳәа ддәылҵуеит.)
Зафас ихы кны адиван днылатәоит. Иблуз аҳәынҵәрақәа ԥиртлоит. Уажәы-уажәы ирацәаны аҳауа лбааидоит.
Баџьга. Ее, Зафас, сара сахьухәаԥшуа, ужәлантәқәа уаарҟәаҵны, Арда лыҷкәынцәа руаӡәык дааудуԥхьалар, еиҳа еиӷьхарашәа избоит. Саҭоумҵан, аха иахьагьы-уаҵәгьы Арда леиԥш узҭаху аҽаӡәы дуаураны уҟам. Ус ианыҟоуҵа, анык леиԥш Адгәыр дизыҟалап.
Зафас (аарла ихы дҩаханы, адиван иҽнадҵаны). Иубома, Баџьга, уфырхаҵа дахьынӡалеиз?
Баџьга. Акымзарак. Уакә сакәзар, зегь рцасҳәазгьы сыҽсырӷәӷәон. «Аӡы ахьышьҭрахь игьежьуеит» рҳәоит, макьана уаԥхьаҟа бзиара дук уԥеиԥшхаргьы уздыруам. Адгәыр иеиԥш иҟоу ианалҵуагьы ҟалоит.
Дааҩналоит Сониа. Акы аҳәара дшахыццакуа лнубаалоит.
Сониа. Зегь еилыскаан сааит.
Зафас. Нас, дзыниазеи, дабаӡи?
Сониа. Хаҵа дцеит.
Зафас (дгачамкны дааҵҟьоит). Ишԥа?!
Сониа. Ишԥа умбои, луадақәа лыԥсахын, аҭаацәара иалаз ҷкәынак даахылхын, длыман длыкәхәаша дцеит.
Зафас иԥштәы ихыгга днеизҟәыҿны адиван днықәтәоит. Илақәа еиқәиԥсоит. Инапқәа наидҳалоит. Дҵысӡом. Баџьгеи Сониеи иԥштәы рзыцәгьахан инеихаххуеит.
Баџьга. Зафас, Зафас! (Дааирҵысуеит, аха еиҭакрак имам, Сониа лахь.) Ирласны аӡы ааг.
Зафас дхьадышьшьуа далагоит.
Аҳақьымцәа рахь аҭел… (Инапы наиҵаҵаны, дыхәхәаӡа адиван днықәиҵоит.) Аӡы! Аӡы, абааԥсы.
Даҳцәыԥсуеит. Аҭел, аҭел... аҭел бас.
Сониа аӡы аалгару, аҭел дасру, раԥхьа иҟалҵара лзымдыруа, дшаҟь-шаҟьо дықәхоит, Баџьгагьы ииҳәара-ииура дақәшәом.
Аԥарда
Афбатәи асахьа
Ахҭыс мҩаԥысуеит Зафас иҩны асасааирҭаҿы. Адгәыр астол дахатәаны, дҳәыҵәы-ҳәыҵәуа сахьак аҭыхра даҿуп.
Адгәыр (иҭихыз асахьа шьҭыхны дахәаԥшуа). Иббома, Вика, сара зегь акоуп бсымԥшаар зымуит. Уаҳа џьара сцоит ҳәа баламган… ибаҳауоу? Ишԥаббои ари сҭыхымҭа? Зынӡак бхаҭа-ԥсаҭа, ус ами? Мап, бара иҵегьгьы бгәыкуп, беинаалоуп. (Асахьа шьҭаҵо.) Вика, уажәы бара ара быҟаз, сара усқәак сымоуп, сеилахоуп… ибзиоума?
Дааҩналоит Зафас.
Зафас. Адгәыр, угылахьоума? Ас заа узыргылазеи, уцәа ҭынчмыз? Саргьы иахатәиашара сдыр-цәомызт… ицон-иаауан, ицон-иаауан… ҵаҟа аҩналарҭаҿ ашә ҿааихак ҟамҵо аҿыжра иаҿын, сарцәомызт.
Адгәыр (даашанханы). Баба, иуҳәаз сзеилымкааит! Ԥхыӡума, ас лабҿаба иубаз акеиԥш еиҭоуҳәоу?
Зафас. Скараха сгылеит. Зыжәҩа ҭҟьаз сиҩызан… абыржәы, абра санааи, скаххаа иаасызшеит, сшьара сшықәлаз аргамаду избоит.
Адгәыр. Баба, угәы бзиоу? Зегь акоуп, уԥштәы сгәаԥхом, макьанагьы акы уаргәамҵуеит.
Зафас. Сара сҭынчны санубогьы ҭынчра сымаӡам, Адгәыр. Ус лахьынҵас исымазаарын… уи иазууазеи… уара узҿу сырбеи. (Адгәыр иахь иҿынеихоит.)
Адгәыр. Баба, Вика дубоу? Еиҭах мап умкын…
Зафас (Адгәыр иҭыхымҭа дахәаԥшуа). Аиашазы, иахьа иҭухыз даараӡа илеиԥшуп. Афырхаҵа, сыҷкәын, сааурлахҿыхит.
Адгәыр. Сара Вика дыгәхьаазгоит, баба. Асҟак дзаанхазеи?
Зафас. Уара уццакцәоит, Адгәыр. Вика дмаар ҳәа умшәан, ларгьы уара угәхьаалымго дыҟам. Убара дмаар лушам, ус сгәы исанаҳәоит.
Адгәыр. Сбара, ишԥа? Вика зынӡаск ҳара ҳахь даауеит, баба. Вика есымша ҳара ҳҿы дыҟазаауеит.
Зафас. Ԥхыӡлагьы лабҿабагьы сзызхәыцуа убри акзаҵәык акәӡагәышьоуп, аха иааг, иауамеи… Ҳгәыӷлап, гәыӷрак змам аԥсы хьшәашәа диҩызоуп, абас сара сеиԥш.
Адгәыр. Иухьзеи сҳәахуеит… иахьатәи амш уаргәаҭеиуеит, избоит.
Зафас. Уара иугәалашәома иахьа ҳцараны ҳахьыҟоу?
Адгәыр. Исхашҭыз џьушьама, нана лымшира ами. Сара уажәыҵәҟьа ашәҭшьыҵәрақәа сыма саауеит.
Зафас. Уаангыл зны, шьыжьхьа ҳәа какалк укыр ами, нас иҳамҩатәны ашәҭқәагьы ааҳхәап.
Адгәыр. Сара акрыфара сҭахӡам. Аԥара сыҭ ашәҭ злаасхәаша.
Зафас. Ахьаа сумҭан уажәы… ухала усышьҭыр сҭахым.
Адгәыр. Баба, есымша схәыҷу џьушьома… ус-цәымшәан. Исыҭ аԥара.
Зафас (Адгәыр аԥара иҭо). Иууам усгьы.
Адгәыр. Сара уажәыҵәҟьа… (Дыҩны дцоит.)
Зафас. Деилҟьа-еилӷәыцәӡа дыҟагәышьоуп, зны-зынлагьы убриаҟара дҟәышуп, издыруада ичымазара далҵзар аасгәахәлоит, гәырӷьаракгьы саашьҭнаԥаауеит, аха уаҳа умԥсит… Мшәан, абри адунеи
аҿы сараӡәк соума зегь реиҳа зыхьымӡӷ лаҟәны ауаа ирылахаз, гәнаҳала иҭәу…
Зафас днеины акреслоҿы днатәоит. Ихы инапы аҵыргәаны хәыцрак дамоуп. Ҭынчроуп.
(Даалҟьаны.) Дарбан ашацкыраз ҳазгәалашәаз!? (Ибжьы рдуны.) Ашә аартуп… ашә аартуп сҳәеит, измаҳауа дарбан? (Дҩагылоит.) Слымҳа сажьама!? (Ашьшьыҳәа иҭыԥаҿ днатәоит.) Аҵәҵәабжьы аргама исаҳаит, арахь уаҩы ихабар збауам. (Ибжьы рдуны.) Адгәыр, ара уҟоума макьана?
Ҭынчроуп.
(Зафас дахьтәоу дҳәаҵәы-ҳәаҵәуеит, нас дҩаҵҟьаны аҭел шьҭихуеит.) Сӡырҩуеит. Аӡәгьы ҿиҭуам, аҭелгьы ауу амшуп. Издыруада, Вика лакәызҭгьы иасуаз. Иахьатәи амш ларгьы илгәаламшәакәа дыҟам, уи уахь дҳацны дцалон, Адгәыргьы игәалаҟара шьҭыҵуан… (Маҷк дааҭгылоит.) Иџьоушьаша, ауаҩытәыҩса дызлашоу дыршьак аманы ҳәа иҟамзаап… Сониа ла лхаҭа дызԥырҵыз, илыԥсахыз ахаҵа, иара ихы нкыдҟьо шеишықәса лыԥшаара даҿызаарын. Бара быда ԥсҭазаара сыманы изымбеит, иҳәеит, ларгьы дизгәыкӡозшәа лҽыҟалҵеит.
Аҽаанкылара.
Баша сцәажәон, аӡәгьы дысзыӡырҩуам. Зегь акакәӡами? Дабацеи Адгәыр? Даанзырхазеи асҟак!? Иан шьҭа агәҭыха лмоуцкәа дыҟам… Вика дицызҭгьы сгәы ҭынчзаауан, аха дааумгои… Уа лабԥса иҿы илыԥсҭазашьоугьы здырхуада? (Ихы ашырҳәа дҩаханы дӡырҩуеит.) Еиҭах аҵәҵәабжьы… (Ашәахь дыԥшуеит.) Уаҩы дызбом. Изакәытә ҩысҭаароузеи ари!? Издыруада, лара лакәзар?..
Ашәҭқәа кны, дгәырӷьаҵәа Адгәыр дааҩнаххуеит.
Адгәыр. Лассы смааӡеи? Ишԥоубои иаазгаз? Амҩан алаԥш иадыргон.
Зафас. Уахьааиуаз уан дуԥымлакәа дыҟам…
Адгәыр. Баба, иуҳәо закәызеи!? (Дџьашьаны дихәаԥшуа.) Лнышәынҭрахь ҳцараны ҳшыҟоу ухашҭма!?
Зафас. Сара уажәы сусурахь сымцар ауам, еизарак мҩаԥызгар акәхеит. Аҭел исзасуан… Маҷӡак уаасзыԥшы.
Адгәыр. Баба, иабатәи еизароу, иабатәи усуроу… цас ҳәа аӡәы уижьеит. Сара уцар сҭахым, ҳашьҭы нана лахь.
Зафас. Издыруан сыда ԥсыхәа шырмоуаз… Сара сцеит, Адгәыр, уара ара уҟәышыз…
Адгәыр. Сга саргьы, ара саанумыжьын, уахьцо суццар сҭахуп.
Зафас. Вика дааир дызбода? Ара уԥшыз, дад, ара уԥшыз. (Дцоит.)
Адгәыр. Вика уҳәама? Аҭак сымҭакәа дцеит. Акымзарак сзеилыргом. Баба иахьак иара иакә-ӡамшәоуп дшызбо, ииҳәо хамам-ҵыхәамам. Вика дааир, иҳәеит… Иалидырааи, Вика дааираны дшыҟоу? Аҭел дамыскәа дыҟам. (Астол иқәыз иҭы-хымҭа дахәаԥшуеит.) Сара издыруан ҳара ҳахь бшыхынҳәуаз. Сониа банылга баба шаҟа дгәырҩоз бдыруандаз… сара исеиҳәомызт, аха избон. Сара сан леиԥш сабгьы дрыцҳасшьоит. Мшәан, дабацеи иара? Ас зныкыр сааныжьны дцахьазма!.. (Асасааирҭа лаԥшыла иааимидоит.) Ҳаҩны иууаӡа ахы ҭҟьазшәа ишԥагылоу! (Ибжьы ларҟәны.) Схалазаҵәык сыҟоуп. (Ицәымыӷханы.) Схалазаҵәык… (Дӡырҩуа.) Шьҭыб-жьқәак саҳауеит. Ихәыҭхәыҭуа шьоукы еицәажәоит. (Даалҟьаны, дшәаны.) Уара уарбану!? Абар аҽаӡәгьы дахьаацәырҵыз!.. Аҽаӡәгьы… аҽаӡәгьы… Ишәҭахузеи арахь? (Инапқәа ҟьо.) Арахь сааигәара шәмааин. Сара сзыхҭашәкызеи? Шәнаскьа, сшәымхәаҽын… Мап, мап… сара шәара шәеиҵкьыс сыӷәӷәоуп. (Иҭаҷкәымқәа раҵәаны шьоукы дреисуеит, ус дааҭгылоит, ибжьы ҭганы аччара далагоит.) Аа-а, шәсыцәшәама? Шәеимбӷьыжәааит шәызегьы. Убас ишәықәнагоит шәарҭ аҳарамцәа. (Акреслоҿы днатәоит.) Уамакала сдырааԥсеит. (Ихы шьҭыхны, илақәа кыдырхаланы аҩада дыԥшуеит. Ччаԥшьк иҿықәлоит. Дҩаҵәҟьоит.) Ижәбома!.. Амра ашәахәа иагәылаланы, жәҩан иаҵәара иаҵаланы апҟа шкәакәа ахьаауа? Сара быздырит, Вика! Быздырит! Быздырит! Вика сара сахь даауеит! Вика сара сахь даауеит! Сара издыруан бшыхынҳәуаз! Ви-ка-а-а! Сара сыбԥылоит уажәыҵәҟьа, сара сыбԥылоит… бааскьала, бааскьала сара сахь. (Асасааирҭа дыҩнҟьаны дцоит.)
Аԥарда
АИЛАГА
Ҩ-кәгыларак змоу апиеса
Иалоу ауаа:
Асмаҭ, 60 шықәса дырҭысхьеит.
Баҭал, 45 шықәса ихыҵуеит.
Аида, 40 шықәса лхыҵуеит, Баҭал диԥҳәысуп.
Мактина, 16 шықәса лхыҵуеит, Баҭал иԥҳа лоуп.
Ахра, Мактина длеиҽырбаҩуп.
Амашьынаныҟәцаҩ.
Актәи ақәгылара
Ахҭыс мҩаԥысуеит Баҭал иҩнаҿы. Асценаҿы иаабоит гьамала еилыргоу, иҭбааҭыцәу асасааирҭа. Дааҩналоит Мактина, уи лгәалаҟазаара бзиоуп‚ деилыхха дыҟоуп. Дшааҩналазҵәҟьаз амузыка аҿалҵоит, лара даҽа уадакахь дыҩналоит, дук мырҵыкәа дгьыжьуеит, илкыз арҭмаҟ лкӡам. Акассетақәа реилыԥшаара далагоит.
Мактина. Где мое видео... Ари... ари акәӡам. (Деимдоит.) Аригьы иара акәӡам... Мшәан иабаӡи!.. Аӡәыр исҭазар?.. (Дхәыцуеит.) Исгәалашәом. Араҟа џьара иҟазароуп... Сеиҭеимдапи... аӡәыр исҭоу-исымҭоу?..
Ашәахь аҵәҵәабжьы гоит.
Уарбану? Уажәыҵәҟьа снеиуеит... Зынӡаск ианаа-мҭаӡамыз... (Ашә аалыртуеит.) Ахра!.. Ари уара уоума?!
Ахра (дыччо). Ааи‚ сара соуп‚ Мактина, бара аҽаӡәы бизыԥшызма?
Мактина. Арахь узхалазеи, сара акассета аԥ-шаара саҿын‚ иахьызгаз збаӡом.
Ахра. Саргьы убри дырны абрахь схалеит. Ҳҩы-џьагьы ҳаицеимдар лассы иҳаԥшаауеит.
Мактина. Ахра‚ излоугәаӷьызеи арахь ахалара?!
Ахра. Бара бхаҭа ибымҳәеи, аҩны аӡәгьы дыҟаӡам ҳәа.
Мактина. Аха сара арахь ухал ҳәа уасым-ҳәаӡеит.
Ахра. Аха усгьы сдәылыбцарым.
Мактина. Ахра‚ сара сшәоит‚ иудыруеи аӡәы дааир арахь.
Ахра. Ашә аабмыртын.
Мактина. Мап‚ мап‚ Ахра... сара сгәы ҭыԥо иалагеит.
Ахра. Аиаша бҭахызар, саргьы сгәы аҭра иҭа-гылом. Бара ибыбаргузеи, ма быҩны быҟами...
Мактина. Иубома, уараҵәҟьагьы ушәоит. Улбаа ҵаҟа. Уца аҩныҟа. Ҭынч сеимдап‚ нас уаҵәы ҳанеиқәшәалак иусҭап.
Ахра. Мактина, бымшәан, митәык сҽаансырхом, бангьы бабгьы усгьы макьана иаауам.
Мактина. Уара урҭ ианцо-ианаауа иалудыраауеи?
Ахра. Сара урҭқәа бара бҟынтәи ауп иахьыздыруа. Ибхашҭма, ҵаҟа сааныжьны арахь банхалозгьы исабҳәеит.
Мактина. Зегьы сара соуп изхароу... Сыбз сҿы иҭагылом... Ахра‚ уара сиашаны сузеилымкааит...
Ахра. Ишԥа‚ бара ус баша ибҳәану?! Исызхаҵом. Быҽбмырҩысҭаан. Аиашазы‚ сара сшыҟоу бани баби сырбар зынӡаскгьы исҭахӡам.
Мактина. Избан изуҭахым?.. Ус анакәха, уара исоуҳәақәо зегьы мцуп‚ сеижьара уаҿуп.
Ахра. Мактина, нас бара бымшәаӡои, абра быҩны сшыҟоу бан ма баб аӡә дааир ҳәа?
Мактина. Уеизгьы-уеизгьы ҳаршьрым, ибнауаау џьушьома. Сҩызак акы иҭахны сыҩны дааизар митә ҟамлеит.
Ахра. Ус анакәха, сара уаҳа сзыцәшәоу ҳәа акгьы сымаӡам. Ашә асыркуеит ацаԥхала. Ус еиҳа сгәы ҭынчхоит.
Мактина. Асеиԥш знымзар-зны ушәаԥырҳаԥуа усымбац, Ахра! Иахьа иухьи? Ашә сара идысҵеит, уи азхоит.
Ахра. Иаркы зынӡа.
Мактина (дыччо). Уи ахала иакуеит. Утәа‚ уԥсы ааиҭак‚ угәеисра рҭынч. Сара акассета узысыԥшаап. Уаха убри уахәамԥшыр усгьы узыцәараны уҟам. Мап‚ уахәаԥшыр ауп зынӡаск уцәартә уанзыҟамло. Убриаҟара зегь рыхкы ыҟоуп‚ иаартуп...
Ахра. Иҳәа аиаша‚ бара банахәаԥшуа быш-ԥаҟало? Усҟан бара бзы гәахәарас иҟоу арбану?.. Аӡәгьы дыбгәаламшәаӡои, иаҳҳәап, сара?..
М ак тина. Зегь аартны иуасҳәар уҭахума? Уара угәы ишԥаанагои, исгәалашәараны иҟада?
Ахра (Мактина лҽизааигәатәуа). Бнапы сыркы‚ (Рнапқәа еибадыркуеит.) Шаҟа иссирузеи абас аизаанхара. Шаҟагьы иуадаҩузеи абасеиԥш уаҩы илаԥш уахьыҵамшәо аҭыԥ аԥшаара... Сара бзиа бызбоит, Мактина... Изҿыбымҭуазеи?
Мактина. Уара уцәажәалар еиҳа еиӷьысшьоит.
Ахра. Сара бзиа бызбоит.
Мактина. Сара уи саҳахьеит иахьадагьы.
Ахра. Бара алашара бԥырхагаӡами? (Аԥенџьырқәа рԥардақәа раркра далагоит.)
Мактина. Ус ҟаумҵан, Ахра. (Ахра дадылхуеит.) Алашара уԥырхагазар улақәа хҩа.
Ахра. Абрахь бааскьа. (Адиванахь длыԥхьо.) Ҳалақәагьы еицхааҩап.
Мактина. Акассета зыԥшаауада?
Ахра. Бара уи акассета иану ббахьеит, сара... сара бара бсымаз. (Адиван днықәыртәаны дааиг-әыдиҳәҳәалоит.) Ах‚ шаҟа ибзиоузеи абас аизаанхара, Мактина.
Мактина. Соужь наҟ‚ Ахра. (Ҭынч лыҽ-имылхуеит.) Сара зегьы сырцәыԥхашьоит.
Ахра. Иарбан бызцәыԥхашьо. Сара издыруан алашара шаҳԥырхагахоз...
Мактина. Мап‚ Ахра‚ сара ара зегьы сырцәыԥхашьоит, аҭӡамцқәа инадыркны иара абри ҳзықәтәо адиван аҟынӡа. Мап... мап... иазхаз.
Ахра. Сара бара бысҭахуп, Мактина, ибдыруандаз шаҟа бысҭаху. (Дигәыдиҳәҳәалоит, дигәӡуеит.)
Абри аамҭазы аҭел абжьы гоит. Ахра дааҭрысны.
Аӡәы аҭел дасуеит.
Мактина. Угәы ҭумҟьан, даслааит. Уара уи абжьы иуммырҳан... (Аҭел иааҟәымҵуа абжьы гоит.)
Ахра. Мактина, ишьҭых‚ абжьы сгәы кыл-наҵәоит.
Мактина. Зынӡаск угәы ԥшқахеит, ас узбахьадаз!
Ахра. Сбыҳәоит, бнеины ишьҭых. Ибымбои амца ицралазшәа дшасуа.
Мактина (Аҭел шьҭыхуа). Сӡырҩуеит... Мактина соуп... Сара иаразнакы шәыздырит... Мап‚ дыҟаӡам... дмааиц макьана... исыздыруам... Хымԥада иасҳәоит... Абзиараз! (Аҭел ықәылҵоит.)
Ахра. Иасуаз дарбану?
Мактина. Аполициа акомиссар.
Ахра. Уи арахь ииҭаххараны иҟоузеи, анцәа дсумырбан.
Мактина. Ииҭаху умбои‚ уи уара душьҭашәарыцоит. Абыржәы абра уааины ушыҟоугьы иеиликаахьеит. Иакәымк угәы ианааҭоук, ӷәӷәала ушахьирхәуа уасҳәарц дасуан.
Ахра. Сара бара бзиа бызбоит, иара уи цәгьароуп ҳәа иԥхьаӡозар, сақәиршәааит ииҭаху.
Мактина. Ус анакәха, сара угәра згоит‚ уаҳагьы суцәшәаӡом, иеилукаауоу?
Ахра (Мактина дахьгыло инапы лыкәыршаны дааникылоит). Сара ӷәӷәала бысҭахуп, Мактина. (Дигәыдиҳәҳәалоит, лыгәӡра далагоит.)
Мактина. Иазырха, Ахра... шьҭа иазхаз... уԥсы цәгьамхан... уҽаанкыл... ( Ашәахь аҵәҵәабжьы гоит.)
Ахра (дааҭрысны дӡырҩуа). Аҵәҵәабжьы газшәа?!
Мактина (Ахра доулмыжьуа). Улымҳа уажьеит. Сара акгьы саҳаӡом. Макьана арахь иааиуа ҳәа уаҩ дыҟазам.
Еиҭах еилаҵәаны игәыдибакылоит. Ишгәыдибакыло дааҩналоит Асмаҭ. Уи азныказ даашанхоит, аха нас ахьышәҭҳәа
лышьҭахьҟа ддәылҵуеит. Ҩаԥхьа инароуны аҵәҵәабжьы гоит.
Абыржәы саргьы исаҳазшәа сҟалеит.
Ахра (дуалыуашо). Шьҭа ишԥаҟаҳҵо? Џьара кәакьк аҿы сҽысҵәахыр еиӷьзар?
Мактина. Уҽкыдумҟьан, даслааит, игәы ԥҵәар дадҵны дцап‚ ҳара ҳшынҭаацәоу цаԥхак-цаԥхак ҳамоуп.
Ахра. Ус анакәха, тәымуаҩык дасуеит. Анцәа иџьшьоуп, сгәы ааҭынчхеит. Ианакәым ҭаҷкәым ҳәа‚ абыржәы дмааир амуаз!
Еиҭах инароуны аҵәҵәабжьы гоит.
Асмаҭ (ашә адәахьала). Мактина, ашә сзаарт‚ нан.
Мактина. Ари саҳәшьаду лыбжьоуп... Ари бара боума‚ саҳәшьаду? (Ашәахь днаӡаанӡа Асмаҭ дааҩналоит.) Саҳәшьаду, аҩныҟа бымцаӡаз? Ашәгьы аркӡамкәа иҟан... Ари сара дысҩызоуп. Кассетак иҭахын азы аҩныҟа дхалан...
Асмаҭ. Мшыбзиа, нан!
Ахра. Бзиа жәбааит.
Мактина. Саҳәшьаду, иҟалеи‚ бзыхынҳәызеи?
Асмаҭ. Уи нас‚ нан... сара сышәԥырхагахом. Дыззааиз иҭа, сара ауада хәыҷ – амаҵурҭахь снеиуеит.
Мактина. Ибку сыркы‚ сара иназгоит.
Асмаҭ. Сара исанажь, ихьанҭаны ҳәа иҟаӡам. (Амаҵурҭахь дцоит.)
Ахра. Баҳәшьаду ҳалбазар?
Мактина. Уеиламган, Ахра... Ашә ахьамкыз џьасшьоит, аха Анцәа иџьшьаны лара илызгәамҭеит, мамзар аҵәҵәа дасуазма?
Ахра. Ааи‚ ус ауп‚ аха уаанӡа лаԥшык ҳааимнадазшәа сааҟалан...
Мактина. Сара саҳәшьаду леиԥш даҽа гәыразк дузыԥшаауам. Иудыруандаз шаҟа бзиа дызбо.
Ахра. Нас‚ ас ҳхала ҳахьеидылбалаз азы акгьы балымҳәаӡари?
Мактина. Уи ахаан дгәамҵны дцәажәахьеит ҳәа сыҟам.
Ахра. Сара сцоит‚ Мактина, аха ибхабмыршҭын ҳара ҳшыбзыԥшу. Уажәы санылбаалак сзеиқәхар... хымԥада сыршьуеит.
Мактина. Вот идиоты‚ что мы наделали! Я про них забыла. Иҵабыргыҵәҟьаны ҳаршьуеит урҭ аилагақәа. Уца‚ уца‚ уласны‚ саргьы сшәыхьӡоит. Ах‚ исҳәо закәызеи! Сара зынӡаск исхашҭит атеннис ахь сцараны сшыҟоу. Мап‚ мап‚ сара шәысзымԥшын.
Ахра. Сара сцеит‚ абзиараз.
Мактина. Абзиараз, Ахра.
Ахра дцоит. Мактина амузыка аҿаҵаны даҽа уадакахь дцоит. Дук мырҵыкәа аспортмаҭәақәа лышәҵаны дхынҳәуеит. Атеннис изласуа аракетка лкуп‚ лыжәҩахыр абаҩрҵәыра иазку арҭмаҟ хшьуп.
(Амузыка аҟәыхуа, лыбжьы рдуны.) Саҳәшьаду, сара астадионахь сцоит‚ нана иласҳәахьеит... Саҳәшьаду, ибмаҳаӡои?
Дааҩналоит Асмаҭ.
Асмаҭ. Иабатәи стадиону иаԥшьыбгаз уажәых?!
Мактина. Саҳәшьаду, ибдыруоу атеннис зыхьӡу? Сара уи даара бзиа избоит. Ианасуа зныкыр иббахьоу, даара иԥшӡоуп.
Асмаҭ. Ибзиамкәа иҟам‚ аха иахьак ибжьабыжьыр акгьы ҟаларым.
Мактина. Избан‚ саҳәшьаду?
Асмаҭ. Саргьы есымша сышәҭам, баасыдтәал.
Мактина. Сара лассы... ҩбаҟа сааҭ уаҳа саанхом. (Ддәықәлоит.)
Асмаҭ (иаарымчны). Баангыл ҳәа басҳәеит!
Мактина (илзымбатәбараханы). Ибыхьи‚ саҳәшьаду?!
Асмаҭ. Исыхьраны иҟааз?
Мактина. Акыр здыруо‚ бара ус бцәажәашьа ыҟоуп.
Абри аамҭазы Мактина лҩызцәа адәахьынтәи лызҿыҭра иалагоит.
Асмаҭ. Бҩызцәа, ана ибзыԥшу, наҟ идәықәҵа.
Мактина. Избан?! Исабҳәаруеи ибыхьыз.
Асмаҭ. Иабаҟоу, бара исбырҳәомеи.
Мактина. Сара?! Сара сыбзызырҩуеит.
Асмаҭ. Зны бҩызцәа бышьҭыр...
Мактина. Иԥшызааит, бара иҳәала.
Асмаҭ (днақәыӷәӷәаны). Мактина, сара ишьҭыҳәоуп ибасҳәаз!
Мактина (лцәа дааҭасны). Акгьы сзеилкаауам. (Илҭахы-илҭахымшәа аԥенџьыр днадгыланы ҿылҭуеит.) Есма... сара шәысзымԥшын, сызнеиӡом. Сеилахоуп. (Лнапы рзылҟьоит.) Ишәмаҳаӡеи исҳәаз‚ шәҿы раҳаны шәызгылои? Гуд баи уаҵәынӡа. (Аԥен-џьыр даадҵны.) Саҳәшьаду, ас бгәамҵны ахаан бсымбац, акыр ҟалама?
Асмаҭ. Исыздыруам макьаназы, аха санхәыцлакь сгәы нҭыԥсаауеит...
Мактина. Саҳәшьаду, иҳәа быззыгьажьыз закәу?
Асмаҭ. Саҩсҭаацәа... Мамзар сымгьажьыргьы ҟамлоз... схьаақәа хьаак нарыцысҵеит.
Мактина. Изакәазы, саҳәшьаду?!
Асмаҭ. Бара агаӡа бзыҳәан.
Мактина. Сара сзыҳәан бҳәама?! Исзеилкаауам... аа... (Дыччоит.) Абыржәоуп схахьы ианааиз... Бҽырҭынч, саҳәшьаду, ара ақалақь аҿы‚ бҩыза ҷкәынак аҩныҟа даабгеит ҳәа акгьы амаӡам‚ уа шәара шәҿы‚ ақыҭаҿы ауп...
Асмаҭ. Аԥсыуала инаалам, ибҭахызар Сҭампылгьы бынхоз.
Мактина (Асмаҭ лажәақәа дырхыхәмаршәа). Ибзиоуп, саҳәшьаду, ибзиоуп. Ажәа сҭиуеит... (Дылгәыӡуеит.) Сцеит астадионахь. (Дцарц лҿыналхоит.)
Асмаҭ (имырмчыкәа). Еиҭах ибасҳәоит... Иахьала џьаргьы бцаӡом.
Мактина (лҽыркьынцыцны). Саҳәшьаду, бара абас блеишәа цәгьану? Сара ҟазшьалагьы бара сбеиԥшзаап.
Асмаҭ (лыбжьы ларҟәны). Сара исзыбуазеи, бара быбзиаха, бҟәышха, сара қыҭаԥҳәыск...
Мактина. Бсырҽхәарц бҭахызар, саҳәшьаду?
Асмаҭ. Сара бсырџьар, ала иамҳәара басҳәар?
Мактина. Изакәазы, саҳәшьаду, сара бара сахьбеиԥшу бгәы иамыхәаӡои? Сызбо зегьы лаҳәшьаду данқәыԥшыз лхаҭа-ԥсаҭа ҳәа сарҳәоит.
Асмаҭ. Уи џьашьатәым нас. Ашьа шәыџьара ахы цәырнагоит рҳәоит.
Мактина. Сара бара сахьбеиԥшу даара сеигәыргьоит. Бара‚ саҳәшьаду?
Асмаҭ. Избан?
Мактина. Избанзар, бара баҟара иԥшӡаз лыԥшаара уадаҩын рҳәоит. Иахьагьы аҳкәажә ҳәа бзырҳәоит.
Асмаҭ. Бара уи хабымҵан, сыԥшӡоуп ҳәагьы бхы бымжьан, аҟәышра згу аԥшӡарагьы лыгуп. Абри бхабмыршҭыр еиҳа ибзеиӷьхоит.
Мактина. Ус акәзар акы бысцәымшәан. (Атеннис мпыл нышьҭарсны.) Сара сцеит. Сангьы шьҭа дааилап.
Асмаҭ. Бымцар бымуа... ани агылҩызы дыбзыԥшымкәа дыҟам‚ агызмал.
Мактина. Избоит уи бара былаҿы дшымааиз, аха зегь акоуп деишьхныккалангьы дыҟаӡам.
Асмаҭ. Уи бара бгәы дшахәоу сара ибзиаӡаны избарҭоуп.
Мактина. Изла?
Асмаҭ. Бажәақәа рыла.
Мактина. Саҳәшьаду, ари бара боума?!
Асмаҭ (даақәыԥсычҳаны). Сакәушәа-сакәымшәа.
Мактина. Саргьы убасшәа бызбоит.
Асмаҭ. Бара‚ избан?
Мактина. Избанзар‚ есымша хәыҷҵас бсацәажәон...
Асмаҭ. Бара арахь бҭыԥҳахахьазаарын, сара исызгәаҭомызт акәымзар. Есымша бхәыҷхома нас‚ шьҭа аӡәгьы бзиа дыббап‚ баргьы бзиа бибап‚ аԥсҭазаара убас ишьақәыргыланы иамоуп‚ аха сара уи акәым‚ даҽакуп сзыцәшәо...
Мактина. Уи арбан?
Асмаҭ. Аамҭа аԥыҩлара. Зыҿҳәара уркьаҿуа аразҟгьы кьаҿхоит, схәыҷы. Аха бара бықәраҿы уи еилкаашьа амаӡам‚ убри ауп арыцҳара.
Мактина. Сара акымзарак сзеилкаауам.
Асмаҭ. Есымша бынамыс цқьаз‚ бхы пату бзақәыз, абри ауп ибасҳәарц исҭаху.
Мактина. Бара агәра бго‚ сара уи насыԥ шсы-наҭо?
Асмаҭ. Насыԥс иҟоу хьӡуп‚ схәыҷы. Хьӡы змам насыԥс имоузеи? Ус сҳәеит ҳәа‚ ухьз ыҟаны‚ арахь унасыԥданы уаанхаргьы ауеит. Аԥсҭазаара егьа хкы рыла иреижьоит ауаа.
Мактина. Сара ус зхыбҳәааауа здыруеит. Изхарада? Зегьы-зегьы – бара. Ах‚ саҳәшьаду, саҳәшьаду, арахь сбырҟәышырц бҭахуп...
Асмаҭ (илзымбатәбарахны). Мактина, бара бызҿу сзеилкаауам?!
Мактина (дыччо). Асҟак бзыршәазеи?
Асмаҭ. Бара иахьак избахьоу бакәӡам.
Мактина. Иамоузеи нас аӡәы бзиа дыббахьазар?
Асмаҭ (еиҭах даагачамкны). Мактина!..
Мактина. Баргьы Дамеи ҳәа аӡәы бзиа бибон‚ саҳәшьаду. Уи аибашьра дахьыргаз дыбжьаӡит. Ари аргамоуп – зегьы ирдыруеит, ирҳәоит.
Асмаҭ. Нас уи ала исабҳәаран иҟоузеи?
Мактина. Мап‚ саҳәшьаду, сара ахаан бысзеилкаараны сыҟам...
Асмаҭ. Зны сара сықәраҿы бнеир...
Мактина. Сара исзеилмырго ба бқәыԥшроуп.
Асмаҭ. Са сқәыԥшреи ба бқәыԥшреи хәыки шьхаки рыбжьоуп, урҭ еидкылашьа рымам.
Мактина. Бара еиҳа быԥшӡан, еилкаауп. Бара иахьагьы быԥшӡоуп. Иахьагьы ибеиҽырбо ыҟоуп‚ саҳәшьаду.
Асмаҭ. Урҭқәа зегьы мцуп. Ибаҳауа зегьы рыгәра бымган.
Мактина. Ах‚ саҳәшьаду, ибдыруандаз шаҟа сгәы брыцҳанашьо.
Асмаҭ. Изакәазы?!
Мактина. Хаҵа бахьымцаз.
Асмаҭ. Бара сгаӡа...
Мактина. Ибзиоуп, сгаӡаз‚ аха издыруеит ша-ҟантә шаҟаҩы бгәы хырхуа брызхәыцхьаз.
Асмаҭ. Бара уи дыршьас иабҭазеи?
Мактина. Сара сықәраҿы уи адырра мариоуп, аха иҟалозма ажәа зыбҭаз ихабар бзымдыруа бгәы-быԥсы ибҭар ҽаӡәы. Уи ԥсахрак иаҩызан, ицәаԥҽыгаран бара бзыҳәа.
Асмаҭ. Имаҷҩума ус еиԥш ҟазҵаз‚ нас... Рқьабз рзеиламгеит, рыламыс убриаҟара ицқьан.
Мактина. Изакәытә қьабз ҿаасҭоузҽи!  Базхәыци шаҟа гәнаҳала ишьыз бқәыԥшреи бҿареи.
Асмаҭ. Шьҭа сара сқәыԥшра сгәалашәо сыҟам.
Мактина. Ус зыбҳәо‚ сара сышиашо сбырдырырц бҭахым ауп. Иҳәа‚ саҳәшьаду‚ сара сиашоу сиашаму?
Асмаҭ. О, уи аибашьра, шәиԥхьыӡ згымхаша.. Еилызкаахьада шаҟа гәнаҳа‚ шаҟа рыцҳара ааннажьыз.
Мактина. Бара ианакәызаалак бхы аҵкыс аҽаӡәы дрыцҳабшьоит. Избан абас бзыҟоу?
Асмаҭ. Аҽаӡәы ҳәа бызҿу убригьы дуаҩԥсуп ҳара ҳаиԥш. Згәырҩа иазаанхаз‚ илақәа шаартугьы ихашҭуеит. Уаҳа акгьы улымшаргьы аамҭак изыԥҵәа, уааидтәал, дырцәажәа. Игәырҩа-ихьаа еиҭеиҳәартә дҟаҵа. Убри иара иԥсы еивнагоит.
Мактина. Бара ус егьаҩы рыгәшәымшә бухьеит, аха дыҟоу бара бзы убас еиԥш ҟазҵахьоу?
Асмаҭ. Сара изуеи... хаҵа сымцеит ҳәоу? Хаҵа иҟоу аразҟыдагьы дыббап.
Мактина. Нас бара бтәала арыцҳаҵәҟьа дарбан?
Асмаҭ. Згәырҩеи зхьааи маӡазтәыз, зыԥсымҭазы зҿы иазмырҳәаз.
Мактина. Ус имҩасыз еилкаашьагьы имам.
Асмаҭ. Убригьы мышкызны аӡәы деилимкаар ауам. Имаӡа цәырҵуеит. Ари адунеи аҿы инаунагӡаны дгьыли-жәҩани рыда уаҳа акы ыҟаны избом.
Мактина. Бара убас еиԥш аӡәыр деилыбкаахьоу‚ саҳәшьаду?
Асмаҭ. Бара аҿахәы аҿыхразы быфраҭзаап... шьҭа иазҳархап.
Мактина. Мап‚ саҳәшьаду... сбыҳәоит... сара амаӡа ҵәахышьа здыруеит... сыгәра га‚ ажәа быс-ҭоит.
Асмаҭ. Сара ус еиԥш акгьы сыздыруам, аӡәгьы дсыздыруам.
Мактина. Ибдыруеит, ибдыруеит, мамзар ари аҩыза бҳәаӡомызт. Саҳәшьаду‚ сбыҳәоит.
Асмаҭ. Баша сыхҭабымкын.
Мактина. Иахьа ибымҳәаргьы уаҵәы ибсырҳәоит, иббап‚ сыбԥырҵраны сыҟам.
Асмаҭ. Шьҭа бнадӷьазкыл. Башаӡа ибҳәозаап... зынӡаск сара бсеиԥшӡам.
Мактина. Сбеиԥшуп, сбеиԥшуп! Иббап саргьы амаӡа аҵәахышьа шыздыруа.
Асмаҭ. Иазыбуазеи ииасхьоу акы? Еиӷьуп акы бнацҳар. Амла бшакыз бымбаӡои?
Мактина. Саҳәшьаду... (Длыргәыбзыӷуеит.)
Асмаҭ. Ибзиоуп, сгаӡа... Хымԥада ибасҳәоит. Нас‚ аҽазны.
Мактина. Иахьа‚ иахьа... абыржәы, саҳәшьаду.
Асмаҭ. Сыԥсы ҭыбымхын, ибасҳәоит, ибасҳәа. Издыруада бара уи ихшыҩрҵаганы ибзыҟаларгьы. Убри сазхәыцны сҭоуба шеилазго бдыруазааит.
Аҽаанкылара.
Ҽнак‚ ааԥынрак азы, ҷкәына қәыԥшк ҳқыҭа даланагалеит. Уи изыҟамҵоз арбаныз? Зегьы ртәы идыруан, зегьы дрызҟазан. Знык-ҩынтә дааухәаԥшыр, усахьаҵәҟьа ҭихуан. Убас дшан анасыԥда иара.
Аҽаанкылара.
Абас‚ хымз инарзынаԥшуа абраҟа даанхеит. Ҳҳаблаҿы ҳаҷкәын ҳәа иарҳәон. Уи убасҟак иҟазшьа бзиан‚ иаразнак дынулаҵәа дцон. Дҟат-ҟато, ихахәы еиқәыбырфынха, аԥшӡара дакны дагон... Амыжда‚ ма ҳбызшәа шԥагәникылоз.
Мактина. Дабатәииз иара? Арахь иаара шԥаҟалеи?
Асмаҭ. Қалақь ҷкәынан... ихьӡ сгәалашәом, ҳбызшәа иҵарц иҭахын. Ара дахьааиз, раԥхьаӡа дахьымҩахыҵыз аҭаацәараҿы, ибжьаӡны иҟаз рыҷ-кәынк дхынҳәызшәа иааилаҳәын, дааныркылт, убра дыҟан... иҟалаша шузахмырԥо ҩашьом.
Мактина. Убра даанымгылар акымзарак ҟамлаӡоз?
Асмаҭ. Уи адырра уадаҩуп.
Мактина. Исзеилкаауам, дзыниарыз рыцҳарас?!
Асмаҭ. Хаҭала иара иԥеиԥшхаз сыздыруам‚аха убри аҩнаҭа арыцҳара ҩналеит.
Мактина. Ишԥа‚ иара ихҟьану?
Асмаҭ. Аибашьра иахҟьаны.
Мактина. Акгьы сзеилкаауам.
Асмаҭ. Ишԥабҳәеи?
Мактина. Акгьы‚ акгьы. Иҳәала‚ саҳәшьаду, иҳәала. Ибҳәо џьашьахәуп.
Асмаҭ. Ус ишааиуаз, абри аҩнаҭаҿы раԥхьа абзиабара цәырҵит. Бзиа иеибабеит аԥшәма иаҳәшьеиҵыб заҵәи абри аҷкәыни. Ҽнак шьыбжьаанӡа еибамбар рзымчҳауа инеит.
Мактина. Ибзиоуп, аха бара абарҭқәа дыршьас ирыбҭазеи?
Асмаҭ. Лареи сареи ԥсык еицаҳхан, еиқәлацәаз ҳакәын... ҳабжьара маӡа ҟалозма.
Мактина. Ларгьы дыԥшӡамкәа дыҟамызт.
Асмаҭ. Иабаҟоу лыԥшӡарагьы лмыхәеитеи.
Мактина. Дижьеит, хымԥада... агәымха!
Асмаҭ. Ус бымҳәан.
Мактина. Ҿысҭӡом, иҳәала‚ саҳәшьаду.
Асмаҭ. Аҿҳәара ԥырҵәеит. Иӡбеит‚ зны иҩныҟа дцаны иҽеиқәиршәарц, иҭаацәа иреиҳәарц. Мчыбжьык, жәамш ирхымгакәа дгьыжьраны дыҟан‚ аха дцеит‚ уаҳагьы ихабар зыҟамлеит... Ахымш рыҽны аибашьра иалагеит...
Мактина. Лареи бареи заҟа лахьынҵала шәеиԥшузеи?
Асмаҭ. Уи лыхҭыс араҟа инҵәозҭгьы...
Мактина. Уаҳа илыхьраны иҟааз?
Асмаҭ. Ақәыԥшра есымша аамҭа иаԥыҩларц аҭахуп‚ Мактина. Убри иахҟьаны уаҳа дизыԥшыр дзизымԥшуа, лҽылшьыр-лҽылзымшьуа, арахь лхы ахьылгара лзымдыруа, абри аҩыза аҭагылазаашьа лзыҟалеит... Ишԥасҳәари... лбаҩлтәымкәа даанхеит.
Мактина. Какой кошмар!
Асмаҭ. Биашоуп, Мактина. Аԥсуа ҭыԥҳа лзы еиҳау хьымӡӷ ыҟоума.
Мактина. Ахәыҷы длыхшоу нас?
Асмаҭ. Длыхшеит, аха уи лҭацеи лашьеи ирхылҵыз рыҷкәын заҵәы иакәушәа ауп ауаа иахьагьы ишырдыруа.
Мактина. Ас ҟаҵашьас иарҭазеи?!
Асмаҭ. Ухьӡыданы уаанымхаразы иумхәыцуа, иумҵәахуа арбану.
Мактина. Нас иара идыруоу ианҵәҟьа дызусҭоу?
Асмаҭ. Убри акәӡан ларгьы гәҭыхас илымаз. Данԥслакь иалҳәарц азы лҭаца длыҳәахьан. «Ианамуӡах, ма сан мыжда ҳәа анышәынҭра днықәлалап, иаргьы шьҭа дарԥысуп» лҳәагәышьон. Аха убриҵәҟьагьы Анцәа илаҭәеимшьеит, – лҭаца аԥхьа дыԥсит. Лара агәаҟ‚ ас мацара лгәы ианбанӡалшоз, уахык дахь-нышьҭалаз уаҳагьы лыбла лызхымтит. Амала лыԥсы-шьа бзиахеит. Сара уи дансгәаламшәо ыҟаӡам.
Аҽаанкылара.
Мактина. Шаҟа игәыҭшьаагоузеи ибҳәаз‚ саҳәшьаду!
Асмаҭ. Саргьы сбықәшаҳаҭуп.
Мактина. Нас избан‚ саҳәшьаду, абас ҿымҭӡо бызтәаз?
Асмаҭ. Сара исҳәараны иҟааз?
Мактина. Иҟалаз шыҟалаз. Усҟан ауаагьы ҳәатә роуамызт.
Асмаҭ. Уи хҿыхшьа лымамызт. Лыӡӷабра лзымбазар ирхарои ауаа?
Мактина. Аха лара убысҟак бзиа дылбазар?
Асмаҭ. Зегь акоуп, иҟалом. Уи аласреи аԥсыҽреи ирҟазшьоуп ҳәа иԥхьаӡоуп.
Мактина. Уара бзиа узбаз?.. Уи ишԥеиԥхьаӡо? Убрыгьы убас аума?
Асмаҭ. Уи атәы сара исыздыруам.
Мактина. Шаҟа бмаалықьузеи...
Асмаҭ. (иаарымчны). Мактина!.. Ма быԥхашьа...
Мактина. Саҭамыз... (Длыргәыбзыӷуеит. Дгәыдылкыларц лҭахуп.) Сара убысҟак бзиа бызбоит...
Асмаҭ. Наҟ бнаскьа, агаӡа.
Мактина. Снаскьом. (Дгәыдылкылоит.)
Асмаҭ. Шьҭа иазырха... бнаскьа сҳәеит.
Аҭел абжьы гоит.
Мактина (аҭел шьҭыхны). Сӡырҩуеит... Есма‚ ари бара боума? Бабантәиасуеи? Уаҟа иҟада?.. Исыздыруам... Мап‚ мап сызнеиуам... Зегь акоуп сызнеиуам... шәымгәаан... Абзиараз. (Аҭел ықәылҵоит.)
Асмаҭ. Ибзасуаз дарбан?
Мактина. Сҩыза лакәын.
Асмаҭ. Дабабыԥхьоз бымҳәои?
Мактина. Акино ахь.
Асмаҭ. Иараби‚ убарҭ бҩызцәа ҭынха дрымаӡами? Иахьыҟоу рыздыруам, изҿу рыздыруам.
Мактина. Избан, саҳәшьаду? Убри афильм зегьы уамашәа идырҽхәоит.
Ҩаԥхьа аҭел абжьы гоит.
Сӡырҩуеит... Мака‚ сара ишәасҳәеит... шьҭа асра шәаҟәыҵ. Издыруеит. Сызнеиуам... Ах‚ бышԥаҟоу бара!..
Асмаҭ. Ихароума?
Мактина (аҭел ахь). Баангыли... (Асмаҭ лахь.) Иарбан ихароу?
Асмаҭ. Акинотеатр.
Мактина. Абра‚ зынӡа иааигәоуп. Ибгәалашәоу... (Аҭел ахь). Мака‚ бара сыбҿӡам... помолчи минутку...
Асмаҭ. Ибҭахызар бца‚ сара бааныскылом, аха ас амла бшакуа...
Мактина. Сара амла сакӡом... (Аҭел ахь). Иза-кәи?.. Булочки?.. Бегу. Арахь шәысԥыла. (Аҭел ықәылҵоит.) Саҳәшьаду, нанагьы шьҭа дааироуп. (Ддәықәлоит.)
Асмаҭ. Мактина, баангыли, ибшәу бымбаӡои?
Мактина. Саҳәшьаду, сагхоит... ас шаҟаҩы ныҟәода ақалақьаҿ. (Ддәылҟьаны дцоит.)
Асмаҭ. Дгаӡоуп макьана... Анцәа дрыцҳашьа... (Аԥенцьыр дадгыланы Мактина дылзыԥшуеит, лнапы лзылҟьоит.)
Аҽаанкылара.
Сышԥаҟо мшәан иахьа... сзеиуоу сзымдыруа... Сызлацәажәоз закәыз – сҿы иҭысымхыцыз...
Избоит сшьақәыӷәӷәара шхало‚ еиӷьуп заа хәшәыла ихысҽыр. (Асасааирҭа аанлыжьуеит. Асцена ҭацәны иаанхоит.)
Аԥарда
Аҩбатәи ақәгылара
Иаабац асцена – гьамала ирхиоу‚ иҭбааҭыцәу Баҭал иҩнаҭа асасааирҭа. Дааҩналоит Баҭал. Шьыҵәрак ашәҭқәа икуп. Дишьҭаланы дааиуеит имашьынаныҟәцаҩ. Уи ашампанҩы ала иҭәу коробкак даҵоуп.
Амашьынаныҟәцаҩ (иику азы). Ари абасыргылари?
Баҭал. Абнахь‚ абарҵахь инаганы иргыл. (Амашьынаныҟәцаҩ Баҭал иахьиирбаз ахь иҿынеихоит. Дааҩналоит Асмаҭ.)
Асмаҭ. Уаама‚ нан? Ас заа уаауа усымбацызт...
Баҭал. Асмаҭ‚ бара иахьа ақыҭахь бымцаӡеи?
Асмаҭ. Сгьажьит, нан‚ хәшәык схашҭын, иара сымамкәа акы смаҭәаны сыҟам. Ихажәгалаз закәызеи, нан?
Баҭал. Ашампанҩы. Абри аваза ӡык бызҭаҭәар, абарҭ ашәҭқәа убра инҭаҳаргыларын.
Асмаҭ. Арахь исыркы. (Авазеи ашәҭқәеи лыманы ддәылҵуеит.)
Амашьынаныҟәцаҩ дхынҳәуеит.
Баҭал. Аҩбатәигьы иара убрахь инага. Ашьыжь иуасҳәақәаз хаугалазу?
Амашьынаныҟәцаҩ. Ааи. Ишсырҭаз еиԥш арахь иаазгеит. (Ддәылҵуеит.)
Асмаҭ ашәҭ аваза иҭаргыланы дааҩналоит.
Баҭал (аваза лымхуа). Арахь исыркы. Абра иқә-гылаз. (Ашәҭқәа риашо). Абас иҭагылазар еиҳа иԥшӡахап.
Асмаҭ. Сасыҳәа аӡәыр дааираны дыҟоума, нан?
Баҭал. Асас иаха змада... сааҭки бжаки рышьҭахь сара амҩа сықәлараны сыҟоуп.
Асмаҭ. Уабацои, нан?
Баҭал. Саҳәшьаду, шьҭа исыдыбныҳәаргьы ауеит.
Асмаҭ. Иудысныҳәало арбану? Исоумҳәои.
Баҭал. Абысҟаамҭа сыззыԥшыз аҭыԥ аҿы сшьақәдырӷәӷәараны иҟоуп. Ҿцәажәарак аҳасабала сымцар ауам‚ аиҳабду дсыԥхьоит.
Асмаҭ. Иудысныҳәалоит, нан. Уагьгәыдыскылоит. (Дгәыдылкылоит.) Ауаа убзырӡы рҳәо Анцәа уҟаиҵааит, уи еиҳау насыԥ арбану?
Амашьынаныҟәцаҩ аҽа коробкак хеигалоит.
Баҭал. Сыбзырӡы рҳәоит азоуп сагьзышьақәдырӷәӷәо.
Асмаҭ. Нагӡара зауша... сара саҟара уи еигәырӷьараны иҟада?
Амашьынаныҟәцаҩ. Сара шьҭа сцалап.
Баҭал. Уца‚ иудыруеит уааираны уаныҟоу.
Амашьынаныҟәцаҩ. Издыруеит.
Баҭал. Уца‚ уаангыли... исхашҭыр аасҭа... Уаҵәы‚ ашьыжь Аида уаалыдҵаал‚ издыруада џьара аказы улҭаххар.
Амашьынаныҟәцаҩ. Ибзиоуп.
Баҭал. Уца.
Амашьынаныҟәцаҩ дцоит.
Баҭал (ҿиҭуеит). Мактина!
Асмаҭ. Мактина дыҟаӡам, нан.
Баҭал. Уажәыгь дмааӡаци?
Асмаҭ. Лҩызцәеи лареи акино ахь ицеит.
Баҭал. Акрылфазар?
Асмаҭ. Изаҟаразаалак... исҭахым лҳәеит.
Баҭал. Дҭыԥҳахо далагеит. Даазқәылаз мчыла акрылҿоумҵар уаҩҵас акрылфашам. Илыцлар ҳәа дшәоит. Лара лтәала дҽырбаргьы цәгьа илымбо дыҟоуп.
Асмаҭ. Макьана изаацәоуп, Баҭал. Уи сымш‚ абыржәы ауп даншәарҭоу, зынӡак лгаӡамҭа дҭагылоуп. Шәылаԥш лхызароуп, аха иабаҟоу, лан лакәыз‚ лаб иакәыз шәусура шәахашәаланы зныкгьы шәсымбац. Ахәыҷы лхы дазааныжьуп‚ ус иҟалома?!
Баҭал. Ауаҩы ҳәарыла дзыбзиахом, Асмаҭ... Избан ус зыбҳәо? Дызлабгәамԥхо илымои Мактина?!
Асмаҭ. Дызшаз дисасуп. Ус ак баны ҳәа сцәажәом.
Баҭал. Уи леиԥш ааӡара змамгьы уаахоит. Бара бымшәан... иахьа бхы шԥаббо?
Асмаҭ. Акыр сеиӷьуп.
Баҭал. Асааҭ шаҟа ыҟоузеи? (Асааҭ даахәаԥшуеит.) Аида дмааиӡаци?
Асмаҭ. Мап‚ макьана дмааиц. Саргьы баша аџьабаа лсырбеит.
Баҭал. Изакәазы?
Асмаҭ. Исҭахым ҳәа шласҳәоз авокзал аҟынӡа снаскьалымгар лымуит‚ арахь дыццакуан, лусура дагхон.
Баҭал. Дагхаргьы дыршьрымызт, егьирахь бахьымцаз еиҳагьы еиӷьуп. Уаҵәы хәылбыҽха сма-шьынаныҟәцаҩ бигап.
Асмаҭ. Ишԥоуҳәои, нан... аҳәынҭқар имашьына...
Баҭал. Шьҭа анкьа еиԥш бысмеигӡалан, Асмаҭ... Иахьа сара исылшо рацәоуп.
Асмаҭ. Суеигәырӷьоит, нан.
Баҭал днеины ҿыц ашәҭқәа еилиргоит.
Арҭ ашәҭқәа иааугаз изызҳәозеи нан‚ ус баша аҩныҵҟа иарԥшӡарц азы аума?
Баҭал. Уаҵәы Аида илымшироуп, ишыббо сара сақәшәом... лара ашәҭқәа цәгьа дрызгагоуп.
Асмаҭ. Исоуҳәо закәызи! Сара ҵабга, ишԥасгәаламшәеи! Шьҭа сара иҟасҵаран иҟоузеои!
Баҭал. Иҟабҵахуеи... Уаҵәы лҩызцәа ааиуазар акәхап. Уи азыноуп ашампанҩы зхазгала. Баа-рыдтәалар – баарықәныҳәап, уаҳа иарбану.
Асмаҭ. Ус иҟалома?.. Иаасыхьзеи иараби?!
Баҭал. Ишыбхашҭыз ауп‚ мамзар‚ беидара-ԥсараха амҩа бықәзаарын уажәы. Ҳаихбаала ҳамцозаргьы, шьҭа акы ҳазрыцҳаҵәҟьаны ҳаҟам. Иазхоуп шаҟа аџьабаа ҳзыббахьоу... Бхы башьҭаз, Асмаҭ.
Асмаҭ. Нас ари иаасрыхуа, иҟасҵо зегьы ззыҟасҵо арбан?
Баҭал. Бырҟәаҵ зегьы‚ быԥсы шьа ҳәа басҳәеит. Ҳзааӡаз ҳаҩнаҭа ашә ахьаабыртуа мацара изаԥсоузеи.
Асмаҭ. Убригьы, сара адунеи сахьынӡақәу, нас...
Баҭал. Иахьынӡауа ҳнеилап. Иуадаҩуп ҳаԥхьаҟа иҟалаша аилкаара, Асмаҭ.
Асмаҭ. Анцәа бзиа ҟаиҵааит, нан.
Баҭал. Абзиа зхазы мап ацәызкхьада, уи ами ҳарҭ зегьы иаҳҭаху.
Асмаҭ. Мап‚ сара сҭаца ус сзылԥылараны сыҟам.
Баҭал. Нас иҟабҵараны иҟои?
Асмаҭ. Ақалақь сналаԥш-аалаԥшып.
Баҭал. Иаҭахым ҳәа басҳәеит... Абра баатәа.
Асмаҭ. Уара ус уҳәоит... Ах‚ сышԥаԥхашьеи уҳәарауазеи!.. Ухәгьы сырхиаӡом... сара сцеит.
Баҭал. Баангыл нас... абар‚ аԥара бысҭоит.
Асмаҭ. Сара исымоуп. (Дцоит.)
Аҭел абжьы гоит.
Баҭал (аҭел шьҭыхуа). Ааи сара соуп... Аусқәа шԥацои? Ишԥа? Жәа-миллион мааҭ рыхә џьаргьы иарбаӡамкәану? Рацәа даҿашәеит... Макьанагьы шәалымгаӡац... Шәанбазалгои?.. Ишԥа?! Агәыхь иоуны ахәшәтәырҭахь дыргама?Ианба?.. Шәижьазар ҟалоит. Ибзиоуп, ибзиоуп... Сара уаҵәашьҭахь схын-ҳәуеит... Аринахысгьы иҟоуҵаша уара иудырып! Абзиараз. (Игәалаҟазаара еиҳагьы ишьҭыҵуеит.)
Дааҩналоит Аида.
Аида. Уаахьоума? Егьа зундазгьы уаԥхьа сзымааит.
Баҭал. Ишыббо сааины сыҟоуп. Бара сыбзыԥшуп.
Аида. Акырҵуама уааижьҭеи?
Баҭал. Рацәакгьы ҵуам.
Аида. Еизарак аԥшьырган ҳзалымгеит, аха умаҭәақәа сырхиахьеит.
Баҭал. Сара заа ибыдысныҳәалоит...
Аида (дԥышәырччо). Исыдуныҳәало арбан‚ сахьажәызу?
Баҭал (лафшақә). Бажәит‚ Аида‚ аха исзеилкаауам, сара бгәыдкылара еиҳагьы сгәы заҳәо... (Дгәы-дикылоит.)
Аида. Аиашазы, сажәыҵәҟьоу, Баҭал? .. Уара уоуп есааира иҷкәынхо. Саргьы угәыдыскылоит. (Дгәыдылкылоит.) Ашәҭқәа рзы иҭабуп.
Баҭал. Уаҵәазы бгәы иҭоузеи?
Аида. Уара уҟамкәа азгәаҭара иагьысҭахцәам, аха ишсарҳәо ала, сусура аҟынтәи имаар рушам.
Баҭал. Бара быхиоу?
Аида. Макьана ҟаҵа сымам. Акгьы еидысымгалац, аха уи хьаам.
Баҭал. Сара аҩы хазгалеит, афатә злыбхышагьы – убас‚ акыр агхозар, смашьынаныҟәцаҩ иабҳәар ибзааигап. Уи уаҵәы шьыжьнаҵы дааиуеит. Ахаа бзызӡышагьы дбымоуп.
Аида. Исзызӡуада? Дарбан ус еиԥш исзуԥшааз?
Баҭал. Асмаҭ.
Аида. Уи иахьа лыҩныҟа, ақыҭарахь дцеит. Ил-гәаламшәеит акәымзар...
Баҭал. Илгәалашәеит.
Аида. Ишԥа‚ нас ара дыҟоума?!
Баҭал. Ақалақь далоуп‚ џьара ҳамҭак бзаалхәар лҭахуп.
Аида. Дзакәытә ԥҳәысузеи!.. Уи ҳаҩны даныҟоу ныҳәак ҳамоушәоуп сшыҟоу.
Баҭал. Ҳара ҳада илымада... Ларгьы лԥсы ҳахҭнылҵоит аиашаз. Иазырха, баргьы бхәыҷым, бхы башьҭаз ҳәа ласҳәеит. Ҵаны, лџьабаа рацәоуп, лыԥсы лшьар сҭахуп.
Аида. Убасҵәҟьа саргьы. Иубап‚ сынтәа аԥсшьарамшқәа анызгалак, лара лахь сымцозар. Исылшо ала лусқәа лымыздап.
Баҭал. Сыбмырччан... бара уахь бцеит ҳәа ибзы-ҟаҵараны иҟои‚ баагылазар аӡаӡа иламлац ақалақь ԥҳәыс‚ наҟ дердс былмоуазар.
Аида. Заа усхымыччан. Уара ухаҭагьы усыманы сцоит, иулшогьы ԥысшәап... Ах‚ саҭамыз!.. шьҭа уара аҽага укуа уҟоума... еиҳаб дук.
Баҭал. Баргьы заа бысхымыччан.
Аида. Сара сузыгәдууеит, Баҭал. Иудыруанда шаҟа суеигәырӷьо!
Баҭал (длыхлафуа). Сара сакәу мамзаргьы смаҵура акәу бзеигәырӷьо?
Аида. Ус шԥоуҳәо, Баҭал? Иахьеиԥш есымша ҳауҟахыз. Иухашҭма уаҳәшьаду даҳзаандаз ҳәа ҳанԥшуаз?
Баҭал. Убасҟангьы сара сеиҵкыс маҵурала еиҵаз исеиӷьны инхон‚ избанзар, дара реиԥш сара сызӷьычуамызт, Аида.
Аида. Убри азыноуп жәеиза шықәса анџьныр хада иҭыԥ уззахымсыз. Иара убраагьы уаанкылан уахьрымаз џьашьатәуп.
Баҭал. Акыр зычҳаз – акыр ибеит‚ рҳәоит. Убас смааиуазҭгьы иахьа сахьыҟалоз здыруада. Имаҷҩума абахҭа иҭашәаз, аинфаркт зауны зыԥсҭазаара иалҵыз. Сара иахьа сымч-сылшара рҳәаақәа шьарда иҭбаахеит, шьҭатәи амҩа еиҳа имариоуп.
Аида. Саргьы абарҭ зегьы среигәырӷьоит, Баҭал!
Дааҩналоит Асмаҭ.
Ҳаҳәшьаду, шаҟа сшәеигәырӷьаз жәдыруандаз!
Асмаҭ. Бзеигәырӷьаша ббалааит, нан. Иазыбуазеи сара арахь акгьы саԥсамхеите... иааԥхьаскыз аҿамаҿа аҩны иаанхеит.
Аида. Хьаас ишәымкын. Ишәку арахь иаажәги. (Илку лымылхылц лҽыназылкуеит.)
Асмаҭ. Уи макьана сара исанажь.
Баҭал. (длафуа, Аида лахь). Шьҭа уаҵәынӡа ибычҳар акәхоит.
Асмаҭ. Уара уҽаанкыл.
Аида. Ҳара ҳаибабап.
Баҭал. Ибзиоуп, сара сышәԥырхагам, амала акы снашәырцҳа... (Астол ахь инапы нархханы.) Иара абрааҵәҟьа сыншәықәныҳәап. Сыԥсы сшьап‚ нас уаҵәашьҭахь азынӡа...
Аида. Уажәыҵәҟьа... Зегьы ҳнеидтәалап. Мактинагьы шьҭа дааилап... Ҳаҳәшьаду‚ сара зны ишәсырбароуп уи шаҟа ибзианы атеннис дыхәмаруа.
Асмаҭ. Нан‚ уи акино ахь дцеит‚ лҩызцәагьы лыцуп.
Аида. Астадион ахь дзымцеи?
Асмаҭ. Санылба даасыдхалан...
Баҭал. Акиногьы нҵәап... Аҳы‚ акыр шәымазар, шәаах.
Аида амаҵурҭахь дцоит.
Асмаҭ‚ иаацәыҵырҳәҳәеи уа иҭаҵәахны ибымоу...
Асмаҭ. Исымоу арбан?
Баҭал. Аида илзаабхәаз аҳамҭа.
Асмаҭ. Уахыччарц... Сураргамаанӡа изгапи наҟ. (Амаҵурҭахь дцоит.)
Аида астол архиара далагоит, Асмаҭ длыцхраауеит.
Баҭал. Ашампанҩы сара иаазгоит. (Дцоит.)
Аида (Аваза иҭагылоу ашәҭ шьыҵәразы). Шәҭыс иааҟоу абарҭ реиӷьасшьоит.
Асмаҭ. Ибзиами, нан‚ уамашәа иԥшӡоуп даргьы.
Аида. Ишызбаз ала Мактина акгьы лымфац.
Асмаҭ. Шәлылабжьа, ас акрымфара ауаҩы изеицәоуп.
Баҭал (ашампанҩы кны). Сара иагьхсыртлоит.
Аида. Уара иагьужәуеит.
Зегьы ччоит.
Баҭал. Шьҭа стәар ауама? Зегьы ҳаидтәалоит. Асмаҭ. (Аҩы зҭоу афужер лышҟа днахо.) Аԥхьатәи ажәа бара боуп изаҭәоу.
Асмаҭ. Сара уаҵәынӡа сааԥшыргьы ауеит. Уара ишьҭых.
Баҭал. Избоит‚ уаҵәоуп шәара аус дуқәа ан-шәымоу. Ибзиоуп, сара ишьҭысхып... Асмаҭ Анцәа биныҳәааит...
Асмаҭ. Сара изуеи‚ нан!
Аида. Диашоуп Баҭал. Сара сидгылоит. Анцәа биныҳәааит, ҳаҳәшьаду!..
Баҭал. Сажәа сараӡа‚ сара қәралагьы бара сбеи-ҳабуп.
Аида. Маҵуралагьы Баҭал.
Баҭал. Маҵуралагьы сара есымша сбеиҳан.
Аида. Саҭамыз... хшыҩлагьы. (Дыччоит.)
Баҭал. Убри азыҳәа баҭасҵом. (Дыччоит.)
Асмаҭ. Абас шәеизыгәдуны шәахьеицәажәо сара адунеи азна сгәы ҟанаҵоит. Шәеигымзааит, нан.
Баҭал. Бгәабзиара шьақәгыло, бгәы иааҭабкуа наӡо... абасала сныҳәоит.
Асмаҭ. Сара сакәым‚ Аида дныҳәа. Лымшира лыдныҳәал.
Баҭал (лафшақә). Бара ибымныҳәаз сара дызласныҳәари? (Аҩы ижәуеит.)
Аида. Сара уара усныҳәоит, Баҭал. Сара суеигәырӷьоит...
Баҭал (дылԥыҩланы). Быԥши‚ Асмаҭ‚ Аида иҟалҵо?..
Асмаҭ. Иҟалҵоны иубеи?
Баҭал. Бҿаԥхьа дтәаны сныҳәаҿа аанылкылоит. Бара бышԥахәаԥшуеи ари?
Асмаҭ. О, нан‚ аԥсуара акәама-ҵамарақәа уа-даҩуп, иахурҟьацәаргьы иԥшӡам‚ хырҩ азуургьы иҽеим.
Аида. Сызурԥхашьои, Баҭал? Сара иахьа агәырӷьара сымоуп‚ маҷк сахнаԥааргьы ауеит.
Асмаҭ. Есымша игәырӷьалаша, нан.
Баҭал. Ус анакәха, шьҭа бныҳәаҿа скыроуп. Са-ра Асмаҭ леиԥш уаҵәынӡа ааԥшыха сымам‚ убри аҟынтә, Аида‚ сара заа ибыдысныҳәалоит бымшира! Ибзеиӷьасшьоит...
Ашә ахь аҵәҵәабжьы гоит.
Аида. Саҭамыз.
Асмаҭ. Бара бҽаанкыл, сара снеиуеит.
Аида. Мап‚ мап. (Ашә ахь дцоит‚ уаантәи ателеграмма кны дааиуеит.) Аԥошьҭаныҟәгаҩ лакәын‚ ателеграмма ҳзаалгеит.
Баҭал. Иаазышьҭуада?
Аида. Аслан.
Баҭал. Ааигәами даныҟаз, уажәы дыззыҳәо арбан? Арахь исырки. (Ателеграмма даԥхьоит.) Ишԥа! Бара ари бдыруазма?
Асмаҭ. Ииҩуеи, нан?
Баҭал. Ииҩуеи бымбои‚ ҳарԥыс Аслан аԥҳәыс-аагара ақәикит.
Асмаҭ. Анцәа дырманшәал, уи сызкәыхшоу! Убри ауп ахи-аҵыхәеи.
Баҭал. Иабатәи ԥҳәысаагароу макьана, иҵара далгаанӡа.
Аида. Уара, Баҭал, ус ҟаумҵаӡеи?
Баҭал. Сара... сара аусгьы зуан...
Аида. Иаҭахханы иҟалозар иаргьы иуп.
Асмаҭ. Саргьы исылшо рыгсыжьуам.
Баҭал. Шәара иаразнакы деиқәшәыршәеит, аха ас иаалырҟьаны дхызхыз дызусҭда, дабатәида лара? Аида‚ уи ара даныҟаз ак беимҳәар ҟаломызт.
Аида. Сара иансеиҳәаз иара зегь ӡбны далгахьан, Баҭал.
Асмаҭ. Нан‚ лхы-лҵыхәа ҳәа акгьы беимҳәаӡеи?
Аида. Араатәуп, ибзиангьы издыруа лоуп.
Асмаҭ. Араатәызар, нан‚ ҳара ҳтәы здыруа аӡә лакәхап. Уи бзиоуп.
Баҭал. Ишԥа‚ бара дыбдыруану?
Аида. Сара сакәым, уаргьы дудыруеит, Баҭал.
Асмаҭ. Аслан сымш‚ дхәыҷ ҟәыбҷоуп... ус анакәха, шәгәы иақәшәоз аӡә лакәхап.
Баҭал. Дызусҭада, Аида?
Аида. Фатима лоуп.
Баҭал. Дабатәи Фатимоу, сара ус аӡәгьы дсыздырӡом!
Аида. Амш умган‚ Баҭал, уи аҵкьыс иҟасҵара соуҳәар... дышԥоубо Фатима уара?
Баҭал. Анцәагьы-ауаагьы... Дысгәалашәом.
Аида. Иашаны иуҳәома?! (Дыччоит.)
Асмаҭ. Ус анухьуа ҟалоит‚ амшын ахьӡ зхашҭыз ҳәа баша иаурҳәах.
Баҭал. Дсабҳәар дзыԥҳау.
Аида. Анзор иԥҳа... шьҭа ухаҿы дааиу? (Дыччоит.)
Баҭал. Анзор?! Дабатәи Анзору?!
Аида. Баҭал‚ изакәытә хәмарроузеи иаԥшьугаз?
Баҭал (дааҭрысны). Ишԥа! Анзор бҳәама?!
Асмаҭ. Анзор дарбану, нан?
Аида. Уи Баҭал изааигәаӡо ҩызоуп. Уара асҟак иџьашьаны узазҵааи, Баҭал?!
Баҭал. Мап! Уи ҟалашьа змам усуп!
Асмаҭ. Избан‚ нан‚ уҩыза дахьиӡӷабу азыҳәан иумҳәозааит, уи акгьы иаԥырхаганы иҟаӡам.
Баҭал. Аида‚ ибаҳама исҳәаз? Уи ҟалашьа змам усуп.
Аида. Избан‚ Баҭал‚ аӡгаб дугәамԥхаӡои?!
Баҭал (Аида лахь). Абыржәыҵәҟьа адырра изыҟаҵа... уи игәы иҭеикыз мап анацәиимк, сара иара ихаҭа мап шицәыскуа сызиаҳәа, ибаҳама абри?!
Асмаҭ. Иуҳәо ҟәышрам, Баҭал‚ аҩыза егьа дааигәазаргьы дҩызоуп, дуашьам дахьугалак, ара ашьа еилаго иҟам.
Баҭал (лажәақәа игәы иаламӡо). Ах‚ Асмаҭ... сара уи хьаасгьы исымаӡам.
Аида. Нас иарбану хьаас иуоуз‚ Баҭал?
Баҭал. Бара сара ибасҳәаз нагӡа.
Аида. Аха сара издыруазар ами уара умапкра зыхҟьо.
Баҭал. Изыхҟьозаалакгьы... сара исҭахым, бара бзы ари азымхаӡои?
Аида. Шаҟа иаармарианы иуҳәоузеи? .. Ҳара ҳазлаҵәажәо ҳхәыҷы иразҟоуп.
Асмаҭ. Ааи‚ нан‚ Баҭал‚ Аида иашала дцәажәоит... Иаразнакы ас уҵзырҟьаз арбану? Ҭынч шәааилацәажәар ҟамлои.
Баҭал. Араҟа уаҳа ҳәатә ыҟан избом... изымуа ҳәа ак ыҟоуп‚ Асмаҭ.
Аида. Иарбан уҳәаруеи, Баҭал? Изумҳәои иаартны?
Баҭал. Иаԥсам уи‚ Аида!
Аида. Нас сара Аслан иасҳәаран иҟои?
Баҭал. Иаабҭаху иаҳәа‚ Аида... Бара иаабҭаху, амала иара уаҳа лымԥан дықәымло дысзыҟаҵа... Ибаҳауоу?
Аида. Ари цәажәарам, Баҭал.
Асмаҭ. Саргьы Аида слыдгылаҩуп, нан... Ас убахьоу!.. Бжьынтәы ишәаны знык иԥҟа рҳәоит.
Баҭал. Сара исҳәаз – сҳәеит‚ салгеит, аҽакала ишзыҟамло шәасҳәеит.
Аида. Сара еиҭах суазҵаауеит, избан?
Баҭал. Бара Фатима ҳәа бзыцәнымхо, сара зын-ӡаскгьы сгәы дақәшәом.
Аида. Илывубо арбан?
Баҭал. Илывызбо бымбо... Уи ҳара ҳаҷкәын диқәнагоны дызбом.
Асмаҭ. Нанхеит, дасу ихшара еиҳа дшеиӷьеишьо еилкаауп.
Аида. Фатима анцәахша диҩызоуп...
Баҭал. Ҳәарада, уи бара бгәы дшақәшәо еилыскаауеит.
Аида. Баҭал‚ уҽырҭынч, уи уаргьы убас еиԥш угәы дақәшәараны дыҟоуп.
Асмаҭ. Аиеи‚ нан‚ ус ауп Анцәа ишақәиҵахьо – ахшара, аԥҳәысаагара, ахаҵацара анаарыдгылалалакь, ма аб дыҵҟьоит ма ан‚ уажәы иҳамбеит.
Баҭал. Егьа уҵҟьаргьы хырԥашьа змам узаиааиуам, иара уарҭаслымуеит, уи еилкаау усуп...
Аида. Уара уҿала иуҳәахуеитеи, нас абас агәыԥ-жәара ҳзаурго змааноузеи?!
Баҭал. Бара сыбзеилымкааит, Аида. Сеилыбкаарцгьы сҭахӡам, амала ибасҳәаз иамаскуеит ҳәа баламган.
Аида. Шьҭа иазырха, Баҭал. Уара амҩа шумоу ухоумыршҭын. Саргьы исҳәара-изура акы сақәыршәа.
Асмаҭ. Аиеи‚ нан‚ шәхы ааилашәҵа, шәмыцца-кыкәа шәааизхәыцқәа.
Баҭал (Аида лахь). Башаӡа бхы бымжьан, бызҿу сыжьжьарагьы баҟәыҵ‚ ибасҳәаз анагӡара бҽазкы, араҟа мыцхәы ацәажәара аҭахӡам, урҭқәа зегьы акымзарак злымҵуа усуп.
Асмаҭ. Уҽеиқәукыз џьысшьан. Ҿыц уалагарц уаҿума‚ Баҭал?!
Аида. Сара уцәажәашьа зынӡаск исгәамԥхо снеихьеит, Баҭал.
Баҭал. Аида‚ сара уи хьаас ишсымам бдыруазарц сҭахуп.
Аида. Ҳәараҭахума, шьҭа ууаҩ духеит... уаангыл... Абыржәоуп иҟалаз еилыскаауа саналагаз... Анцәа срыцҳашьа, шаҟа изаацәаны ухы ду беиа иубо уалагазеи‚ Баҭал!
Баҭал. Узыԥсоу анузымдыр, иуеицәоу духыччарц далагоит, Аида.
Аида. Ажәакала, уара Фатима лҭаацәа уаҭәоушьом. Шаҟа сыччар сҭахузеи.
Баҭал. Ааи! Уаҩысгьы дысшьом. Дабатәиу, дыз-усҭда Анзор!..
Асмаҭ. Нан‚ дызԥада иара‚ сара дсымбаӡаци Анзор ҳәа шәызҿу?
Аида (Баҭал иахь). Уиашоуп, уи маҵура дук иманы дыҟаӡам, аха Анцәа ишиҳәара дынхоит, акы иазрыцҳаны иҟоу аӡәы иакәӡам.
Баҭал. Нас ибымҳәои абасҟатәи мал злаирҳаз?
Аида. Уи ҳара ҳусс иалоузеи, иара дынхоит-дынҵуеит, уаҩы диԥырхагам наҟ димыхәозар, уи уара ибзиаҵәҟьаны иудыруеит.
Асмаҭ. Занааҭс имоузеи, инапы злакузеи, убас деихбаала дҟалартә?
Аида. Сара исыздыруам.
Баҭал.. Бара ибдырхуа... бара акгьы быздырӡом...
Аида. Уара иудыруа ауп саргьы издыруа.
Баҭал. Нас изыбӡозеи, ибымҳәои аус ахьиуа.
Аида. Сара дасымҭеит... аус ахьиуа ҳәа аҭҵаара саҿымызт.
Баҭал. Аха бара ибдыруеит, ибзиаӡангьы ибдыруеит уи акры змоу аӡә шиакәу.
Аида. Уи сара сакәым, ари ҳақалақь аҿы иззымдыруа уаҩ дыҟаӡам.
Асмаҭ. Амал акәым аус злоу‚ ипату ахьынӡаҟоу абри ауп.
Аида. Амал умазар, патугьы уқәлоит, саҳәшьаду.
Асмаҭ. Нан‚ уа сызбықәшаҳаҭхом сара.
Аида. Аԥсҭазаара убас иҟалеит, иахьа аӷьыч иакәхеит иаԥхьагыланы иҟалаз‚ зажәа ԥхылнадо, изымҵахырхәо, изҵашьыцуа, изызҵаауа.
Баҭал. Урҭқәа зегьы аамҭалоуп иара изы ишы-ҟало. Дызусҭда Анзоргьы, аихалых жьақца здызкыло аӷьыч‚ ахәарҭлаӷь иакәӡами? Аха иаабап шьҭа шаҟа имчу! Иҵыхәа ԥысҵәап сеибгазар.
Аида. Иуҳәо закәызеи, Баҭал?
Баҭал. Ааи‚ ааи‚ иқьафура уажәнатәгьы аҵыхәа ԥҵәахьеит, аха макьанагьы дабаҟоу... Дҭаз уа ахәышәтәырҭа... Игәы ихьзаап, убама! Игәы имыхьит, аха аамҭа игарц иҭахуп. Еизиҳәҳәаз иԥарақәа дҿырхрашәа амала баша дхәыцуеит. Уи иԥарақәа ишыбӷьыжәхаз издырӡом – сара сажәоуп шьҭа зегь зылшо.
Аида. Баҭал‚ сара акымзарак сыздыруам... Иҳәа‚ дзыниазеи Анзор?!
Баҭал. Бара боуп исазҳәаша асҟак бгәы дхьааха дзыҵалаз?
Аида. Сара уи уара дуҩызаз џьысшьон иахьанӡа!
Баҭал. Ҳәарада, бара убас игәра бгартә еиԥш быҟан...
Аида. Сара исзеилыргом асеиԥш уеилазгаз?! Уара зегьы ухашҭит...
Баҭал. Сара зегьы ибзиаӡаны исгәалашәоит.
Аида. Саргьы исгәалашәоит... убри азын усзеилкаауам иахьа.
Баҭал. Бара убри ада акгьы бгәалабыршәарц бҭахӡами?
Аида. Исгәаласыршәараны иҟои‚ Баҭал?
Баҭал. Ибгәалабыршәаша рацәоуп...
Асмаҭ. Изакәытә цәажәароузеи уажәы иаацәырыжәгаз, сара шәџьашьаноуп сышшәыхәаԥшуа. Ан-цәа ҳрыцҳашьа, абас ахаан шәызбап ҳәа сгәы иаанагомызт.
Асмаҭ лажәақәа рхахьы иааргаӡом.
Аида. Агәра сызгом‚ Баҭал...
Баҭал. Саргьы избоит агәра шыбзымго...
Аида. Мап... мап... уара уҿала иҳәа ухаҿы иааугаз.
Баҭал. Уи аҽазны... аус злоу‚ бара бхы зызцаны иҟоу ауп.
Асмаҭ. Ишәҳәо сзеилыргом. Шәарҭ акы сцәыжәӡарц шәаҿуп.
Аида. Шьҭа ҳара ҳахьнеихьо ақәраҿы... иԥха-шьароуп, Баҭал.
Асмаҭ. Иарбан ԥхашьароу, нан‚ бызлацәажәо?
Аида. Исыздыруам ҳәашьас иасҭара, убысҟак игаӡароуп... Баҭал‚ ари зегьы хыбааразар изыхҟьо?..
Баҭал. Сгәы бырҭынчырц баҿымзааит.
Асмаҭ. Изакәытә хыбаароузеи зыӡбахә цәырыжәгаз! Иараби‚ иахьа иаашәҿамшәо акгьы шԥаҟам!
Аида. Анкьа зны Анзор дсеиҽырбон... Шьҭа избоит абри шакәу ишьара дықәызҟьаз.
Асмаҭ. Анцәа срыцҳашьа!.. Баҭал‚ иҵабыргума абри исаҳаз? Иԥхашьароуп. Абри аҩыза ухахьы ишԥааугаӡеи... Уԥхашьа!
Баҭал. Изыхҟьозаалакгьы, сара исҭахым уи ауаҩ ҳаҩны тәарҭас-гыларҭас иоур.
Аида. Уара узызхәыцыз намысдароуп, Баҭал.
Асмаҭ. Нан‚ ус рыцҳарак умыхьааит. Уԥазаҵә уизхәыц.
Баҭал. Исзааг арахь иадрес‚ схаҭа сиацәажәоит.
Аида. Уи акгьы злымҵуа усуп‚ Баҭал... Урҭ зегьы рыӡбахьеит.
Баҭал. Саргьы убри ауп сызҿагыло.
Аида. Баҭал‚ сыгәра га‚ шьҭа уареи сареи акымзарак ҳалшараны ҳаҟам.
Баҭал. Еилкаауп, уи дигахьеит. Еиҳагьы сеи-гәырӷьоит... ааи‚ ааи‚ еиҳагьы сеигәырӷьоит, избанзар сара урҭ шеилысхуа здыруеит. Ааи‚ еилысхуеит, Аида.
Асмаҭ. Иуҳәо закәызеи, Баҭал!
Баҭал. Ааи‚ убас‚ ишысҳәаз еицш иагьыҟалоит. Мап анысцәик, ихабар симырбароуп.
Асмаҭ. Баҭал‚ ихшыҩдароуп иуҳәо‚ уҽаанкыл!
Аида. Аслан дыгәшаҭаҩуп... Уиламцәажәан, суҳәоит, мамзар ихы митәик азиур ҟалоит.
Асмаҭ. О, Анцәа! Суҳәоит, Баҭал, уиԥырхагамхан уҵәҩаншьап.
Баҭал. Аслан сара сыԥсахра илшом‚ Асмаҭ.
Аида. Убри ауп сара сзыцәшәогьы, Баҭал.
Асмаҭ. Ҳиԥхьап арахь. Ҭынч ҳиацәажәап. Ииҳәо ҳаҳап.
Баҭал. Биашоуп, еиӷьын убас иҟаҵазҭгьы, аха иҟами аамҭа – урҭ уаҵәашьҭахь қьаадла иазхарҵараны иҟоуп ишеибагаз ала.
Асмаҭ. Иахдырԥааит, иамуеи иахдырԥар.
Баҭал. Ус иҟаиҵарцаз иӷәӷәо мзызк аҭахуп.
Асмаҭ. Абар сыхшыҩгьы ахьазца, ибзиангьы иазцеит.
Баҭал. Иҳәеи‚ иаабап изакәу. Зыгәра игаша акы акәзар...
Асмаҭ. Иаасықәшәаны сыԥсҭазаара салҵит‚ шәара Аслан адырра ишәҭоит, уаҳа акымзарак аҭах-ны иҟаӡам.
Баҭал. Сара ус сзыҟаҵом, Асмаҭ‚ насгьы избан бара‚ ҳарҭ, иани иабигьы ҳаҟами... Ибхәыцыз цәгьамзаргьы ҟалап.
Асмаҭ. Шәара Анцәа дышәхылаԥшааит. Ус акәзар‚ ишысҳәаз иҟаҳҵоит, амала издыруеит уи сызкәыхшо даараӡа игәы сшалирсуа, аха уаҳа ианамух, убасгьы иҟаз‚ егьаурым. Ижәбап‚ дызҿқәо зегьы нкажьны дкылҟьаса дмаауазар.
Аида. Сара уи акгьы шалымҵуа здыруеит.
Асмаҭ. Мап‚ сара агәра згоит хымԥада Аслан дшаауа.
Аида. Издыруеит дшаауа‚ аха иаҳнаҭоузеи иаара?
Асмаҭ. Ус шԥабҳәои, Аида‚ ибымбаӡои Баҭали бареи шәцәажәара ахьынӡанажәгаз? Аби аԥеи еицәажәап, еилибакаар ҟалоит.
Аида. Сара исзеилкаауам... Баҭал иҷкәын еиҳәараны иҟоу?
Баҭал. Уи сара исанажь.
Аида. Ари зегьы сара сыларҟәроуп иаанаго, Баҭал! Ухы уацәыԥхашьа! Сыла узхымԥшыло аҟынӡа ухы ноумгар сҭахуп.
Баҭал. Ах‚ шаҟа исҭахыз убас иҟалар...
Аида. Ус ишызбарыз, аха избан... убраанӡа ҳазнеибагарызеи.
Баҭал. Бгәы бшажьо бдыруаз.
Аида. Убасгьы акәзааит, аха уара уажәақәа ухоумыршҭын, Баҭал.
Асмаҭ. Шьҭа иазшәырха‚ Анцәа даахәаны сшәы-ҳәоит. Избоит аиакәым ахь шәышкылсуа.
Баҭал (иҽааиқәкны). Сара ибҳәаз сазыразуп, Асмаҭ. (Аида лахь.) Исзааг арахь иадрес. Ишаҳҳәаз еиԥш схаҭа адырра исҭоит.
Аида. Сыгәра жәга... шәызҿу акымзарак шалымҵуа здыруеит.
Асмаҭ. Нан! Абасҵәҟьа агәра бгартәеиԥш ибдыруа акрыҟоума?
Аида. Урҭ ахәыҷы изыԥшуп, ҳаҳәшьаду.
Асмаҭ. Изакәызеи ибҳәо! Еиӷьын сыбшьызҭгьы, Аида!
Баҭал (даалахҿыххан). Ишьахәуп, даараӡа ишьа-хәуп! Абыржәоуп аҳәатәыҵәҟьа ансоуз... Сгәы ҭынчхеит еиҳа.
Асмаҭ. Баҭал‚ ишԥеилкаатәу иуҳәаз?!
Аида. Иаанагоузеи ари?!
Баҭал. Сара издыруан Анзор иԥҳа уаҳа аҽакала дышзыҟамлоз... Алаԥс... Уаҳа акгьы зымбацыз ҳаҷ-кәын гаӡашәа иҟоу деиқәжьаӷь дылгеит.
Аида. Изакәытә ԥхамшьароузеи иуҳәо‚ Баҭал! Фатима ашьха ӡыхь еиԥш дыцқьоуп, сара дызласзымдыруа акгьы ыҟаӡам.
Баҭал. Ҳәарада... Иагьубарҭоуп иара... Зыӡӷабра пату ззақәымҵаз, ишәҳәа‚ лаԥхьаҟа дызцәыԥхашьараны иҟоузеи? Ари зегьы заа Аслан ихы иҭагалазар еиӷьуп. Акыр дааннакылозар, абри дшааннакыло здыруеит сара.
Асмаҭ. Мап‚ Баҭал‚ сара изуам уара абри аҩыза агәнаҳа уаҵалар.
Аида. Биазҵаа, гәнаҳамзар иарбан дызҵоу?.
Баҭал. Ҿыбымҭын! Сара гәнаҳа сымаӡам.
Аида. Уара уоума гәнаҳа змам!
Асмаҭ. Изакәытә гәнаҳаузеи зыӡбахә цәыржәгаз уажәы?!
Баҭал. Сара гәаӷшақә акгьы ҟасымҵеит, дшаҳаҭуп Анцәа.
Аида. Уара Анцәагьы дурҩашьарц уаҿуп.
Баҭал. Ибдыруеит... сара амашәыр сақәшәеит...
Асмаҭ. Ишԥа! Уара амашәыр уақәшәану?! Иза-кәытә машәырузеи, нан‚ узыниаз?
Баҭал. Уи ииасхьо усуп‚ Асмаҭ‚ шьҭа цқьагьы исгәалашәом.
Асмаҭ. Исоуҳәоит, Баҭал‚ мамзар гәҭыхас ишь-ҭысхуеит.
Баҭал. Бҽырҭынч, Асмаҭ‚ сара гәнаҳа сыманы сыҟаӡам... Уеизгьы досу илахь иану дзацәымцозар акәхап...
Аида. Уи ала иуҳәарц иуҭаху сзеилкаауам.
Баҭал. Зегьы гәҭакык-гәҭакык шрымоу... Макьана ус ҳнеилап, Аида... Избоит сыгәҭакы шынаӡо... Уи аамҭа зынӡаск иааигәахеит.
Асмаҭ. Анцәа угәахәтәы уахьигӡалааит, нан‚ убри ами абзиа.
Аида. Убас зегьы гәҭакык-гәҭакык рымоуп‚ на-сыԥк иазыԥшуп, аха уи уара еилукаарц уҭахӡам, Баҭал.
Баҭал. Иҳәа нас... Абри бара хаҭала быззыԥшу арбану?
Аида. Ҳхәыҷқәа рынасыԥ, уаҳа акымзарак.
Асмаҭ. Зхьышьаргәыҵа сакәыхшо, урҭ уара улԥха-угәыԥха рыгумырхарц суҳәоит... Нан‚ Баҭал‚ суҳәоит иуасҳәо уазхәыцырц...
Баҭал. Саҭабымҵан, Асмаҭ... сара исҭахым бара абри аус уаҳа бҽалабгаларц.
Асмаҭ. Егьа ус акәзаргьы, зны исҳәо урҳа‚ нан.
Баҭал. Исҭахым сара уаҳа акымзарак саҳарц! Зегь ҟалоит сара ишаасҭаху, шьҭа абри еилышәкаар ахәҭоуп!
Аида. Ҳәараҭахума, уара ишаауҭаху... Шаҟа аамҭа уазыԥшыз абас аҟалара. Акыргьы учҳаит...
Баҭал. Избоит уаҳа ҳәатә быманы бшыҟам.
Аида. Сара уажәы аччареи аҵәуареи сеимаркуеит.
Баҭал. Сгәанала, аҵыхәтәаны ибҳәаз базааигәоуп.
Асмаҭ. Сшәыргачамкуеит, Баҭал. Исзеилкаауам иахьа ишәыҵалаз закәу.
Аида. Сара аханатә аахысгьы зегь збон‚ Баҭал‚ аха исызгәамҭоз иахьатәи амш акәын.
Баҭал. Бара уажәраанӡагьы ибдырыр ахәҭан наунагӡа ҳәа акгьы шзыҟамлоз.
Аида. Мап‚ Баҭал‚ абасҟатәи аамҭа рышьҭахь...
Баҭал. Иазхоуп! Шьҭа еилкаам ҳәа акгьы ҳамам.
Асмаҭ. Сара аҿаҳа-дагәа сиҩызахеит, ишәҳәо акымзарак сзеилкаауам.
Аида. Нас иахьанӡа абас узааиуааз, Баҭал‚ иҟа-мыз ахшара анҳамамыз.
Баҭал. Бара ибцәажәо арбану?
Аида. Сара исцәажәаша рацәоуп.
Баҭал. Ус анакәха, иҳәала‚ амала аиаша ҳәала‚ сара сыбзыӡырҩуеит.
Аида. Уара аиаша уҭахуп!..
Баҭал. Ааи‚ аиашацқьа. Иҳәала ибызҳәозар.
Аида. Уара ухәымгоуп.
Асмаҭ. Аида‚ бара беилагеит!
Аида. Мап‚ сара иасҳәоит дзакәу‚ сзыԥсоу анизымдыр, ихы исырдырыр еиҳа еиӷьуп. Ибоит Анцәа‚ сара исҭахымызт урҭқәа зегьы рыртытра.
Баҭал. Ус ҳәатәык бымазар, азамана, сара сеи-қәлымҳаха сыбзыӡырҩуеит.
Аида. Мап‚ зегь акоуп исҭахым аҳәара... Сара уара угәнаҳа салацәажәараны сзыҟои‚ усҟак ухаҵазар, уара ицәырганы иҳәа.
Баҭал. Сара амашәыр сақәшәеит, уи баргьы быбла иабеит.
Аида. Сыбла иабеит‚ сагьашьит, Баҭал. Уи аахыс сара гәҭынчрак сымамкәа сааиуеит, уи уара иузеилкаауам акәымзар.
Асмаҭ. Оо‚ срыцҳара згаша‚ изакәызеи шәзыниаз?!
Ааҭгылара.
Изҿышәымҭуазеи?
Аида. Сара уаҳа сызҳәом.
Асмаҭ. Баҭал‚ иуҳәароуп уара.
Баҭал. Уи ииасхьо усуп‚ иаԥсам аҳәара.
Асмаҭ. Избоит‚ уара гәнаҳак сцәуӡарц уаҿуп.
Баҭал. Иаԥсам ҳәа басҳәеит!
Асмаҭ. Уара митәык умпыҵҟьеит, Баҭал!
Баҭал. Сара амашәыр сақәшәеит...
Асмаҭ. Иҳәа изакәытә машәыру? Исцәумӡан сара.
Баҭал. Саргьы бара беиԥш маӡак сымаз‚ Асмаҭ.
Асмаҭ (илзымбатәбараханы, ҭынч). Сара усзеилымкааит... Ари иуҳәаз ҵакыс иамоузеи, нан?!
Баҭал. Ус ҳаҟаз‚ Асмаҭ... Ҳшааиуа ҳааиуазар еиҳа еиӷьушәа збоит...
Асмаҭ. Баҭал!.. Мап... Мап... Сара хымԥада иахьа сеилагоит...
Аида. Баҭал‚ иубоит нас ишамуа... Уара Анзор ицәҟьа уаҿакуп, убри азын акәхап уаргьы дзуцәымӷу, аха аиуара ҳабжьалар уи уиҭирым.
Баҭал. Ах‚ бара аԥхамшьа!
Асмаҭ. Нан‚ нан‚ Баҭал‚ изакәызеи иуҿыҵшәаз?!
Аида. Дарбан аԥхамшьа ҳәа сазҳәо‚ ари уара уоума‚ Баҭал?!
Баҭал. Ҿыбымҭын, бара акаҳԥы!
Асмаҭ. Уара ухы еилаԥсеит! Иуҳәо уздырӡом. Уаагыл! Сара сышлара гәаҭа!
Аида. Оо‚ насыԥ змамыз сара‚ избан абри аҟара уара узрыцҳасшьоз!
Баҭал. Бара срыцҳабшьон?!
Аида. Ааи‚ сара урыцҳасшьон, бзиагьы узбон иахьанӡа, Баҭал!
Баҭал. Ари зегьы ԥхамшьа цәажәароуп... бара бзиа сыббон‚ мҩашьарадагьы уи иагьшьақәбырӷәӷәеит...
Аида (лхазы). Агаӡа‚ агаӡа‚ избан уара иууз агә-наҳа сара сзаҵалоз!
Баҭал. Иазхоуп ахырқьиара... Бара быԥхамшьоуп.
Асмаҭ. Оо‚ Анцәа... избоит шьҭа араҟа ҽеи шы-ҟам... Суҳәоит, бзиак рхы иҭоуҳәарц.
Аида. Сара сызҭагылаз уазхәыц, уи ауаҩ мамзар уара уиҭиуан...
Баҭал. Сара срыцҳабшьеит, убри азыҳәан сбыԥ-сахит.
Аида. Сара усымԥсахӡеит, сара уеиқәсырхеит, убри иабзоураны уахьынӡахалазгьы убоит.
Асмаҭ. Ҿышәымҭын! Сара сызшәыхәаԥшуам уаҳа!
Аида. Ибзиоуп, сара сышәԥырҵуеит, аха иҳәа уара ухы злаҿухраны иҟоу?
Баҭал. Бара сыбнаԥхарцу?!
Аида. Сара уи шсылымшо удыруеит, аха ԥсыхәас иуҭои Анзор‚ уи ауха аихамҩаҿы иҳақәшәаз?
Асмаҭ. Иҳәа‚ лахьынҵада уара‚ уи ауха узыниаз. Абысҟак умчыдан, ҿыӷәӷәала узымцәажәо уҟазҵаз!
Баҭал. Амашәыр сақәшәеит, машьынала сисит ауаҩы.
Асмаҭ. Дыԥсыма, деиқәхама? Уажәа нагӡа.
Аида. Нас‚ уи агәаҟ, иԥсы ахәага шҭаз агәамсам еилажьырҭаҿы днаганы дкаижьит... Измаҳацда, уаҟа аҳәақәа...
Асмаҭ. Иазхоуп!..
Аида. Уи нахыс сара исхызгаз, сара аӡәк соуп издыруа... Ҿааҳәыра имоуа уҭеикуан, уа иҳацыз Анзор... Ааи‚ сара сҽысҟьашьит уара уеиқәсырхарц азы... Сара агаӡа‚ агаӡа...
Асмаҭ. Бара ацәаԥҽыга, излабгәаӷьызеи уи ихьӡ аҳәара! Оо‚ мап!.. Уара сара усԥаӡам, сыӷра уҭымшаӡеит. Сара мап уцәыскуеит, Баҭал! Уара ухәымгоуп‚ намыс зцәыӡхьоу шәаргәындоуп... Оо‚ Анцәа! Ма абриҵәҟьа смырбакәа сушьырауааз!
Аида. Изакәызеи ари илҳәо‚ Баҭал? Абар ассир! Ари џьашьатәуп?
Асмаҭ. Исзыхгом... ариҵәҟьа сзыхгом.
Аида. Изҿумҭуазеи?
Асмаҭ. Исҭахым сышәҿаԥшыр. (Лнапы лылахь иаԥыралкуеит.) Сабацари? Схы ахьызгара абыкәу? (Деиханы аҽа уадак дыҩналоит.)
Дааҩналоит Мактина.
Мактина. Ишәыхьзеи! Шәгылашьа шԥаҟоу?! Анзор ҳара дҳауан сыздыруам...
Баҭал. Изакәытә патҟалеирои бызҿу?
Мактина. Баба‚ Анзор дшыԥсыз шәмаҳаӡеи?
Баҭал. Ишԥа? Дыԥсыҵәҟьану?! Бара бҩашьазар, Мактина?
Мактина. Сышԥаҩашьоз! Сара сыла иабазоуп ишәасҳәо.
Баҭал. Алаԥшь! Изулакгьы иҵыхәтәа сыркьаҿит.
Мактина. Дарбан узҿу?
Баҭал (иԥсыԥ ааихәылганы). Издыруада шьҭа сшьара сықәлар, Аида.
Аида. Уара ушьара уқәлоит, аха сара сгачамкны ауп сышгылоу. Изакәызеи уаҳәшьаду илҿыҵҟьаз, Баҭал? Иумаҳаӡазшәа узгылоузеи?
Баҭал. Былзымзырҩын, сбыҳәоит, былзымӡырҩын, Аида. Уи баша аԥша илҿанагалаз ажәоуп.
Аида. Мап‚ сара усҵәҟьа сузжьом.
Мактина. Изакәызеи илҳәаз?! Дабаҟоу лара? Хымԥада цәажәарак шәыман. Нана‚ сара исабҳәароуп иҟоу?
Аида. Бара анду дышбымоу быздырӡом, Мактина.
Баҭал. Имцуп уи илҳәаз. Лхы еилагеит, уаҳа акымзарак.
Мактина. Нана‚ дарбан банду ҳәа бызҿу?
Аида. Саҳәшьаду ҳәа бзышьҭаз.
Мактина. Саҳәшьаду?!
Баҭал. Аида‚ ихаҵа... Сара избахьан уи лажәа иахьанӡагьы ишыхәанчоз.
Аида. Уара унашԥазаап, Баҭал. (Дыччоит.)
Баҭал. Сара агәра бсыргоит уи илҳәаз шымцу... Иабаҟоу аҭел?..
Аида. Иазууазеи аҭел? Уаргьы уеилагазар? (Дыччоит.)
Баҭал. Иббап... Ахагацәа рыҩныҟа дсышьҭуеит. Сара уахь лышьҭра сҭахымызт‚ аха сыгәра бымгозар, ма аҳақьымцәа рыгәра бымгари.
Аида. Аиашаз‚ уазхәыцыр хаҵашьагьы амам.
Баҭал (Аҭел аномер шьҭыхуа). Исҳәаз ауп иҟоу. Аҳақьымцәа ааир ирҳәо баҳап.
Мактина. Шәара шәоуп еилагаз! Мап‚ сара уасырсуам!
Аҭел еимаркуеит.
Саҳәшьаду илҳәаз зегь иашоуп. Сара шәсазҵаа... Сара соуп зегьы здыруа.
Баҭал. Бнаскьа! Бысԥырхагамхан! (Длыгәҭасуеит.)
Мактина. Баба! Баба! Сара усзыӡырҩы... Сара шьҭоуп зегьы анеилыскаа...
Баҭал. Бара акымзарак еилкаашьа бымаӡам.
Мактина. Саҳәшьаду! Саҳәшьаду, бабаҟоу? Ибымбаӡои ибзырурц изҿу? Саҳәшьаду! (Асмаҭ дзыҩналаз ауада ашә ааимԥааны дныҩнашылоит.) Аа!!! Шәсыцхраа! Шәсыцхраа! Саҳәшьаду лҽыкналҳаит! (Дгьыжьуеит.) Дышәшьит! Дышәшьит! Шәара шәоуп дызшьыз! Аха избан?! Ишәҳәароуп избан? (Дқьызқьызуа дҵәыуеит.)
Баҭал. Быбжьы ҭыбымган! Агәылацәа ираҳар ауеит. Ахлаҳәада, ҳаҩны лҽылымшьыр ҟамлоз.
(Дшаҟьшаҟьоит.) Аида‚ сара шьҭа сымҩа сықәымлар ауам‚ Мактина даанкыл. Шарԥазынӡа шәыбжьы шәыргаӡом, уаҳа ԥсыхәажәлак аман ҳәа иҟам. Иудыруеи, уи лыԥсышьа сԥырхагахаргьы ауеит.
Аида. Сара сыхлахаҵ гьежьуеит. (Баҭал ашәахь иҿынеихоит.)
Мактина. Сара џьаргьы усышьҭуам! (Дилаҳәаны дылкуеит.) Уара саҳәшьаду улхылҵит!.. Усзыӡырҩ...
Баҭал (Аида лахь). Наҟ дысԥырган деиқәкы!
Аида дышгылац дгылоуп.
Мактина (лгәи лылаӷырӡи еилаҵәо). Мап‚ сара џьаргьы усышьҭуам, сара зегьы ирасҳәоит! Сара зегьы ирасҳәоит ари!.. Саҳәшьаду! Саҳәшьаду лҽылшьит! Саҳәшьаду!.. (Дқьызқьызуа дҵәыуоит.)
Аԥарда
ИКНАҲАУ АӠАХӘАРҚЬАҚЬА АҾАԤХЬА
Қәгыларак змоу апиеса
ИАЛАҚӘОУ
Агәаԥшь-иԥа Дамеи, 70 шықәса ихыҵуеит.
Орест Ашхырцәба, 60 шықәса дырҭысхьеит.
Асцена аԥарда анаатлак иаабоит дәҳәыԥш хәыҷык. Ашьҭахьҟа инаскьаганы иӷаӷаӡа ҵла дук гылоуп. Амахәҭақәа руак аҟынтәи, адгьыл ҩ-метрак инацәыҳаракны‚ ихшьуп аӡахәарқьақьа-ӡарҵәи. Аҵла иазымҵәахыз алаԥшҳәааҿы иаабоит ахәыԥшӡақәа, урҭ рнаҩс ашьхеихагылақәа, асымҟәыл зқәуу. Ажәҩан иаҵәоуп. Амш каххаа ишыҟоу убоит аԥсабара ашәыгақәа рыла. Аӡахәарқьақьа аҵаҟаҵәҟьа метрабжак агы
лара змоу ақыдсаҟәа аҵагылоуп. Ақыдсаҟәаҿы ихы кны дтәоуп Дамеи.
Акыраамҭа ҿымҭроуп.
Дамеи (ашырҳәа дҩагыланы). Иа Анцәа ҳазшаз‚ изакәытә гәыҵшьаароузеи иаалырҟьаны иаасызцәыругаз, ҩаха-ҩымш аӡыҵәҟьагьы сыхәда илбаауа-мызт. Сеимапаны сыҟан. Аџьшьатә! Саҩсҭаацәа ааины исхыччоит амзар‚ абыржәы иаалырҟьаны изысгәаԥхарыз ахырҵәи ашәи‚ацха нарыцҵаны. Исгәалашәеит санхәыҷыз, сандуи сабдуи убас кранысҿарҵалоз. Сара шьҭа исҭахымызт ииасхьоу аамта исзааннажьыз абзиарақәа сгәаласыршәарц. Ааи‚ бзиала сааиуан аиашазы, аха ирымҳәои, бзиа нагӡа шыҟам еиԥш‚ цәгьа нагӡа ыҟам ҳәа. Ус ажәлар ианазгәарҭа, ус иагьыҟазар акәхап‚ аха сара сааины сахьынӡаҟоу уи агәра сзымго сыҟоуп. (Ааҭгылара). Зегьы срызхәыцыз џьысшьон аха... Абар шьыжьы аахыс абра стәоуп‚ ладагьы ҩадагьы уаҩ диасуа збом. Еиӷьын иацы арханӡа сналбааны, еиҳа дуаҩыразушәа дызбоит Мзалеи‚ убри иасҳәазҭгьы, иахьазы хымԥада сышҟа усызхал, абригь-абригь аҭыԥаҿы сузыԥшуеит ҳәа. Џьоушьҭ, ашәыргәындаразгьы уа дыҟоуп‚ дзаазгаз анеиликаалак, дыҳәҳәо ауаа еизигар ҟалон‚ еиҳагьы ахьымӡӷ сҭеиҵар ауан. Сыԥшлап ус‚ егьа арахь ахәқәа ҭацәызаргьы шьыжьы инаркны хәылбыҽханӡа изынҟьа-зынԥалакгьы аӡәык-ҩыџьак ианханамгало, абарҭ аҭыԥқәа ирықәсны ианымцо ыҟаӡам. Ақыҭақәа ирыбжьысуа ауаа ас ала рымҩа дыркьаҿуеит, аха ас еиԥш жәаџьара амҩасырҭақәагьы амоуп‚ акы зқәым ҩбагьы иқәым ҳәа‚ иудыруеи арахь‚ сара иалысхыз амҩала иахьала аӡәгьы дымҩамсыр... Усҟан сызбода, сзаҳауада! Мышкызны аҟәраанқәа ирцәынхаз сыбаҩқәа анырбалак, сыхьӡгьы аархашҭны, ани арыцҳа‚ аҟәраанқәа ирфаз ҳәа инасхырҵозар акәхап. Ирҳәалааит ирҭаху‚ досу иара дзеиԥшроу ала дцәажәоит. Сара уи ахьӡ сыдхаларгьы, исырԥхашьо ҳәа арахь уаҩ даансы
жьуам, ҵоуп‚ дыҟоуп сшьа злоу хәыҷы ԥшқак‚ аха уи илҵша шьҭа издыруада... Саҭоумҵан, дад‚ смаҭа, уара уҿаԥхьа рыцҳарак ҟасҵозар, аха излауасҳәари иахьа уара уахь исоуз амчымхара иахҟьаны, абри имқәацаӡо ихшьу аӡахәарқьақьа-ӡарҵәи сыԥсы ашьшьыҳәа инысхнагартә изхыҟасҵо.
Ааҭгылара.
Маҷк сеиҭааԥшып. Ирҳәоит амра аҭашәамҭазы наӡаӡа зыблақәа еиқәызыԥсаз џьанаҭ гыларҭас иоуеит ҳәа... Уаанӡа аӡәгьы дсықәымшәар ус иагьыҟасҵоит. Сара хымԥада џьанаҭ снанагоит, избанзар, абри адунеи аҿы идырны цәгьарак ҟасымҵац. Исзымдырыз азы Анцәа саҭеиҵарым. Џьанаҭ... уа зегьы сара стәқәа роуп иҟоу. Уа ҳаицызаауеит наӡаӡа‚ Анцәа иумҳәан, аха ус шыҟамло здыруазар, сара џьаҳаным саҳәон‚ усҟан ԥсра сықәымло, абыржәы сбылуа адунеи сшықәу еипш наӡаӡа сықәзаауан абри адгьыл.
Ааҭгылара.
Мап‚ мап‚ ари зегьы ҩысҭаахәмарроуп, мамзар асеиԥш убахьоума! Ҩаԥхьа краҳфандаз ҳәа сырҳәарахқәа млашьуеит. Ауаҩы сымԥсындаз ҳәоуп акырзифогьы, аха абзара аасҭа аԥсра еиӷьызшьаз имлакра абантәаари? (Даалеиҩеиуеит.) Сишь? Шьҭыб-жьқәак саҳазшәа! (Дӡырҩуеит). Слымҳа сажьеит... (Еиҭах дӡырҩуеит). Мап, мап... (Даалахҿыххоит) Анцәа иныс, Анцәа, арахь аӡәы дшааиуа.
Асцена ашьҭахь ала абжьы гоит.
Абжьы. Ҳаи‚ ухҵәааит! Адунеи хуфаауа џьушьоума, ари аандагьы, ари ахҵысҭагьы ас иҳаракны иҟазҵаз.
Хаҵак ашаха ыргьагьаны икны‚ дласны асцена дықәсны иҿынеихоит.
Дамеи (дхьаирԥшырц деимҳәоит). Бзиала иныҟәаша, дад, уԥсы ааиҭоукыр зны...
Амҩасҩы. Бзиара убааит! Мап‚ тәашьа сымаӡам, сыццакуеит.
Дамеи. Дад‚ сара абра ашацкыра аахыс аӡәы диасуазар ҳәа сыԥшуп‚ маҷӡак иадамхаргьы уаатәа‚ ухаҵкы сцеит.
Амҩасҩы. Сара уара уҟны изаҟаразаалак уск сыманы избом‚ насгьы баша суацәажәартә еиԥш зынӡаск аамҭа сымаӡам, амш сцәыхәлар ҳәа сшәоит.
Дамеи. Ихәлар – еиҭах ишап‚ уаргьы иузшап‚ аха‚ дад‚ сара... сара стәы хазуп... Суҳәоит, маҷк уҽаасыдырхал.
Амҩасҩы. Избоит ауаҩымбадараз ушгәаҟуа. Арҭ шәыхәқәа зегьы ақьаԥҭажәхара иаҿуп... Еилкаауп – зегьы агаҿа рҽарҭеит. Узацәажәо аӡәгьы думамзар акәхап. Иухшаз‚ ирыхшаз зегьы ишҳәыԥу ақалақьахь имцакәа иҟам. Алужәеиԥш ухала аҩны уахуп‚ ацәажәарагьы бзиа избо аӡәы уакәымкәа уҟам‚ аха изури, сыццакуеит. Агәҭыха сымоуп‚ сартәом-саргылом.
Дамеи. Дад‚ саргьы гәҭыхоуп абра сыргыланы сызмоу‚ аха уареи сареи ҳагәҭыхақәа Анцәа еиԥшумтәын. Сара‚ дад‚ Гәаԥшь-иԥа Дамеи сыхьӡуп. Саагылазар абра сынхоит. Иубома‚ абна кыцла ихыбу аҩнеихагыла ду сара соуп изтәу.
Амҩасҩы. Сара Орест сыхьӡуп. Нас снаумгои уҩнеихагыла ду ахь. Шьҭа иахьала исныҟәахьоу азхаз. Уҩнаҭа сахумбаауазар, аҵх сыршап‚ сыцәаны, сыԥсы шьаны‚ чаӷьакгьы снацҳаны еиҭах сымҩа снықәлап. Шаҟа уҭаху усацәажәала, сара сшузыӡырҩуа сыԥсы сшьалап. Даара амҩа саркаран сыҟоуп. Ацәа сумнахуазар‚ убжьы аардула. Ашәҟәыԥхьареи амцхә цәажәареи еснагь арҩашьыга исзаҩызоуп, убри азы мыцхәыкгьы аҵара сзымҵеит, аха анхара-анҵыразы сыфраҭуп, аҵара
ду ҵаны измыхәаз шаҟаҩы ыҟоу удыруоу. Убарҭ иреиуоу шаҟаҩы сыҵашьыцуа удыруандаз уажәы. Нас ҳнеиуама уҩнеихагыла ду ахь?
Аҽаанкылара.
Изҿумҭуеи, Дамеи?
Дамеи. Анцәа иахьа дысзылԥхарц иҭахым убама... Уажәраанӡа саҩсҭаацәа схарахан, сгәы ҵшьаауа, амла сеиқәыцәа сцон‚ уажәых аӡәы дсықәшәеит‚ Анцәа улԥха-угәыԥха анысҳәа, еиҭах аҩсҭаацәа схыччозаарын. Уца Орест‚ умҩашҟа‚ сара уаҳа‚ Анцәа ибоит‚ уааныскылом. Амала ушнеиуа, абри аҩны иусырбаз аҿы ԥшәымаҵас унымҩахыҵны иухәо акыр убозар уамеигӡан, сара сазыразуп. Аԥ-суа ианакәызаалак амла иакуа‚ зыца ачаӷьа ҭам дрыцҳаишьон. Аламаҟ кьылк ауны ианыршьуазгьы акраҿаҵаны акәын ишыршьуаз.
Орест. Аламаҟ садкыланы ушԥацәажәеи уара алыгажә хшыҩца? Насгьы сара уара уаасҭа акыргьы сеиҵбуп, сара сыӡбахә умаҳац амзар‚ слеишәагьы бааԥсуп. Абри иску ашаха умбои‚ ирҟәараҟәантәны иухасыршәыр... (Абри аамҭазы аӡахәарқьақьа илаԥш аахоит.) Анцәа срыцҳашьа, изакәызеи ари избо?! Иаанагоузеи ари?!
Дамеи. Уца Орест‚ убри змааноу уасҳәарц азы-ҳәан акәын абра маҷк умҩа аанукыларц зысҭаххаз, аха избо‚ шьҭа уи иаԥсаны исыԥхьаӡом. Уца, уца умҩахь.
Орест. Сара азныказы амцеиԥш сеибакуеит сгәааны, аха лассгьы инасыхҟьоит. Угәы нсырхазар, Дамеи‚ саҭоумҵан, амала исоуҳәароуп ари сыла иабо змааноу?
Дамеи. Ирацәоуп сара схьаақәа, Орест. Шьҭыхшьа змам аидара ӷәӷәа саҵоуп сара абыржәы. Убри ахьанҭара шсымоу сыдунеи сыԥсахыр сҭахым... Уара
аԥхьан сажәа ахы ахьцоз узеилымкаазт, суршәарцгьы уаҿын. Сара сзыршәо акгьы шыҟам уара иабаудыруеи... Сара сазгәышьуеит аԥсра‚ Орест.
Орест. Ус шԥоуҳәои, Дамеи! Абри аҩыза аибашьра хырзаман ҳанацәынха, шәышықәса ҳзымцари уареи сареи? Адунеи‚ ҳаԥсадгьыли ҳареи ҳхала ҳанеизынха‚ унха-унҵы, угәырӷьа, уҿиа!
Дамеи. Уара уиашоуп, Орест. Ҳажәлар иргаз аиааира мышкызны абиԥарақәа шәҟәыла ирҵо‚ иаԥхьо ианалагалак, егьа илакәыршьап. Избанзар, хәыҷи дуи иаадырԥшыз ахаҵара алакәаҿоуп иахьы-ҟалахьоу. Аиҳараӡакгьы аҿар иаадырԥшыз‚ аиааира зыԥсы ахьымӡаз, рыԥсы сакәыхшоуп! Убарҭ иргаз аиааира пату анырзақәымҵа иаанхаз, убасҟан ауп ҳара ҳмилаҭ ашәарҭа ӷәӷәа ианҭагыло. Ҳаԥсуа жәлар аҭоурых аҿы акыр мыҟәмабарақәа рхыргахьеит уааԥсырала, аха ҳаԥсуара митәык ааха ауамызт. Уимоу еиҳа-еиҳа ишьҭыхуа, еихаҳауа рҿынархон аизҳазыӷьамҩа иананылоз. Ҳаԥсуароуп ҳара ԥсыс иаҳхоу‚ Орест. Ари уара иузеилкаауоу?
Орест. Ҳаԥсуара уаҩы изырӡран дыҟаӡам ахаан‚ сара уи агәра згоит. Абыржәаҟарагьы агәра зго сҟамлац.
Дамеи. Уҿы изҳәаз хьыла иҭәыхгьы. Сара сыз-мыртәо-сызмырцәо рацәоуп, Орест. Схьаақәа ирхьааноуп ишыҟоу ҳаԥсуара алахьынҵа ахькылсуа сзымдыруа сахьыԥсуа, иара убри азы Аԥсуара чарҳәара азызуашәагьы збоит. Аха уаҳа сымч хом‚ маҷӡак иадамхаргьы узыргәырӷьо ыҟамкәа адунеи ақәзаара зегьы ирылымшозар акәхап. Гәырӷьара зцым‚ ԥсы ахаӡам. Сара сыԥсхьеит, Орест‚иубо сынаур ауп.
Орест. Избан ус зхуҳәаауа, сахьынаԥш-ааԥшуа анхаҩы замана‚ анкьа ус аҭауадцәагьы зынхомызт. Арахьтәи ахшьырахь сахьынаԥшуа ал-хаҩҩалақәа аӡахәа рыҟәнышьшьы, арирахь зеиԥш умбаша ашәыр баҳча. Сахьааиуаз иҭахкааны избоз адгьыл
зегьы уара иутәызар, сара усзеилкаауам! Уштәоу учала. Ари зегьы уара унапы анбахьӡеи, насгьы асовет мчы злауԥырхагамхазеи абриаҟара десҭын умпыҵакны?!
Дамеи. Имаҷым адгьыл иахьа сара истәны иԥхьаӡоу… Ажәытәангьы ҳара иаҳтәын. Сабду иоума‚ саб иоума‚ иара схаҭагьы, ҳабаҩ ҳцәыласын, ааԥсарак ҳаздыруамызт. Убас абшьҭрала инаго ҳааиуан. Иара асовет мчы ҳәа узҿу ианҳамнахгьы, ҳгәы азыбылуан, напыда иаанҳажьуамызт. Сара схаҭа 27 шықәса бригадирс ҳҳаблаҿы сыҟан. Снапала иҭааны ауардынқәа рҿыжуа шаҟа тонна аҳарданжьи акаҷыҷжьи аҳәынҭқарра амалаҳәа иалазгалахьааз. Ус иҟан аамҭа. Ирацәан излахьанҭақәаз, икьаҳәны иубоз рацәан‚ избанзар‚убасҵәҟьа икьаҳәыз ауаа хәаԥсақәа ракәын убарҭқәа ҳрықәзыршәоз. Мшәан‚ ацәгьа дгылан абзиа ҟаиҵеит ҳәа уаҳахьоу? Аха иҟан ауаа ссирқәа, ауаа ҟәыӷақәа, иахьугалакгьы заԥсуара иацәхьамҵуаз. Убарҭ рыла иахьа уажәраанӡа зны хар ҳамамкәа, даҽазных иҵегьгьы ҳнеиӷьны ҳааи-уан. Хааиуан ҳҳәынҭкарра ду еилаҳаанӡа, аибашьра хлымӡаах ҳазҵасаанӡа. Зны-зынла, адунеи аџь-нышцәа иргазшәа избоит. Ирхарааз ҳажәлар?! Ирхарааз аҿари имиц амаалықьцәеи, аҳәсеи абырг-цәеи!?
Орест. Иҭахаз маҷҩым аиашазы, аха дара жәантә рыла еиҳангьы инҵәеит. Иргеи феидас‚ ирымаз рцәыӡит, шьҭа ахаан ирбараны иҟоума. Ицәыцәны ҳадгьыл иқәын‚ амал-ашьал, ахан хьыҵәцарақәа, ахьи-аразни ирылатәан, аԥара ркын‚ рырахә рзыԥхьаӡомызт. Ауаҩы бзиа даныҟоу издырӡом‚ Дамеи! Уи зысҳәо уаргьы ухы уназхәыц. Исумырбан абра иҿаасҭаха икнаҳау. Сахьахәаԥшуа сцәа сҭанарӡыӡоит. Иахьатәи аамҭазы аӡәы симшьындаз, схы шысымшьрыз. (Дааҭрысны.) Сара абыржәы убри аӡахәарқьақьа наҟ икыджәаны иу
сырбап. (Аӡахәарқьақьа акыджәара иҽазикуеит, аха Дамеи диԥгылоит, дааникылоит.)
Дамеи. Мап‚ Орест‚ уи уара ааигәарагьы унасышьҭуам. Уи сара исзыԥшуп. Макьана аамҭа мааиц‚ зегьы аамҭак-аамҭак рымоуп. Ашьшьыҳәа ақыдсаҟәа снықәгылоит, аӡахәарқьақьа сыхәда инахаршәны, нас наҟ шьапыла снагәыҵасуеит. Уи акәхоит, Агәаԥшь-иԥа Дамеи ашьшьыҳәа иԥсы неихыҵны ҳаҩны-ҳгәара инарҭаԥшны, нас уахь исзыԥшу рахь иааласып.
Орест. Иқақаӡа схәы-сжьы ааилаургылеит. Мап‚ иануааз уара уаҩ бзиак уакәымкәа уҟамызт, аха аргамаду узбоит чмазарак шуԥырхагаха, убарҭқәа зегьы угәазырԥхо уцәа ишалоу. Дамеи‚ уаҳа абри ада ус умамзар, сара усыцныҟәа. Уаха уҩнаҭа ианҳаршалак, амҩа ҳаицықәлап. Мышкы иахыԥо, шәымш иахыԥоит рҳәоит‚ издыруада, иахьатәи угәаԥхара уаҳа иузцәырымҵыргьы.
Дамеи. Сара зегь сыӡбахьеит, Орест. Сара уаха ахәылԥазы, амра аҭашәамҭаз сыԥсы ацҭашәароуп. Уи хырԥашьа змам усуп‚ аха узазымҵаауазеи уара абас ада аҽа ԥсышьак саур зыҟамло?
Орест. Уара иҵабыргхаҭаны ухагоуп, саргьы уаҩеибагак уакәушәа судгыланы суацәажәоит. Баша аамҭа шԥанысхи уҳәарауазеи. Шьҭа амра ҭашәаанӡа сымаҳә иҟынӡа сзынаӡараны сыҟоума. Уажәы усгьы ӷьычроуп иҟоу. Ари ашаха шыску џьоукы сырбар‚ ҳқыҭае иаҳзымдыруа ӷьычк даланагалеит ҳәа сыхәдапара иадырбара иҟоуп. Иара зынӡаск срымшьындаз сеилыркаанӡа. Уршьит ҳәа нас урышьҭаз... Уаҵәы иубар иаахә. Сара уҽшьы ҳәа уасҳәом, аха уаџьал ааины иҟазар‚ сара хырԥашьа сзаҭом‚ уи ус шакәу уаргьы иудыруеит. Уажәтәи аамҭазы ӡахәарқьақьала ауаҩы иҽишьит ҳәа иуаҳаргьы иузхаҵарым. Мап‚ уара зхы еиқәшәо иеиԥш ушцәажәогьы, ухы еилагоуп, Дамеи. Мшәан‚ шьыжьы аа
хыс абра утәазар, уаҳа аӡәгьы думазҵаауа, уаҳагьы уаҩы душьҭамло ишԥаҟалеи?!
Дамеи. Абри азоуп... абри зегьы сгәазырԥхо, Орест. Дааумгои аӡәы исазҵаауа!..
Орест. Уара уҭынхадоума, хылҵ ҳәа уаҩ думаӡами? Избоит иануааз зхәы ҭазмыжьуаз хаҵак шуакәыз.
Дамеи. Абыржәы аиаша уазааигәаны ацәажәара уалагеит. Издыруада, шьҭа ҳцәажәарагьы ахы акыр‚ хәыҷы-хәыҷла агәра угар‚ сара схы шыстәу‚ насгьы схатәгәаԥхарала иахьа абра наӡаӡатәи сымҩа сықәлараны сшыҟоу исзыԥшу рахь...
Орест. Уахь ҳәа уахьаҿу башоуп иҟоу. Акрыҟандаз ара адгьыл иқәу зегьы еижәыланы, еибарԥсуа рҿынархарын.
Дамеи. Нас шаҟантә еибарԥсхьозеи еибашь-рала.
Орест. Уи зынзаск ҽакуп. Ҽа мзызуп изхылҿиаауа. Иџьашьатәуп, аха изеибашьуа‚ феидак алганы еиӷьу аԥсҭазаара роурц азыноуп.
Дамеи. Изхылҿиаауа, Орест, аԥсымҭәроуп, уаҳа акымзарак. Иумаз уара Анцәа иуаҭәеишьаз, уамеилаҳан иутәым‚ аха намыс змам аԥсыцәгьа, аҳалал‚ ауаҩ иаша дыҵимырҟьар иуам. Уи дырқәԥаны афеида алигар иҭахуп‚ иагьалигоит, аха намысла иҟоу‚ аԥхашьара злоу‚ убарҭ роуп‚ Орест‚ ажәлар рҵеицәа иашақәа, Аԥсадгьыл аиқәырхаҩцәа. Аԥхашьара, аҟазшьақәа зегьы иреиҳауп, Орест. Уи ыҟанаҵоуп аԥсҭазарагьы агьама анамоу. Иџьашьатәума нас иреигьу ҭахозар?..
Орест. Уара утәала ацәгьа аибашьраҿы дҭахаӡом. Уи иҩашьароу гәаанагароуп‚ Дамеи. Ахызаҵә, ацәгьеи абзиеи ҳәа илаԥшӡом. Дыцәгьаз, дыбзиаз, мҩакоуп ирымоу. Урҭ зегьы нас аамҭа иахашҭуеит. Аха иҟоуп ахаан зызбахә мыӡуа‚ аамҭа иаиааиуа ауаа ӷәӷәақәа. Уи сара шәҟәыла издырхьеит‚ ҵаракгьы сахысхьеит. Урҭ ауаа зырҟәыӷарц
иашьҭаз ахшыҩҭрақәеи, аҳәынҭқаррақәа ҟәыбаса еилазыжьуаз, ауаа рнырҵәара хьаас изымкуаз ахӡыргаҩцәеи, ахамаԥагьацәеи роуп. Егьырҭ‚ Дамеи, уареи сареи ҳаиԥш иҟоу ауааи инаҳаиӷьугьы налаҵаны‚ ари адунеи еибаркыраҿы ҳаныҟам, аӡәымзар аӡәы ҳаигәалашәараны ҳаҟаӡам. Алу иалагаз арыц‚ аӡәыр дазхьаауа, игәалашәо иҟалахьоума? Убас ауп ҳаргьы ҳашниаӡаауа. Убри аҟнытә‚ амш лашара ублақәа ирбонаҵы, аԥсҭазаара уаҳәала. Ҳазну адгьыл еиԥш иԥшӡоу‚ ибаракьаҭу даҽаџьара иуԥылараны иҟаӡам. Акыр еилукаауазар, абас ауп ауаҩытәыҩса дшаны адгьыл дшану‚ адунеигьы шеибарку. Уаҟәыҵ угәы иҭоукыз, Дамеи. Иаасоураӡар, абырсааҭк абри апсхыхга икнаҳау наҟ икыджәаны иусырбап. (Ҩаԥхьа аӡахәарқьақьахь днеир иҭахуп. Дамеи диԥгылоит.)
Дамеи. Сара уахь унасышьҭуам, баша уҽԥумшәан.
Орест. Анцәа усзылԥха, аҩсҭаа иикыз сышԥаиҩызахеи! Иараби‚ шаҟа мҩа ыҟоузеи, абри ахәадамҩа залысхыз арбану? Анс ҵаҟала савсны сцар‚ шьҭа акыр сымнеихьаз. Амаркаџьеиԥш даасылаҳәны сикит‚ ма бзиак иҿыҵшәондаз. Сҽысшьуеит‚ сҽысшьуеит ҳәа дсыдгылоуп. Уҽузшьуазар нас‚ сара сааира уазыԥшраны узыҟааз?
Дамеи. Уара‚ бзиа збаша‚ сажәаҳәаха соураӡомеи. Ахы снықәлап шысҳәо снықәҟьаны, еес‚ аҽакахьы сниаугоит. Ажәакала, суҳәоит цҳаражәҳәаҩыс усзыҟаларц. Абыржәыҵәҟьа уахьлалбаауа, дхәыҷума ддуума‚ раԥхьа иаауԥыло исызиаҳәа абра‚ абри аҵла-ӷаӷа ду аҿы аӡахәарқьақьа схаҵаны скәалкәало сыкнаҳаны сшубаз. Анцәа ибоит‚ адунеи сықәнаҵы уаҩы цәгьарак изыҟасымҵеит, симыхәазар. Абри аҩыза ажәабжь рызноугар, хымԥада ргәы срыцҳанамшьар аурым. Арахь ихалап аҟәраанқәа сырфаанӡа, абра ҳнышәынҭраҿы анышә
самардап. Исхашҭыз, сызҭарҵашагьы схала ича-ԥаны, ашьҭахьтәи ауада иҩнагылоуп‚ анашанагьы ҵыхла изжит. Ажәак ала‚ сгәылацәа митәык џьабаас сыҽрысҭарц сҭахымхеит. Абарҭқәа зегьы сызраҳәа. Ари баҩ аланы избом‚ усгьы уахь улбаауеит.
Орест. Ааи‚ иԥсхьоу изы уи баҩ аланы изы-ҟалом‚ аха зыԥсы ҭоу изы‚ зхы еиқәшәоу изы‚ ари даара ихьанҭоу усуп. Уимоу‚ даара ишәарҭоу усны сахәаԥшуеит. Ара‚ уара ишуҳәо иҟам. Абас-абас, Агәаԥшь-иԥа Дамеи дкәалкәало абнахьхьи ҵлакаҿы дыкнаҳаны дызбеит ҳәа‚ уа нахьхьи архауаа ианрасҳәалак, ари дызшьыз деилкаатәуп ҳәа амилициа рахь адырра ҟарҵоит. Амилициа аакылсыр‚ ишәазҳәада, дызусҭада ҳәа иҵаа-ԥшаауа рҿынархоит. Ус-ус ишааиуа схы сҵыхәагьы шьақәдыргылашт. Ари арахь дабақәнагалеи, акы иҵамкәа дыҟам ҳәа амитә сзаарцо рҿаархап. Миллион зҵаара ансықәрыԥсалак, иара сара схаҭа укнасҳазшәа сгәы иснарбо аҟынӡа снаргар ҟалоит. Ауаҩы есымша деиԥшым. Уахынла улақәа шааԥшуа уаныӷьазклак, ашара ушазыԥшуа еиԥш‚ угәы анкыдгылалак, ааи сара соуп дызшьыз, сара соуп уи ауаҩ аӡахәарқьақьа ихазҵаз, ишәҭаху сзыжәу ҳәа саақәгылар ауеит. Мап‚ Дамеи‚ сара цәгьара узызымуц. Абра сааижьҭеи ҩынтә абри уԥсы ҭызхраны иҟоу аӡахәарқьақьа наҟ икнызжәарц сҽазысшәахьеит, аха уара иууам. Уажәы уара ухатә гәаԥхарала уԥсра‚ сара схы изҭасырԥарызеи! Уазхәыци, зынзаск уеиламгазар?
Дамеи. Знык инагӡаны уаасзыӡырҩыр, иуасҳәарц исҭахугьы умбари. Усҟан уара узыцәшәо акгьы ҟаларымызт. Ауаа‚ сааиижьҭеи сызлаз‚ схи-сҵыхәеи ибзиаӡаны издыруа, сыԥсра ҟазҵаз уара ироумҳәаргьы дара заманала еилыркаауан. Акызаҵәык, сара исҭахымызт абра сшыкнаҳау аҟә-раан сырфар. Аҟәраан ирфаз ҳәа‚ уахь нарцәы сыз
дызкыло шьоукы ыҟазар акәхап‚ убраҟагьы исхыччар сҭахым.
Орест. Уа нарцәы аԥсцәа еилзырго ауаҩы дыҟоуп ҳәа угәыӷуазар, еиҭах угәы уажьоит. Уара унамыс‚ уара ууаҩра иахәаԥшуа, уҭызҵаараны иҟоу уа дабананагари ԥсымзар бза дахьыҟам.
Дамеи. Анцәа игәы иамыхәо умҳәан‚ Орест‚ Анцәа иаҳзиуа зегьы бзиоуп.
Орест. Нас уара иахьа шьыжьы аахыс аҽшьра угәарԥхо уахьимоу, ибзиоуп ҳәоума исоуҳәо, мамзаргьы аҩсҭаа духарахо, аха усҟан зҿимҭуазеи зегь зымчу‚ жәҩан иқәтәоу Анцәа ду?
Дамеи. Уи ус лахьынҵас исызшаны иҟан. Досу лахьынҵак-лахьынҵак ҳзишеит ҳазшаз. Убас изаҳзишаз, иараӡәк иоуп издыруа. Анцәа ауаҩытәыҩса данишо илахь ианиҵоит иԥсҭазаараҿы дзықәшәараны иҟоу. Ус рҳәон ҳа ҳазхылҵыз ҳабацәа, урҭ рабацәа... Урҭ ҵарада ахшыҩ дуӡӡа змаз уаан. Адунеи аиҿартәышьақәа зегьы ԥымкрыда ирдыруан, аха зегьыҵәҟьа иаартны ауаа ирарҳәомызт амзар.
Орест. Уара узхылҵыз ракәӡами саргьы сызхылҵыз, аха сара аханатә аахыс схатәы гәаанагара сымоуп. Аха иҟоуп иахьысҳәо, иҟоуп иахьысымҳәо, амала акызаҵәык сымшәа-смырҳа исҳәауа убри ауп‚ иуҭахума аԥсҭазаара – ухандеи, иҵегьгьы еиӷьу аԥсҭазаарахь укылсырц уҭахызар – мци-ҵабырги неиԥшьны ухы уахә. Зхы иамыхәаз, Дамеи‚ ихы даӷоуп‚ зегьы дырԥырхагоуп. Ауаҩы иԥсы ҭанаҵы изакәызаалакгьы ихы иахәаша акы даҿызароуп. Улахьынҵа, улахьынҵа! Уи зегьы башоуп. Ауаҩы илахьынҵа иара инапы иакуп. Ахшыҩ зимоу, ма-ха-шьахала дзеибыҭоу, ихы дахәарц, дыҟанаҵы иԥсҭазаара ирманшәаларц азыноуп.
Дамеи. Суқәшаҳаҭуп, аԥсҭазаара џьабаада изыҟалом, аха иҟоуп убраагьы аманшәалара. Изцааиуа ҳәа аӡә дыҟоуп. Уԥшыр, уаҩы маџьананы иубоз
аӡәы‚ аԥсҭазаара дарцәыцәны дамоуп‚ егьи‚ ауаҩ қьиа замана‚ хшыҩлагьы инагоу‚ дынкахәыцуа афергьҳәа дааиуеит.
Орест. Зегь зыхҟьо ахымдырроуп. Агаӡа мыцхәы дгәыбылҩуп ҳәа рҳәоит‚ ихьымӡӷгьы дууп. Иара итәала‚ уаҩы намысуп, аха уи анахь дурхаргьы, арахь дурхаргьы, дгаӡоуп. Убри азыҳәан ауп изырҳәаз «агаӡа дыҟамзар, аҟәыш иифоз» ҳәа. Амала иџьоушьаша, аӡәгьы гаӡас ихы ишьаӡом. Зегьы еилзырго амал ауп‚ Дамеи. Амал анумоу‚ убасҟан ауп ушуаҩыҵәҟьоу анудыруа. Уара, Дамеи‚ жәытә-натә аахыс акы иазрыцҳамкәа иааиуа шуакәу збоит сахьынаԥш-ааԥшуа. Ԥшра-сахьалагьы ус шакәу еилукаартә иҟоуп‚ нас изакәызеи абас уҽумшьыр ада ԥсыхәа умамкәа уҟазҵаз? Иҳәа акы сцәымӡакәа. Иудыруеи сыхәрабӷьыцны абра уԥсы саанагазар?
Дамеи. Иугәалашәома‚ Орест, ҳажәа ахы анаҳаркуаз, аламаҟ ршьуазаргьы акраҿамҵакәа иршьуамызт анысҳәаз? Избанзар, иара ала акранбасҿарҵари ҳәа агәҭыха амазар ауеит. Аԥсра бзиа‚ Орест‚ ауаҩы игәы рҭынчны иԥсҭазаара даналҵуоуп. Агәҭыха, агәырҩа бааԥс змоу‚ иԥсгьы акыр аамҭа абри адунеи изықәҵӡом.
Орест. Убас уԥсы ықәымхарц азоума‚ уҽкнаҳаны аҽшьра зеиӷьушьаз?
Дамеи. Усԥырхагамхан, сажәа салырга. Ажәак ала‚ Орест‚ суасиаҭ уасҳәарц сҭахуп.
Орест. Иараби! Сара иахьада сумбац‚ сууам-суҭынхам. Иахьадагьы исмаҳац Агәаԥшь-иԥа ҳәа. Избоит ишыжәламаҷу. Амала ажәла даара исгәаԥ-хоит. Агәаԥшь-иԥа! Нас, Дамеи, изуҭахымхеи уара иукьарзу аӡәы иаҳәара? Сара исоуҳәеит ҳәа изас-ҳәараны иҟада‚ ууа-уҭынха зхылаҳәоу аӡәгьы дысзымдыруазар?
Дамеи. Ауасиаҭ гәырҭынчгоуп, Орест. Иҟалап абри исзымҳәаз суасиаҭ акәызҭгьы сымлашьуа
сҟазҵогьы. Уӡырҩы, дад‚ амала саҭоумҵан абраанӡа сназгаз сҳәаанӡа, схи-сҵыхәеи маҷк сахьалацәажәо.
Орест. Уара избо ухы зыхурҟьо абыржәоуп схы аназца. Уи азы‚ Дамеи, угәы каумыжьроуп. Иабанӡацари угәахәуа. Аӡы ахьышьҭрахь ихынҳәуеит ҳәа иумаҳаӡаци. Уа уеиԥш ус шаҟаҩы ыҟада‚ уи зегьы аамҭа аҭахуп. Зегьы рҭыԥқәа рҿы инеиуеит.
Дамеи. Уара узҿу сзеилмыргеит. Суҳәоит, сажәа анагӡаха суҭарц.
Орест. Изусҭои, уара исоуҳәараны иҟоу‚ сара издыруазар.
Дамеи. Иарбан уара иудыруа? Уара акгьы уз-дырӡом.
Орест. Аԥхьаншәа зны иаасҿыҵшәахьеит... Ажәакала, ухшара рҵакыреи дареи ишынҳәыԥыз укажьны ақалақьахь нхара иуцәцеит. Нас иҟалазеи? Уаагьы инхааит. Анхарҭаҩнқәа ӷьазӷьазуа игылоуп иҭацәны. Зныкыр ас иаабахьазма. Аӡәы иқыҭа дналшәаны ақалақьахь анхара ҳәа ддәықәлар, изакәытә мыҟәмабарақәааз дызқәдыршәоз, хаҭала ҳара ҳуааԥсыра.
Дамеи. Сара сказыжьуаз хшара дысмааӡаӡеит, Орест. Уара угәы ишаанагаз иҟалазҭгьы, убасҟангьы аԥсҭазаара схы алызгон. Аха усҟан еиҳа сгәаҟырц азыҳәа‚ суасиаҭгьы сҳәомызт, схы иаагәыдҵаны, сҽысшьуан. Сара исыхшаз, сара исааӡаз сыҷкәынцәа, сара исмазҵаакәа, уара иуҳәан еиԥш‚ ишынҳәыԥу, абра‚ аҵлаҳәысҭажә сааныжьны ицазҭгьы, изхарадаз? Сара абра, уаԥхьа игылоу Агәаԥшь-иԥа Дамеи сакәхон. Анцәа имчала‚ сара ус иҟоу аԥхашьара сақәымшәеит.
Орест. Нас уара утәала‚ аибашьра ашьҭахь иаҳҿагылаз ҳаӷацәа аӡхыҵреиԥш ҳадгьыл ааныжьны ианца, рыҩнқәа ҳаҷкәынцәа иахьааныркылаз уақәшаҳаҭӡами? Нас еиҭах атәымуаа ааганы инҳархар акәызма?!
Дамеи. Мап‚ сара ус сҳәом‚ аха убрыгьы хык аҭатәын. Иумбаӡои ҳқыҭақәа шҭацәуа. Ҵара змамкәа, ма ҟазарак иаманшәалам ауаҩы, адгьыл ааныжьны ақалақьахь зхы зырхоз‚ уаанӡагьы дҩымкәа-дӡымкәа дықәхон. Шаҟаҩгьы ихьагәгәа ихынҳәхьадаз. Ара иахьааиз инхеит-инҵит. Иахьамаҭәаз ианааи‚ иуаахеит. Ауаҩы дызмароу ҳәа ыҟоуп‚ убра данаалоит. Досу иҭыԥаҿы, дзықәнаго аҿы даныҟоу, дарԥшӡоит, иаргьы ирԥшӡоит.
Орест. Анс уҳәа, егьыс уҳәа‚ сара уцәажәашьа сгәамԥхеит. Исыздыруам уара аӡәы духылҵны дыҟоу‚ аха сара сыԥшәмеи сареи жәҩык ахшара ҳахшеит. Ицәгьоума нас ҳмилаҭ шмаҷу ала‚ убас зегьы ҳҿыԥшызҭгьы еиҳа еиӷьхон. Жәҩык рахь фҩык ахацәарԥар, хҩык аҭыԥҳацәа. Аҭыԥҳацәа хаҵа ирымоуп.
Дамеи. Анцәа иузирҳааит. Нас зегьы еибгома?!
Орест. Иуцәажәашьоузеи?! Сцәа сааҭаурӡыӡеит абыржәы. Иауазеи еибгамкәа. Зегьы аӷьараҳәаҵәҟьоуп ишыҟоу. Алашьапыфацәа.
Дамеи. Уара, аиашазы, насыԥ змоу уаҩуп, Орест.
Орест. Ааи‚ ус иагьыҟоуп, аха уара иалудыраауеи?
Дамеи. Абриаҟара ҳмилаҭ ирхыргеит... Иҟалап адунеи иаақәнагалеижьҭеи абри аҩыза агәаҟра иҭамгылацызҭгьы, иара абриаҟарагьы афырхаҵареи рыԥсадгьыл ахь абзиабареи аадмырԥшыцзар. Уҳәоу анеиқәшәо, аиҳаби аиҵби анеилибакаауа, егьа хыԥхьаӡарала умаҷзаргьы умч ӷәӷәахоит. Аԥсадгьыл, Абызшәа‚ Аԥсуара – абарҭ ахԥа рыда ԥсҭазаашьак умауа ухы анубо‚ уара умацара уакәымкәа, уара ужәлар зегьы убас ианыҟоу, ари насыԥ зауа милаҭхоит, Орест. Дара раҟарагьы ҩныҵҟалеи‚ дәахьылеи ицқьоу‚ иԥшӡоу‚ аҽаӡәы ибара уадаҩуп. Убри аамҭаз рхы даара беиа ирбоит‚ пату рзақәуп,
избанзар‚ рыламыс убриаҟара иҳаракуп. Намыс змам сара сыжәлар дырҟәыблааз!
Орест. Уара насыԥ змоу уаҩуп, Орест, уҳәан‚ изхуҳәааз шысзеилмыргоз, абасҟатәи ажәаԥшӡақәа уажәы иаалырҟьаны иузырҳәаз арбану?
Дамеи. Сара иахьа ажәаԥшӡала сцәажәартә сыҟазар, аиашазы, макьанагьы схы аҭыԥаҿы иҟазаап. Ани аӡахәарқьақьагьы исхашҭыз џьашьаны алахь еиқәнаҵазшәа збоит.
Орест. Уара алаф сҳәоит ҳәагьы уаҿуп. Мап уара уеилагоуп, Дамеи. Саргьы сеилоугарц иагьсыгым, мамзар‚ зхы зтәу ҩыџьа ахацәа абра‚ аӡа-хәарқьақьа ахькнаҳау аҿаԥхьа еидгыланы еицәажәо зыҟалоума? (Даалҟьаны.) Умш аабзиахааит Агәаԥшь-иԥа Дамеи! Ана‚ арха санылбаалак, ак рас-ҳәо џьумшьан. Сара макьана схы аҭыԥаҿы иҟоуп сааиижьҭеи (ддәықәлоит).
Дамеи. Ааи‚ уара насыԥла ишоу уаҩуп, Орест, аха уара Анцәа иуимҭеит иақәнагоу ахьӡ-аԥша.
Орест даангылоит.
Орест. Иуҳәаз еиҭаҳәеи!..
Дамеи. Изыҟаиҵои абас зылԥха ҳаура. Аӡәы қьаф уа иԥсҭазаара зегьы гәынҷыхьак аламкәа имшқәа мҩаԥигоит, арахь аӡәымзар аӡәы ибзырӡы иҿыҵымшәо! Аҽаӡәых, ибзырӡы адунеи иазноуп, аха имам иаҭәашьатәу анасыԥ.
Орест. Ажәакала, избоит уара сара ушсыҵашьыцуа. Ус анакәха, уара зҽызшьырц зҭаху аӡә уакәӡам. Аха ишсоуҳәара, нас измааноузеи ари уцәажәарақәа зегьы.
Дамеи. Сара уара суҵашьыцуану! Усҟан Анцәа ԥсышьацәгьа сиҭааит.
Орест. Иумбои ухы шрыцҳаушьо. Аԥсышьацәгьа уаургьы уҭахӡам. Нас иуҭахузеи уара?! Иахьа атыҩ иакыз амра сышԥаҩызахеи уҳәарауазеи!
Дамеи. Уара ухы амра иадкылангьы уцәажәоит. (Ҵәылаҵараны.) Уара даараӡа инагоу уаҩызар ҟалап, сара усыздыруам акәымзар. Ужәла уҳәар‚ ма хылҵшьҭрала ухә сшьарын.
Орест. Сара сыжәла уара ужәла иаҩызаӡам, шәара уаԥсҵәык шәыҟазар, ҳара ҳхыԥхьаӡара шаҟа ыҟоу макьанагьы ицқьаны иаҳзеилмыргац. Ҳажәла дууп! Аӡәы данааҳалакьыс – ашхырцәаӷь. Убас ҳаҟоуп азы‚ абжьааԥны ашхырцәаӷьқәа ҳәа иҳашь-ҭоуп, заҵа аӡәы дҳаламкьакьара.
Дамеи. Ус анакәха, ари ҳ-Џьынџьтәыла еибашьраан егьа хаҵара аадырԥшит, афырхацәа, ашхыр-цәаӷь жәла змоу?
Орест. Аҵәы сылоумҵан, акы еиԥшымкәа суҳәоит. Сгәы ааилашәар, абри иргьагьаны иску сшаха ыршәны ухәдапара инахасыршәыргьы ҟалоит‚ аӡәы сибараны ҳәа сыҟаӡам. Иудыруазааит, ҳара ҳажәлантәқәа ӷәӷәала ишеибашьыз, аӡәы ишьҭахь ишымгылаз. Ажәыларақәа ахьыҟаз, зехьынџьара ҳажәлантәқәа ахьумбоз ҳәа џьара иҟамызт. Хакәиа акәын ишжәылоз. Иҟан ҳажәлантәқәа рхала мацара жәылара ианцоз‚ усҟан анҭ зхада-хашәаха зымбоз ҳагацәа, ашхырцәаӷь аауеит‚ ашхырцәаӷьқәа ҳажәлеит ҳәа рабџьар, рџьаԥҳаны кажьны иҩуазаарын. Абри уара уцынҵәарахымзар, иумҳәои, усҟан уара утәқәа зҿыз?
Дамеи. Иҟалап шьҭа сцынҵәарахзар. Ҳажәла усгьы аҿиара ацәмаҷын, аха ииуаз‚ Анцәа иишаз шракәыз умҩашьахуа иубон. Роура‚ рыҭбаара, рҭеиҭԥш‚ рыхшыҩ ыҟаны‚ агәы рызҭаны. Ажәак, ала иҵоураз уаан‚ иаразнакы иааугәаԥхартәеиԥш.
Орест. Убас иҟан ақалакьахь рхы кыдырҵаанӡа. Сиашоума, Дамеи? Сара уи акәым еилыскаарц исҭахыз. Уара ҽыргаӡа-ҽырҟәыш азҵаарақәа сыҭо схи-сҵыхәеи аилыргара уаҿуп‚ уи уара иунаҭо сзеилыргом. Абри уара‚ Агәаԥшь-иԥа Дамеи, иухузеи-иуҵыхәоузеи?
Дамеи. Анцәа иџьшьоуп, издыруада шьҭа суасиаҭ сызуаҳәаргьы.
Орест. Сара ууасиаҭ акәӡам исҭаху. Сара ухаҭа уздырырц ауп сзышьҭоу.
Дамеи. Саргьы ԥшьҩык ахацәарԥар схылҵит, Орест‚ ԥҳазаҵәыки. Дыҟан ахәыҷқәа ран. Ҳанхон-ҳанҵуан зегьы ҩнаҭакаҿ. Макьаназы ҳалаӡартә ҳаҟан. Хҩык сыҷкәынцәа аҭаацәа иаланагалахьан. Аџьџьаҳәа амӡырха ҭырҭәааны ҳааизалон хәылбыҽхала. Даараӡа ҳгәалаҟаны ҳаҟан‚ аиаша уасҳәап. Аишьцәа еицхырааны аиҳабы изы иара уа шҭакаҿы ҩнеихагыла дук ахәыблы аҟынӡа ихаргалахьан. Хҩык амаҭацәа ирызҳауан. Аиҳабы‚ еицииз ҩыџьа ахацәарԥар иман‚ ихџыџ-хџыџӡа‚ ашколахь иныҟәоз, аиҳабы ишьҭанеиуаз диман аҭыԥҳа‚ ауԥшәыл, хәы-шықәса зхыҵуаз...
Орест. Сара аҷкәынцәа фҩык шсымоугьы ҩыџьа роуп аҭаацәара змоу. Егьа расҳәандазгьы егьырҭ мап ркуеит. Ирыгуи уҳәарауазеи?! Аҟәа уҳәару‚ Гагра уҳәару‚ ҩба-хԥа нхарҭа ахьрымам ыҟаӡам. Иҳамаз‚ ималуп рҳәеит. Саргьы мап ахысымҳәааит. Иануоу‚ иугароуп, Дамеи‚ мамзар иушьҭагыланы иааиуа итәхоит. Есымша амҟәыба аӡы аанагом. Егьырҭ аҩыџьа аҩны рҽааныркылеит, аиҵбацәа, аха амитәқәа, зынӡаск ашхырцәаӷьқәа. Равтоматқәа еиқәышәшәа ишныҵҟьара игылоуп. Дара митәык ақалақьахь илбааӡом. Ҽынла амам‚ уахынла амам‚ рҩызцәа акатаҳәа ицоит-иаауеит. Макьана сахь-рыхәаԥшуа иҿарацәоуп‚ џьарак излауртәарызеи. Абыржәоуп ршьа анеилашуа. Сымаҳәцәа ракәзар, урҭ сыҷкәынцәа ухадыршҭып, агәылшьапқәа, џьара акы иазрыцҳаны иҟаӡам. Уиашоуп‚ Дамеи‚ сара насыԥ змоу уаҩуп. Сбеиоуп уааԥсылагьы, иуцәызӡом, маллагьы. Аиашазы, аԥсҭазаара даара иманшәаланы иҳацныҟәоит.
Дамеи. Ушызбо аибашьрагьы лыԥхала уалҵит.
Орест. Сара Анцәа сиашьапкӡом ахаан, аха сара Анцәа дышсымоу здыруеит. Аӡы иагоз «усыцхраа Анцәа ду» ҳәа аҳәҳәара даналага, иумдыруеи ииҳәаз‚ «сара суцхраап, аха зны уаргьы унапы ҟьа» иҳәеит. Зегьы рҿы ахырманшәалара аҭахуп‚ Дамеи. Убри азыноуп сыҷкәынцәагьы еибга-изҩыда аибашьра изалҵыз. Уара утәқәа‚ Дамеи‚ уара утәқәа аӡәыр дҭахама? Саҭоумҵан, ус сахьуазҵаауа.
Дамеи. Зегь раԥхьаӡа, зегьы иреиҵбыз смаҭа хәыҷы‚ макьана зынӡаск имаалықьыз, ланшьцәа рҿы дшыҟаз‚ усынтәи ала акәын усгьы дара алаԥынҵа икылҟьаз шаауаз... илзааргаз сҿы исызҭыгом, уа дкьаҭагәышьеит.
Орест. Убри аамҭазы сара смаҭацәа ҩыџьа, урҭгьы аӡӷабцәа, убрахь рандуи рабдуи рахь Тҟәарчал иҟан‚ шаҟа ҳрыхӡыӡаауаз удыруандаз. Сара уа сызлаԥшыз ауаа ргәаҟра еиҭаҳәашьа аманы иҟаӡам.
Дамеи. Уара уа уҟазаара шԥаҟалеи?
Орест. Убарҭ смоҭацәа хәыҷқәа убра иаансыжьырц саннеиз аҽны аибашьра ахы акит. Арахь сышьҭахьҟа сзыгьежьуам. Ус уа акыр саанхеит, арахь сыҷкәынцәа хҩык Гәдоуҭа инанагеит. Ҩыџьа‚ аснариадқәа ахькаҳауаз Афон агоспиталь аҿы санитарцәас иаразнакы аусура иалагеит. Егьи – аиҵбы‚ аштабаҿы аусура даҿуп. Зегьы ар рымаҭәа ршәырҵеит. Сымаҳәцәагьы убас. Аха сара арҭқәа абаздыруеи. Иабагеи, иабаҟоу, агәҭыха сакны сагоит. Ицәгьоуп ани аби рыхшара рахь ирымоу абзиабара аиҭаҳәара. Убри аҟарагьы иӷәӷәан сара сгәырҩа.
Дамеи. Уи агәырҩа ҳәа узҿу сара саҟара издыруада.
Орест. Гәдоуҭа иҟаз сыҷкәынцәа хҩык Пицунда идәықәырҵеит, уа Гагра ахақәиҭтәразы ауаа еидыркылоит, иазыҟарҵоит. Арахь сара стәқәа ишыхҩыкугьы бџьарк рымаӡам. Ҳәызбадуқәак
рыҟәнырҵан, бџьарла еиқәных иҟалазшәа рхы рбо иҟалазаап, аха сара арҭқәа макьана исыздыруам, Тҟәарчал сыҟоуп‚ амла ҳакырҳәа, аԥшәма зҿы сыҟоу ашәара далагахьеит.
Дамеи. Пицунда, убри смаҭа хәыҷы лабгьы убасҟан убра дыҟан. Убра дшыҟаз иагьиаҳаит иҟалаз ахлымӡаах. Усгьы иара аказы иаангылоз ҷкәынамызт, ари аниаҳа‚ зынӡаск игәы еилашит. Гагра ахы ианақәиҭыртәуаз ахы даҿалан акәын дшеибашьуаз рҳәоит дызбоз иҩызцәа. Акы иаахомызт, кьыск имоукәа дахьалҵыз џьашьатәыс ирыман.
Орест. Убасҟан, Гагра аныргоз, сара стәқәагьы тәамызт. Абџьар зкыз ирышьҭаланы‚ иаарыцрымшәо ацара иаҿын. Аӡә дырхәыр, ма дыршьыр иабџьар шьҭырхырц‚ арахь ирымоузеи, ҳәызбадуқәак рҟәынҳәалоуп, аха хьаас изкыда‚ рнацәақәа ҭыҟьҟьо џьушьап, ԥхьаҟа ицо ирышьҭоуп џьара ма ҳәаҭҳак ҳаӡандаз ҳәа.
Дамеи. Нас асҟатәи ауаа ахьеибарԥсуаз уаҳа бџьар рзалымгакәану?!
Орест. Урҭ ахаангьы рхәы ҭармыжьыц. Акы акәым‚ ҩба ракәым, шаҟа нарзышьҭыхуаз автоматқәеи агранатомиотқәеи еизыргеит. Аҷкәынцәа хакәи инеиуаз шаҟаҩ ыҟаз удыруоу, ианшы, бџьарда напышьашәала аӷацәа ирылалон. Арҭ сара стәқәа‚ рабџьар еигӡо иҟазма‚ инаганы инарырҭон, даргьы уа имаангылакәа инарышьҭалон. Убас мацара‚ Псоу аҳәаа аҟынӡа инаӡеит.
Дамеи. Сара стәы‚ Гагра еибашьуаз, Гагра ахы ианақәиҭыртә, амрагыларахьтәи афронтахь дгьежьит. Ихәыҷы илыхьыз иаҳаижьҭеи, абрахь акәын уи игәы ахьихоз. Убасҟак игәаӷ рацәан‚ знык убра сшьапы сзықәыргылар, нас дареи сареи иҳаибарбарын ҳәа амца ихыдыдуан.
Орест. Сара сыҷкәынцәа, Гагра еибашьуаз, еиламгылақәак шракәыз еицгәарҭақәан, гәыԥҩык
рҽааизырган, аҳәаа иахысит. Ес иааулакгьы аԥара ԥшаатәуп‚ еидкылатәуп, абџьар аахәатәуп рҳәеит. Аха аҳәаанырцә, атәымтәылантәи иааугароуп, аха азин узҭада?! Амҩан уркыр‚ ҳаӷеимшхара, жәашықәса уҭаҳәахаа уҭаркуеит. Ажәак ала‚ аус ду рнапы адыркит. Еибашьуа ауаа ҳамоуп‚ арахь излеибашьуа абџьар ҳамаӡам. Сара ианакәызаалак исҳәоит, досу дыззыманшәалоу аус инапы ианҵатәуп, убасҟан ауп алҵшәагьы аныҟало. Сара Тҟәарчал сыҟоуп макьана, шьҭа ԥшаӡак ҳаур арыцқәа ԥхьаӡо афара ҳналагоит. Ус еиҳа аамҭа угоит‚ умлакрагьы хуҽуеит ижьажьо. Шьҭа Гәдоуҭеи Гагреи ԥсеивгарак шыҟалаз аҟара аадыруеит. Арахь‚ мрагыларатәи афронтаҿоуп амца ахьакуа.
Дамеи. Уи сԥа‚ аиҳабы ишьҭанеиуаз, иҟаиҵалакгьы арахь амрагыларатәи афронтахь дахьиасыз, уаҩы дизаанкылом. Игәы убриаҟара ишуп‚ ихшыҩ изхәыцуам, агәаӷ, ашьаура дрымҽханакны дыҟоуп‚ уахгьы-ҽынгьы еибашьроуп дызҿу. Ануаа рхәы‚ Ҭоумышь, Кындыӷ‚ Тамшь зехьынџьара иара дыҟоуп. Ус дшааиуаз, Лабра аныргоз дызгашаз ахы иқәшәеит. Абас уи ахлаҳәада инагӡаны ишьа изымуит. Ма аиааира ибазҭгьы, ихәыҷы лыԥсы ҭалазшәа изхара дызгәырӷьарымызт.
Орест. Анҭ‚ сара стәқәа‚ Афон иҟаз‚ агоспиталь карыжьит. Ара ахаҵаус ыҟам рҳеит. Уа иҟамзар нас иабаҟоу. Ахәцәа уажәы-уажәы иааргоит, амашьына ианыхтәуп, џьара инаганы ишьҭаҵатәуп, нас уахьынтәи еиҭаганы даҽаџьара. Аҳәсахәыҷқәа ари ауыс рцәыхьанҭоуп. Дара амбар иԥсуеит. Рымаха-рышьаха ӷәӷәоуп. Ажәакала, атехника хҭаркит. Рнапы иазымдыруа уеизгьы иарбану. Атанкқәа‚ а-БТР-қәа, автоматқәа ианакәызаалак акы рыгхоит, дара урҭ рзы ишоушәа‚ ҿыц азауад иааҭыргазшәа иҟаҵаны иаақәдыргылоит. Шьҭа уеибашьла уахьынӡазеибашьуа...
Дамеи. Агәыбжьанытә ишьҭанеиуаз атанк ныҟәицон. Убрыгьы Гагра деибашьуан. Итанк аума ҟанаҵон рҳәоит дызбоз‚ дыздыруаз. Аӷа Ԥсоу данахыҵ, иҩызцәеи иареи игьежьны Ешыраҟа амҩа иқәылт. Амыждақәа, иласны иаауазар акәхарын‚ архәараҿы атормоз ианамк‚ ахылаӷьарахь иагеит. Уахьынтәи ибылгьо амшын аҟәара инықәҳаит. Хҩык ахацәарԥар, сара стәы дназлаз, убра иҭахеит.
Орест. Ани сара сеиҵбы‚ аҩсҭаацәа зықәтәоу, уа аштабаҿ дшыҟац дыҟоуп. Уи ииуа-ииҳәо, дызҿу ҳәа акымзарак сыздыруам, иахьагьы исыздыруам. Нас аштабаҿ иҟарҵо есымша имаӡоуп, џьеи иуеиҳәап. Аха сара макьана арҭқәа абаздыруеи‚ Тҟәарчал сыҟоуп. Аџьықәреигьы аҩара иалаган, ақыҭақәа рҟынтә иаҳзааргоит, бысҭаҟьатҟьатк ҳуртәгьы ҳаҟоуп‚ аха смаҭацәа ак рыхьыр ҳәа сшәаны агәыҭҟьа сагоит‚ субар сузымдыруа сҟалеит, ҩынтә исыкәшоит исшәу.
Дамеи. Ари аҩыза амитә ҳзыҟалап ҳәа иақәгәыӷуадаз. Сԥеиҳаб ихәыҷқәагьы ран дрыцны Кәтол иҟан. Уаҟа мышкы шаҟа снариад рылаҳауааз ауааԥсыра. Иҭахазҵәҟьаз ижыха уадраӡомызт алақәа. Ауаа ахьааидгылоз, иаразнакы аҳаирплан хыланы абомбақәа рыланажьуан. Аиашьа аиашьа ижыха имаӡакәа иара ихаҭа данҭахоз ыҟан. Ажәакала, уаҟа аангылара еиҳа-еиҳа ишәарҭахон азы‚ илыманы Тҟәарчалҟа днеит. Уаҟагьы ссир шыҟам уара ухаҭа иубон‚ иуаҳауан.
Орест. Абааԥс‚ исгәалаумыршәан. Ҳаибашьцәа ракәын ҳгәы ҭызгоз‚ мамзар угәы каҳаны уԥсыртә иҟан. Арахь асымҟәыл леит. Ԥхарра ыҟам, лашара ыҟам‚ амҿыҵәҟьа ҳауамызт. Аха шьҭа иаабо ҳалагеит, аӷа ишизымгәаӷьуаз Тҟәарчал ақәлара. Дшаҵахоз ибон. Ҳаҷкәынцәа иҟарҵоз ҳәа исаҳауаз лакәын. Аха егьа умҳәан‚ ҳазмыхәоз амлакра акәын.
Дамеи. Ааи‚ зыԥсы ҭоу кримфар ауам‚ аха агәырҩацәгьа згәаҵа иҵалаз акрыфара шыҟоугьы иханаршҭуеит. Акгьы анумчым иҟоуҵои? Абааԥс‚ сара сеиԥш шаҟаҩы агәаҟра рымоузеи, ҳнеилап ус‚ иаҳзаанхаз Анцәа иҳанеишьар, убрыгьы гәыҟажагоуп, насыԥуп... Аха макьана аибашьра шцац ицоит‚ Анцәа иоуп иҟалаша, ҳаԥхьаҟа ҳзыниараны иҟоу здыруа. Ус Гәдоуҭантәи Тамшь адесант ӡхыҵит. Убра сара сыҷкәын аиҳабгьы дрылан. Нас иуаҳахьазар акәхап‚ уаҟа ҳаҷкәынцәа иаадырԥшыз афырхаҵара. Жәамш Тамшь аӷа дықәцаны, амҩаду аанкыланы итәан. Ажәакала, аӷа Аҟәаҟа имҩа кын. Ашьҭахь ихыҵыз адесант рҽыԥсаҟьаны амрагыларатәи афронт иалалеит. Сара стәы Тҟәарчалҟа дцеит. Сыԥсы шҭоу схәыҷқәа збондаз ҳәа дгәыкуа дыҟазар акәхарын.
Орест. Уара! Абри ҳазлацәажәо зегьы уажәы иабаҳҭаху. Иҿыцӡа ҳахәрақәа зыԥҳартларызеи? Хырԥашьа змамыз акакәны ҳаԥхьаҟа иаҳзышьҭазаарын, аха Анцәа имч акәу‚ ауаа рымч акәу‚ хаҵала ҳаиааит. Шьҭа иҳаԥхаз узырхынҳәуам. Убри дырны сара есымша аҿар ирасҳәоит, дара адуцәагьы убас, шәыччала, дад‚ шәыхәмар, есымша ауаҩытәыҩса иԥсы ҭоу џьышәшьома. Уҟанаҵ иуфароуп-иужәыроуп‚ ашәагьы уҳәароуп, уагьыкәашароуп.
Дамеи. Ас иаарласны аамҭагьы иалшараны иҟам Аԥсны ианылаз ахәрақәа рырӷьара. Ҳаԥхьаҟа бзиарак ахь ҳмилаҭ кылсырц азы‚ ахаҿра ацәымӡырц азы‚ макьана ахәрашәа ҳәалатәуп, Орест‚ ахәрашәа! Аиааира нагӡа аныҟало убасҟаноуп иҭахази урҭ ирывагылази ззеибашьуаз, Рыԥсадгьыли, р-Бызшәеи, р-Аԥсуареи рзы шракәыз, иахьа иаанхаз аԥсуаа зегьы ианырхамшҭ. Уахи-ҽни убарҭ иԥшьоу ахцәашьык дарбанзаалак игәаҵаҿы иԥхеи-ԥхеиуа иҭылашаауа ианыҟала.
Орест. Урҭ зегьы шьҭа ҳнапаҿы иҟоуп‚ Дамеи. Ҳаԥсадгьыл адунеихаан уаҩы иаҳцәигараны ҳа-ҟаӡам, ҳбызшәагьы ҳаԥсуарагьы иӡӡом. Уи азы сара сгәы ҭынчуп.
Дамеи. Уара умацара уакәхарым ус згәы ыҟоу.
Орест. Ҳәараҭахума! Сара сҩызцәа шаҟаҩ ыҟоу удыруоу?
Дамеи. Издыруеит, убри ауп абарҭқәа зегьы сзырҳәо.
Маҷк аҽаанкылара.
Аиашазы, уара иахьа усықәымшәар еиҳа сыԥсра маншәалахон, аха шьҭа Анцәа усзааишьҭит. Ус ианигәаԥха, сыгәҭыха уасҳәарц сыӡбит.
Орест. Сугәаԥхом избоит‚ аха иумбои‚ уара иуҳәанеиԥш‚ Анцәа ихаҭа абра сузааигеит. Ус анакә-ха, сара‚ Анцәа иҿгьы пату сықәуп. (Дыччоит.) Нас уара исывубо арбан? Схы амца аркызар арцәаха шсымамгьы абра сааҭк ҵуеит уара судгыланы сцәа-жәоижьҭеи.
Дамеи. Ишсоуҳәара имӡакәа, укәарны, ухы уқәыршәны уцон, ушыццакуаз ҩашьомызт... Уабаццакуеи абысҟак, узыргәаҭеиуа арбану уара?
Орест. Ацәыӡ ӷәӷәа сымоуп‚ Дамеи. Мап‚ урҭ кьыс рымамзароуп... рыԥсы шҭоу здыруеит, изымбар ҟалаӡом. Ус сҳәеит ҳәа‚ уажәтәи аамҭазы аӡәымзар аӡәы игәра угартә иауҟаху.
Дамеи. Изакәытә цәыӡузеи? Акыр уцәыбналоу, мамзаргьы аӡәыр дуцәыбналоу?
Орест. Уара арахь акыр ықәнагаланы иубахьазар, ма иуаҳахьазар? Дара ишҳәыԥу рыфбагьы еицуп. Ах‚ изакәытә камбашьқәоу удыруандаз!..
Дамеи. Арахә рзы абысҟак агәамҵра аҭахума, арахә ацымхәра шуаурыз. Мап‚ ус акгьы сымбац‚ аӡәгьы иҳәо смаҳаит. Аханатә аахыс урҭ уара ишутәымыз ҩашьом, абасҟак хара ицартә ианыҟала.
Иутәым уашьҭамлан, иумбозар, уара иуҿаҵахәны иҟамызт, Орест.
Орест. Мап‚ мап‚ урҭ уаҩы дызрылакьысуамызт. Рыфбагьы, ҳара Ашхырцәбақәа ҳдамыӷа рынҵаны исымоуп. Уи ззымдыруа аӡәы дҟалап ҳәа сыҟам.
Дамеи. Иаҳҳәап, сара срықәшәазҭгьы, урҭ ирну адамыӷа акгьы санаҳәартә иҟаломызт. Адамыӷа рнуп уаҳа акгьы.
Орест. Ҳәарада, уи уара узы‚ аха егьи‚ атәым иаманшәалоу, заманала еиликаауеит аԥшәма дызусҭоу. Мышкызны иааиҵыҵыр дзықәшәараны иҟоугьы еиликаауеит.
Дамеи. Изураны иҟои?! Уизашшыр цәгьас ушьҭихыр ауеит. Убри аҩыза аамҭа ҟалеит иахьа. Аиакәым ҟазҵаз иакәӡам ишәо‚ аиакәым иақәшәаз иоуп.
Орест. Иуҳәо закәызеи, Дамеи‚ уаанӡа исҳәоз умаҳаӡоз, изакәытә ҷкәынцәоу исымоу ҳәа? Сымаҳәцәа зынӡаск алаапкқәа. Ф-камбашьк рзы акәым‚ камбашьк азы деиқәыццышәаа дыргап. Анҭ аҩны иҟоу сԥацәа рымацара адунеи аадырҳәып. Иахьа усгьы уааҩажәаҩык дара рҿы еизоит. Аҩнашьҭахьҟа аполиана ҳәа дара зышьҭоу аҟны инатәоит. Иԥшӡаӡа ашәҭ ирзылоу рҩаны арҩашьыга ҭаҭын иахоит‚ иччоит‚ алаф рҳәоит‚ нас амашьынақәа инарықәтәаны азаара ззааз реиԥш‚ еижәхысла иныҵашәкәоит, иахьцо уара идыр. Анҭ сыҷкәынцәа акамбашьқәа хьаас иҟарҵо џьушьо‚ ахьымӡӷ азоуп дара заапкуа.
Дамеи. Еилыскаауеит, избоит шьҭа уҳәашьала рыхьымӡӷ шдуу‚ рхы ду беиа ибо ишыҟоу. Иаахҵәаны иуҳәозар, рцәа иҭыҵны иҟоуп. Ох‚ Орест‚ сара схьаақәа хысҽырц азы суацәажәарц сҭахуп, абри адунеи аҿы сгәы иҵхо ҳәаны‚ ҭынч сыԥсҭазаара салҵырц азы‚ уара арахь уаалаганы
ҿыц сыхәрақәа урымжьыжькуеит... Уқәызгалазеи уара абри ахәахьы!
Орест. Уаргьы ууауаӡа уабасԥылеи аԥсыгагеиԥш.
Дамеи. Ишсоуҳәара, уара уабатәиу, иахьада исымбац, исмаҳац ауаҩ? Ашьха шьхыцеиԥш уабан-тәисзааи?
Орест. Уара иуҭахуп еилукаарц, сара сҩадатәу, мамзаргьы сладатәу... Иахьала уахьгьы сатәым, арахьгы сатәым. Сара уажәы сыбжьаҟәатәуп, Абжьаҟәа сынхоит. Иузхо исҳәаз?
Дамеи. Уара даҽа чмазаракгьы умазаап. Сара сзы иҟаӡам уара ладеи-ҩадеи ҳәа узҿу. Сара сзы иҟоуп Аԥсны‚ иҟоуп аԥсуаа. Уара абас уахьыҟоугьы урыцҳасшьоит, избанзар, аԥсышәала уцәажәоит.
Орест. Сара уара срыцҳаушьоит акәу, аҵлаҳәысҭа зыԥсра аахьоу. Избан сызрыцҳаушьо, уара сара суздырам, иуздырам сынхара, смазара закәу.
Дамеи. Ибзиаӡаны издыруеит.
Орест. Иалудыраазеи? Уара уԥшҩума? Даба иҳәеи нас иудыруа.
Дамеи. Иаагозар, ушьамаҟа рацәоуп, уҩнеихагыла ҭбааҭыцәуп, шьапыргыларҭа амамкәа маллагьы иҭәуп‚ амала шәгәы ҽеим шәшынҭаацәоу, Орест. Ачымазара бааԥс шәцәа иалоуп. Уи ахәшәтәрагьы даараӡа иуадаҩоу акакәны избоит.
Орест. Уара усылахәмарырц умӡбызааит... Иухоумыршҭын сара Ашхырцәбақәа сышреиуоу... Сшьамаҟа ҵҩа рымам‚ фермак сымоуп. Сыҩнеихагылагьы уарҭалк амҽханакуеит. Ааи‚ кәапеишәагьы иҭәуп‚ ирхиоуп. Уаҩԥсылагьы ҳгәы бзиоуп‚ Дамеи. Саагылазар хьҭак сыламлац, хыхькгьы смыхьыц. Исхылҵызгьы сара сахь иҟоуп. Уара абра сааижьҭеи усыҵаланы сеилкаара уаҿуп‚ саргьы имӡакәа иуасҳәоит, сзыршәо, сызцәыԥхашьо ҳәа ак сымам‚ аха уара иалухуа сыздыруам!?
Дамеи. Уара умбаразы ахә сшәоит‚ Орест‚ аха изури‚ уара уда арахь уаҩ дықәнагаломеи иахьала.
Орест. Аныханыс иахьа митәык шысурҟаҵо... Ных-ных, еиӷьуп суԥырҵыр. Сара уамашәа сгәыжәла бааԥсуп! (Иҿынеихоит, шьаҿақәак ҟаиҵахьан еиԥш‚ ашырҳәа даақәҵәиаауеит, аӡахәарқьақьахь ажәырқьҳәа иҿынеихоит.)
Дамеи (диԥыраџаџо). Арахь умааскьан.
Орест. Мап‚ сара убри аӡахәарқьақьа кыджәаны сымцар зуам... Иахьала уԥсраны уҟазар‚ еиҭах аӡа-хәарқьақьа кнаҳатәыс иуқәсыршәап, аха ҩынтә зхазы аӡахәарқьақьа кназҳахьоу ҳәа уаҩы ихьӡ смаҳац. Издыруада Ашхырцәба Орест иоуп ԥсыс исхоу ҳәа сыбзырӡы ада аҽакы уҿамшәо уҟаларгьы, Дамеихеит. (Аӡахәарқьақьа дамҵасырҵ иҭахуп‚ Дамеи ҩаԥхьа диԥырхагахоит.)
Дамеи. Уҽеиқәк, Орест. Акгьы злымҵуа аус уҽазумшәан, аха иџьасшьо, уара уамашәа ишаны адунеи иқәырҵаз уоуп... ауаҩытәыҩса ицәгьеи ибзиеи еиҟароуп ҳәа ииашаны ишԥазгәарҭеи! Узлоу ауаа бзиазар, уаргьы убзиамхар амуазар акәхап‚ хылҵшьҭрала џьара ҟазшьа бааԥсык уцымизар.
Орест. Ишԥоуҳәо, Дамеи‚ гхак змам уаҩы дыҟаӡам, саргьы исыгу рацәазар ауеит‚ аха ус егьа иҟазаргьы, сара сыла ишабо ауҩы еибга‚ ахаан ис-ԥырхагамхац‚ дкәалкәало иҽкнеиҳар, сгәы бжь-нахыр ауеит‚ иудыруеи, ани аҩсҭаа, иахьа уара иуцрымшәо, уи нахыс саргьы исгәаирԥхо далагар. Ных-ных, асгьы сзырҳәазеи... Мап‚ Дамеи‚ сара уара уеиԥш згәы ҵаӷоу среиуаӡам. Алаҳәа аҟара нысҵыргьы‚ аԥсҭазаара сгәы ахшәараны изыҟалом. Ажәак ала‚ Дамеи‚ шьҭа сара схы-сҵыхәа анеилукаа, саргьы исҭаххеит уаргьы иҵегьгьы ухы сурдырырц, амала аибашьра аӡбахә уаҳа иуҿыҵаумыршәан, уи аӡбахә шьҭа уаҩы имҳәо иубааит.
Дамеи. Сара сзы аибашьра еилымгаӡац, убри азыҳәа иара аҭыӡшәада уаҳа исҳәаша сымаӡам.
Орест. Ус анакәха, иҳәала уара угәы иаҭаху.
Дамеи. Ааи‚ дад‚ угәы нысмырхаргьы амуит‚ аха сара аиаша сымҳәар сзычҳауам. Исҳәаз сахьхәызгьы џьумшьан, аха уахьыхынҳәыз сгәы ҟанаҵеит, изӡом. Аԥсуара ашьҭа арӡра амуазар акәхап... Џьара икәииӡа, аԥсы ахшәап шуҳәо‚ аԥырқьҳәа иааибамкыр амуӡозаап. Иахнагахьоу уазхәыцыр, иара ус акәхоит.
Орест. Уара аԥсуаразы акы уацәымшәан, зынӡаск аамсҭашәала еибапатууа ишыҟало уажәы избо џьысшьоит.
Дамеи. Агәыӷра зыцәмыӡхьоу, игәыӷра даниаргьы ҟалоит. Сара шьҭа аӡахәарқьақьа ауп гәыӷырҭас исымоу.
Орест (дааҵҟьаны). Иааги убри аӡахәарқьақьа абрахь‚ сгәы шԥакыднахи сахьахәаԥшуа. Соужь‚ наҟ икыджәаны иласышьҭуеит.
Дамеи‚ ишыҟаиҵалац, Орест аӡахәахьы днаишьҭуам, еибарххоит.
Шаҟа умаха-шьаха ӷәӷәаӡа иҟоузеи макьана! Уара ухы умшьуазар даҽа ҩажәижәаба шықәса акгьы змыхьуа аӡә уоуп, Дамеи. Ҳаи иабихәац, шаҟа снапқәа урӷәӷәазеи, идысӡа иаасыдҳалеит.
Дамеи. Аԥсра дацәшәаны аӡәы иҽишьуа убахьоума, саргьы избоит макьана сымаха-шьаха шы-ӷәӷәоу, сызгаша чымазаракгьы сылам. Сара сымч змырхо агәырҩацәгьоуп, Орест. Даара схәыцит, даара схы сабашьит, аха зегь акоуп, абри аӡахәарқьақьа алсымхыр ада уаҳа иамуит. Зегьы убри реиӷьны избоит.
Орест. Ауаҩы аԥсра анигәаԥхо ыҟоуп рҳәоит шьоукы. Уи сара цқьа агәра сызгом‚ аха акы ахьырҳәо акы ыҟазар акәхап.
Ааҭгылара.
Ех‚ агәырҩа, агәырҩа... Шаҟа сгәырҩооз сара Тҟәарчал смаҭацәеи сареи ҳалаханы ҳаныҟаз. Исынаҭеи – акымзарак. Иҟоуп аманшәалара, аха аманшәаларагьы ахала иузааиӡом‚ убригьы уара ухшыҩ иабзоурахароуп. Уажәы иуасҳәап жәраҽнынӡа исхамышҭуа хҭыск. Ишысҳәаз еиԥш‚ ҳаҟоуп Тҟәарчал. Ус аурыс иверто-лиотқәа ауааԥсыра Гәдоуҭаҟа ргара иалагеит. Ҳаит‚ сыԥсы ҭалеит. Уа еиҳа иҭынчроуп, аԥсҭазаара еиӷьуп‚ схәыҷқәа аашьҭыхны сцарц сыӡбит. Снеит мышкы‚ снеит ҩымш‚ мчыбжьык цеит. Авертолиот ааигәара уназышьҭуада, схацәхәыц ауааԥсыра еизеит‚ реиҳараҩык аҳәса‚ рхәыҷқәеи дареи еибарҵәуо. Аҵыхәтәан, изуз исҳәаз азууазеи, иаашар авертолиот шааиз ҳаԥрыртә аусқәа ҟасҵеит... Снеит смаҭацәа сыварԥало, амла-ахьҭа иаганы‚ алабыҵәқәа. Руаӡәк саалыхәаԥшызар‚ зынӡаск лыԥшра сгәаԥхом. Лхы-лҿы аасшьышьызар, амца лыхҟьа дцоит. Ных-ных, ас ахәыҷгьы дшыҟоу амҩа ақәлара иаԥсамзар ҟалап ҳәа атыҟҳәа саахәыцит. Аха макьана сыбжьажьоит, арахь‚ ҳәҳәароуп, ҟаароуп, зхы иахәаз авертолиот аҭалара иаҿын. Ани сҭазҵараны иҟаз‚ даасыдԥалан, хара узгылоузеи‚ уласы‚ иҳәеит. Иҭабуп‚ дад‚ иахьала саанхар еиҳа еиӷьушәа сгәы исанаҳәоит‚ ахәыҷқәа руаӡәк лгәы рахәымкәа дҟалеит сҳәеит. Даасызгәаан, уаҳа акгьы самҳәаӡакәа, убра ҳавараҿы хаҵаки ԥҳәыски‚ ҩыџьа ахәыҷқәа зцыз‚ шәара шәцарц шәҭахызар шәаала иҳәан‚ иманы иҿынеихеит. Нас Лаҭатәи ахлымӡаах адунеиаҿы измаҳац дарбан. Сара нарцәыҟа ирҭахым уаҩуп‚ Дамеи. (Дыччоит.)
Дамеи. Ааи‚ уара уччоит‚ сара абыржәы сгәы сҭаҵәуоит.
Орест. Сара сыччозар, ус схы сахыччаноуп сшыччаз, мамзар ари аҩыза ахлымӡаах згәы иалымсыз дарбану.
Дамеи. Ишсоуҳәара, уара авертолиот аҭалара мап анацәук, шәцымхәрас ани ахаҵа иигаз ирса-хьақәаз угәаламшәаӡои?
Орест. Иугәаламшәоз ракәызма... Убра сгыланаҵы дара ракәӡан сылаԥш зыдхалоз, ихбыџ-хбыџӡа ҩыџьа ахацәарԥар, быжьба-ааба шықәса зхыҵуаз, рхахәы еиқәаҵәақәа еиларҳәны, рыбла ҟәазқәа ҟәышрыла иҭәыз‚ ихьанҭаӡа иҟаз лахьеиқәрак рыҵызбаауан... Сгәанала, рани раби ирыцын‚ избанзар, ахаҵа иакәын даргьы зеиԥшыз. Састәқәагьы, амла иаганы ицәыхьматырӡа иахьгылаз, рыбла ҭырхаха убарҭ ахәыҷқәа ирыхәаԥшуан. (Дамеи ичабра ҭганы илабжышқәа ирбоит)... Асҟак угәы зырԥшаазеи иаалырҟьаны...
Дамеи. Убасҟан, уара ухаҭыԥан иҭалаз сара схәыҷқәа ракәын‚ Орест. Сыҷкәын аиҳабы иҭаацәа... (Аҽаанкылара) Смаҭацәа... аӡәыр ҳажәла иазирҳарц иҟазар‚ хымԥада дара ракәхоит ҳәа сызхәаԥшуаз. (ҩаԥхьа илабжышқәа ирбоит).
Орест. Убасҟан ҭаацәала инықәццышәаазгьы ыҟоуп. Уара, ианамух, иубаргәузеи‚ аҽа ҩыџьа ахшара‚ уԥеи уԥҳаи‚ уԥшәма ԥҳәыси. Ииашаны усзеилкаазар, иахьа ԥшьҩык аҩнаҭа шәахуп. Иҟалап шәеиҳазаргьы. Аибашьра еилгеижьҭеи ашықәсқәа цахьеит‚ уԥа дҭаацәаразаргьы ҟалоит...
Дамеи. Ааи‚ убасҵәҟьа ҳаҟан ааигәанӡа. Сыҷкәын аиҵбы‚ аибашьра алагамҭазы ӡӷабҵәрышкәак, дыԥшӡакәакәараӡа ԥҳәысыс дигеит, аибашьраан ахаҵарԥысгьы дырхылҵит. Ҳаигәырӷьеит уамакала. Аиҵыбгьы егьырҭ иашьцәа реиԥш еиҿамск иакәын‚ ибзиан деибашьит. Аибашьрақәа дызлахәыз рацәан‚ Цугәуровка, Шьрома‚ Аҟәа ахақәиҭтәра. Аибашьра анеилга, сани саби ахьыҟоу иҳәан‚ иҭаацәа иманы иҩныҟа дгьежьит. Ҽнак аиҳабыра иԥхьан Леон иорден уаҭәашьоуп ҳәа‚ игәы иадыркит. Хьӡы иманы дааиуан. Абра ҳқыҭа школ аҿы ахәыҷқәа аҵара
дирҵон. Сыԥҳа лакәзар, с-Гәында ԥшӡа‚ аҵараду далган‚ убригьы убра ашколаҿы аусура дналагеит. Ҳнеиуан ус ҳгәырҩеи-ҳхьааи ҟажо. Иҳахьзаалакгьы ҳҵыхәтәа мыӡит‚ убрыгьы насыԥуп, ҳгәыӷуан сҭакәажәи сареи.
Орест. Сара сеиҵбгьы, аштабаҿы иҟаз Агәымшәаразы ҳәа медалк ианаршьеит. Иҟаиҵаз, изхирҭааз, џьеи иуеиҳәап.
Дамеи (Орест ииҳәаз имаҳаӡазшәа, иажәа неигӡоит). Аха ус иҟамлеит сцыхәтәа (Ааҭгылара). Аҩны сыԥшәмеи сареи абрахь ҳабӷьаҭуа ауҭра ҳҭыхон‚ ҳаԥҳа хәыҷы, ҳ-Гәында ԥшӡа‚ ҵаҟатәи аихагылаҿы ауанҭара даҿын‚ шьҭа ҳԥа Мизангьы дааираны дыҟоуп. Ҳазҽыз ҩкаҳажьын, амӡырхаҿы ҳааиуанеиԥш, ҳаԥхьаҟа, агәаҩахь, аӡы уахьыруа азааигәара аҟәҟәаҳәа автомат бжьы геит. Ҳаит абааԥсы, иагьаншам, иагьаныхәлам ихысуа дарбану аасгәахәит. Ҳаӡӷаб хәыҷы‚ лыԥштәы лхыгга даадәылҟьан‚ иҟалазеи, иҟалазеи ҳәа дааӷьаҵәыӷьаҵәит. Аӡәы абнахь дхысуан, изааз сыздыруам, бара усҟак бзыршәазеи‚сҳәеит. Шәаала ахысыбжь ахьгаз‚ баба‚ шәаала шәласны ҳәа дааҳалаҳәит. Убасҟан саргьы сгәы нҭыԥсаа ицеит... Шәаалеи уара‚ шәааласи ҳәа аҭакәажәгьы даагәамҵын, ҳаԥхьаҟа лҿыналхеит. (Дааҭгылоит.) Иуадаҩуп, Орест‚ уаҟа ҳаблақәа ирбаз аҳәара... (Даҭгылоит.) Ҳнеизар, аҟәараҿы, ҳԥазаҵә, ҳгәыӷырҭа деиҵыхәхәа дышьҭоуп, иԥсы ихыҵхьеит.
Орест. Абџьар рацәахеит даараӡа. Измам ҳәа уаҩы дыҟам. Абас амалабаша ушьны укаижьыр ауеит‚ иаауқәшәалак.
Дамеи. Амалабашазы ахага уишьыр ауеит‚ аха уара уавтомат ала ушьны ицаз‚ иҭахын автомат. Уи ԥароуп‚ Орест. Иара анасыԥда, шаҟантә иасҳәахьааз, наҟ иганы ирыҭ ҳәа. Аха иара дԥыршәахьан азы азин иман аҩны амазаара. Тәым уаҩык
дшимшьыз агәра ганы сыҟоуп‚ гәҩаралагьы сҭәуп‚ аха гәҩарас дҟаҵаны ақәнага ҟасҵоит ҳәа уалагар, агәнаҳа уаҵалар ауеит.
Орест. Сара сыҷкәынцәа еихышьноуп ишрзыкнаҳау автоматқәа.
Дамеи. Издыруеит сара уара уҷкәынцәагьы... урҭ рҩызцәа, ара ҳқыҭаҿы имаҷны иуԥылаӡом. Убарҭ иреиԥшыз, ҳара ибзианы ҳаздыруаз ҳаҩны дахьааиз, уаҩы ҳаниқәымшәа, Мизан иуада дныҩналан, иавтомат ԥшааны‚ иманы дышнеиуаз‚ уа аӡхықәаҿы иааиҿаҳаит...
Орест. Еиҭах баша сгәы нурхоит, Дамеи‚ сара сыҷкәынцәа рзы макьана аӡәы иҟнытә жәанаак смаҳац. Абри хаҵа уара!
Дамеи. Зегьы рыԥсы иацәшәоит, Орест. Сара сацәшәаӡом. Иара аԥсра ахаҭа салахәмаруеит. Иумбои шьыжьы аахыс ани имқәацаӡо икнаҳау аӡа-хәарқьақьа алахь шеиқәылаз. Аӷаџ ҳәа сцәажәо аԥхьа сахьгылоу, сыгәҭакы сахьхәыз џьшьаны‚ ишызбоз агәырҩа иареиқәаҵәеит. Уара иухылҵыз реиԥш иҟоу роуп ҳара иахьатәи ҳрыцҳарақәа иррыцҳараны иҟоу.
Орест. Еиҭах иууам аҵәы сылоумҵар, угәаҟрақәа зегьы сара иузаазгаз џьушьап. Анцәа иныс, аҽазнык аҵәы анаасылоуҵа, укажьны сымцозар, абас бнала сцоит‚ уаҩы схы имырбаӡакәа.
Дамеи. Избан бнала узцо, абрагьцәа реиԥш? Амҩаду уаныланы уҿынаухар, уаҩԥсыкгьы дуԥымлои, иудыруеи уцәыӡ ахабар здыруагьы уиҿаҳар.
Орест. Мап‚ мап, сара бналоуп сышцо. Абри аӡбра баҩ алазма. Уажәраанӡа схахьы имааицкәа ишԥаҟаз! Ааи‚ убас иагьыҟасҵоит. Сышԥеилагеи уҳәарауазеи!
Дамеи. Уареи сареи абриаҟара еибаҳҳәеит, шьҭа ибзианы ҳаибадырт, абри ашьҭахь сара аҳәара иузыҟасҵаз наугӡом ҳәа сыҟамызт. Уара узыриашо шьҭа акгьы ыҟамзаап, Орест.
Орест. Шәарҭа сымаӡамкәа, уара ашәарҭа сҭаургылар уҭахуп. Уимоу‚ иҟалап ахара сара исыдуҵарц уашьҭазаргьы. Исыздыруам, сара абриаҟара ублақәа рҿы сзымааиз. Избоит цәгьарамзар бзиак шсыдумбало. Избан? Сара ауаа шыршаз сыҟоуп. Уара ухатә гәаԥхарала уԥсҭазаара уалҵуеит. Абри шыздыруаз мацара амилициа иаараҳар сыг-сҿы амырҳәакәа снаганы абахҭа сынҭаркуеит.Уара ихы иуршьит, мамзаргьы ухаҭа душьит ҳәа иаасҿагылоит. Сара мап сҳәап‚ уажәада ахаан сиқәымшәацызт, илысхыыз аҵлаҳәысҭа сҳәап. «Иуҭахума ахақәиҭра – иааг ирчаҟәаны», рҳәап. Ажәакала, аӡәы хатәгәаԥхарала иԥсҭазаара иҽалихуеит‚ сара‚ Орест‚ аԥара ахысшәаауеит. Иара усгьы ацәыӡ ӷәӷәа сымоуп‚ ианызымба, схы еилагаргьы ауеит. Уара уӡбахә адунеихаан сҿы иҭысхраны сыҟам‚ Дамеи.
Дамеи. Нас уцоит‚ сара сааныжьны, аҟәраан срымҵажьны.
Орест. Аҟәраан урымфарц уҭахызар, ани узыхӡыӡаауа аӡахәарқьақьа наҟ икынҳәаны инкаҳажьып. Уца иузыԥшу рахь. Аӡәы дузымԥшыкәа ишԥаҟалари. Ма иахьа џьара иахнаганы аҩны иахымкәа иҟоу? Ухала уанықәха, узацәажәоз данумоу, угәырҩеи ухьааи уҽагәылоумхакәа уҟам‚ атыҟ-ҳәа ухы иааҭашәеит уҽкнаҳаны уҽушьырц. Уара уакәым қьафла иҟоу маҷҩы рыҽкнарҳахьоума? Абри абас знык гәаԥхараны иааузцәырҟьо чымазаразар ҟалап. Иара убри агәаԥхара ҳәа сызҿу иазыԥҵәоу аамҭа ианахурԥа, ҩаԥхьа аԥсҭазаара уазгәышьуа уаақәгылоит. Ибзиоуп, асҟак аамҭа ануқәсырӡ, иҵегьгьы сҽаанныскылап, ус аҩны иҟамгьы аӡәы дышԥахымлари...
Дамеи. Ус иааиуа уаҩы дсымазҭгьы, ара ҳаиқәшәараны ҳзыҟаломызт, Орест. Иҟалаз уи ауп‚ сыҷкәын аиҵбы абас иԥсҭазаара даналҵ‚ сыԥҳа‚ с-Гәында ԥшӡа (ичабра иблақәа иаарԥыраикуеит),
чаӷьак лыхәда изымылбаауа гәырҩацәгьаны илхылго далагеит. Лан мыжда‚ сара‚ абааԥс‚ бара боуп шьҭа ҳара ҳаԥсҭазаара, бҽырӷәӷәа, иҟалаз ҟалеит‚ бара быԥсҭазаара базымхәыцыр залшом‚ акрымфадара ауаҩы дагоит‚ бхы рыцҳашьа, ҳаргьы ҳрыцҳашьа... абас, лаҳҳәоит, иеиҭа лаҳҳәоит. Агәылацәа лыдаагалт, аҳақьымцәа ҳҳәеит‚ акгьы ахәом. Ҳанылҟәамҵӡалак, днеины лхәы днахатәоит. Дтәоуп‚ дахәаԥшуа. Ҿаҵак аамылхуеит, аха лҿахьы илызнагом, лыхәда илбаауам. Лхала лхы дзамыхәо лымч лылӡааит, аиарҭа лҽалҭеит. Уаҳагьы акгьы лзыҟамҵеит. Дҳацәцеит ҳаԥҳа заҵә‚ Гәында ԥшӡа лашьцәарахь.
Орест. Фатәы-жәтәыс иҳамам арбан, абанҭ смаҭацәа хәыҷқәа, шьҭа ихәыҷқәоума‚ аҭыԥҳацәа, арахь рыфара маҷуп. Ифархь-фархьӡа иҟоуп. Ҽааны ран дрыцны курортк ахь идәықәсымҵар зушам‚ егьа умҳәан‚ уахьтәи аҳақьымцәа еиҳа рдыруеит. Даргьы инаԥшы-ааԥшып, акы рбап‚ ак раҳап. Есышықәса аҳауа ԥсахра уаҩы изеиӷьуп‚ Дамеи.
Дамеи. (Орест ииҳәаз имаҳаӡазшәа иажәа наигӡоит). Аибашьра еибашьран, аха ас иаалырҟьаны ҳзыниаз зынзаск ҳгәы ҿнакааит, ҳнапқәа наҳаваҳаит. Ҽнак сыԥшәмеи сареи еибаҳҳәара ҳзымдыруа, ҳаиҿаԥшыргьы ҳзеиҽамԥшуа ҳтәоуп амаҵурҭаҿы. Ҳҭаца хәыҷы лгәы ҳасыр ҳҭахым‚ лара лассы-лассы лхәыҷы даашьҭыхны лҭаацәарахь дцоит. Ма ахәыҷы дымгакәа дцозар иҳабаргәузеи, ила ҳанҭаԥшыр, кәицк хәажжаӡа ҳаҩнаҭа ишаку ҳамбалои... Ҳтәоуп ацыгә дуқәа реиԥш‚ ҳцәажәом, ҳҵысуам, ҳхы ҳақәыжьны. Такәы аамҭа цеит. Арбаӷьқәа рыбжьы ааиларԥсо иалагеит. Еи бара‚ бхы нықәҵа‚ ас ҳанбанӡатәазаауеи, наҟ ацәа бҽаҭ ҳәа сыбжьы на-лықәсыргеит. Аҭак сылҭом‚ дагьаақәацом. Еи бара‚ исҳәо бмаҳаӡеи сҳәан‚ сыбжьы ааиҵысхит. Дабаҟоу сҭакәажә... Лыԥсы еиқәтәахьеит. Сара сааныжьны лхәыҷқәа рахь – џьанаҭ дыҟоуп.
Орест. Уԥшәма лыӡбахә аҳәара уаналага, сара стәгьы даасгәалашәеит. Иацы иаҳамбац ла дук ҳаҩны иаакылсын, ҳара ҳтәқәеи иареи еибарԥсуа, аибафара ианалага, еиҟәыскуеит ҳәа днеины абӷашшара данас‚ аҟыԥ арган‚ лшьапы инацҳан инҭахәаша ицеит. Уажәы иаапкны иҟазар ҳәа ашәара салагеит. Аҳақьым иахь дгатәуп, жәаҩамш иреиҵамкәа агәыр лылаҵатәын. Уа лыҷкәынцәа ыҟоуп, аха лара еилкааны ак ралымҳәар, дыргараны иауҟаху. Аҽны скамбашьқәа анызымба, схы дааҭыԥшшан, акгьы лабжьамгаӡакәа, арахь амҩа сықәлеит. Дамеи‚ уара акыр здыруа уаҩуп, алаапк ахәшә аҟаҵашьа удыруазар исзыҟаҵа абааԥсы, акы-ҩба ҳәа иааԥхьаӡаны шаҟа уҳәо аԥара наусыркуеит.
Дамеи. Иабасҭаху сара аԥара. Уа џьанаҭ сахьнеиуа аԥара уаҩы иҭахны дыҟам.
Орест. Исаҳәа, Дамеи‚ алаапк ахәшә аҟаҵашьа удыруоу иузымдыруоу. Иахьатәи шара абра судӷьазкылахьеит, уара уаҳаҭыр азы‚ кыр удыруазар, саргьы саҳаҭыр ба‚ акы еиԥшымкәа суҳәоит.
Дамеи. Уаангыл зны‚ узхыццакуа акгьы збом‚ макьана сажәа насыгзап.
Орест. Уаҳа иуҳәараны иҟоуи?! Ухала уқьаԥҭажәха аҩны уҩнахеит. Уҭаца ԥшӡа‚ нас хаҵа длы-мамкәа аҵлаҳәысҭа иҿы даанхараны дыҟазма, лхәыҷы даашьҭылхын, дзыхшаз рахь дцеит. Убригьы деилкаатәуп, Дамеи. Макьана дқәыԥшуп‚ дҿоуп‚ аԥсҭазаара абыржәоуп ианылҭаху. Дышнеи-шнеиуа, ҩаԥхьа ԥсҭазаара ҿыцкгьы даниап...
Дамеи. Зегьы удыруаны уҟазшәоуп иақәыршәаны ишуҳәо. Убас иагьыҟалахьеит. Ҳазцәнымхоз ҳҭаца хәыҷы мызқәак ааҵхьан хаҵа дцеит‚ лхәыҷы лани лаби рҿы дааныжьны. Урҭгьы макьана иҿоуп. Иҷкәынцәоуп уҳәар алшоит. Аха иазууазеи, егьа зундазгьы, егьа ауаа рнысҵазаргьы, смаҭа хәыҷы дсырымҭеит. Уимоу акакеи ҳәа исыҵаҳәҳәеит.
Уара уоума ахәыҷы дзааӡо‚ рҳәеит. Азныказы сгәы аасыҵаххит, аха ных џьоушьҭ, смаҭа мышкызны иаҽԥнырҳәаша ҟасҵарым сҳәан‚ сҽысҟажеит. Аха ихоуҵоу, Орест‚ абри смаҭа хәыҷы иоуп исызхымго уажәы. Иан хаҵа ҳәа тәымк диццан дахьамоу уаҩы издырам. Лхаҵа иакәҵәҟьоугьы Анцәа идырп... Абду зыхьӡу иԥҳәыси иареи ҩнык аанкыланы иҩноуп. Еиӷрыкка иҩназ зегьы рҭихьеит. Ирҳәо ыҟам‚ ируа ыҟам. Иара анҭ уҷкәынцәа изхо аҭаҭын еиҵкьыс имчу, ӷәӷәак идикылоит. Уаҩык исахьа иманы‚ ихшыҩ цқьаны знык абри ауаҩ сиқәымшәац. Нас – дзааӡода сара смаҭа, Агәаԥшь-иԥа Алиас Мизан-иԥа, Дамеи имаҭа? Илҵраны иҟои иаԥхьаҟа, цәгьарамзар бзиарак зымбо ахәыҷ џьаха-џьафа рыцҳа? Еилкаау усуп‚ цәгьарамзар бзиарак! Абра уааижьҭеи иуасҳәақәаз зегьы санрызхәыц, сара шьҭа аԥсҭазаара амазаара исықәнагоны изымбеит, убри азыҳәан ауп аӡахәарқьақьа-ӡарҵәи абра изкнасҳазгьы, аха абри иуасҳәаз зегьы млашьрак иаҩызаха сгәы иҵагылеит, сыԥсымҭазы аӡәы инаиасҳәар еиҳа сыԥсы еиқәтәарашәа избеит. Убри инаҷыданы, аҟәраанқәа сырфар сҭахым. Сыжәла шықәӡаауагьы, аҟәраан ирфаз Агәаԥшь-иԥа ҳәа‚ ауаа ахьцәажәо ражәа иаларҵаргьы сҭахым. Ҳара ҳажәла маҷын‚ аха рхыԥша ӷәӷәан‚ хьӡы рыман‚ уаа нагақәан.
Ааҭгылара.
Анцәа шәаџьҳәаҩыс уара усзалихит иахьа. Уара акгьы уацәымшәан, сара сҭоурых здыруа рацәоуп... ирзеиҭаҳәа арха инхо. Абри аҭыԥаҿы хаҵабыргк ихәда аӡахәарқьақьа ахаршәны дышкнаҳау. Уи уара иувызбо, адунеихаангьы уаҩы дзыҟалом.
Орест. Ахәшә... алаапк‚ ахәшә... Дамеи‚ хымԥада иудыруеит аҟаҵашьа. Зны убри сзыҟаҵа, нас сгәы сҭахәыцып. Макьана ҵлашәарак амра кыдуп‚
уахьӡоит... исзыҟаҵа алаапк ахәшә‚ исоуҳәаз сазыразхоит, мцык аламҵакәа иуасҳәоит, сара сажәа ахаан сахымԥац. Ахәшә... алаапк ахәшә‚ исзыԥшу сыԥшәма лзы.
Дамеи. Иа Анцәаду, ишсоуҳәара абри ауаҩ дызхылҵыз!? Мап‚ ари иҩыза ауаҩы ԥсуак дихылҵны изыҟаломызт! Уара аԥсуа уихылымҵӡеит. Уара укашәарах ааӡароуп, унашԥоуп. Уара удақәа иахьа уааижьҭеи ԥсуа шьак рҭамныҟәац. (Дааизыҭрысуеит.)
Орест (шьҭахьҟа днаскьо). Усҭыҳә‚ алыгажә хшыҩца, абзиара знымаало. Сара уа уеиҵкьыс акыр сеиҵбуп, сымчгьы еиҳауп.
Дамеи. Уааи нас ҳамчқәа ԥибашәап. (Атах-сах ҳәа рыжәҩахырқәа ааибакуеит. Иаақәибаргьы-жьаауеит.) Абас сара исықәлаз хаҵа быргк иԥсы ихымҵыцкәа дшышьҭаз, уара иуеиԥшыз намысдак иҩны днымҩахыҵит...
Орест. Соужь акәымзар, уԥсышьа сырцәгьоит.
Дамеи. Абырг днеихагылан ибжьы наиқәиргеит Дамеи ҳәа. Дамеи ихьӡызаарын зыԥсы зхыҵуазгьы...
Орест. Сабиԥсаныс уаҳа ишуанасмыжьуа...
Дамеи. Угәы иалоу акрыҟазар, имӡакәа исаҳәа‚ сара аҭыԥ иузықәысҵоит иҳәеит‚ ани анамысда, уаҩра зламыз.
Орест. Сара снапала укәалкәало укнасымҳауазар саб сиԥам‚ бнала мацара ацара уажәы исымбеит.
Еиҭах инеибархха-ааибархханы иаангылоит.
Дамеи. Сгәы иалоу‚ Орест, – иҳәеит абырг иԥсуаз; иубома‚ уи ахҭыгәлагьы уара ухьӡ шихьӡыз, – абас, абри уара уҩызцәа адәы ишықәу‚ сара сыԥсҭазаара сахьалҵуа, абри ауп гәалас исымоу, – иҳәазаап... (Дамеи ашырҳәа Орест ибӷаӡара инапқәа
накәыршаны даашьҭикәыцәаауеит.) Сара иахьа ахамышҭыхә уақәсыршәараны сыҟоуп...
Аӡахәарқьақьа иаҵагылоу ақыдсаҟәа днықәгылоит. Орест дԥаҟь-ԥаҟьуа аӡахәарқьақьа днамҵасын, Дамеи ихәда иахеиҵарц даҿуп, Дамеи Орест имч имырхар иҭахушәа иҽыҟаиҵоит, инапы ааникылоит ирдаданы.
Орест (арқьақьа ихаҵо.) Сыԥсра иахыццакыз, уԥсы уара ахшыҩда, абас... адунеи еиҟаразтәуаз.
Ҵаҟа данкаԥалак, Дамеи дзықәгылоу асаҟәа иаразнакы даҵасны икаижьуеит. Абри аамҭазы амахәҭа, аӡахәа зыдкнаҳалаз, хжәоит. Дамеи дкаҳауеит, аӡахәагьы амахәҭагьы иқәҳауеит.
(Дшаҟь-шаҟьо.) Бнала‚ бнала мацара! (Дызлааз амҩала дныҵашәкәоит.)
Асцена ашьҭахь ала Дамеи имоҭа Алиас хәыҷы ибжьы гоит: «Бабаду‚ бабаду‚ уабаҟоу, ари сара соуп, умаҭа Алиас! Сара сыбналаны уара уахь сааит‚ уаҳагьы џьаргьы сцаӡом. Бабаду‚ о, бабаду! Уабаҟоу? Сыбжьы умаҳаӡои?» Дамеи дҩыҵыззоит, ихәда иахоу аӡахәарқьақьа ихихуеит. Еиҭах:«Бабаду‚ о, бабаду? Сара Алиас соуп‚ уабаҟоу?»
Дамеи. Бабаду уара дукәыхшоуп. Ара сыҟоуп‚дад, ара? Уа уаасзыԥшы, уажәыҵәҟьа уара уахь снеиуеит. Бабаду дукәыхшоуп, афырхаҵа, ҳаи аферым! (Иҽааиҵыхны ажәҩан даҵаԥшуа.) Иа Анцәа ду, сара сыԥсраны сахзырԥаз, суҳәоит аринахыс Агәаԥшь-иԥа рыжәла арыӷьарахь иургьажьырц, урзылԥхарц, улаԥш хаа рыгумыжьырц! Амин!
Ахәыҷы ибжьы ахьгоз ашҟа иҿынеихоит.
Аԥарда
Аҟәа‚ 1997
АԤСЫУАЛА ХАҴАЦАРА
Х-қәгылараки аа-сахьаки змоу акомедиа
ИАЛАҚӘОУ
Асҭанда, 40 шықәса лхыҵуеит.
Ақсент, 50 шықәса ихыҵуеит.
Флора, 50 шықәса лхыҵуеит.
Базала, 80 шықәса ихыҵуеит, Флора лаб иоуп.
Ԥоҭа,
Авдениа}
Аполлон, 50 шықәса ихыҵуеит, Базала иԥа
аиҳабы иоуп.
Анҭика, 45 шықәса лхыҵуеит, Аполлон
диԥҳәысын.
Асмаҭ, 60 шықәса лхыҵуеит, Асҭанда длыуоуп.
Адамыр, 40 шықәса ихыҵуеит, Асмаҭ дылԥоуп.
Аида, 30 шықәса лхыҵуеит, Адамыр диԥҳәысуп.
Амина, 55 шықәса лхыҵуеит, Асмаҭ дылгәылоуп, дылҩызоуп.
Заур, 45 шықәса ихыҵуеит, Базала иашьа иԥа иоуп.
Кәакәана,
Африкан, 50–50 шықәса рхыҵуеит, Аполлон
иҩызцәоуп, игәылацәоуп.
Марина,
Милана, 20–20 шықәса рхыҵуеит, акаҳуажәырҭаҿы аус руеит
Абжьы, иаҳамбо, аха зыбжьы ҳаҳауа Асҭанда лаҳәшьа Диана лԥа Алхас иоуп.
Гаррик, Џьоф, Баҭал, Маша, Ира – акаҳуажәырҭа аҭааҩцәа роуп‚ иҿаруп.
Акинооператор.
Афотоҭыхҩы.
АКТӘИ АҚӘГЫЛАРА
Актәи асахьа
Асценаҿы иаабоит гьамала ирхиоу асасааирҭа. Асасааирҭаҿы уаҩы дыҟаӡам. Ҭынчроуп.
Абжьы. Саҳәшьаду! (Маҷк ҭынчроуп.) Саҳәшьаду, бабаҟоу? (Иааргәамҵны.) Саҳәшьаду сымҳәеи!1..
Асҭанда дааҩналоит. Дааԥсаны дшыҟоу убоит. Еидарақәак лкуп.
Асҭанда. Аҩналахагьы суҭомеи... Аџьармыкьахь сшыҟаз ухашҭыма?! Узыргәамҵуа арбану уажәы?.. Иаасараӡа...
Абжьы (тәамбашақә). Саҭамыз, саҳәшьаду, бааихьаз џьысшьон... Ус баша... сгәы ҿыӷьуеит.
Асҭанда. Нас шәҟәык унаԥхьар... уҟәышцәахар ҳәа ушәоума? Сара афатә ҟасцароуп. (Лхазы.) Амбжьах, игәы ҿыӷьуазаап убама...
Илкыз аидарақәа аашьҭыхны ддәылҵуеит. Еиҭах маҷк иҭынчроуп.
Абжьы. Саҳәшьаду! Бабаҟоу, саҳәшьаду? (Ҭынчроуп.) Саҳәшьаду сымҳәеи!..
Асҭанда дгәамҵны дааҩналоит.
Асҭанда. Уаҳәшьаду думбааит... Иумҳәои иуҭаххаз...
Абжьы. Ажьырӡы сзааг‚ аӡба сакит.
Асҭанда. Ажьырӡы ҳәа соуҳәама... аҳа иалху аӡыхаа умҳәаз... (Абжьы ахьго ахь днеирц лҭахуп.) Ара ашә зауркызеи? Сызланеиуеи уара уахь? Иаарты‚ ԥшьаала угыланы. Цәиккрак уаҿызар акәхап.
Абжьы. Ибзиоуп, саҳәшьаду, обойдусь. (Ибжьы каҳаны).
Асҭанда. Уабдугьы уаҳа иулаӡомызт... Абжьыс замана.
Ашәахь аҵәҵәабжьы гоит.
Дарбахын уажәы ҳазгәалашәаз! (Ашә аалыртырц дцоит.)
Асасааирҭаҿы иныҳаракны иқәгылоу арадиоколонка аҟынтәи игоит иҳаҳац абжьы.
Абжьы. Акы‚ ҩба‚ хԥа... ицәажәоит аколнхара «Алгыд» арадио.
Иааҩналоит Асҭандеи Флореи.
Асҭанда (лыбжьы рдуны). Алхас‚ иахьак уҿы ааихакы, Флора дааины дыҟоуп... Иуаҳауама исҳәо? Абас цәгьархәыхәрак иӡбалароуп... Џьарак иузмыртәоз, аҩны даныҩнаха иҟаиҵара издырам.
Аҭел абжьы гоит.
Абжьы. Саҳәшьаду, бара ишьҭыбымхын, сара ара ишьҭысхуеит.
Асҭанда. Абааԥс ишьҭых, ԥыҭрак уааннакылап. (Флора лахь.) Бнатәа‚ Флора‚ саргьы маҷк сыԥсы ааиҭаскып...
Флора. Бара‚ бзиа збаша‚ Алхас уажәы дызбама, ишыббо абра ҳашәқәа еиҿаԥшуа ҳаидтәалоуп... агара дангараз иахьеиԥш исгәалашәоит. Дласуп аиашаз, аха цәгьарак ҟаиҵеит ҳәа смаҳац.
Асҭанда. Ас ласышьа ббахьоу, зынӡаск аԥша дақәтәоуп, ихы аӡы ҭыршоуп макьана.
Флора. Ишьапқәа дрықәгылартә дҟалахьоума? Амашәыр уҳәеит ҳәа... рмашьына ҟәыбаса ицеит... Анцәа иџьшьоуп иара ас дахьеиқәхаз.
Асҭанда. Изхарада? Иани иаби иҿы иааҭшәо зегьы ҟарҵоит. Ас убахьоума!
Флора. Даргьы алаҟоуп, аиашазы... ари нахысгьы Анцәа ирманшәалааит. Рыҷкәын заҵәы изы акы еигӡартә иҟоума?
Асҭанда. Иабатәи маншәалароу... Алхас ихьыз ббоит‚ иҟаиҵаз бдыруеит‚ иаб иакәзар, растрата рҳәан абахҭа дынҭадыртәеит, уажәы саҳәшьа лхала зегьы дырҿызар акәхеит.
Флора. Баҳәшьа Диана лоуп ари аҩны аханатә аахыс изхагылоу. Аиашазы аума лылшоит... Москва уҳәару‚ Ленинград уҳәару‚ адунеи еимлырҟьоит. Уахьынтәи иаалго‚ илҭиуа рылоуп аӷьараҳәа излаҟалазгьы. Лыԥшәма саргьы схы лыҵасырхарым, схаҵоуп ҳәа даналага, ихьыз ббоит. Диана илылымшо акы ыҟоуп ҳәа сыҟамызт, аха лыԥшәма длызҿымхит, иббама!?
Асҭанда. Алхас ас авариа аныҟаиҵа, иара заҵәык дышишьҭаз аамҭа лыцәцеит. Ибымбои ишеиқәшәаз аҩбагьы.
Флора. Дхаҵоуп, ихигап. Аԥара иҟанамҵо, иамчым акгьы ыҟаӡам... шықәсык ала ара даабахра ҳаҟоуп‚ Диана деибгазар...
Асҭанда. Ус еиԥш агәыӷрақәагьы ҳамоуп.
Арадиоколонка еиҭах Алхас ибжьы ҭиҩҩуеит.
Абжьы. Уажәы шәазыӡырҩы аконцерт. Аконцерт еиҿкаауп ақыҭа «Алгыд» аколнхацәа рхор ашәақәа рыла. (Ашәа иҳәоит.) Уа бара‚ Анҭица‚ уа бара уа. Бзымнеиуеи аколхозахь, уа бара‚ уа? (Аччара исыз дааннакылоит.)
Асҭанда. Уеиҭалагама? Уаҳа иузымчҳаӡеи?
Флора (дыччоит. Лҽыргызмалны). Ари ашәа змаа-нои, бара!?
Асҭанда. Абри абжьарак абри ашәа хҭакны имоуп. Иҳәоит‚ нас икьатеиах ԥҵәо ччараха исуеит. Аколхоз дахыччоит, ма аколхоз закәу ибахьандаз, идыруандаз...
Флора. Анцәа иџьшьоуп ас дшәаҳәартә, длафыртә дҟалахьазар. Шьҭа ихьаақәа мтәацкәа иҟам.
Асҭанда. Иҭаххар, алаба наиҵыргәо дныҟәартәгьы дыҟоуп. Ари абжьарак ус иагьыҟаиҵон, аха иахьа иуада иҽыҩнакны абас дыцәгьархәыхәуеит ишыббо.
Флора. Аиашазы, Алхас иеиԥш иҟоу ахәыҷыҵар, абас – егьыс аамҭа ихимгар, уаҳа иҟаиҵари аҩны даныҩнаха?
Асҭанда. Ахәыҷы бҳәеит ҳәа... жәохә шықәса зхыҵуа ахәыҷы ҳәа дузыԥхьаӡома? Аҭыԥҳацәа ҭаха ирҭом‚ ҳаргьы ҳаԥсы ҭырхит аҭел ишизасуаз. Саҭабымҵан, Флора‚ аха сара сахьахәаԥшуа, ара‚ ақалақь аҿы аԥхашьара аӡра ишаҿу аргамаду избоит. Аиҳарак аҿар роуп сеилазго.
Флора. Уажәтәи ахәыҷқәа, даҽа убриаҟара рхыҵыргьы, рхәыҷра рызкамыжьыр ҟалап. Ҳара ҳауп иаразнакы изызҳаз. Ҳхәыҷра ҳзырбодаз, ачаирҭа зны ҳхырцаларын, даҽазных аҭаҭынрҭа ҳалацаланы ҳрыман. Ибгәаламшәои ашкол ҳааҭганы аусура ҳаныргоз... ҩба рҿы итәаз инаиркны ажыцә
қәа рҟынӡа‚ аколхоз агьама ҳдыркуан... ҳҵара иашь-ҭадаз.
Асҭанда. Абааԥс‚ исгәалабмаршәан, сгәыӷьыр ҳәа сшәоит. Бара заа бхы ацәыбгеит, сара маҷ џьабаа збама убри аколхоз аҿы. Иабатәи ҵароу зыӡбахә бымоу... иаҳдырҵоз, аҽадажә еиԥш амала ҳәа аусура акәын. Аҵыхәтәан, саргьы изулакгьы сыԥсы ацәызгеит. Диана шаҟантә исалҳәахьааз сара сахь баала ҳәа‚ аха сҵара ахьынӡаҟоу бдыруеит, заанаҭсгьы исымоузеи, ақалақь санаалоу сзыҟалом ҳәа сҽааныскылон. Изыбцәызӡари... ақыҭаҿы сара сҩыза хаҵакгьы даасыхәаԥшыр ауеит ҳәа схәыцуан, аха зегьы разҟуп‚ лахьынҵоуп, Флора.
Флора. Ари ақалақьаҿы инхо ақалақь ҳааӡаз џьыбшьо, зегьы бара бҩызцәа ҳауп ҳаргьы‚ аха ҳхәы ҭаҳажьӡом. Бшызбо ала баргьы лассы башьцылеит.
Асҭанда. Аиашазы, сзышьцылахьоу рацәоуп. Акызаҵәык сгәы кыдызхуа, абри ашә ухаркны, ԥшьҭӡамцк урыхәаԥшуа аҩны уахьыҩнагьыжьуа ауп. Ашәарах абна ишааӡо еиԥш‚ сара дәуп сзааӡаз, ҳаҩнгьы ҽынлоума, уахынлоума знык алыкә ылаҳамҵацызт. Аколхоз мыжда ауп‚ мамзар ақыҭа зла-бзиақәоугьы маҷӡам. Зны-зынла угәы ухашҭыртә, унаԥшы-ааԥшыртәгьы иҟоуп‚ џьара гәырӷьарак аӡәы ианимоу.
Флора. Анаԥш-ааԥшра аныбҳәа, Асҭанда, акы басҳәашан... Аус ахьызуа апутиовка сыдыргалеит. Уи аҩыза апутиовказы, сара сакәым‚ ауаа бара барақәа рхы ҭеибаҽҽуеит. Иҟасҵара сыздырам, слакҩакуеит. Ибҭахызар быхьӡ ала ирымсхыр сылшоит.
Асҭанда. Изакәытә путиовкозеи, аԥсшьаразы акәзар‚ уезгьы-уеизгьы даараӡак сазгәышьуа сыҟам. Сыҩны, са снапала иҟасҵо еиҳа еиӷьысшьоит, аҽаџьара џьоукы иумҵарҵо аасҭа.
Флора. Иабатәи ԥсшьароу бызҿу‚ сара сызлацәажәо атәым тәылақәа рахь аныҟәарақәа роуп.
Ӷбалоуп ушыргогьы. Акруиз ахьӡуп. Уахьнарымго, иудмырбо акгьы ыҟам. Ԥшьҳәынҭқаррак бырхысуеит: Ҭырқәтәыла, Грециа‚ Италиа‚ Франциа. Сара ибасымҳәеи, Асҭанда, зегьы иреигьу амаршрут ҳәа иашьҭоуп. Ҭырқәтәыла имаҷымкәа аԥсуаагьы нхоит‚ ибдыруеи амал змоу аӡәы даабыниаргьы, убри бинасыԥхараны быҟазаргьы амуеи. (Дыччоит.) Ари адунеи аҿы иҟамлац арбану?
Асҭанда. Бара абыржәы иаабхәыцыз аԥсуа хаҵеи сареи қьаӷьарианы бҳабжьоушәоуп бышцәажәо. Сара‚ Флора‚ насыԥны исзыҟалашаз Анцәа дысзимшазар акәхап‚ акы дахнамгакәа дыҟам‚ ибдыруеи мышкызны сигәалашәаргьы. (Дыччоит.) Уи иалаҳхузеи, аха ибҳәаз сарлахҿыхит. Сара анаԥш-ааԥшра ианакәзаалакгьы бзиа избон рацәак сымбацзаргьы...
Флора. Нас‚ сара ибасҳәаз апутиовка ибҭахны быҟазар, хымԥада ибзамсхуеит... иашоуп‚ ахәгьы маҷӡам‚ аха Диана лзы уи ԥараӡам.
Асҭанда. Ибымҳәои шаҟа иаԥсоу.
Флора. Зқьи хәышә мааҭ.
Асҭанда. Иагьмаҷӡам!
Флора. Ибҳәо закәызеи, Асҭандахеит, изылшо, ари аҩыза аныҟәаразы аҟара ахишәаауеит, сара уала-ҭынхала исырҭоит амзар.
Асҭанда. Ҽҳәарас иамоузеи? Аныҟәара ианбахацдыркуеи?
Флора. Уи ҳаԥхьаҟа иааираны иҟоу амза алагамҭазы ауп.
Асҭанда. Ус акәзар‚ уаанӡа Алхасгьы уаҩҵас ишьапы дықәгыло дҟалап. Ибзиоуп, Флора‚ ибҳәо иашазар, Диана данааилак ҳааилацәажәап.
Флора. Ибҳәо иашазар шԥабҳәои! Амц зҳәо дбаны сзаақәгылахуам... иахьоума саныбба? Ибзиоуп... саргьы шьҭа сцалап‚ усгьы фатәык ҟаҳамҵар ауам.
Асҭанда. Диид‚ ҳшеицәажәоз аамҭагьы ҳацә-цазаап... Саргьы шьыбжьхьа ҟасымҵац.
Флора. Сцеит... сцеит.. уаҳа сыбԥырхагахом.
Асҭанда Флора днаскьаганы дгьыжьуеит.
Асҭанда. Анцәа иџьшьоуп, Алхас иҽирҭынчит, дмыцәакәа дыҟам‚ саргьы акҿаҩра сныкҿалап.
Асҭанда асасааирҭа аанлыжьырц акгьы шлыгымыз Алхас ибжьы арадиоколонка иҭыҩуеит.
Абжьы. Шәӡырҩы! Аколнхара «Алгыд» арадио аусура иацнаҵоит. Уажәы х-минуҭк апоезиа.
Асҭанда. Алхас‚ уаҟәыҵ узҿқәо‚ мамзар иахьа фатәыда ушықәсырхо удыруазааит.
Абжьы. Ажәеинраала иахьӡуп «Аколнхареи аԥҳәызба ссири». Салагоит:
Уа бара аԥҳәызба, исҳәо хаҵа‚
«Алгыд» ақыҭа иахабгеит зынӡа.
Быҟам, баҳцәыӡит, иԥшуп аколхоз.
Гордость ты наша‚ аиааира ҳзыргоз.
Асҭанда (лгәы ԥыжәжәо). Иҳәала... Егьа узҳәозаргьы иҳәала... Амла уаркны аман усмырҳәозар уаҳәшьаду сакәым! Схы уанықәсыртәа уаҳа иса-ҳараны иҟааз... Ари уколонка, ара иргыланы иумоу‚ идәылганы икасмыжьуазар Асҭанда сакәым...(Аколонка шьҭыхны лҿыналхоит.)
Абжьы.  Аколонка кабмыжьааит... Саҳәшьаду‚
Аԥарда
Аҩбатәи асахьа
Асценаҿы иаабоит аӷарра зныԥшуа уада ҭшәак. Флора акы днаха-аахоушәа дыҩноуп .
Флора (иаалырҟьаны дыччоит). Сеилагар ҳәа сшәоит... Алхас хага иҟаиҵоз анаасгәалашәалак,
ччараха иаасысуеит. Асҭанда аҵәы шлылеиҵо иаулымбахуа, аха илырԥшӡоит, уаҳа иҟалҵарызеи, дабацари, аколхоз аӡбахә лаҳар далаԥсуеит.
Ашә ахьы аҵәҵәабжьы.
Уажәыҵәҟьа снеиуеит! (Аҵәҵәа абжьы ахьгаз дцоит.) Аа‚ ари бара боума‚ Асҭанда! Ари аҩымшк бхабар сбырбомызт...
Ауадахь иааҩналоит.
Бнатәа... иҟоузеи, Асҭанда, митәык бгәы алаҟамшәа збоит... сиашоума?
Асҭанда. Иашангьы иббоит.
Флора. Ишызбо, Алхаси бареи шәааибуам...
Асҭанда. Уажәы Алхас иан лҿы ауп аус ахьсымоу.
Флора. Изакәытә усузеи ишәыбжьалаз, исабҳәар ҟамлари?
Асҭанда. Ибцәызӡо ҳәа акгьы сымам. Зегьы зыхҟьаз абни бпутиовкоуп, иабасҳәоз, аха шьҭа саргьы сҟазшьа аасмырԥшыр ауам...
Флора. Иҳәалеи, иҳәалеи, избоит мап шыбцәылкыз. Бара бзы зқьи хәышә мааҭ деигӡану... исызхаҵом!
Асҭанда. Аԥара акәым ара усс иҟоу‚ Алхас ихала иааныжьра лҭахым.
Флора. Избан ихала дзаанлыжьуа, лара дабаҟоу?
Асҭанда. Лара мчыбжьык-жәамш иреиҳаны аҩны дыббахьоума?.. Москва‚ Ленинград, Рига... дыхьцалац бымдыруеи?.. Аиаша бҭахума, аспекулиациа иашьцылаз, алаԥсра злоу диҩызахоит, ҟәыҵшьа изаҭаӡом. Саҭамыз ас сахьцәажәо... убасҟак сгәы ԥжәоит.
Флора. Беилыскаауеит, Асҭанда. Бара боуп убарҭқәа зегьы лылзыршо, сыҩны лҳәом‚ сгәара лҳәом‚ зегьы бнапы иҵыбхуеит, знык баргьы даабԥеиԥшыргьы ауан‚ аха аԥара иашьцылаз, ԥарада даҽакы ыҟоуп ҳәа дауҟаху.
Асҭанда. Иашоуп‚ сеилалҳәеит-сеилалцеит, ари аҩыза аԥсҭазаара маншәала смоуцызт, аха бара ибҳәан еиԥш‚ саргьы сыԥхӡаша рацәоуп, сшьамхы еиқәыршәны стәаӡам... сгәы шыҩнаԥҵәазгьы лбар акәӡамыз.
Флора. Ибҳәо ауиашахым... Бара арахь баалгаанӡа ақьаранџьы длыман. Шаҟаҩгьы лыԥсаххьаз уаанӡа. Аишазы‚ лгәы шыҭбааугьы, лгәы ақәшәара уадаҩуп. Макьана бшамшамуа бгылоуп, бнаԥшы-ааԥшыргьы бҭаххоит, нас ишԥа...
Асҭанда (лгәы хыжжуа). Илымбацыз анылба дцәацәит саҳәшьа хазына... Саргьы лара дызҿу алага-ҩага саламгозар ббап. Избан‚ лара иҟалҵоу сара исзыҟамҵо сыҟоума? Сара саҟароуп ларгьы лҵара ахьынӡаҟоу. Миллионк аҟынӡа аԥхьаӡашьа усгьы издыруеит. (Маҷк дааԥышәарччоит.)
Флора. Баҳәшьа блызгәааны бмиллионерхарц быӡбызар, Асҭанда? Акы ҟауҵарц азы иукуа-иушьҭуа умазароуп, иабаабго аԥара?
Асҭанда. Акы бацәымшәан, Флора‚ ус акы сыӡ-быцәҟьарц салагар, уи аԥара ҳәа бызҿугьы сыԥшаауеит, џьабаакгьы адызбалом, уаҩгьы сиҳәом.
Флора (илаҳаз џьашьаны). Асҭанда, ибҳәо џьашьатәуп. Аԥароуп зегьы рхи-рҵыхәеи. Бара уи аушьас иабҭозеи!? Исызхаҵом...
Асҭанда. Исымоуп сара аԥара‚ иагьмаҷӡам.
Флора. Зегь акоуп инагӡаны быгәра сызгом, ибызҭодаз, икажьны ибымбазар. Икажьны шаҟа убари – жәаба‚ жәохә‚ уигьы аӷар иоуп изцәыӡуа.
Асҭанда. Бара ибзеилымкааӡои иахьынтәисоуз?
Флора. Сара исзеилкаараны иҟааз?! Акапеи кылҵәа бымоупҳәагьы сгәы иаанагомызт, макьанагьы ус ауп сышхәыцуа.
Асҭанда. Саҳәшьа дгаӡоу џьыбшьоума, еидылкылаз лԥарақәа уала-ҭахыла ишаны илымоуп. Сара
сыхьӡала абанк ҩажәижәаба нызқь мааҭ лзалоуп. Қьаадла, закәанла уалагар, уи сара соуп изтәу. Иаасгәаԥхар, убас иагьыҟасҵоит.
Флора. Уажәы ашана сабҳәеит! Схаҿы абри аҩыза ишԥамааи, бҳәаруеи! Нас бара быхьӡала ҩажәижәаба нызқь мааҭ аԥара абанк ишыбзало ақьаадгьы бнапы иакызар акәхап.
Асҭанда. Нас ишԥа... Ибсырбар бҭахума? Уажәыгь сыгәра бымгаӡои?
Флора. Мап‚ мап, быгәра згоит шьҭа. Ҩажәижәаба нызқь мааҭ, аиашазы, иагьмаҷӡам, иҟанаҵаша, иаанахәаша рацәоуп, иӷьазӷьазуа ҩнеихагылакгьы аргылоит...
Асҭанда. Ҩныс исыргыло башоуп‚ аха сара исызхаша уадак алаасхәап сгәахәуеит, иахашәало алага-ҩага иазыскып, иббап шьҭарынахыс схы сашьҭамлозар. Избан? Слашәым, сцыркьым, аӡәы иҟалҵо саргьы иҟасҵартә сыҟоуп.
Флора. Асҭандахеит, урҭқәа ус имариазар зегь аламгоз. Анцәа бирманшәалааит, сара сыбмеигәырӷьозар сбыҵашьыцраны сыҟам. Амала макьанагьы бхаҵацара иахыԥаны избаӡом. Зегьы иреиҳауп аҭаацәара, Асҭанда, уҩны‚ угәара аныҟоу‚ ухаҵа дбаӷьаӡа, аӷьеҩ ҳәа данувагылоу, ухәыҷқәа уааигәа ианрызҳауа, иарбан насыԥу уаҳа иуҭаххараны иҟоу? Азаҵәроуп адунеиаҿы зегьы иреицәоу, Асҭанда, азаҵәра.
Асҭанда. Сбықәшаҳаҭуп, Флора‚ аха даабымгои ус еиԥш насыԥ сызҭо ауаҩы.
Флора. Аиаша басҳәап, Асҭанда, акрааҵуан гәыкала сбацәажәарц сҭахижьҭеи, аха баҳәара сзымгәыӷьуа сааиуан‚ сацәыԥхашьон.
Асҭанда. Бареи сареи иацы ҳаибамбеит, изакәызеи ас ибзымҳәо иаабгоз‚ сара бысцәыԥхашьозма, сеидру?
Флора. Атәым ихцәажәара акыр имариоуп, ухатәы аасҭа. Ус зысҳәо‚ Асҭанда... (Лҽаанкыланы.) Ибдыруандаз сашьеи бареи шәеибасырбарц, шәеибасырдырырц шаҟа исҭаху.
Асҭанда. Сашьа бҳәама!? Дабаҟоу, дабамоу иара? Бара аԥҳәыс даазымгац дбыману!? Зныкгьы иӡбахә бымҳәаӡацызт иахьанӡа!
Флора. Абриаҟара сзылакҩакуаз, бара баасҭа жәашықәса деиҳабуп, иаарыцқьаны сынтәа ҩажәижәаба шықәса ихыҵуеит. Акыр здыруоу, иқәра дууп ҳәа мап бҳәар ҳәа сшәаноуп зҿысымҭуаз. Амала‚ ҳара ҳажәлантәқәа, ахацәа агәамч ду змоу‚ ақәра ду нызҵуа уаауп. Саб ԥшьынҩеижәа шықәса дрылгахьеит, аха дкамкамуоуп дышгылоу, ила иагым‚ илымҳа иагым. Хынҩажәа шықәса анихыҵуаз ҩаԥхьа ԥҳәыс ҿак дааиган ҩыџьа арԥарцәа, адауаԥшьқәа рхылҵит. Ахьҩежьқәа, ассирқәа роуп... срыкәыхшоуп урҭ сашьцәа хәыҷқәа, Ԥоҭеи Авдениеи.
Асҭанда. Исҳәара сҿамшәо сааҟабҵеит, Флора. Ҳцәажәара аҽаџьара ибрит иаалырҟьаны. Иҟоу бдыруама... аҽазны‚ еиҳа схы аныцқьо ҳалацәажәап ари аус. Сахьааиз стәанхалацәеит, Алхас сахьцазгьы издыруам... убри аҟара сгәы нханы сдәылҵит... Амыжда‚ ара стәанаҵы, ииӡбыз‚ иҟаиҵаз здырхуада. (Дцарц дҩагылоит.)
Флора. Бгәы ԥыбымжәан усҟак. Акгьы хьаас иҟабымҵан. Сара агәра згоит дук мырҵыкәа бусқәа шыманшәалахо.
Флора Асҭанда лынаскьагара далагоит.
Аԥарда
Ахԥатәи асахьа
Асценаҿы иаабоит иаҩцам хатәыҩнык ауадақәа руак. Ауада ишаанагара еиқәыршәоуп. Иааҩналоит Асмаҭи Аминеи.
Асмаҭ. Диид‚ Амина‚ ибдыруандаз иахьатәи бааира шаҟа сеигәырӷьаз!
Амина (дыччо). Асмаҭхеит, уаанӡа бгәы ԥысҵәалозма? Иахьа лымкаала сааира бзеигәырӷьазеи?!
Асмаҭ. Аҳәатәы сымоуп‚ сызбазҵааша рацәоуп.
Амина. Иацык ҳшеицәажәоз ҳхы еибаршит, ишыхәлазгьы ҳазгәамҭеит, еиҭах ҳәатәы быману?!
Асмаҭ. Ианбыкәыз бареи сареи ҳәатәыда ҳанаанхахьаз, афы бмыст‚ аха иахьа ибасҳәараны иҟоу баша цәажәарам.
Амина. Нас усҟак аамҭа мгакәа бналагеи.
Асмаҭ. Уаха аҭацаагаҩцәа ҳашҭа иҭалараны иҟоуп ҳәа басҳәар, агәра бызгару?
Амина. Ируазеи арахь аҭацаагаҩцәа, рԥыс заҵәык дыбхылҵны дбымоуп, Анцәа иџьшьаны, иаргьы дҭаацәароуп... Дарбану арахь аҭаца лаагара зыӡбыз, иабабҭахыз арххатәы.
Асмаҭ. Ибзақәмыршәеит, Амина‚ ибзақәмыршәеит... Уаха‚ абра сара сҟынтәи санхәа лашьа иԥҳа ддәылҵраны дыҟоуп.
Амина (иааџьшьашәа). Дарбан бара бызҿу‚ Асҭанда лакәымзааит.
Асмаҭ. Абыржәы иақәбыршәеит, Асҭанда лхаҭа-ԥсаҭа лоуп. Анцәа иџьшьоуп, разҟык лоузааит. Уа лаҳәшьа лҿы зегь акоуп дыԥшылак дылҩызоуп.
Амина. Дзыццо ҳәа ибдыруазеи?
Асмаҭ. Убри азы бара сбазҵаарц ами сгәы иҭоу.
Амина. Сара издыруа арбан!?
Асмаҭ. Бара, мшәан, Бгыӡрыԥшьтәыми.
Амина. Иахьа ҿыцӡа баасызцәырҵит... Бгыӡрыԥшь ами сара стәқәа зегьы ахьынхо, сара изулакгьы уахьынтәи сыԥсы ықәызгеит бымҳәозар.
Асмаҭ. Асҭанда дызгараны иҟоугьы Бгыӡрыԥшьтәуп. Ихьӡугьы басҳәап, ишԥалҳәаз мшәан? Хьӡы ссирк имоуп... баангыли... цқьа сазхәыцпи...Ажәытә абырзенцәа убри ахьӡ бзиа ирбозаа-рын... абарҭ ҳара ицәыҵҳамԥшаауа ҳәа акы шԥа-ҟам уҳәарауазеи, Лагә ма Лагәысҭан рҳәазҭгьы ис-хашҭуазма.
Амина. Бара‚ Аполлон рымҳәазааит!?
Асмаҭ. Ахаҭа-ԥсаҭа... иақәбыршәеит, Асмаҭ‚ иақәбыршәеит, Аполлон рҳәеит.
Амина. Ҳаи, абри смаҳакәа сара ԥыҭк сықәындаз!..
Асмаҭ (илҳәаз џьашьаны). Избан ус зыбҳәо‚ џьара ҟалаак иманы дыҟоума? Бымҩашьааит, Амина‚ бара арахь‚ ақалақьахь бааижьҭеи акрааҵуеит, уи аахыс ауаа иббахьаз ракәӡам, кыр рҽырыԥсаххьеит.
Амина. Бшаҟәыҵра бдинаныс, сара Аполлон иоума исзымдыруа... ауаҩы саҟаҭ ззырҳәо иоуп... Мап‚ мап‚ Асҭанда хазына уи иакәхарым иалылхыз. Мшәан‚ лара лхаҭа дабаҟоу, уаха абри аҩнаҭаҿы ддәылҵраны дыҟазар?
Асмаҭ. Уи сҭаца хәыҷи лареи апричоска ҟарҵарц апарикмахерҭахь ицеит.
Амина. Диид‚ исаҳауазеи, Аполлон изы схысҿы сырхио сыҟоума, иара ихаҭа аҿаасҭа, дыузымдыруазар уицәшәаны уҩып. Базала уаҳа ихшодаз, иашоуп‚ ус цәгьарак зуа‚ цәгьарак ҟазҵо дреиуам, изылшогьы дабаҟоу, асаҟаҭ рыцҳа.
Асмаҭ. Ус анакәха, бара дбыздыруам акәымзар, уа шәқыҭа Бгыӡрыԥшь Аполлон зыхьӡу ҽазәгьы днымхауа дыҟам. Иҟамлои ааигәа уахь нхара инеиз аӡәы иакәзаргьы. Асҭанда сызгалакгьы аӡәы сигандаз ҳәа дыҟазҭгьы иахьа уажәраанӡагьы хаҵа дцахьазаарын.
Амина. Издыруада Аполлон акәымкәа аҽа хьӡык балҳәазар? Бымҩашьо ибдыруама Аполлон шылҳәаз?
Асмаҭ. Акыр здыруоу бара... асҟак банҳәацәа, шьҭа саргьы схы агәра сзымгартә снабгеит.
Аҩны ашә шаатыз уаҳауеит.
Абар даргьы ааит ҳәа сыҟоуп... Асҭанда, зны арахь шәааины шәхы ааҳшәырбеи.
Асҭандеи Аидеи ааҩналоит.
Аида. Ои‚ Амина‚ ара шәыҟоума!?
Асҭанда. Амина‚ бзымбеижьҭеи!..
Амина. Диид‚ Асҭанда, исаҳаз шаҟа сеигәырӷьаз бдыруандаз, ари нахысгьы насыԥ зауыша.
Асҭанда. Асмаҭ бмааицкәа зегьы балҳәазар акәхап?..
Асмаҭ. Аминеи сареи еиҳәшьцәак реиԥш ҳаи-зыҟоуп, илцәызӡо, исцәылӡо маӡа ҳамаӡам, насгьы ишыбдыруа, ларгьы Бгыӡрыԥшь датәуп‚ акы сна-лазҵаап сҳәан...
Аида (Асмаҭ лахь). Нана‚ Асҭанда лыхцәы шдырԥшӡаз иахыбҳәаауеи? Еиҳагьы дшамшамуа дҟалеит, илнаалеит уамашәа, ус акәӡами?
Асмаҭ. Асҭанда иара усгьы дыԥшӡан, уажәы еиҳагьы дыссирхеит, исгәаԥхеит даараӡа. Асмаҭ‚ бара бышԥахәаԥшуеи?
Амина. Саргьы сгәы иахәоит даараӡа. Лхылҿы ианаалоит.
Аида. Сара сыхцәы арҽеишьа акгьы захышәымҳәаауазеи?
Асмаҭ. Бара бтәгьы ссируп‚ нан. Уаха шәахьнеиуа акыҭа аҳәсахәыҷқәа шәыҵашьыцуа егьа шәеибадырбап.
Амина. Нас уаха скыҭа Бгӡырыԥшь ашьапы иқәшәыргылараны шәыҟоума? Ишсабҳәара, Асҭанда, быззырҳәаз ахаҵа ихузеи иҵыхәоузеи? Ихьӡ, ижәла насабҳәар, сара уа исзымдыруа уаҩы дыҟоуп ҳәа сгәы иаанагом.
Аида. Аполлон ихьӡуп... Флора лашьа иами... Флора уажәы дшәымбеит усгьы‚ ара ҳара ҳҿгьы дааиқәахьеит.
Амина (иаалгәамԥхакәа). Аида‚ нан‚ сара Флорагьы дыздыруеит, лашьа Аполлон зыхьӡугьы уажәы дсымбеит. Урҭ уа‚ ҳқыҭаҿы, иззымдыруа дарбану. (Асмаҭ лахь лыбжьы ааларҟәшәа.) Асмаҭ‚ бара биашазаарын ббама!..
Аида. Ус зегьы ирдыруа иҟазар‚ Аполлон ақыҭаҿы зыхьӡ ыҟоу хаҵахап. Асҭанда дылгәаԥхазар, уи ус акы дшалаҟаз ҩашьомызт.
Амина. Асҭанда, ишсабҳәара бдинаныс, ари аус шыҟалаз. Аполлони бареи еибабашьас ишәоузеи, Бгыӡрыԥшь бнанамгазар?
Асмаҭ. Унасыԥ иалоу мышкымзар-мышкы дуԥымлар ауам‚ Амина. Еиқәшәеит, игәаԥхеибашьеит, шьҭа иалыбхуазеи урҭқәа.
Амина. Аа‚ ус ами‚аха...
Асҭанда. Ишыжәбо, саргьы иацы ихшәаз среиуаӡам, шәара шәҿы сыԥхашьо, акы шәцәызӡо сыҟаӡам. Аполлон (даамхаччеит) ихьыӡгьы сҳәахит‚ иаҳәшьа лҿоуп дахьызбаз. Днаӡа-ааӡаны, иаԥсуа маҭәа дамбар иԥсуа‚ иԥаҵақәа џыԥхьӡа, ахаҵа еиқәҟаҵа сыбла данаахгыла, иаразнакгьы мцабызк насылҟьеит... Ибжьы саҳаанӡа сгәы итҟәахьан. Иара схаҭагьы схы џьасшьоит абас ҭыԥҳа ҵәрышкәак леиԥш иаразнакы сгәы ахьизыблыз... Ашьҭахь иара иҟынтә Флора ажәа аныснылҵа, саргьы мап ахысымҳәааит, уаанӡа‚ аколхоз ахьыҟоу сыԥсы ҭанаҵы сшьапы шеихысымгара ҳәа иӡбаны сшыҟазгьы.
Асмаҭ. Амина‚ иббома‚ Асҭанда дызгараны иҟоу Аполлони бара бгәы иззаанагаз ахаҵеи еидкылашьа шрымам. Ибасымҳәеи, иҳамбаӡакәа ауаа рҽырыԥсахит, анкьа аԥсшәа зоумҳәарыз, иахьа инапы акырҭагьы уиҭаӡом.
Амина. Бҿы изҳәаз хьыраӡныла иҭәааит, Асмаҭ.
Дааҩналоит Адамыр.
Адамыр. Асҭанда, шәааихьоума?.. Саҭамыз, Амина‚ баргьы ара быҟазаап...
Амина (дихаҵгыло). Ааи‚ нан‚ усгьы мышкы санышәҭам ыҟаӡам‚ Асмаҭ ҽнак дзымбар аҩны схы сзыҩнакуам, ҳаишьцылеит убриаҟара.
Асмаҭ (Амина лахь). Аиаша бҳәоит‚ абри бара ҳааигәара бнымхозар, сара исыԥсыхәааз? Бзымтәои, Амина‚ макьана баатәа‚ еиҭах маҷк ҳнеицәажәап.
Амина. Мап‚ мап‚ шәара уахала аус дуқәа шәзыԥ-шуп, Анцәа шәирманшәалааит, сара амала баша аамҭа шәцәызгар сҭахым. Сцалап сыҩныҟа зынӡаск еилахәлаанӡа. (Асҭанда лахь.) Ибасҳәарызеи, Асҭан-да, Анцәа бирманшәалааит! Мҩамш! Шьапымшла бдәылҵааит! (Дцоит.)
Аида. Ҳара еиҭах аусқәа ҳамоуп‚ нана.
Асмаҭ. Аҳы‚ шәалгала шьҭа‚ шәҽеиқәшәыршәала, аамҭагьы ԥыруеит, шьҭа аҭацаагаҩцәагьы рымҩа еиҩыршахьазар акәхап.
Аида дцоит.
Асҭанда. Уи аамҭа ааигәахацыԥхьаӡа сгәы еиҳа-еиҳа ишәаҟьоит, иҭӡыӡаауеит, ԥхыӡу‚ лабҿабоу цқьа исзеилмырго сааҟалоит.
Адамыр (дҿаԥхаҿаччо, деилҟьаӡа). Ҳаи‚ ҳаи‚ ибуазеи... еиҳагьы блахҿыхӡа быҟазароуп, саҳәшьа. Мыцхәы ашәаӡыӡара, аԥхашьара, лыгҵас уҟанаҵоит, бара амцхәгьы беилыҷҷоуп, блеишәагьы хырзамануп, аха... (Дыччоит.) Бымгәаан, бымгәаан, сан‚ акыр здыруа илеишәагьы цәгьахоит лҳәалоит...
Асҭанда. Алеишәацәгьаразы уаргьы хәарҭаԥшьк умаӡам.
Асмаҭ. Абааԥс‚ Асҭанда, бара бхы саԥшуеит, санхәа лаҳаҭыр гәасҭоит, мамзар Адамыр хаҵаҩызас џьеи ддәықәысҵарын, уахь иушьҭуа дабаҟоу...
Адамыр. Избан сзыҟам‚ исыгны иббоузеи, сҵара ыҟоуп‚ сдырра ыҟоуп‚слашәым, сцыркьым... Бгыӡрыԥшьаа рзы сагьырацәоуп. (Аҵыхәтәантәи иажәақәа ддырччоит.)
Асҭанда (дихлафуа). Ус узбақьуа, Бгыӡрыԥшьаа цқьа иуздыруам макьана... Саргьы сусқәа рахь сцап... (Дцоит.)
Асмаҭ. Уара акыр угуп аусҳәахуа, нан. Акәтаӷьцәа улхны усааӡеит изулак... Исылшоз акы угсмыжьит... Анцәа илԥхала, ауаа зегьы уреиӷьымзаргьы, аӡәы уеицәаны ҳәа узбом‚ аха иазууеи агра бааԥс ҵугеите ушааиуаз...
Адамыр (иан лажәақәа игәамԥхакәа). Сан‚ ибҳәо сзеилыргом, иарбан гра бааԥсу исыдыббалаз? Сӷьычуам-сқәычуам, аҭаҭынҵәҟьа сааигәа иаазгом...
Асмаҭ. Нан‚ урҭ иуҳәо зегьы иауиашахым, аха иазууеи арыжәтә аауҿакәар, уара уакәӡамкәа, уцәыркшаны уаақәгылоите. Анцәа уаҳзылԥха, уаб ус дыҟамызт, сара сганахьалагьы ус еиԥш аӡәгьы дысгәалашәом, нас иабантә узаанагеи абри аҩыза аҟазшьа бааԥс?
Адамыр. Уажәы уи зыхцәырыбгазеи, арыжәтә сымжәишьҭеи шаҟа ҵуа иагьысгәалашәом, аринахысгьы сҿахьы иҩазгарц сгәы иҭаӡам. Уи аамҭа шьҭа ицаз акы иаҩызоуп. Сҭаацәароуп, иббоит‚ ҩыжәлантәык сырԥхашьо Анцәа сҟоумҵан... Зегьы аамҭак-аамҭак рымоуп...
Асмаҭ. Избоит‚ нан‚ уҽаанкыланы ушааиуа, ус иузынагӡар, уара уарҽеип, сара саргәырӷьап, аха уаха уахьнеиуа Бгыӡрыԥшь, уара уакәхоит исасдахьны ирзыҟало, нас‚ алакышьашь еиԥш ухҭакны арыжәтә удрымцалар рушам‚ убри ауп сара сзыцәшәоугьы, нан‚ хаҵаҩызас ушьҭрагьы сзамеигәырӷьо.
Адамыр. Ус иалагар, иаахтны ирасҳәап аҩы шсыламӡо, ишснымаало, мап аҿасыршәып, сеилыркаап џьоушьҭ!.. Бара усҟак хьаас сышьҭыбымхын, Бгыӡрыԥшьаа сыда ҳәатәы рмоуа арахь схынҳәрым...
Саргьы еилыскаауеит... Асҭанда лашьа ҳәа‚ лара Асҭанда лзыҳәагьы ишыԥшӡамхо.
Асмаҭ. Аиеи‚ нан‚ уан уара дукәыхшоуп, узықәшәаз ауп усгьы‚ умцар анамух‚ уа уахьнеиуа арыжәтә агьама акәым афҩыгьы гәасҭоит ҳәа уаламган. Аҳы‚ уаргьы шьҭа уҽырхиала, аамҭа цеит‚ ашарахь ирымгозар, аҭацаагаҩцәагьы шьҭа рааира ааигәазароуп.
Адамыр дцоит.
Ҳазшаз‚ Анцәа ду‚ уаха зегьы ирманшәал, уахатәи агәырӷьара иалахәу уахьгьы, арахьгьы, улаԥшхаа рыгыумыжьын!
Дааҩналоит Асҭанда.
Асҭанда (лгәалаҟара бзианы). Бхала ибцәажәо арбану‚ Асмаҭ?
Асмаҭ. Анцәа сиашьапкуеит, Асҭанда. Ибдыруандаз шаҟа бманшәалахар сҭаху...
Асҭанда. Бара сшыбҭаху здыруеит азоуп‚ абра быҩны аҟынтәи сдәылҵырцгьы зысыӡбыз. Бареи сареи есымша ҳаиқәшәон, ҳаилибакаауан...
Асмаҭ. Саагылеижьҭеи аӡәы изы цәгьарак сҭахым‚ Анцәа ибоит‚ исылшозар сицхраауеит акәымзар...
Дааҩналоит Аида.
Аида (лыбжьы нҭганы). Шьҭа аҭацаагаҩцәа ааир ахәҭаӡами!? Амҩа хароуп‚ аҽнышьыбжьон аҭаца днаҳамгозар...
Асмаҭ. Шьҭа иааип сгәахәуеит саргьы. Аида‚ абааԥс‚ ани схәыҷы – Адамыр бааихылаԥш уа шәаннеилак. Арыжәтә ижәыр бымун. Ибымдыруеи арыжәтә ижәыр дшыҟанаҵауа?
Асҭанда. Диид‚ уи сгәалашәаӡомызт... џьеи исыржәып, мамзар ихы иҭашәо‚ иҟаиҵара Анцәа иоуп издыруа.
Аида. Бара уи бызлеихылаԥшрызеи, бкасы бхар-шәны ҭацара бымур ҟамлозар?
Асмаҭ. Ицара зынӡаскгьы сазыразны сыҟаӡам, аха ҳзықәшәаз ауп‚ ицымхәра иаҳашьҭуа уажәазы уаҩ дҳамам акәымзар...
Дааҩналоит Адамыр.
Адамыр. Уажәыгь сыӡбахә аума ишәымоу? Шәгәы шәырҭынч, асасдахь ҳәа ишсыхәаԥшуа, схыҵкы кадмыршәуа ишсацәажәо, сара сеилаганы сышԥарылало! Исгәамԥхо акы анызбалак ауп саргьы сцәыркшаны санаақәгыло, аха уахала ҿамҩак сҿахьы иҩазгараны сыҟаӡам, бгыӡрыԥшьаа зегьы исыҳәо иалагаргьы. Ус исыӡбит окончательно.
Асмаҭ. Уан дукәыхшоуп, нан‚ саргьы даара суқәгәыӷуеит.
Адамыр. Урҭқәа зегьы бзиоуп‚ аха аҭацаагаҩцәа шьҭа иааир ахәҭаӡамыз?
Аида. Ишԥахәҭам, аҵх агәҭа еиҩнашахьеит, ҳаҩны иақәымшәазар?
Асҭанда (лыбжьы ҭынчымрак аҵаны). Шәаӡыӡарак сеимнадо салагеит... Шәыҩны ишԥар-зымдыруеи, Флора ара зныкымкәа дааихьеите... (Дуалыуашо ауадаҿы алаиҩеира далагоит, аԥенџьыр ахь днаԥшлоит.)
Адамыр. Имаа баҟәыц‚ сара саҳәшьа дызжьаз аман исырҳәап... Иӡаӡыкь даныскыр...
Асмаҭ. Аҳы‚ ухы шутәу уеиламшәан, Адамыр! Иааип шьҭа, маҷк иагхеит ҳәа иҟалазеи!?
Аида. Амҩан машәырк рмыхьзааит, егьа умҳәан ҽыла иаауам‚ машьыналами ишаауа.
Адамыр. Ииашоуп, амашьына акы агхазар ауеит‚ аиха-еихоуп иахьугалак... иааизыԥшқәазар ҟалоит... Ҳаԥшлап, ҳара ҳахиоуп.
Аида. Нас убри ипхасҭахаз амашьына аҭаца дызгараны иҟаз акәхама... Сеидроу, машьынак ала идәықәымлазар...
Адамыр. Машьыналаск шаҟаҩы ауркуазеи, Аида‚ ҩба-хԥа иреиҵамзар акәхап... (Дҩагыланы алеиҩеира далагоит.) Саргьы уаҳа сызтәом.
Асҭанда. Уара уанзымтәа, сара исҳәараны иҟои...
Асмаҭ. Ари акасы шкәакәа ибысҭаз абаҟоу‚ Асҭанда? Быхәда инахаршә уажәнатә, слаԥықәшәа бзиоуп‚ шьҭа иааилап сгәахәуеит.
Адамыр. Бхыбҿы аабхарчча, саҳәшьа! Ари аҩыза анасыԥ анбоу, бхыбҿы еснагь ибхалашозар ауп.
Аида. Сишь! Шәаангыли, быжьқәак саҳауеит...
Амашьына абжьы хынтә еиқәырццак игоит. Аида аԥенџьыр днадгылоит.
Иааит‚ иааит? Рнапқәа рхахо абрахь ҳаҩнашҟа иааԥшуеит шьоукы. (Даалҟьаны.) Диид! Грузоваиа машьынакгьы гылоуп. Нана‚ сара агрузоваиа машьына сангыланы сызцагәышьом.
Асмаҭ. Ибҳәо закәызеи, нан‚ машьына ласыкгьы џьара игылахап аҭаца илзыԥшны. Бара бҭацаҩызоуп, аҭаца блыцзар ами... Аҳы шәцамҭазы маҷк шәаатәеи (Иаатәоит, нас Аида лахь.) Аида‚ бнапы рызҟьеи ишгәаҳҭаз еилыркаарц. Иазхоуп, шьҭа шәҿынашәха. Шьапымшла, Асҭанда, бхы-бгәы бақәгәырӷьо, насыԥ шкәакәа быманы Анцәа бҟаиҵааит. (Лхы днагәӡуеит.)
Зегьы ашәахь рҿынархоит. Асмаҭ асцена агәҭаншәа лҽаанылкылоит.
Аԥарда
Аҩбатәи ақәгылара
Аԥшьбатәи асахьа
Асцена аҵауларахь иаабоит акыр зхыҵхьоу лампаҩнык, уи инацәхыкны, маҷк ашьҭахьҟа игылоуп зыбаҩ еибыҭоу еиҳа иҭбаа-ҭыцәу ҩнык. Аԥхьатәи аплан аҿы‚ асцена азыбжа агәҭаны
фатәы-жәтәыла ирхианы игылоуп ԥышьшьапык зҵоу аишәа ҳаракы. Аишәа иахагылоуп ҩыџьа ахацәа.
Африкан. Ари ҳасас махәалахьак иоуп убама? Иара ииҳәаз иаҿаиршәит, хәба-фба чеицәца дреиҳамхеит, иаабап ара иҟаиҵо.
Кәакәана. Аӡба ҳаиркит, аиаша уасҳәап. Цәажәарыла аамҭа ихигар иҭахуп... иара идагьы ауаа аабақәахьеит, ушиҟәаҵра.
Африкан. Егьа умҳәан ақалақь дашьцылахьеит, уа аҽакалоуп зегь шыҟоу. Ақалақьахь иагаз‚ Кәакәана, маҷ-маҷ ҳаԥсуара акажьра иаҿуп‚ дара ирызгәаҭом акәымзар.
Кәакәана. Нас уа акрыфара-акрыжәра иаҟәыҵма? Асас дрызнеир идымтәалаӡои... ҵәыцақәакгьы еидыржәылар акәӡами? Ус анысҳәа, исыхьхьо уасҳәап. Ишудыруа, сашьеиҳаб иԥа ақалакь аҿы дынхоит.. Шьҭа дабаҟоу‚ дҭаацәароуп, ихи ихшареи еиҟарахарц акгьы рыгӡам. Иудыруеит, иаб дыҟагәышьам... Иаб ицымхәра зуп‚ аиашьара ҟасҵап сҳәан‚ ҽнак ҿамаҿак аашьҭыхны дара рҿы сахьнеиз, ауха ачаи сыржәны сышьҭарҵеит. Абри хауҵару уара!? Аиаша уасҳәап, иахьагьы сгәы иалоуп. Иҟалазеи, ирыхьзеи, сгәы бааԥсын ҳәа раҳазма, ачаи шԥасдыржәуаз! Ҩык-ӡык зҳәаз еиԥш акы аацәырыргар саарықәымныҳәарыз иабихәа. Уи деигӡаны иауҟаиҵах‚ аԥхьан иуҳәаз – ақалақьаҿы аԥсуара аӡра иаҿуп‚ уиашоуп, Африкан, уиашоуп.
Африкан. Уԥши анахь‚ Базала дахьаауа убап‚ иџьоушьаша, макьанагьы дыӷәӷәаҟацаӡа дыҟоуп‚ ԥшьынҩеижәа шықәса шихыҵуагьы ҳара иаажәыз аҟара ижәит‚ аха хьаасгьы имоуит.
Кәакәана. Уара абзиа збаша‚ акыр ыжәны ҳаҟоума, сахьгыло сӡышоит, ма изакәытә ҩузеи уҳәаруазеи, ахала ахы унаржәуеит. Анцәа акы злеимҵо уаҩы дыҟам ҳәа Аполлон есышықәса аҩы бзиа ҭеиҭәоит, убри ада уаҳа дызмароу акы ыҟаны ҳәа сыҟам.
Базала даацәырҵуеит, уи ашьшьыҳәоуп дшааиуа. Изганкахь инапы иҩыҵаршьны Ԥоҭа дицуп‚ егьи иганахьала, ԥшьшьапык зҵоу аҟәардә кны Авдениа дивагыланы дааиуеит. Кәакәанеи Африкани иаарыдгылоит.
Африкан (аҷкәынцәа рахь). Ԥоҭа‚ Авдениа‚ абнахь‚ астол ахахьы иаажәгаз аҟәардә нашәыргыла... Базала‚ абра уаатәа... уаԥшәымоуп, уеиҳабуп.
Базала. Анцәа дышәзылԥхааит, дад‚ Анцәа дышәзылԥхааит! Амра ҳақәирҷҷоит зылԥха ҳаура. Иҳамбаӡакәан шьыбжьгьы нхыҳәҳәеит... Дад‚ шәыззыԥшузеи?
Ԥоҭа. Баба‚ ҳасас дыҟаӡам, Заургьы дмааиц.
Базала (илымҳа инапы адкыланы). Изакәызеи зуҳәа?... Уара уҽаанкыл... Анцәа зегь ибоит‚ зегь иаҳауеит...
Авдениа. Баба‚ иумбаӡои ҳасаси Заури шыҟам?
Базала (акгьы шимаҳаз мҩашьо). Ибзиоуп, дад‚ ибзиоуп. (Ахацәа рахь.) Амш бзиа акыр иаԥсоуп... ақәа аузҭгьы уажәы абра ҳазтәарызма?
Африкан. Уиашоуп, Базала‚ ари аҩыза агәырӷьара анумоу амш бзиа зегьы ирыцкуп, даара уарԥшӡоит, аиашазы.
Кәакәана. Мшәан арҭ ариаҟара инзырхазеи, еицәҟьаланы амхырҭа иалоу...
Ԥоҭеи Авдениеи аҽыгә-ҽыгәҳәа иааибарччоит.
Базала. Шәызхыччозеи уара‚ шәыжә аҵша ариизшәа?
Ԥоҭа. Баба уажәыгь ҳажә Орухә ҳамоу, џьишьозар?
Ԥоҭеи Авдениеи еиҭах ччараха ирысуеит.
Африкан. Игәырӷьоит уҷкәынцәа, Базала‚ игәырӷьоит... егьа умҳәан рашьеиҳаб Аполлон аԥ
ҳәыс ссир дааигеит иахьа... изыргәырӷьозеи узҳәом.
Дааиуеит Ақсент.
Кәакәана. Ақсент‚ иабоугеи ҳасаси Заури?
Ақсент. Аҭаца лахь ҳнеиуеит рҳәеит...
Кәакәана. Избоит, Анцәа имчала дҭацоума, дхаҵаҩызоума макьана иҟаҵәҟьо аиаша шырзеилымкаац...
Африкан. Абааԥс‚ ахаҵаҩыза ара дыҟанаҵ акы уҿыҵымҟьан.
Кәакәана. Ақсент‚ абри узҿқәо урҟәамҵыр, бзиарак шузалымго удыруазааит... Есымша амҟәыба аӡы азаагом.
Авдениа. Кәакәана сиқәшаҳаҭуп, убас ааигәаӡа ҳӡыхь аҿы ихыз ҳкәапеи аӡәы ицәкаҳан еиҟәԥа ицеит‚ шьҭа аӡы злаҳтогьы ҳамам.
Базала дахьтәо илацәа нҭаауеит, дааҿыхоит, ҩаԥхьа ацәа дҭанагалоит, дыцәоит.
Ақсент. Сара сҿы унеир‚ Авдениа, акәапеи ҿыц ахәы ахаҵаны иусҭоит, егьырахь, Кәакәана иуҳәаз зынӡаск сақәшаҳаҭым. Ауаа рразҟқәа еиқәсыршәозар, аҭаацәара иалазгалозар, цәгьарас иаманы иубеи? Урҭ ишнеиуа рхылҵ-ԥылҵ ҟалоит‚ рыжәла иацлоит, ҳмилаҭ иазҳауеит... Зегьы урызхәыцуазар ауп.
Африкан. Ақсент‚ удинаныс ишҳауҳәара, шаҟантә аҳәсахәыҷқәа жьаны шаҟаҩы ирзааугахьоузеи ҳқыҭаҿы?
Ақсент. Исгәалашәом, исымԥхьаӡац. Азҵаара бзиа суҭеит‚ уаха аҩны саннеилак рыԥхьаӡара салагоит.
Ԥоҭа. Шәаангыли, сара уажәы аԥхьаӡара салагоит... Авдениеи сареи шаҟа чара ҳфахьоу, шаҟаџьара ҳкәашахьо сгәаласыршәароуп.
Кәакәана. Иаҭахым, Ԥоҭа‚ ҳахәмаруеит акәымзар, иаҳзымдыруа ҳауҟаху. Ари изаанаҭ шәара шәиаанӡагьы даҿын. Аиашазы, аҭаацәа бзиақәа,
аҭаацәа еиқәшәақәа ахьыҟалаз рацәоуп, рхы рыхшара еиҵаҩҩы уреигәырӷьаратә иҟоуп‚ аха иахьатәи аҭаца хәыҷы лҿы агәнаҳа ду уаҵалеит, Ақсент‚ заа издыруазар иусырҟаҵомызт.
Ақсент. Сара исхароу маҷуп‚ Кәакәана, зегьы еиқәзырҽаҽаз Флора лоуп. Ҭахак аасылымҭаӡеит... Аԥара зку ԥҳәызбоуп лҳәеит‚ ани ргылашьак змауз ҳаҩны лыргылап лҳәеит‚ нас Аполлон длаҭәалымшьо далагар, лхала дахьааз дцап лҳәеит.
Авдениа. Флора ҳаргьы иҳалҳәон дук мырҵыкәа ани ҳазлымгац ҳаҩнду иӷьазӷьазуа, иқәԥраауа ишыргылахо.
Африкан. Уара уи илҳәаз иалоухәузеи, лара‚ Флореи уареи ишәжьаз, дрыцҳашьатәӡамзи?
Кәакәана. Лыԥшра‚ лсахьа‚слыхәаԥшуандаз уҳәартә дыҟоуп‚ ари Аполлон диҵагыло дыҟоума, ауаҩы саҟаҭ замана!.. (Иҽырҩысҭааны.) Ҳаи уара аџьныш‚ уара ухаҭа дугәамԥхакәа уҟам‚ нас ухазы-ҳәан уаалыԥхьандаз, цәаӷь-быҩҩы умырхәаргьы имажәуа џьушьома. Ууаӡа ухала аҩны уахьыҩноу ухы злеиламгаци уажәраанӡа?
Африкан. Уаҩысҭаарақәа уҵыҵуеит ҳәа сыҟоуп‚ Ақсент. Кәакәынагьы аҩсҭаацәа рханы идыртәо иоуп‚ зынӡаск иақәыршәаны дцәажәеит ҳәа сыҟоуп.
Ақсент (иҽырҩысҭааны). Иахьакәым ииажәымган уажәы. Аиашазы, ҳҭаца хәыҷы улаԥш аалыдха-лартә дыҟоуп‚ аха сара сгәылоуп, агәыла агәы да-ҩызоуп рҳәоит.
Ԥоҭа. Ақсент‚ ҳара ҳзы игәы ҭбаауп‚ дуаҩы разуп.
Авдениа. Иуҭра ҳҭаз‚ ишәыр ҳақәыз‚ акымзарак ҳаиҳәаӡом.
Ԥоҭа. Есымша алаф ҳхиҳәаауеит. Аполлон еиԥш ҳихәаԥшуеит.
Кәакәана. Ақсент абзиара ауигху‚ чымазара бааԥсык ицәа иалоуп акәымзар.
Ԥоҭа. Иуҳәо закәызеи, Кәакәана!?
Авдениа. Ус ҳаумыршәан... ухәмаруазар акәхап.
Кәакәана. Нас аиаша сҳәаз џьышәшьома? (Ақсент иахь.) Ақсентхеит, иахьада уҳамбацшәоуп ушцәажәо. Ахацәа џьара ҳааидтәаланы ҵәыцақәак аанаҳкылозар, Ақсент иарбан гану дахьамоу ҳәа ҳаҳәсахәыҷқәа хьаас иҳауеит... убри аамҭазы убра еидтәалоу дарбанзаалакгьы изы, иаҭахны иҟалозар, ужьы шԥуҟоугьы аадыруеит. Уамашәоуп ушшоу‚ Ақсент, уамашәа.
Африкан. Ауаҩы замана иами. Ани аҵәы злауҵоз иҟазшьа цәгьарак аҵаны ибо џьушьома. Ма-ӡала ԥҳәысеибак лахь дымҩахыҵуазаргьы, бзиарк лызнеигарашәа ибоит.
Ақсент. Ҳаит‚ шәара ҳаӷоу шәыц даҿашәааит, иаашәымҳәо, иаашәмыӡбо акгьы шԥаҟам‚ шәара шәмаалықьцәаны адунеи шәықәзар акәхап...
Базала (иаразнакы ацәа даалцны ихы дааҩахоит). Машьалаҳ, дад‚ машьалаҳ! Аиашазы, сынтәа ҳаура-қәа бзиахоит, Анцәа иҳәозар... Ишәымбои ҳамхы иҟатҟато, ииаҵәаӡа ишҭагылоу. (Астол дызхатәо днықәԥш-аақәԥшны.) Дад‚ ари баша иҳаргылама, шәнапы ашәмыркуеи...
Ԥоҭа. Ари ҳасаси Заури ишԥаӡи уҳәаруазеи!
Авдениа. Аҭаца лҿы иахьнеиз ажәра иалагеит ҳәа сыҟоуп.
Базала. Ишԥашәҳәеи уара... ҳасас даҳцәыбналама? Шәааишьҭалеи, гәаҩак дҭамҳазааит...
Авдениа. Абар иахьаауа.
Адамыр хара даацәырҵуеит, иаашьала иубарҭоуп маҷк арыжәтә илсны дшыҟоу.
Адамыр (ибжьы рдуны днапырххо). Шьҭа акранаҳфа, акранаажә, иахәҭаз аныҟаҳҵа, абзиара ҳәа шәасҳәаргьы цәгьа изымбо сыҟоуп‚ Заур.
Заур дааихьӡоит.
(Заур ижәҩахыр инапы нықәҵаны.) Дабаҟоу уаб иашьа бзиахә‚ Базала? Аԥсшәа иамҳәакәа сызцом. Дысгәаԥхеит цәгьаӡа, дыччархәуп даара.
Заур. Длаф ҳәаҩуп уҳәарц уҭахызар акәхарын, Адамыр.
Адамыр. Нас сара ишԥасҳәеи? Екәым сымҳәазааит...
Заур. Уара аикәым уҳәартә еиԥш ҟалашьас иамоузеи, Адамыр! Зегьы заманоуп. (Инапы аишәахь инархханы.) Ҳнеип анахь‚ ҳҩызцәагьы ҳзыԥшны игылоуп, Базалагьы дааихьеит.
Адамыр (аишәа дазааигәахо). Арԥарцәа, шәа-ра ара шәызҿу сзеилыргом... шәызҿузеи ҳәа сшәаз-ҵаауеит!?
Африкан. Иахьатәи ҳгәыргьара иацаҳҵарц ҳҭахуп‚ ҳасас бзиахә ухаҵкы. Арахь иҵегьы уааскьа, акы еиԥшымкәа суҳәоит... Заур‚ дааскьаг ҳасас.
Адамыр. Анцәа‚ ауаа рныс‚ абри мыцхәны ишызбо.
Базала (асас иахь). Дад‚ шьҭа аус ахь шәиас. (Аишәа иадиԥхьалоит.)
Кәакәана. Аԥшәма абарҭқәа зегьы ззыҟаиҵоу, иахьа абра аҭаца хәыҷы дымҩахызгаз исас изоуп‚ ажәак ала‚ хаҭала уара узы, Адамыр. Ҳгәы иаанагом уара уи ичеиџьика унагәҭасны уцап ҳәа.
Заур. Ус ҟазҵо аҽа сахьоуп ишьҭихуа, Кәакәана, ҳара ауаҩы аамысҭашәа даҳҭоуп иахьа.
Адамыр. Аԥсуа хаҵа ачеиџьика аҟара пату зқәиҵо арбану? Сеидру‚ ҳаргьы ҳхацәоушәа ҳгәы иаҳнарбоит макьаназы.
Кәакәана. Ҳаи‚ сааукәыхшоуп, уара аханатә, уанызба инаркны сгәы уақәшәеит. Асас бзиа аԥшәма егьа игхаргьы дирԥшӡоит, дирҽеиуеит...
Базала. Кәакәана, дад‚ абысҟак узацәжәо арԥыс ааигәаӡа избахьоу шиакәу сгәалашәоит, аха инагӡаны дысзеилымкаац...
Ԥоҭа (дыччо). Баба‚ иуҳәо закәызеи, аԥхьан ана‚ аҩнеиҩныҵҟа узыдтәалаз ҳасас иами уара!
Авдениа. Ари зынӡаск ихы цеит ҳәа сыҟоуп. (Дыччоит.)
Африкан. Шәара шҽаанышәкылеи зны.
Базала. Аҿар мшызҳа ирызҳауеит... Анцәа ишәызирҳалааит, дад. Шьҭа сара сахьааихьо жәбоит‚ сҩашьаргьы гәыбӷан сышәҭарым. (Ԥоҭеи Авдениеи рахь.) Арахь шәааскьеи уара... ҵәыцақәак сызҭашәҭәи.
Ԥоҭа (иџьашьаны). Ари аирыӡ аҩы ҭаӡамеи!
Авдениа. Уара уами арахь иаазгаз.
Заур. Изакәызеи еимашәкуа, нас афырҳәа шәцаны иаажәымгои, аҩы маҷхәума.
Ԥоҭа. Авдениа, уара уцаны иаагеи.
Авдениа. Уара умцои... х-минуҭк усеиҳабуп, подумаешь.
Зегьы ааибарччоит.
Африкан. Аҳы‚ еимашәымкын.
Базала. Шәлымҳақәа цама уара‚ ҵәыцак сыз-ҭашәҭә ҳәа шәасымҳәеи.
Авдениа (ибжьы рдуны). Аҩы ыҟаӡам‚ иаҳҳәоз умаҳаӡеи?
Ԥоҭа. Уаала арахь‚ уаала.
Ԥоҭеи Авдениеи аирыӡқәа кны‚ ркәашагашәак ҳәо‚ ишьыцәхыртәуа, иласкәантрӡа аҩы аагара ицоит.
Базала. Шәабацо, уара!? Ҳаи шәмоурахә мы-ӡааит... арҭ аҵыхәтәан исыхшаз сыҷкәынцәа илас-цәахеит, дад‚ џьарак иузыртәом, иузыргылом. Иабацои уажәы?
Заур. Аҩы ааргарц ицеит аҩцарахьы.
Кәакәана. Адамыр‚ абанҭ‚ Аполлон иашьцәа Ԥоҭеи Авдениеи аниуаз‚ Базала хынҩажәиак шықәса ихыҵхьан, иубоит алашьапыфацәа шихылҵыз, иаргьы даныҷкәыназ хәарҭаԥшьк имаӡамызт... хҩык аҳәса ааигахьеит, рдунеи рыԥсаххьеит умҳәозар.
Базала. Ааи‚ дад‚ ус ауп... Абанҭ Ԥоҭеи Авде-ниеи ран зегь реиҳа сгәы ҿылкаауеит иахьагьы... Макьана дҿан‚ сызхара дысзымбацызт, аха иҟоу-ҵои? Зегь зымчу Анцәа угәеиҭароуп, аха зегьы дырхьымӡозар акәхап иаргьы... шаҟаҩы убарыда, шаҟаҩы гәоуҭарыда...
Заур. Базала‚ абри удагәара иџьашьатәноуп ишыҟоу‚ зны убасҟак еихыккоуп, аҷит раҩсуам, да-ҽазных иемаҷыҩуп, егьа уҳәҳәаргьы, уҟааргьы акы нҭакәо иҟам‚ абас ишԥаҟало?
Базала. Аеи‚ дад‚ уиашоуп, ицәгьамызт шьҭа ԥҳәысебакгьы дсымазар, аха иабаҟоу, аҳәсахәыҷқәа санаарықәшәлак, сҿы ааихысхаанӡа иныҵашәкәа исыцәцоите, ҳхы ҳҭахым ҳәа уазҳәада рҳәеит...
Ԥоҭеи Авдениеи аирыӡқәа кны‚ игәырӷьаҵәа, шәак ырӷызуа, ишьацәхыртәуа иаакылсуеит.
Адамыр (гәынамӡарыла). Ари шәызлацәажәоз зынӡаскгьы исгәамԥхеит, Заур... Ишсоуҳәара, ари сымаҳә‚ Аполлон иахьада аӡәыр дааигахьазма, уи имышьҭа зеиԥшроузеи?
Кәакәана. Аполлон, амышьҭазы еиӷьу дузыԥшаауам, даауԥылеит, уманшәалхеит ауп‚ аха ихазы акгьы даԥсам‚ иаахҵәаны аҳәсахәыҷқәа рҿы иқәҿиом.Африкан (инцәыҵакны). Зегьы умҳәар ҟамлаӡо, уҽааанкыл.
Ԥоҭа. Аполлон хҩык аҳәса ааигахьеит баба иеиԥш.
Авдениа. Иахьатәи ҳҭаца аԥшьбатәи лоуп.
Адамыр (дааҳәацымыцны, инақәырӷәӷәаны). Мап‚ аҩызцәа, сара исҭахым аиаҳәшьа дсымаӡам, Асҭанда сара арахь дшаазгаз еиԥш‚ лыҩныҟа дсыманы сышцо жәдыруазааит. Ари ишәиу шәыҩнаҭаҿы даансыжьраны сыҟаӡам.
Ақсент. Адамыр‚ ухаҵкы‚ иҟоу цқьа еилмыргаӡакәа уажәа урымчит, аха ҳара уеилаҳкаауеит, ҳазгәаауам... Аполлон иҳәсахәыҷқәа рыхҩыкгьы еибга-изҩыда адунеи иқәуп... еиқәымшәеит ҟазшьала... иҟамлои нас...
Заур. Уажәы иумбеит, Адамыр‚ шаҟаҩы рҳәоу еиқәымшәакәа, изеилибамкаакәа еилыҵхьо, еилалахьо, аха сара агәра ганы сыҟоуп‚ уара уаҳәшьа, ҳара ҳҭацахәыҷы, наунагӡа абри аҩны дшахажәаауа.
Адамыр. Даараӡа злеишәа џьбароу аӡәы иакәымкәа дыҟам уи сымаҳә ҳәа шәызҿу‚ мшәан дабаҟоу иара‚ дызцәырымҵуазеи, снеиҿаԥшындаз ҳәа сыҟоуп.
Африкан. Ҳҩыза Аполлон, ихы инаркны ишьапаҟынза аԥсуа гәҭылса ззырҳәо дреиуоуп, маҳәра иуеит‚ дцәырҵыр иҭахым‚ иаԥсыуарам иҳәеит.
Ԥоҭа. Иаргьы абна аҩы ахьҭаагоз дҳадгылан, кәапеик азна аҩы ҳцәижәит.
Авдениа. Сархаҵозар збап иҳәеит.
Адамыр. Ашана шԥашәҳәо уҳәаруазеи... Анкьа зны ахәа анеиҿарыԥсоз иаԥшьыргаз иахьагьы иҟаҳҵоит ҳәа ҳаналага, зынӡаск ҳагҿахеит ауп иаанаго. Мап‚ шәхаҵкы, сара сымаҳә дысшәырбароуп, иара аҩны сахьнеиуа, ҳамаҳә ублаҿы дышԥааи ҳәа исазҵаауазар, сҿаббаӡа исҳәо сҿамшәо саанхар аума ишәҭахыу. Арахь даажәгароуп.
Ақсент. Уи шьҭа ара ааигәа дыҟамзар ҟалоит.
Ԥоҭа. Дабаушьҭуаз, абна аҳаԥшьаҭраҿы, абырқь ҳәа аҭаҭын дахо‚ ихы шьҭацаланы дтәоуп... Арҭ ицараны иҟаӡами иахьа ҳәа дгәамҵуан.
Заур. Ԥоҭа‚ абри мцык умҳәар ухы шԥаухьуеи. Иуҳәаз агәра ҳгаз џьушьома?
Авдениа. Сара аныха сҳәоит Ԥоҭа дышиашо...
Базала. Дад‚ акы шәнацҳауам, арыжәтә жәжәуам‚ абриаҟара ишәзеибымҳәо‚ ишәзымӡбуа арбану 
Кәакәана (ибжьы рдуны). Асас имаҳә дибар иҭахуп‚ Базала... Арахь дцәырыжәга, дысшәырбароуп иҳәеит.
Базала. Азамана, дад‚ аиаша шәеиҳәоит, акгьы днацҳап, даажәымгои нас‚ иабатәи маҳәроу дызҿу‚ шьҭа иазирхааит... Шаҟантә дмаҳәуазеи! Ԥоҭа‚ Авдениа, шәцеи уара‚ арахь дшәыманы шәааи.
Ԥоҭа. Уаала‚ Авдениа.
Авдениа. Уаала.
Ԥоҭеи Авдениеи, ишыҟарцалац еиԥш‚ игәырӷьаҵәа, ашәак ҳәауа‚ ишьыцәхыртәуа ицоит.
Заур. Аки-аки неицҵо ҳажәа ҳзаанымкылазт, ҳахәгьы хьшәашәеит. (Базала иахь). Базала‚ Кәакәана абра ҵәыцақәак ҳзааникылааит, ушԥахәаԥшуеи?
Базала. Ибзиами‚ дад‚ иаҭахыми, иаҭахыми... Ех‚ шәара саншәықәлаз...
Африкан. Уара утәы иакит‚ Кәакәана, шьҭа шаҟа уҭаху ыжәла.
Кәакәана (дҿаԥха-ҿаччо). Ус иансыдышәҵа, мап скуам.
Заур ахмаҷыр азн аҩы Кәакәана изҭеиҭәоит. Кәакәана аныҳәаҿа шьҭихуеит.
Ара еидгылоу неиҩымсрада нцәахәык-нцәахәык дҳамоуп, нцәахәыс иҳамоугьы ҳаиҳабацәа роуп. Иаҳныҳәап ҳаиҳабацәа, адунеи ҳақәзырԥшыз, аԥсҭазаара ҳазҭаз... Анамыси ауаҩреи згым‚ хшыҩла иҭәу ҳашлацәа!
Идгылоу рнапқәа изеинырҟьоит.
Ирыгымхааит агәамч‚ агәабзиара, ашықәсрацәа! (Адамыр иахь днаԥшны.) Абри сыхмаҷыр сзыжәны сҟалозар, ҳасас ухаҵкы‚ избоит убахҵәаӡа ушгылоу, уара уахь сиасуеит.
Еилагылоу ахацәа уиашоуп, уиашоуп ҳәа рыбжьқәа ааиларԥсоит, анапеинҟьарақәакгьы ааҟарҵоит.
Адамыр. Кәакәана, ухаҵкы‚ усзыразны уҟазар‚ абри ҳазхагылоу ачеиџьыка пату ақәуҵозар, исзу
мун абас‚ ана‚ аҭацалахь ҳахьнеизгьы Заури сареи ҵәыцақәак еидаажәылеит...
Ақсент. Ҳаи‚ ас шԥоуҳәо, Адамыр‚ адауаԥшь еиԥш игылоу арԥыс‚ ҳхыбаҩцәа рныҳәаҿа мап ацәукыр иагьхьымӡӷупеи... Излымшо, иззымжәуа даабар дауыҳамдырхуа.
Африкан. Суқәшаҳаҭуп, Ақсент‚ ҳаиҳабацәа рныҳәаҿа ҳамжәыкәа, ишԥаҳамжәуеи... абриак ҳзаанкыл‚ Адамыр ухаҵкы‚ нас уара ишуҭаху.
Адамыр. Абысҟак анахышәҳәаа, иаажәг‚ сагозаргьы изжәуеит.
Ахмаҷыр наидыркуеит.
Дабатәи махәалахьоу иҳаднагалаз шәымҳәарц азы‚ саалаган иҭыркәкәаны изжәуеит.
Кәакәана. Ҳаи‚ ухаҵкы ҳцеит‚ Адамыр... Егьа умҳәан аҽы жәлала иҩуеит рҳәоит...
Адамыр. Кәакәана, уара жәалыԥшаахла ҳаиҳабацәа урықәныҳәеит, сара уи еиӷьны исызҳәараны сыҟам азы‚ иуҳәаз амин ақәзааит, иҳагымзааит ҳаиҳабацәа бзиахәқәа, раԥхьа Базала днаргыланы. (Ажәра далагоит, хәыҷы-хәыҷла иҭыркәкәаны ижәуеит.)
Уаҟа игылоу ахацәа‚ Адамыр агәаҳәареи агәамчи ирҭаразы, еиҳа-еиҳа рыбжьы хагало «ҳо‚ ҳо‚ ҳо» ҳәа иҩыжәра иацхраауеит.
Заур. Аишәахь уааскьа, акы унацҳа.
Иаацәырҵуеит Ԥоҭеи Авдениеи, Аполлон дрышьҭаланы даауеит‚ абыз ҩызӡа хылԥак ихоуп, илақәарҟынӡа ихаршьшьны.
Ԥоҭа (ашәаны иаацәыригоит). Уаа‚ рада‚ рада! Абгахәҷы аԥҳәыс даанагоит...
Авдениа (еиҳагьы ибжьы рдуны). Абгаду кылԥшуеит...
Игәырӷьаҵәа еибарччоит, лаф бзиак ҳҳәеит ҳәа.
Кәакәана (Ақсент иахь инцәыҵакшәа). Абгаду ари уара уоуп‚ Ақсент. (Ибжьы ҭганы.) Ԥоҭеи Авде
ниеи хәарҭаԥшь змам роуп... (Заур иахь днаԥшны.) Ишаабақәо иҟаӡам‚ аҩсҭааразгьы уа иҟоуп‚ арҭ уашьцәа.
Заур. Арҭ рҩызцәа аишьцәа змоу‚ ма изуацәоу, абаагәара иҭоу ҳарҩызоуп... Абар зегьы бзиа иаабо‚ думбар ззумуаз умаҳә Аполлонгьы.
Адамыри Аполлони рнапқәа еимырхуеит.
Адамыр (иблаҿы дшымааиз убоит). Сара саҳә-шьа иалылхыз дыҟәнысшьар сиашахом. Аԥшра акәым иҟоу‚ агәаҭоуп. Гәыла еилибакаар насыԥ рауеит хымԥада.
Ақсент. Араҟа ирҳәахьеит еиԥш, ауаҩра злоу‚ зҟазшьа бзиоу‚ зчеиџьика ҭбаау ҳҳаблаҿы акәым‚ ҳқыҭа Бгыӡрыԥшь ахи аҵыхәеи еимударгьы ҽаӡәы дузыԥшаараны дыҟаӡам.
Аполлон (ибжьы мырдуцәакәа). Иҭабуп, Ақсент‚ уанӡа сыҟамзаргьы... ухы абзиара аҟнытә иуҳәоит.
Африкан. Араҟа уара узлаҟам, ҳара акгьы ҳҳәаӡом.
Базала. Дҭынчцәоуп, дад‚ дҭынчцәоуп... Аполлон сара сахь дымцаӡеит, изакәу сыздырам аха...
Заур. Ԥоҭеи Авденеи роуп уара уҟазшьа змоу‚ Базала‚ амца иақәуҵар ибылуам, шаҟа еилҟьеилӷәыцәқәоу умбои?
Базала. Ирзууеи рҵара рзацымҵеите. Иумбои уара аҵара ду уҵан аҿар рааӡара уаҿуп‚ пату уқәуп‚ ҳажәла ҭызго уараӡә заҵәык уоуп‚ схәыҷқәагьы ааувагылар ибзиамыз.
Заур (Ԥоҭеи Авдениеи рахь). Арахь шәааскьеи. (Иааидирӷәӷәалоит.) Шәымшәан, ҳаԥхьаҟа заочно еиҳау аҵараиурҭа шәҭасҵоит, ус иӡбны исымоуп.
Кәакәана. Аҵара шәызҵару уара?
Заур. Ҳаи‚ ишԥоуҳәои, арҭ рҩызцәа роума‚ ҳара ҳауниверситет аҿы аҵара зҳарҵо!..
Ԥоҭа. Заур‚ сара ауниверситет сҭахӡам, агосхор салаҵа‚ уа ашәа сҳәалоит зынӡаск иркьыкьны.
Авдениа. Сара «Шьараҭын» сҭахуп. (Дкәашоушәа инапқәа ҟаҵо.) Сықәгьежьааны скәашалап.
Адамыр (даалҟьаны). Саб имаҿоуп, абарҭ аишь-цәа зегьы ишшәеиӷьу, ааи‚ ааи... Аполлон игәырӷьара згәырӷьароу дара заҵәык роуп‚ егьырҭ‚ акрыфара-акрыжәра шәахашәалом. (Ибжьы даҵасны.) Иабаҟоу ашәаҳәара, иабаҟоу акәашара? Ас аҭаца дахьаарго кәашароуп, шәаҳәароуп, хысроуп иҟоу. Амырзакан шәҳаблаеы уаҩы имаӡамкәаны дыҟоума, Базала ԥилҭак иҩны изкнаҳамкәа дажәыма сеидроу, ицназгоз ашәарыцаҩ ҳашьхақәа дрымбацызт шәымҳәаз...
Базала. Дад‚ ари ҳасас игәамԥхаз арбану?.. Ишәасҳәо жәдыруама, аԥшәма бзиа, дад‚ асас игәы нимырхароуп. (Адамыр иахь.) Уиашоуп, дад‚ уиашоуп... ус ами‚ ус ами...
Африкан (ибжьы ныҵакны). Ҳаи абааԥсы, ари иижәыз илымскәа дыҟам... Кәакәана уаҳа идумцалан.
Ԥоҭа. Амырзакан ҳара иҳамами, уажәыҵәҟьа иркәашо арахь ишәзаазгап.
Авдениа. Сара баба ишәақьгьы аҭуан илбаазгап.
Заур. Авдениа, ашәақь шәаҟәыҵ, шәаламкьысын.
Аишьцәа игәыргьаҵәа, «ҳаи!»‚ «ҳаи!» ҳәа рыбжьы ҭыганы рхы ыркәашо ицоит.
Базала (иҷкәынцәа ирышьклеиҳәоит). Шәабацои уара‚ ара аҩы шынаҳатәу шәхашҭыма? (Изаҳауа дабаҟоу иҳәарашәа инапы иҟьоит).
Адамыр. Сымаҳә‚ Аполлон, уԥхамшьакәа арахь уаасыдгыли... (Инапы кны дааихоит.) Иудыруаз, уара уҟнытә саҳәшьа лгәы нханы дыҟоуп ҳәа анаасаҳа, уусқәа шыбааԥсыстәуа. Сара саҳәшьа аҵыс ашьапы ахьыԥҵәо здыруа дреиуоуп, ллеишәагьы ҳаӷеимшхара, уара уабжьагарақәа лҭахны ҳәа дыҟаӡам, иуаҳама исҳәо?!
Аполлон. Исаҳауеит, аха сара уи ллакҭагьы сҭамԥшыц макьана... шәаламган шысҳәоз...
Ақсент Аполлон ивара днацәхасын иажәа ааникылоит.
Адамыр. Ауаҩы идырразы ԥуҭк аџьыка ицуфароуп рҳәеит. Шәеибабап, шәеибадырп, шәыхшара шәыҵагылап. (Игылоу рахь.) Исҳәо иашами, аҩызцәа?
Ииашоуп, ииашоуп ҳәа иааиларыԥсоит.
Африкан. Амшә иакыз баба иҳәеит.
Заур. Уара аҩыжәра заанышәкылеи? Африкан, ишьҭыхи ахмаҷыр.
Ԥоҭеи Авдениеи иҳақьԥсықьуа иаакылсуеит. Ԥоҭа амырзакан икыуп‚ Авдениа – ашәақь.
Базала. Иалухузеи уара ашәақь? Ашәақь ҩысҭаауп, амашәыр ацуп рҳәоит... Заур‚ имхи удинаныс.
Заур. Арахь иаасырки, уара.
Адамыр (днаиԥыҩланы). Аџьабаа уаламлан, Заур. Арахь снапы иарки‚ арԥыс. (Иааимхны инарҳәы-аарҳәны дахәаԥшуеит.) Алҩақ иаганы иҟоуп. Апотрона ҭаӡами? (Ихаршаланы дҭаԥшуеит.) Еиқәшәоуп. Аҳы, шәак аацәыржәга, сара аҟәҟәаҳәа ахысра салагоит.
Ԥоҭа. Раԥхьа ацәҟьара уеихсыруеи, ишхысуагьы умбари.
Заур. Адамыр‚ акы еиԥшымкәа суҳәоит арахь исыҭ. Ари ҭымҟьеижьҭеи иԥжәаргьы ҟалоит. Базала ари аникыз шьҭа иагьигәалашәом.
Базала. Ахәыҷқәа ахьажь аладыршәоит ҳамхы ианачычалак.
Адамыр. Сара ус сыжәбоит аха зеиӷьадыҟам шәарыцаҩуп. Аҵыс абла ҭысыцҟьаауеит иаасгәаԥхар. (Акгьы зным саанк Ԥоҭа инаииркуеит.) Абри иусыркыз абна иганы аҵла ашьапы исзадҵа унҩахашәа... Ахысшьа закәу нас ишәсырбап...
Ԥоҭеи Авдениеи ацәҟьара кыдырҵарц еибарыҩны ицоит. Дук мырҵыкәа «икыдаҳҵеит, икыдаҳҵеит» ҳәа асценахь ианаагьежьуаз, Адамыр ишәақь ирҟаҵы-мыҵуа ишикыз‚ инапы инықәырсны иаразнакы дхысуеит. Ахысбыжь инақәырццакны Ԥоҭеи Авдениеи наҟ-ааҟ еизҟьа ҿыцха
инкаҳуеит. Еилагылаз иааилаҭыруеит. «Ҳаи‚ ҳаԥсында! Ҳаи‚ иҟалазеи» ааилдыргоит, инаҭрысны Ԥоҭеи Авдениеи инархыххуеит. Ишәаӡыӡаны, ииҩуа иаацәырҵуеит Асҭанда, Аида‚ Флора. Абас иааилаҭыруан еиԥш‚ «ҳаит!» «ҳаит!» ҳәа Ԥоҭеи Авдениеи иҩаҵԥоит иргәаԥханы иччо.
Ԥоҭа. Шәзыршәазеи ари аҟара уара!?
Авдениа. Аҟәыд акәын иахаԥсаны иҳамаз... руак ӷәӷәала исӡывасит аиашазы. (Иган ибыӷуеит.)
Базала. Ҳаит‚ шәара ацәикқәа, хашԥашәыршәеи, аҽадақәа.
Адамыр. Шәыԥшыруазеи уара‚ ани асаан ицыцхашәа ишызгаз шәымбаӡои?
Заур. Уара Анцәа ииныҳәаша, шаҟа ҳнеилыԥсааз удыруандаз!
Аида (Адамыр иахь). Иумжәызааит, уара!..
Адамыр. Иагьызжәит, иагьысфеит, арҭ рҩызцәа ауаа нагақәа уанрықәшәалак, уаҳа иамуазаап. Аҳы, саҳәшьа, баргьы бҭацара аакажьны бхаҵа бҽааидкыл. Ахәа анеиҿарыԥсоз аамҭазы ҳанхом Анцәа иџьшьаны... Ацивилизациахь шәхы шәырха рҳәеит. Аполлон, сыла ишабо саҳәшьа уналывагылар сҭахуп. (Аполлон Асҭанда лахь днаигәҭасуеит.) Мамоу... шәхеибарҭәаауеит сгәахәуеит, ус сылақәа исдырбо... (Илақәа хҩаны ихы наҟ-ааҟ иааиҟьоит).
Асҭанда (Аполлон тәамбашақә днаихәаԥшны, лыбжьы мырдуцәакәа Адамыр изы). Сыԥсындаз, ари зынӡаск дагаӡазаап, имаҳәҵәҟьа дизеилыргом.
Флора (Асҭанда лахь). Быбжьы ҭыбымган, бабхәа дахьтәо бымбаӡои?
Адамыр. Аҳы‚ шьҭа амырзакан шәааха арахь. иабажәгеи амырзакан?
Авдениа. Уажәыҵәҟьа, ара искыми... (Амырзакан Базала инаииркуеит.) Баба‚ аркәашага ҳзарҳәеи, аркәашага.
Базала амырзакан длаха-ҩахоит.
Базала. Ҳаи‚ ацхь рылалааит, ари аҳәынаԥқәа икылжәжәа иргахьазаап‚ аԥсыԥ ҭалаӡом.
Базала иажәа алгаха иамраӡо Заур «Уаридада» аацәыригоит, ахацәа ашәа ицҳәара иалагоит, ус ишнеиуа, рнапқәа еинҟьо аркәашагахь ииаргоит. Иаразнакы Ԥоҭеи Авдениеи еицлабуа икәашо инықәлоит, урҭ ирыцкәашоит Флореи Аидеи. Адамыр ишәақь агәҭа кны‚ инапқәа ганха еиҵыхны икәашо дрывакәашоит дырхыкәшо. Асҭанда иҟоу агәырӷьара далахәӡамкәа, лылаԥш идырхаланы Ақсент дизԥшуеит. Аполлон Асҭанда ивара леирханы, ихы шьҭацаланы ҵаҟа дыԥшуеит.
Аԥарда
Ахәбатәи асахьа
Ӷәеихасала иҟаҵоу аҩны аган аабоит‚ аԥенџьар ахьҿоу ала. Аԥенџьар абжеиҳара иҩаганы акыдыршәыла кнаҳауп. Аҩныҵҟа агазцәашьы шарку убарҭоуп. Ҵхыбжьонуп. Амза зны аԥсҭҳәа ишнавало, даҽазны ишнавҵуа ҩашьом. Асцена зны ижәпаӡа шәшьык нахылоит ус ишыҟоу инхылашаауеит.
Ԥоҭеи Авдениеи аччара рзаанымкыло, еишьҭаланы, ирццакны асцена иаақәлоит. Ԥоҭа ԥшьшьапык зҵоу аҟәардә икуп‚ Авдениа – аҷҟарапат. Аԥенџьар иазааигәахоит. Ԥоҭа аҟәардә наиргылоит, нас днықәгыланы аԥенџьарахь аԥшра далагоит.
Авдениа (дгәырӷьацәа). Иҳәалеи, исаҳәалеи арахь.. Иҟарҵои, изҿузеи?
Ԥоҭа. Макьана акгьы иаҿӡам‚ аҭаца лхала лоуп иҟоу.
Авдениа. Избан уара!.. Аполлон дылцәыбналама... баша кәапеик азна аҩы ҳцәижәыма сыҽсырхаҵоит ҳәа...
Ԥоҭа. Уаангыли, уаангыли, ашә нцәыҵрааит уажәы.
Авдениа. Хәылеикааит, ҵиҵу ҟаиҵома, ашырҳәа дыҩнамлои.
Ԥоҭа. Уаангыли уара...
Авдениа. Дыҩналама?
Ԥоҭа. Дыҩналеит.
Авдениа. Нас дызҿузеи?.. Шьҭа сара сықәыргыли.
Ԥоҭа. Уаангыли зны. Еиҭах сшеиҳабу ухашҭуеит.
Авдениа. Усҟангьы усԥыҩлеит... нас сҿы раҳаны абас сухәаԥшлома?
Ԥоҭа. Ԥшьшьала, уара‚ убжьы думырҳан... Аҭаца иҟалҵо сзеилыргом, лҽыркьаҳәноуп дышгылоу, зынӡаскгьы дихәаԥшӡом.
Авдениа (диҳәоит). Иаа... иаа... шьҭа сара сықәыргыл.
Ԥоҭа. Унаскьа, скоумыжьын. Уаангыли... уаангыли...
Авдениа. Шьҭа иузхоуп, саргьы избар сҭахуп.
Ԥоҭа. Иубои‚ ишьҭамлаӡаци...
Авдениа. Аҭаца аҽеилыхра далагозар арахь улбаа‚ улыхәамԥшааит, иԥхашьароуп. Ԥоҭа‚ иуаҳама исҳәаз? Изҿумҭуеи уара? Убла кыдзырхалаз арбан?
Ԥоҭа. Аҭаца лхы лнапы адкыланы дгылоуп, Аполлон дааҩналеижьҭеи деиҭамҵыц. Дшанхеит ҳәа сыҟоуп.
Авдениа. Дыԥхашьоит, уара‚ дыԥхашьоит, уаҳа акгьы узеилымкааӡои?.. Аполлон дызҿузеи?
Ԥоҭа. Акаруаҭ дықәтәаны изиацкқәа ишьихыр иҭахуп‚ арахь ишьыҵуам.
Авдениа. Иаба ишьыҵуеи, мчыла ишьиҵеите... иара итәу џьушьома... Шьапдуқәак иҵахыуп...
Ԥоҭа. Ҳҭаца акы леиҳәақәеит, аха исзеилмыргеит.
Авдениа. Лара иалҳәазеи?
Ԥоҭа. Рыбжьы саҳаӡом, уара. Лҿы еихылхуа сымбеит. Ус дышгылац дгылоуп.
Авдениа. Ҳашьа дзышьҭамлеитеи, нас дабацари... Уажәыгь изиацкқәа изишьымхӡаци? Фло
ра лами изхароу... иушьумҵар ҟалом, иушьумҵар ҟалом ҳәа дыхҭалкын... нас‚ дабанӡанеихьоу?
Ԥоҭа. Имч ақәымхазт, дрыхәаԥшуа дтәоуп.
Авдениа (дигәҭасуа далагеит). Шьҭа иузхоуп. Ишԥа соуҳәаз... зны сара срыхәаԥшлап, нас уара урыхәаԥшлап, убас еимаадалап умҳәаз? Ари аҷҟарапат ахы сзаанкыли, сықәлоит. (Аҷҟарапат азыбжаранӡа дықәлоит.) Ҳаи‚ иманшәаламкәа сықәлеит, ас ишысҭаху избарҭаӡам, баша сыхәда ҵәиит. (Дылбаауеит.)
Ԥоҭа (Аҟәардә дылбааны). Уқәгыл‚ уқәгыл‚ мамзар уеилагар ҳәа сшәоит.
Авдениа (аҟәардә дықәгыланы аԥенџьарахь аԥшра далагоит). Уа уара ахәылашша... ари изишьымхызт ус аиарҭа иҽықәиршәит.
Ԥоҭа. Шьҭа аҭаца илыԥсыхәозеи, дабашьҭалои уаха?
Авдениа. Уцаны баба иоуҳәаруеи, уара‚ ԥсыхәак рзиӡбып.
Ԥоҭа. Шәара иалыжәдыраауеи иҽеилымхӡакәа дышьҭоу-дышьҭаму ҳәа дсазҵаар ишԥаиасҳәари?
Авдениа. Дгылеит, дгылеит... еиҭах ишьхра даҿуп.
Ԥоҭа. Аҭаца уажәыгь дышгылац дгылоума?
Авдениа. Аԥышәырччара даҿушәа збоит уара, хымԥада Аполлон дихыччоит.
Ԥоҭа. Иуҳәо закәызеи, дмааицкәа ихыччара далагазар, ари иаабахьоу дреицәазар ҟалап.
Авдениа. Ари егьырҭ раасҭа деинаалоушәа збоит‚ ллеишәагьы ус иҟазар здыруада... Уаагыли, уаагыли... иара иахь днаскьеит... уԥши... уԥши, изиацк аанкыланы ишьылхырц даҿуп... (Иаалырҟьаны ччараха исуеит).
Ԥоҭа. Узырччо арбану? Унаскьеи, шьҭа сара сықәыргыли.
Авдениа. Уаагыли уара... уажәоуп санықәлаз. (Еиҭа ччараха исуеит.)
Ԥоҭа. Асҟак узхыԥсаауа арбану‚ саргьы избар сҭахуп. Ари аҷҟарапат сызки... (Дықәлоит.) Уа шәиу-шәиу! Уажәыгь ишьхра даҿума!? Арҭ уаха изышьҭамлеит излазбо ала... Уара узхыччооз мшәан!
Авдениа. Лымч еибыҭаны изиацк данаха‚ иҽизнымкылазт дыҵлырԥеит... Еиқәаҳарц аҷык-аҷык ауп ирыгхаз. (Дамхаччоит.)
Ԥоҭа. Ишьылхит, ишьылхит... Анцәа иџьшьоуп.
Авдениа. Аҩбатәигьы ишьылхит, уара! Иаразнакы ишԥаишьҵи ари ак!.. Иарма шьапы еиҳа идуузма? (Дыччоит.)
Ԥоҭа. Уааҟәымҵӡакәа ушԥаччо, уара? Ҳарбоит, уара‚ ҳарбоит.
Авдениа. Знык ишьҭаландаз... аҽеилыхра шаҟа иадхалазеи...
Ԥоҭа. Сааԥсеит, аҵларкәыкә еиԥш ара уаҳа сызкыдтәалом. (Дылбаауеит.) Уара исаҳәала... иумаҳаӡои? Уажәы изҿузеи?
Авдениа. Изҿыхузеи, изҿыц...
Ԥоҭа. Ишԥа‚ аиарҭа ицәыҵалахьоума? Сара снарԥши...
Авдениа. Уԥшыз... игалифеи ишьхра даҿуп.
Ԥоҭа. Игалифеи иара ихала изишьымхӡои? Ани кәапеик азна аҩы иаҳцәижәыз дҟьатаӡа дагеит ҳәа сыҟоуп.
Авдениа. Анцәа иџьшьоуп... инармеиқәа ааԥ-шит.
Ԥоҭа. Иабатәи нармеиқәоу уара‚ аԥхын агәҭаны!
Авдениа. Уахада еибабахьоу џьушьома, дылцәыԥхашьоит, уи уара иабаудыруеи.
Ԥоҭа. Уара даараӡа издыруа уакәхап... Улбаа‚ улбаа...
Авдениа. Анцәа иџьшьоуп, шьҭа дышьҭалҵар здыруада... ахыза наҟ иныԥхьалыршәҭит... оҳ гәы-шьа... дышьҭалт, дышьҭалт.
Ԥоҭа. Инармеиқәа ишьимхӡеи?
Авдениа. Дҟьантазӡа деилылхрызма?..
Авдениа. Уаха аԥхӡы дагарц дыҟами...
Авдениа. Нас иԥҳәыс дшылбоз дҳәынтаҟьаӡа дышьҭалозма. Уара аԥҳәыс данааугалак ишԥаҟауҵои?
Ԥоҭа. Ишыҟасҵоу алухи‚ баба макьана ҳаԥҳәыс аагара дақәшаҳаҭыми... Уажәшьҭа аҭаца лымаҭәақәа лшәылхуазар акәхап. Улақәа ркьаԥшны уахь умԥшыкәа шьҭа арахь улбааи... Аҽеилыхха лыҭи‚ уара.
Авдениа. Лара сылбо џьушьома?
Ԥоҭа. Агаӡа‚ уара думбои... Думбарц азы заа улбаа‚ нас ианышьҭалалакь, ахыза ианцәыҵалалакь...
Авдениа. Уа‚ уара! Аполлон аҭӡамцахь днаҳәит... изқәа леирхоуп.... дқәацаӡом, дыцәара дыҟоуп!
Ԥоҭа. Иуҳәо закәызеи, Аполлон иакәым‚ уаха ҳара ҳзыцәараны ҳаҟоума... Аҭаца аҽеилыхра даҿызар, илақәа ҭызза дызлыхәамԥшит... иҟоу удыруама, уаргьы арахь ункаԥеи шьҭа. (Диханы дылбааигоит.)
Даацәырҵуеит Базала. Асцена аҵауылара аганахь иҽааникылоит. Дхарахаԥшуеит.
Базала (ажәҩан даҵаԥшуа). Амза аҭәымҭахь инеихьазаап... аӡаӡагьы аҳәарц иҟоуп... ас мацара ицар‚ ҳаурақәа бзиахароуп... Ҳҭаца хәыҷгьы чара хпыҿк лзаауроуп ҭагалан. (Днаскьаны аӡкаҭәара далагоит.)
Ԥоҭа. Уԥши‚ бабацәҟьагьы уаха дзыцәом.
Авдениа. Уи дыцәаны дааԥшхьеит уара‚ абас изхара дыцәаны еиҭах ацәа иҽеиҭоит, уажәоума данубаз!?
Ԥоҭа. Убжьы рхәыҷы‚ мамзар иаҳауеит.
Авдениа. Дарбан изаҳауа, бабоу уара?! (Дыччоит.)
Базала. Дарбану уа ицәажәоу?
Ԥоҭа. Иуасымҳәаз, Авдениа.
Базала. Ақсент уоума‚ зыбжьы саҳауа? Иууеи ара аҵхабжьон? (Днаскьоит Ԥоҭеи Авдениеи рахь.)
Ԥоҭа. Ҳара ҳауп‚ баба‚ Ԥоҭеи Авдениеи.
Базала. Шәарбану зышәҳәа? (Дынрыдгылоит.) Ҳаит‚ иабихәац, шәара шәоума? Шәызҿузеи нас ара‚ шәзышьҭамлаци?
Авдениа. Амза ҳарцәом... Уԥши, игьагьаӡа иахькыду?
Ԥоҭа. Уажәыҵәҟьа аԥҭа иавалеит, аха нас еиҭах иавҵуеит....
Базала (иҷкәынцәа ирҳәаз изеилмыргеит). Мамоу‚ дад‚ уаҵәгьы абас амш бзиахоит, ари аӡаӡа иаҳәоу‚ макьана ҳаурақәа ирызхоит. Шәаала аҩныҟа, шәыцәар, шәаҟара шәыцлап.
Авдениа. Ҟоҳ‚ уаҳа ҳабаугари, акаруаҭгьы ҳазкәамеи...
Базала. (Аҟәардә днахҟьашоит). Ари ара иаазгеи, уара‚ ари аҷҟарапатгьы иабашәҭаххеи аҵхабжьон... Ҳаит, шәара аҩсҭаацәа, цәиккрак шәаҿын хымԥада... Арахь шәсаԥыс... ашарахь инаскьеит ишәымбаӡои?
Ԥоҭа. Унеила‚ баба‚ унеила‚ ҳаргьы ҳушьҭалоит.
Базала иҿынеихоит. Ԥоҭа аҟәардә днықәԥалан аԥенџьар ахь аԥшра далагоит.
Авдениа. Иубои уажәы... иааԥшуоу, мамзар ицәахьоу?
Ԥоҭа. Уаангыли уара‚ иаразнакы цқьа исзеилыргом.
Авдениа. Изакәызеи иузеилмырго... арахь сара сырԥши. (Аҟәардә дылбаарц дигәҭасуеит.)
Ԥоҭа. Исараӡа, уара‚ исараӡа.
Авдениа. Шаҟа уԥсы цәгьоузеи...
Ԥоҭа. Уара абыржәы Аполлон ихәда абжьы умаҳаӡои?
Авдениа. Дышԥацәоз, уара!? Шьҭа ҳҭаца хәыҷы илыԥсыхәозеи?
Ԥоҭа. Дыреыхатәуп хымԥада. Иаҳхәыцри, Авдениа?
Базала акыр дцахьаны дхынҳәуеит Ԥоҭеи Авдениеи рахь. Изҿу ибоит.
Базала. Ҳаит‚ шәызҿу закәызеи... иаашәымхәыцуа акгьы шԥаҟам... арахь шәиас... шәхәыҷқәоу џьышәшьоума?
Ԥоҭеи Авдениеи раб иахь инаскьоит, аҟәардәи аҷҟарапати ркуп.
Авдениа. Уиашоуп, баба‚ ҳарҭгьы шьҭа ҳхәыҷқәаӡам.
Ԥоҭа. Иазууеи, шәсабицәоуп ҳәа аӡә даагаргьы ууамеи.
Базала. Ани аҩнду ҳазҿу ҳаналгалак, шәаргьы аӡәаӡәа шәаарыхап, дад‚ уажәы иаажәгеит ҳәа иабажәго, рышьҭаҵарҭаҵәҟьа шәоуамеи.
Авдениа. Ус анакәха, аӡәгьы дышәзаагом уҳәар, иаҳмаҳаи...
Ԥоҭа. Ус сара сақәшаҳаҭым. Ари аҩны ҳазмыргыларгьы ҳара аӡәгьы дааҳамгаӡои, нас?
Базала. Ҳҭаца хәыҷы‚ дадраа‚ аԥара-ашьара змоу аӡә лакәзаап, лассы ҳаҩнгьы ихан хьыҵәцараханы илыргылараны дыҟоуп‚ усҟан шәаргьы аҳәсахәыҷқәа аажәгап.
Авдениа. Иашаны иуҳәома, баба?
Базала. Саб иԥсаныс... Шәаала‚ дад‚ шәаала...
Рыбжьы митәык иҭымгакәа, ркәашагашәак цәырганы ишьацәхыртәуа, игәырӷьаҵәа, Базала ишьҭаланы рҿынархоит.
Афбатәи асахьа
Уажәраанӡа иаабақәоз ахыбрақәа рҿы нарҳәны игылоуп‚ иара убас иаҳбарҭоуп ахҳәара иаҿу аџьықәреи мхы. Асцена абжаракахь иқәгылоуп икахәхәа-кахәхәа иҟоу алҵлақәа ҩба.
Ибӷа ларҟәы-ларҟәуа, аҟәарҟәар кны даацәырҵуеит Ақсент‚ уи иҭыԥ ныԥсах-ааԥсахуа аҟәарҟәар абжьы наиргалоит, аҵыхәтәан аҵлақәа руак ашьапаҿы иҽнавеикуеит. Асҭанда лгәы кыдгыланы дшыҟоу мҩашьо, лыбжьы ҳаҳауеит.
Асҭанда (асценахь дааиаанӡа). Абгақәа ирфаша‚ еиҭа аанда ԥнамжәакәа иҟам. (Асцена даақәлоит.) Аандамкәа... фархьла иҟаҵоу акамбашь мхҭала иазаанкыло иҟоума? Иабаҟоу мшәан‚ избаӡомеи! (Днаԥшы-ааԥшуеит, днаскьа-ааскьоит.) Азхара ыфаны ижаҳәо џьара итәамкәа иҟам. Ахацәа аҩны ианахым иадыруеит ҳәа сыҟоуп. Ахацәа сҳәахит иааумгои ахацәа...
Ақсент (ибжьы ирҟәымшәышәны, иларҟәны). Асҭанда!
Асҭанда (иааџьашьаны). Аӡәы сыхьӡ иҳәазшәа!
Ақсент. Асҭанда, сбыҳәоит быбжьы ҭыбымган...
Асҭанда. Уарбану исацәажәо!? Аԥсцәа сыркыма, мшәан!
Ақсент. Бысцәымшәан, Асҭанда, цәгьарак сгәы иҭаӡам... (Аҵла даавҵуеит.)
Асҭанда. Диид! Ари уара уоума‚ ала! Ара иҟоуҵозеи!?
Ақсент. Асҭанда, сбашьапкуеит, иҟалозар ажәак сараӡа...
Асҭанда. Ажәак иузымҳәаз арбану... уара уаҳа ҳәатәыс иумоузеи, анамысда.
Ақсент. Ибҳәалакгьы сықәнагоит... исхарам акгьы ыҟаӡам... сара ибзианы беилыскаауеит, Асҭанда... агха сыхьит...
Асҭанда. Нас‚ абри амхурсҭа агәҭаны аума аҭамзаара сзыҟоуҵарц ахьуӡбыз? (Иҟәарҟәар лылаԥш анақәшәа...) Диид! Ари иуку аҟәарҟәар акәызма сара сызжьоз! Убри уара уакәын изхаҵатәыз, адунеихаан иузхымхуа... Арахь сышҟа умааскьан... умааскьан ҳәа уасҳәеит... Уанеиҭаҵ, Ԥоҭеи Авдениеи сышрыԥхьо удыруаз.
Ақсент. Асҭанда, маҷк быԥсы ааивыга, ҭынч сбацәажәарц сҭахуп‚ хазынак басҳәозаргьы быздырамеи.
Асҭанда. Исоуҳәарц иуӡби‚ сыԥсҭазаара игьамадан иқәзырхаз уара. Аполлон сиҵхны сугарц ақәумкызааит?
Ақсент. Убас ибшьаргьы ауеит‚ Асҭанда. (Лнапы днамцасны иааникылоит.) Банызба аҽны инаркны сшьара сықәҟьеит, аиаша бҭахызар... Аполлон бихызбаауеит
Асҭанда (лнапы имжәо). Унаскьа наҟ‚ сара уаҳа сузжьараны уҟаӡам.
Ақсент. Избоит схы шеилаԥсо... ба быда хәыцырҭак сымамкәа адунеи сықәхеит. Сара бара быда схәарҭам... Мап сцәыбымкын... (Ашырҳәа лнапы дааханы дааигәыдиҳәҳәалоит.)
Азнык азы Асҭанда лыҽлырххоит, димпыҵыҵырц лҭахуп.
Асҭанда. Соушьҭ уара аԥхамшьа... сцәа ԥуҽырц уаҿуп... избоит сызҭагыло шудыруа... акгьы узалхуам. (Лыбжьы рдаданы.) Акгьы узалхуам...
Асҭанда дынхьадышьшьны инапаҿы даанхоит. Ақсент асаара днышьҭеиҵоит. Дшәаны дыҟоуп‚ илыхьыз издырам, иҽыларҟәны дылхоуп.
Ақсент. Асҭанда! Асҭанда, ибыхьзеи... бааԥшы... сара цәгьарак сашьҭамызт... Абас блаӡара шыҟамыз сзымдырит... (Инапала лхы-лҿы еиԥхьишьышьуеит.) Бшаҳәшаҳәуа быҟәоушәа збоите... ҩысҭаарак иазҳәазар... (Лапхьатәи лҳәынцәрақәа рԥыртлара далагоит.)
Асҭанда ашырҳәа лызқәа даахықәтәалоит.
Асҭанда. Ох‚ гәышьа! Сеибго џьысшьоит...
Ақсент диргылоит.
Ақсент. Асҭанда, блахаҵ мгьажьыкәа быҟам. (Инапы лхахәы иналишьуеит‚ лыхәда‚ лыжәҩахыр
инықәишьуеит.) Быԥсы ааиҭак‚ бшьара бықәлап. Бҽаарҭынч... бҽаарҭынч... ҳаизыразымхар ауам... сара избоит‚ Асҭанда...
Асҭанда (иаалырҟьаны Ақсент диҿасуеит). Абри умаз иахьала... Ҳаизыразымхар амуазар... уца ус узышьцылахьо рахь. (Ашырҳәа даагьажьны ддәықәлоит).
Ақсент (иӡамҩа ааишьашьын, дааникыларц дналышьҭалоит). Сара бара бзы сыҟазаауеит, абри бдыруазааит, ас скажьны бымцан‚ исызбамҳәаз рацәоуп...
Асцена гьыжьуеит. Уажәы ахыбрақәа рҿаԥхьала иаабоит. Аӡәы лҿыҭбжьы гоит.
Абжьы. Уаа‚ Ԥоҭа!
Ааҭгылара.
Авдениа уҟоума?
Маҷк ааҭгылара.
Ԥоҭа сымҳәеи? Шәабацеи зегьы... шәыхҵәама, шәыхҵәааите.
Асҭанда даацәырҵуеит, лышьҭахьҟа Ақсент дмага-маго ааира даҿуп.
Ақсент (абжьы шиаҳаз дааҭрысуеит). Ари хымԥада Анҭика лоуп‚ дабаанагеи ианакәым – ҭачкәым ҳәа. Сылбар‚ ҳаӷеимшхарахоит... Асҭанда, сара сцар еиҳа еиӷьуп. (Ишьҭахьҟала деиханы дцоит.)
Асҭанда. Аҩныҟа даасыԥхьаз џьушьап... уахьымаара уцеит... Арахь ӡәыр ҿыбҭызма?
Абжьы. Аа! Аҭаца хәыҷы дыҟазаап...
Анҭика дааиуеит.
Сыбжьы цеит ишҿысҭуаз... Бабамаз аҭаца хәыҷы бжьык бмаҳауа? Бхала банаанха, быгәҿыӷьра бхыбгозма?..
Асҭанда. Саҭабымҵан, аха ас исацәажәо бара бызусҭда? Сара иахьада бсымбац, бысмаҳац!
Анҭика. Аа... сыбзымдыруазаап... нас ҳаибадырп. Сара Анҭика соуп‚ ибаҳауама, Анҭика. Даба бара уаҩҵас бхы аасырбеи... хазынараҳәа акгьы быдызбалом...
Асҭанда. Анцәа уаҳзылԥха, бызусҭада уажәы ара иаасызкашәаз ахәшьара сыҭо?. Иарбану сара сҿы усс ибымоу?
Анҭика. Иарбан ҳәа арахь бсазҵаауама... бара ибыздыршам?
Асҭанда. Дыршьас исымоузеи, иара бара бхаҭа макьанагьы бысзеилымкаацзар?
Анҭика. Сышԥабзеилымкаац, ари хаҵа ҳәа банцоз‚ бзыццоз ахаҵа ихи-иҵыхәеи еилымкааӡакәа ажәа ибҭама нас? Анҭика ҳәа аԥҳәыс дышимоу бмаҳаӡеи?
Асҭанда. Шәара шәеилыҵхьеит, насгьы ианбыкәу...
Анҭика. Ианбыкәу бҳәама? Бара бтәала шықәсык-ҩышықәса даара ирацәоума? Ҳара аҭыԥҳа ссир дҳабжьагылоуп, ибдыруама абри? Ҳаизгәаазар‚ ҳаинышәап. Егьаҩы еилыҵхьеит еилалахьеит.
Асҭанда. Сара мчыла аӡәгьы сицымцаӡеит, иԥҳәысгьы диҵсымхит, Анцәа дшаҳаҭуп.
Анҭика. Анцәа шаҳаҭра бзиуп ҳәа бгәыӷуазар, башаӡа бгәы бажьоит. Аполлон дыбҿыԥсаауа џьыб-шьозаргьы агха бымоуп. Аполлон сара заҵәык соуп иԥсы зыхҭниҵоу, ибаҳауама, сара заҵәык.
Асҭанда. Иҟалап ус акәзаргьы, ибымаскуам, аха ишсабҳәара баргьы убасҟак биҿыԥсаартә дыбҭахума?
Анҭика. Изакәытә зҵаароузеи исыбҭауа? Жәаха шықәса ҳаицынхон, ҳаибаҭахымзар, асҟаамҭа иҳазнагарымызт.
Иҳақьԥсықьуа Ԥоҭеи Авдениеи аацәырҵуеит.
Ԥоҭа. Уа‚ бара‚ Анҭика боума?!
Авдениа. Арахь ҿааҳәыра ҟасҵом ҳәа ицаз бара бакәӡамыз?
Анҭика (Авдениа иахь). Уара агаӡа, уҽаанкыли.
Авдениа. Улыхәаԥши уара... илхамшҭӡакәа еиҭах агаӡа ҳәа шсалҳәо!
Ԥоҭа. Авдениеи сареи Заур аҵара ду ҳҭеиҵоит, усҟан ибҳәо ҳмаҳари...
Анҭика. Заургьы шәара шәҩызцәа ракәхап аҵара зирҵо...
Асҭанда. Цәгьарак рылам‚ еилҟьа-еилӷәыцәӡа иҟоуп‚ ргәы нырхатәума абас иҟоу ...
Авдениа. Асҭанда сҟәыбҷақәа ҳәа дҳашьҭоуп, бара бакәымзар...
Анҭика. Шәара шәлымжьар илжьода, ларгьы шәара шәҩызак лакәхап...
Асҭанда (даамақарны). Шьҭа ибҳәахьоу бзырха, саргьы абыз шсымоу ибсырбаанӡа.
Анҭика. Ах... ах... ах! Даара сбыцәшәеит... Ибдыруаз, мчыбжьык ауп ҽҳәарас ибысҭо... Мчыбжьык ашьҭахь ара быхабар сымбароуп. Бара ари ашҭа акгьы бзалаӡам.
Ԥоҭа (Анҭика лахь). Ани аҩны ббоума‚ иҟаҵамкәа игылоу‚ Асҭанда лассы иҳазлыргылараны дыҟоуп.
Авдениа. Баба, нас Ԥоҭеи сареи аҳәса ҳзааигоит.
Анҭика. Ас шәызжьаз дарбану?
Ԥоҭа. Баба иҳаиҳәеит, ашьҭахь Ақсентгьы иҵабаргуп иҳәеит.
Авдениа. Уара‚ Ԥоҭа‚ ҳанааиуаз Ақсент ицәаара снахьаԥшит ҳамхырҭаҿы, уара дузгәамҭаӡеи?
Анҭика. Ааит‚ ус акы шыҟаз санааизгьы сцәа иалашәахьан... Уи шәҭаца хәыҷы уа шәымхырҭаҿы димазар акәхарын... Смааизҭгьы шәыла иабарц иҟамзи.
Асҭанда. Изакәызеи бара бҿы иҭыҵуа... Арҭ ахәыҷқәа бажәа агәра ргар шауа ибзеилмыргаӡои?
Анҭика. Ус шыҟамыз ҳәа аныха бызҳәарым, мамзар Аполлон мчыбжьык бидхалараны быҟазма...
Асҭанда (лыбжьы ырҩысҭааны). Избан сызидымхаларыз, ибымбои бара шаҟа бихыбаауа... Абысҟак арахь бхьазырԥшуа здыруандаз...
Анҭика. Ашәии иара‚ ԥҳәыск дызҭаххара дауҟалаша, аха ибымбои, бара бмааицкәа амҩахәасҭақәа быԥшааит, ани ацәаӷьгьы быфҩы икит иаразнакы.
Ԥоҭа. Ари илҳәо закәи уара‚ Авдениа?
Авдениа. Хҳаблаеы ацәаӷь рызҭада, ани Ҭандел ицәаӷь дырхәеижьҭеи иҵуазеи...
Анҭика. Шәара агаӡақәа, шәҭаца шәаалхылаԥши, усҟан ацәаӷьгьы жәбап‚ акамбашьгьы кылсып.
Асҭанда (зынӡаск дышны). Ааит бара аԥхамшьа, бҿы иааҭымҵуа акгьы шԥаҟам‚ бхыцәкәакәын баныскаанӡа ҳашҭа бҭыцқьаа абыржәыҵәҟьа!
Ԥоҭеи Авдениеи иҟарҵара рзымдыруа ихахачахоит, ирываныҟәоит.
Ԥоҭа. Бца бара шьҭа‚ Анҭика‚ бца бҭаацәа рахь.
Авдениа. Арахь бааи ҳәа базҳәадаз?
Анҭика. (лыҩнапыкала Ԥоҭеи Авдениеи днарыхо). Бара боума‚ сара схыцәкәакәын санызкуа, ахаҵа саҟаҭ иҽидырхаланы амхурсҭақәа зшьаҟьо аԥхамшьа!
Рхыцәкәакәынқәа еибакны еибарххоит, инеигәҭас-ааигәҭасуеит, рҽааиҟәырхуеит, нас ҩаԥхьа ажәақәа шеиқәдырԥо, ҿыц
еибарххоит, рхыцәкәакәынқәа ирыхоит, рҽааиҟәырхуеит, убас хынтә-ԥшьынтә еизыҵҟьоит.
Асҭанда. Аԥхамшьаҵәҟьа бхаҭа боуп. Сара сыцқьоуп, сан сшаалыхшаз сыҟоуп‚ арахь ахаҵа дызмоу аԥҳәыс сыхьӡуп... Бара абарҭқәа шыбдыруа иарбану бсықәланы бызсабашьуа? Ари зегьы ҽакы иамааноуп акәымзар...
Анҭика. Ааи‚ иамааноуп, изӡом.... Бара ара‚ Аполлон банидхала ауаа ргәы ишԥаанагои? Ари ауаҩ ахаҵа еибга иакәзаап, зегь зхәыцыз, зегь зыршаз Анҭика лоуп ҳәа сыхьӡ аӡы иамыӡәӡәо иааҟарҵап... Бара ара қьаф булап... Ус ишалымҵуа бдыруазааит!
Асҭанда. Нас сара сшааиз еиԥш сыҩныҟа схынҳәызҭгьы егьа ҳәынҵәа сықәырҭәарын, убри азын ичҳауа сааиуеит... шьҭа иаамҭоуп анысгәахәуа, ара уаҩы сибараны сыҟаӡам... Бара баама‚ бцама‚ зынӡаск хьаас исымаӡам. (Лнапы агәашәахь инархханы, лыбжьы рҿацаны.) Абыржәшьҭа бышзахәо агәашәахь быҭрыс‚ иаанхаз бхахәы кыдсхаанӡа. Быҭрыс ҳәа басҳәеит!
Анҭика. Бара азаара ззаақәоу бреиуазаап, аха сбыршәо џьыбымшьан, саргьы ишәақәоу среиуаӡам... Агәы бымазар арахь бааскьешь... бхы ҟьантазӡа ибхасыргылап.
Рыхцәқәа еибакуеит, рыбжьқәа цәгьахоит.
Ԥоҭа. Асҭанда, бахала‚ бахала‚ икыдхла бамеигӡакәа.
Авдениа. Уааи уара‚ иаҳзеиҟәгозар гәаҳҭап, мамзар арҭ еибарԥсуеит зынӡа.
Ԥоҭа. Асҭанда лоуп ирыцҳасшьо.
Авдениа. Саргьы Асҭанда лоуп... лышьҭахь ала улыхалеи... ари амыжда‚ Анҭика, сара слыхалап арахь.
Ишрыхоз, ҩыџьа-ҩыџьала еиқәаҳауеит. Ԥоҭеи Авдениеи игәырӷьаҵәа «Ураа!» ҳәа рыбжьы гоит иахькажьу.
Аԥарда
Ахԥатәи ақәгылара
Абыжьбатәи асахьа
Асценаҿы иаабоит амшын аҿықәан иҟоу каҳуажәырҭак. Ҩыџьа аҭыԥҳацәа акаҳуажәырҭа аҭааҩцәа рааира иаздырхиоит. Аестрадатә ашәакгьы ирдуцәамкәа абжьы гоит.
Марина. Асҭандагьы шьҭа дааилароуп...
Милана. Шамахамзар шьыжьык дмааицкәа ҟамлац. Зегьы лылаԥш ахылгароуп‚ иҳагу‚ иҳабзоу гәал-ҭароуп.
Марина. Аԥшәма бзиа имал илаԥш ахызароуп, мамзар еимырҵәоит. (Дыччоит).
Милана. Еимызҵәода, бареи сареи ҳаума!? (Дааԥышәырччоит.)
Марина. Шаҟаҩы ҳџьаршьоу бдыруандаз абасҟаамҭа абра аус ахьаауа...
Милана. Изымдыруеи, уаанӡа ара аус зухьаз‚ уажәыгьы Асҭанда лҿы быҟоума ҳәа шаҟантә исазҵаахьоузеи.
Марина. Илыҵаӷьычуан азы наҟ икалцон, гәыбӷан узлыҭом.
Милана. Црышәшәақәак ҳаргьы иҳауеит, аха акгьы ҳалҳәаӡомеи, илзеилымкаауоу?
Марина. Асҭанда дужьара уҟоуп... Лара лтәы ҳалакьысуам, ҳахалом, егьыс иаҳзаанхо дшазыразу ҩашьом.
Милана. Абааԥс‚ абни иахашәалоу аҟәрышьқәа рзыҳәан аҭыӡшәа ҟазҵо‚ зҽызшьуагьы дубап. Агәҳәы дышгәҳәу даанхозар акәхап‚ егьа мал ирҳаргьы.
Марина. Агәҳәы иоуп еиҳагьы згәы ҭбаау‚ аԥсыцәгьа – есымша дымлашьуеит, изхара ҟалом‚ иԥсы ҭәуам. Убас иҟаз ҷкәынак мап ицәыскхьеит сара.
Милана. Марина‚ ашьыжь шаанӡа сбыргачамкуеит... Амал зкыз аӡә иакәхарын... мап шԥеицәыбки!
Марина. Убас... мап ҳәа аниасҳәа, дыззаӡа ииҳәо иҿамшәо, ацашьа дақәымшәо дгылан. Сара соуп ҳәа дыҟамыз... Ашьҭахь дышгаӡазгьы збеит. (Лыбжьы ааргәырӷьаны.) Абар Асҭандагьы дахьаауа!
Асҭанда даацәырҵуеит. Уаанӡа иаабахьо длеиԥшӡам, акыр лҽеиҭакны дыҟоуп‚ гьамала деилаҳәоуп, еиҳа ақәыԥшра лнубаалоит.
Асҭанда. Шәааихьоума, сҟәыбҷақәа? Избоит‚ шәыцқьашәқьаӡа шәеилаҳәоуп, шәласкәантраӡа шәыҟоуп, ус анакәха, шәгәалаҟазаарагьы хымԥада ибзиоуп. Уи акыр аҵанакуеит шәусураҿы. Абас шәлахҿыхӡа, шәеихаччо иааиуа шәаниԥылоу, даҽазныкгьы ааира игәанарԥхоит, ус-ус абри аҭыԥ ԥсшьарҭас, қьафурҭас иалихуеит. Анеи-ааи анҳау‚ ахашәалахәгьы иацлоит, нас уи снахәаԥшны шәааԥсарагьы ахә ҳарасклап. Амц сазымҳәо, исыҵамӷьычуа саргьы иаҳаҭыр збар сҭахуп. Издыруада шьҭа шәареи сареи ҳаинааланы аус еицааур...
Марина. Тиотиа Асҭанда, ҳара шәара шәҿы аусура ҳгәаԥхоит.
Милана. Акы‚ шәҟазшьа ссируп‚ ҩбагьы, ара илахҿыхырҭоуп, реиҳарак аҿар роуп иааиуа‚ зегьы ҳаибадырхьеит.
Асҭанда. Арахь имҩахыҵуа, дыжәдыруаз, дышәзымдыруаз акы игшәмыжьроуп. Шәна-пынҵа, сҟәыбҷақәа, ианакәзаалакгьы шәацԥыҳәа-ны, гьамала‚ ирхааны, ирԥшӡаны иҟашәҵалароуп. Абас шәшааиуа ишәзынагӡар, чара хпыҿк шәзуны абрантәи хаҵа шәсышьҭуеит.
Еибарччоит.
Амала заа шәарԥарцәа сшәырбароуп... еилышә-каау? Агха шәмыхьын.
Аҭыԥҳацәа игәырӷьаҵәа еибарччоит.
Маҷк ҳааицәажәеит, алаф ҳҳәеит‚ шьҭа сара сусқәа еилсыргап, игатәу‚ иаагатәу гәасҭап. (Дцоит.)
Маринеи Миланеи иԥшӡаны еивагылоу абудкақәа рахь инеиуеит, абри аамҭазы хҩык арԥарцәа ааиуеит, ҭыԥҳак дрыцуп. Еицу рахь руаӡәк қәрала дышреиҳабу убарҭоуп, насгьы егьырҭ раасҭа даԥшәыманы, аԥыжәара иманы ихы ибоит. Астолқәа руак инахатәоит. Иреиҳабу, иикыз ажурналқәеи агазеҭқәеи иршәны астол инықәижьуеит.
Марина (абудка дҭыцны лҩыза лахь). Скоп дахьааз бымбаӡои?
Милана. Акы ибмырҳан Скоп ҳәа. Баҭал иимхәыцуа шԥаҟам... иаанагои зиҳәаз?
Марина. Бырзен бызшәала иаанаго, сылаԥш ахуп акәзаап.
Милана. Шаҟа ибзианы иақәиршәазеи – Скоп. (Дыччоит.)
(Аҭак дазымԥшӡакәа.) Шәмузыка сгәаԥхом.
Марина. Иарбан иасырҳәара, Скоп... (лгәылҽанӡамкәа иламхаҳәоит ) Гаррик?
Гаррик. Иахьа баанагама, ибзымдырӡои!?
Марина. Угәалаҟара зеиԥшроу сыздыруам.
(Иааиз еибарччоит.)
Марина. Мап‚ џьушьҭ‚ иҟалоума... (Иара иҟазшьа иазааигәоу ашәак аҿалҵоит.)
Џьоф. Милана‚ три сладких, один без сахара.
Гаррик. Уара илоумҳәаргьы лара илдыруеит. Ӡык‚ хаа-мыхаак нацышәҵа.  Џьоф‚
Гаррик. Уажәы шәысԥырхагамхани, акроссворд сҳасаброуп. Шәаргьы шәхы аасылашәҵалеи. (Баҭал иахь.) Уара‚ зегьы здыруа‚ акроссворд ԥсышәала ишԥаҟало?
Баҭал. Ажәеихда.
Гаррик. Ажәеихда... абас изхәыцда? Ицәгьамшәа избоит.
Баҭал. Ҭоурыхла уазҵаауазар, сабду иабду Қәыџьмахан рҳәоит... (Дыччоит.) Сара иалыздыраауеи.
Џьоф. Еи уара‚ ушԥаиацәажәо.... сеичас получишь.
Гаррик.  Уажәы шәӡырҩлеи...
Маринеи Миланеи акаҳуеи, аӡыржәтәи, ахааи ааргоит.
Баҭал. Шаҟа нбан ыҟоузеи?
Гаррик. Бжьба... мап‚ фба.  Ҳаи ихьӡ схамшҭи уара‚ ани аласба амшын агәахьы иганы иӡаазырҟәрылаз... Исгәалашәеит – Некрасов.
Баҭал. Ашәарыцаҩ Некрасов дабоугәалашәеи!?
Џьоф. Аурыс классик уҳәама? Сара дуасымҳәои – Пушкин.
Гаррик. Анбанқәа азхоит‚ аха Пушкингьы даднамкылеит. Ашана збоит‚ ихы еиқәшәазу ари ажәеихда зыӡбыз‚ Пушкин дышԥаивсуаз!  Пушкин дыззымдыруа дарбану. Аталант, Баҭал‚ аталант...
Џьоф. Сара иҵегьы иацысҵар сылшоит.
Баҭал. Уароу‚ Џьоф‚ сумырччан.
Џьоф.
Баҭал. Џьоф‚ уара амц ҳаужьоит... Пушкин ас иҟоу ацәаҳәақәа имаӡам.
Џьоф.
Гаррик (игәарԥханы). Биашоуп, Маша‚ биашоуп... Џьоф уаха убысҟак дромантикханы дыбзыҟалап...
Баҭал. Уаангыли зны... Игәаҭи Гоголь данаалозар.
Гаррик. Гоголь-моголь. Арԥшқага аҭахыми уара?
Баҭал. Ишԥаҭахым.
Гаррик.  Иара ихаҭаԥсаҭа иами‚ даанӡа умнеиааит. Уи ҳилгеит. Теперь домашное животное – аҩнытә ԥстәы, из четырех букв. Шәаагыл, сара исашәраӡа аԥхьа... Акамбашь – иақәшәом, ацә – икьаҿцәоуп, коза‚ ԥшьынбанк ыҟоуп‚ аха иара иатәым. Уаҳа ԥстәқәас иҟоузеи... схәыцпи.
Баҭал. Попробуй конь.
Баҭал. Избан.
Џьоф. Избан умбои, ԥшьынбанк аҭахуп... кон шаҟа нбан ыҟоуи‚ хԥа.
Баҭал. Арԥшқага абажәгеи?
Гаррик. Нас ус соумҳәоз иаразнакы. Дабатәи мриу арԥшқага алазгалаз? Уажәа ӷәӷәазар ауп‚
ибаӷьаӡа иҟазароуп, абысҭа баӷьеиԥш. Ари закәи‚ конь‚ абысҭа хьаса иаҩызоуп. (Еибарччоит.) Марина‚ ари иаҿабҵаз амузыкагьы сгәы ԥнаҵәеит, схәыцра иаԥырхагоуп... иаҳа улахҿыхӡа уҟазҵаша наҿаки.
Џьоф. «Калинка» аҿаашәырхеи... иахуҳәаауеи Скоп‚ уақәшаҳаҭума? Машагьы дҳаркәашап.
Гаррик. Азамана. Уаргьы Маша улыцкәашозар мап скуам.
Ашәа «Калинка» аҳәара иалагоит. Џьоф акәашарахь длыԥхьаанӡа, Маша деихаччо, лгәахәара лныԥшуа, лшьапқәа шьҭақшо, деихагьыжьуа дкәашо днықәлоит. Џьоф длаҟәы-лаҟәны ишьыргәыцәқәа днарыс-аарысны Маша длыцықәлоит дкәашауа, аха ари иикәашо цқьа дшазыҟаҵам убарҭоуп.
Уахь‚ лыҩныҟа улыццар, умаҳәра ргәаԥхаргьы здыруада.
Гаррики Баҭали еибарччо, игыланы амузыка рҽақәыршәаны рнапы еинырҟьоит.
Марина (лбудка дҭыҵны). Скоп‚ ари Џьофи Машеи шаҟа хшыҩла еинаалоу гәоуҭахьоу? Еибамбар рыцҳаран.
Гаррик. Шәара избо Скоп аҳәара шәашьцылеит ҳәа сыҟоуп‚ ишәгәаԥхозар, ишәҳәала (Баҭал иахь). Ну‚ Малыш‚ жалко тебя наказывать, умный слишком.
Џьофи Машеи рыкәашара дыркьаҿуеит Џьоф иҭахрала.
Гаррик. Зегь бзиоуп‚ аха абри уара‚ Малыш‚ ҳара узҳацузеи, алеқциақәа рахь узыҟами?
Баҭал. Ҩ-сааҭк сҽагсырхоит. Зураб Кадырович ҳгәы кыдихит, уаҳа дысзычҳауам.
Џьоф. Ус изумҳәан, он мужик‚ что надо. Аԥышәарахь аҳампал ҳҿы иҭоушәа ҳаннеилак, иаахҵәаны иҳаиҳәон: «Ухы акгьы ҭам‚ уџьыба акгьы ҭам‚ нас сара иузыҟасҵараны, иҟоузеи? Уца‚ аҽазны уааиуазар, иуасҳәаз цқьа уазхәыцны уааи» ҳәа ҳаиҳәон.
Баҭал. Уи уара акгьы уҵазомызт, ус уныҟәон адипломазы. Акыр зҵарц зҭаху изы анышәынҭра хьшәашәа иоуп. Есҽны иҳаиҳәац ауп иҳаиҳәо. Иаб Кадыр даагылазар аџьмақәа дышрыцыз, абна бызшәа шидыруаз, ашьамаҟеи аԥсасеи рынцәахәқәа жәабрани џьабрани ибзианы дшырдыруаз, акырынтә дышрацәажәахьаз, ирахә ԥхасҭак шарымҭоз... Алекциа нымҵәар, нас иаб иашьа Базала даацәыригон. Уи итәы другая история, ребята‚ короче‚ тупой доцент и все.
Дымццакӡо даацәырҵуеит Ақсент. Уи дшаабац аԥсуа маҭәала деилаҳәоуп. Днеины астолқәа руак днахатәоит.
Џьоф‚ ари уԥҳәызба уара уаасҭа ани аԥсуа нхаҩы деиӷьылшьеит ҳәа сыҟоуп. Иаргьы арахь дцәыҵыԥшны длыхәаԥшлоит, еибаҳҭап ҳәа сыҟоуп. Мужик каиф получит.
Џьоф. Козел старый‚ ари лҩыза иԥхыӡгьы да-ламшәац.
Милана Ақсент иахь днеиуеит.
Милана. Мшыбзиа!
Ақсент (маҷк дҩагыло). Бзиа ббааит, аҭыԥҳа!
Милана. Сышәзыӡырҩуеит, ишәҭаху акыр ҳамазар уажәыҵәҟьа ишәзаазгоит.
Ақсент. Акы снацҳар сҭахын‚ ишәымоу сыздыруам. Излазбо ала, ара абысҭа жәуам‚ ус анакәха, ажьҵаагьы шәымам‚ ашәырҩагьы.
Милана. Шәиашоуп, урҭқәа ҳамаӡам, аха иҳамоуп ачыс хаақәа‚ ачамгьал‚ еиуеиԥшым аӡқәа‚ арыжәтә, акаҳуа.
Ақсент. Убарҭ ибҳәақәаз бынрылаԥшны, акык-ҩбак бара бгьамала исзаабгар иҭабуп ҳәа басҳәарын.
Милана лҿыналхоит.
Маҷӡак баангылондаз, акы сбазҵаар сҭахын.
Милана. Сара сышәзыӡырҩуеит.
Ақсент. Ишсабҳәара, аԥҳәызба, абри шәкаҳуажәырҭа еиҳабыс иамада, дхаҵоу‚ дыԥҳәысу?
Милана. Ари ҳкаҳуажәырҭа изхатәу дыԥҳәысуп, шәзазҵаазеи?
Ақсент. Издыруада Асҭанда лыхьӡзар?
Милана. Шәара Асҭанда дыжәдыруама?
Ақсент. Ааи‚ дыздыруеит, ибзиангьы дыздыруеит, лара сылхамышҭызар...
Гаррик (ибжьы рдуны Милана лахь).
Ақсент. Ари арԥыс игәамԥхаз арбану?
Милана. Уи шәиҟәамҵуеи... Нас Асҭанда дыжәбар шәҭахызар?
Ақсент. Аиашазы, дызбар даараӡа исҭахуп, сынлыхәаԥшындаз ҳәа сыҟоуп.
Милана. Нас сара уажәы лара арахь дышәзаазгап.
Ақсент. Мап‚ мап... иахьала ҳаиқәымшәар еиҳа еиӷьзар ҟалап‚ амала сбыҳәоит, абра Ақсент дыҟан‚ дзымбар ада ԥсыхәак сымам ҳәа шысҳәаз сызлаҳәа, нас аҽазны сааины‚ иахылҳәаазгьы еилыскаап.
Милана. Ара шәыштәо лхаҭа даацәырҵыргьы ауеит‚ уи уажәы ара лкабинетаҿы дыҟоуп.
Ақсент. Ус анакәха, саҭабымҵан, ас лгәы лҽанӡамкәа саалҿаҳаҵәҟьар сҭахым.
Абри аамҭазы даацәырҵуеит Асҭанда. Џьофи Баҭали Асҭанда данырба иҩаҵҟьаны: «Асҭанда, мшыбзиа!» ҳәа ларҳәоит.
Асҭанда. Мшыбзиа ахьыбҿар! Гаррик‚ уаргьы ара уҟоума?
Гаррик (дҩагылашәа).
Асҭанда. Ус шԥоуҳәо, Гаррик‚ уара схыбра хазына... Баҭал ахьӡ ҷыда иуиҭаз макьана исзымҵац, исхашҭуеит.
Гаррик. Ишызбо зегьы ишәгәаԥхеит, ус анакәха, сыбнаҭроуп Асҭанда.
Џьоф. Скоп‚ Асҭанда... Скоп шԥабхашҭуеи?
Гаррик. Дук мырҵыкәа Баҭал ихыԥша ӷәӷәахарц иҟоуп ара. Аҵара змоу иҳаԥыргарц иаҿуп, Асҭанда, но у них без нас‚ ничего не получится.
Асҭанда. Егьа хкы ҳрылаԥшып макьана...(Лылаԥш Ақсент иахь ианиалгалак, дааҭрысуеит, азнаказы дшанхоит.) Диид! Ара иааины иҟоу дарбану!1.. Наҟ сыла дамбароуп!
Агылара лцәыуадаҩхоит. Иаразнакы аҟәардә ааганы ддыртәоит. Ақсент иҟаиҵара изымдыруа дгылоуп.
Гаррик (лааигәа дааины). Асҭанда, иҟалазеи, ибыхьзеи? Дызусҭада ари ахаҵа?
Џьоф. Обижал когда-то? (Илақәа ырцәгьаны Ақсент дынихәаԥшуеит.)
Абааԥс‚ амала шәиламкьысын... Џьоф арахь уааскьа... уи иареи сареи ҳаибабап, иаҳзымҳәац еибаҳҳәап...
Ақсент. Хымԥада, Асҭанда, хымԥада... сара гәаар-тыла сбацәажәарц сҭахуп. Шаҟа ҵуааз исзымгәыӷьуа сааиуеижьҭеи...
Асҭанда. Сахьухәаԥшуа уҽумԥсахӡеит. Уа Бгыӡрыԥшь аперестроика мнеиӡаци уажәыгьы?
Дҩагыланы, Ақсент уаанӡа дахьтәаз ахь днеины инеидтәалоит.
Нас иҳәалеи, Ақсент‚ уусқәа-уҳәысқәа шцо‚ ушыҟац уааиуоу, мамзар ухшыҩ ҭалахьоу?..
Ақсент. Асҭанда, ас иаалырҟьаны ҳаиқәшәоит ҳәа сгәы иаанагомызт... исҳәара сҿамшәо сыҟоуп. Аԥхыӡ салоу џьысшьоит.
Асҭанда. Ухы инаркны уҵыхәанӡа мцла ушеибаркыз, убас уаанханы уҟоуп‚ Ақсент. Уара зегьы иреицәоу агәнаҳа шыҟоуҵо узеилымкаац. Ухы макьанагьы аԥша ҭоуп. Ушажәуа узгәамҭаӡои?
Ақсент. Ҿыц схы арқьиара салагарц сҭахым‚ бара бҿы схы ласырҟәуеит, иаабҳәо зегьы сыдыскылоит. Сара иахьа иббахьаз сакәӡам.
Асҭанда. Изыхҟьазеи умҳәои. Аӡәы дааумгакәа уҟам.
Ақсент. Иаахтны ибасҳәар, сыгәра бымгар ҳәа сшәоит. Ааи‚ исҭахуп шьҭа ԥҳәыс даазгаргьы, аха иабаҟоу иахьа уажәраанӡа игәаӷьны лара лҿы ажәак аҳәара сылымшеит, лааигәара сзымнеит.
Асҭанда. Унахыкәша-аахыкәшо акәымкәан, иаԥсоу акы уҳәарц уҭахызар, иаахтны аҿаарха, Ақсент. Ара усасны усҭоуп ишубо‚ укнасҳарым усгьы.
Џьоф. Асҭанда, ҳара ҳцар ҟалоума?
Гаррик. Петушок щипаный, сара ара сыштәо умбаӡои?
Џьоф.  Гаррик‚ саҭамыз.
Асҭанда. Шәымцои, сҟәыбҷақәа.  Ҳаи афы асааит‚ исызгәамҭакәа аурысшәа наласмыжьи. Ара‚ иааиуа аҿар ҩ-бызшәак еилаԥсаноуп ишцәажәоу, саарылашьцылан, саргьы абас насыхьлоит.
Баҭал. Макьана бабаҟоу...
Џьоф. Уаангыли, уара... Зураб Кадырович шьҭа илекциақәа дрылгахьеит, чеши в университет.Џьофи, Баҭали, Машеи цоит.
Ақсент. Ана зҽырцәгьаны итәоу урҭ дызрыцымцеи?
Асҭанда. Илаԥш аҿы умааизар акәхап... дысхылаԥшуеит, ишԥауасҳәари, ара кришуеит ахьӡуп‚ аԥсышәала иуҳәозар, хыбрас дсымоуп, аӡәы дысԥырхагахар иуам. Еилукаама?
Ақсент. Еилыскаашәа сыҟоуп. (Инцәыҵакны Гаррик дынихәаԥшуеит.)
Гаррик. Марина‚ ара бааии.
Маринеи Гаррики акы аибыҳәара иаҿуп‚ Асҭандеи Ақсенти уахь иԥшуеит.
(Ибжьы рдуны.)  (Дҩагыланы Асҭандеи Ақсенти ахьтәоу дааины даархагылоит.) Ақсент, бзиала уаабеит! Абыржәоуп ари уара шуакәыз анеилыскаа.
Ақсент (дааихәлаханы). Бзиа збаша‚ арԥыс... зныкыр сара сыӡбахә уаҳахьазма!?
Гаррик. Ишԥоуҳәои, уара уӡбахә акырынтә исаҳахьан, угәаӷгьы сакны саман‚ снапқәа срыфон уанбасҿаҳауеи ҳәа...
Асҭанда. Гаррик‚ уҽаанкыли... сара акыр азы усҭахуп ҳәа уасҳәазма? Ииасхьо узыргьыжьуам, Гаррик. Зегьы сара соуп изхароу. Цәгьарак злам ижьарагьы мариахоит, аха убасҟан убас иҟамлазҭгьы, иахьа абра акаҳуажәырҭаҿы ҳзымтәаргьы ҟалон‚ Гаррик. Абас‚ аки-аки еибаркноуп ишыҟоу.
Гаррик. Асҭанда, сара еикәымк ҟасҵар ҳәа бысцәымшәан,  Абна стәаны сахьшәыхәаԥшуаз,  арахь шәааи.
Маринеи Миланеи ааиуеит.
Аҭыԥҳацәа, ибзианы шәысзыӡырҩла... Абра, ҳкаҳуажәырҭаҿы, мчыбжьык иахымгакәа ачара ҟалоит.
Милана. Ачара зуада‚ Гаррик?
Гаррик. Ачара сара соуп изуа.
Асҭанда. Ас иаалырҟьану? Аԥҳәыс даазгоит ҳәа зныкгьы иуҿымшәацызт, наконец то‚ Анцәа иџьшьоуп, уҭышәынтәаларгьы здыруада.
МаринеиМиланеи. Шаҟа ҳаигәырӷьазеи, Гаррик!
Гаррик (дыччоит). Мап‚ шәара акгьы шәзеилымкааӡеит... тиотиа Асҭанда лоуп ачара ззаауа. Уи ачара лзуны Ақсент бзиахә диаҳҭоит. Ишԥажәбари ари аус, аҭыԥҳацәа?
МаринеиМиланеи. Асҭанда, иашоума Гаррик ииҳәо!?
Асҭанда. Ари ахыҭҟьа егьа иҳәап‚ егьа иӡбып‚ уи хашәымҵан.
Гаррик. Уажәшьҭа ари аус ианаало аҽа ашәак шәырҵәи, аҭыԥҳацәа. «Кәарыҷ иԥҳа» даацәырыжәга, «Кәарыҷ иԥҳа»!
Гаррик зыхьӡ иҳәаз ашәа абжьы рдуны арҳәара иалагоит. Зегьы илахҿыхӡа, игәырӷьаҵәа еилагылоуп.
Аԥарда
Аабатәи асахьа
Асценаҿы иаабоит абжьбатәи асахьаҿы иҟаз адекорациа. Акаҳуа ыжәуа астол иахатәоуп Џьофи Машеи.
(Дыччоит.)
Дааиуеит Баҭал.
Баҭал. Џьоф, акыр шәзаазгарыма, Маша улазҵааи.
Џьоф. Уара улмазҵаауеи...
Баҭал. Бара бакәын иҳагыз, аԥсышәала ҳлырцәажәом.
Џьофи Баҭали иааибарччоит.
Џьоф. Иуқәнагоит, пату лықәуҵацәоит.
Баҭал. Саргьы сцеит сусқәа рахь‚ Гаррик идҵақәа насыгӡароуп. Шәара шәагымхакәа шәаароуп, иуаҳама, Џьоф? (Дцоит.)
Иааиуеит Асмаҭи Аминеи. Џьоф дырхаҵгылоит.
Асмаҭ. Шәтәа нан‚ шәтәа‚ ҳара шәара ҳашәԥырхагахом...
Асмаҭи Аминеи астолқәа руак аҿы инатәоит.
Рнапқәа ааибаркны иласкәантраӡа ицоит.
Амина. Ари арԥыс ицу еиҭах илыбаргәузеи, аха џьоукых, ара ҳаздыруа уаҩ дыҟам ҳәа рҽеилырхырц акгьы рыгӡам. Санрывсуа сызрыхәаԥшуам, сылақәа рҟәызгоит, сара сакәхуп иԥхашьо.
Асмаҭ. Сгәы ишԥаҭыбҳәаауеи, Амина. Сара исзеилкаауам урҭ злаԥхамшьо.
Амина. Абыржәы сзызхәыцуаз бдыруандаз... Убас ҳара ҳҭыԥҳацәагьы рцәеижь аахтны индәықәлар ҳабакылнагари бҳәаруеи!1..
Асмаҭ. Ибҳәо закәызеи! Усҟан ҳаԥсуара ыҵабгеит, уаҳа иарбахын. Ус Анцәа имҳәароуп!..
Иццакы‚ еишьҭаланы иааиуеит Ԥоҭеи Авдениеи.
Ԥоҭа. Абзиара шәымаз!
Асмаҭ. Бзиара жәбааит, нан‚ аӡәы шәишьҭамкәа шәыҟам?
Амина. Диид! Ара шәаазгазеи уара!? Сылақәа ирбо Ԥоҭеи Авдениеи роума!?
Ԥоҭа... Аха ара иббо Петр соуп.
Авдениа. Сара Евгений ҳәа сарҳәоит.
Амина. Уажәы схы еилажәымган. Иабатәи Пиотру, иабатәи Евгениу иаԥшьыжәгаз? Сара‚ Ԥоҭеи Авдениеи шәоума исзымдыруа!
Ԥоҭа. Заур иоуп ус ҳазҳәаз.... Ақалақьаҿы шәыхьӡ аӡәыр дазҵаауазар убас шәҳәалоит иҳәеит.
Авдениа. Ашәҟәаҿы ус ҳанызаап... Дабатәи еилагоу ус ҳанызҵаз уҳәаруазеи!?
Амина. Ҳаи‚ Заур сҳәап‚ аха...
Асмаҭ. Амина‚ бара арҭ аҷкәынцәа иабабдыруеи?
Амина. Сара арҭ ианиз аахыс издыруеит, Базала иҷкәынцәа еицииз рами.
Асмаҭ (илгәамԥхакәа). Нас арахь иаазгазеи иахьа?..
Ԥоҭа. Калаҭк азна аԥшаӡа ҳаманы ҳааит. Авдениа, уцаны ирҳәазаны арахь иаагеи.
Асмаҭ. Иалышәхәузеи аԥшаӡа‚ ара иаархәоит ҳәа ӡәыр шәижьазар?
Авдениа акалаҭ рҳәазаны иааигоит.
Авдениа. Ҳара аԥшаӡа ачаразыноуп изаагаз... Ԥоҭа‚ шьҭа уара уцаны ани ашәыр зҭоу акалаҷкәыр арахь иаагеи.
Асмаҭ. Шәыршьапык шәызгыламеи, нас ари иабаҿышәхи?
Ԥоҭа. Ақсент иҿы ашәыр шаҟа уҭаху гылоуп.
Авдениа. Тама шьапык шеибгаз иаҳҭааит. (Аҽыгә-ҽыгә ҳәа дыччоит.)
Амина. Нас арахь иаажәга ҳәа шәазҳәада, Ақ-сент иоума?
Ԥоҭа. Иҳазҳәодаз, аӡәгьы. Асҭанда хаҵа дцоит анырҳәа ҳаигәырӷьеит.
Авдениа. Асҭанда есымша сҟәыбҷақәа ҳәа дҳашьҭан... Шаҟа ҳаинааланы ҳаҟаз базымҵаан...
Асмаҭ. Иҭабуп‚ нан‚ аха аӡәгьы шәиазымҵаакәан аума арҭқәа арахь ишаажәгаз‚ шәаб изымдыруа, ма шәашьа?
Ԥоҭа. Баба аԥшаӡа иаҳҭирц иҿаҳхыз џьишьоит.
Амина. Нас иаҭнышәхыз иаажәг арахь иҳәар ишәҭоузеи?
Ԥоҭа (ииҳәара иҿамшәо). Авдениа, уара угәы ишԥаанагои? Ҳара уи зынӡаск ҳазымхәыцӡеит.
Авдениа (ихы быӷуа). Ҳзазымхәыци уара!? Уааи даажьап. (Аҽыгә-ҽыгә дыччоит.)
Ԥоҭа. Мап‚ аиаша иаҳҳәап, зегь акоуп, акгьы иаҳаӡом.
Аишьцәа еибарччоит.
Амина. Ҳаит шәара аҩсҭаацәа... Уажәы иаажәгаз абнахь‚ амаҵ зуа рахь инажәга.
Ԥоҭеи Авдениеи иааргаз рыманы Амина иахьдлырбаз ахь ицоит.
Амашьынақәа рбыкь бжьқәа ргара иалагоит, аҭацеи амаҳәи шааиз ҩашьом. Лассы игәырӷьаҵәа иаацәырҵуеит Марина‚ Милана‚ Баҭал. Зегьы гыланы аҭацеи амаҳәи урҭ ирыцуи рааира иазыԥшуп. Раԥхьа иаацәырҵуеит Џьофи Машеи‚ урҭ дрыцуп Маша лҩыза Ира.
Џьоф. Иааит‚ иааит! Иабаҟоу амузыка? Уаридада аҿаашәырха.
Аҭацаагарашәа «Уаридада» аҳәара иалагоит. Акинооператори афотоҭыхҩи ганла асценахь ицәырҵуеит, ирышьҭаланы арахь иааиуа рсахьа ҭыхуа.Урҭ дрышьҭагыланы дааиуеит Гаррик. Даара деилыхха дыҟоуп‚ игәалаҟара бзиоуп.
Гаррик (акинооператори афотоҭыхыҩи рахь). Аплионка шәамеигӡан, иахьатәи ҳгәырӷьара иалахәхо зегьы ҭышәхыроуп. Ижәдыруеит, сара шәуал шсыдымхало. (Игылоу рахь‚ инапы аганахь ирххо). Абар даргьы‚ шәырԥыла!
Игылоу рнапқәа аинҟьара иалагоит. Иаацәырҵуеит Асҭандеи Ақсенти, урҭ ирыцуп Аидеи Адамыри.
Асҭанда (дааԥсаны дшыҟо мҩашьо). Оҳ гәышьа! Ари ахыҭҟьа, Гаррик‚ ҳахьимгаз абаҟоу. Агәахәара ду сауит‚ аха сааԥсеит аиашазы.
Ақсент. Абриаҟара сааихьеит, иахьада Анаҟәаԥиа схамлацызт...
Аида. Ақалақь анеимҳарҟьа, афуникулиор ҳанхала, ҳгәаҳҽанӡамкәа Гаррик Афонҟа
ҳамҵаирсит. Иахьа аԥшьа ҭыԥқәа ҳамбар ҟалом, иҳәеит.
Адамыр. Баналагах, Лыхны ҳшыҟазгьы бымҳәои, аб Дауҭ Ажәанба дышрықәныҳәаз, хаҵас-ԥҳәысыс ишеибиҭаз.
Гаррик. Ишыжәдыруа, ма азаксахь уцароуп, ма ауахәамахь. Сара Анцәа дырзалысхит.
Амина. Акыргьы шәныҟәазаап, угәырӷьозар, угәырӷьозароуп инагӡаны.
Асмаҭ (Гаррик иахь). Анцәа духылаԥшааит, нан! Уи ибзианы иуӡбыз акоуп‚ ари нахысгьы Анцәа илаԥшхаа шәыгымхааит.
Иаацәырҵуеит Ԥоҭеи Авдениеи.
Ақсент (иааџьашьаны Асҭанда лахь). Арҭ бырзыԥши! Шәара ара шәаазгазеи, уара!?
Ԥоҭа. Иахьа шәчара ыҟоуп ҳәа анырҳәа...
Авдениа. Аҩны ҳазлатәарыз...
Ԥоҭа. Убри аҟара ҳгәырӷьеит...
Авдениа. Ҳәашьак амамкәа.
Ԥоҭа. Уара сажәа саураӡаруазеи.
Авдениа Асҭанда есымша сҟәыбҷақәа ҳәа дҳашьҭан...
Ԥоҭа. Шаҟантә ԥхыӡла баабахьоу бдыруандаз...
Асҭанда (дазгәырӷьаны). Иашану!? Акыр шәгәалашәозар?
Ԥоҭа. Ишԥасгәаламшәо... Ақсент инхарҭа саваланы снеиуеит, сыԥшызар, бара убра бгылоуп атамаҟәазқа ҿыхуа... Иахьа ҳанаауаз иара убри атамашьапы иааҿаз зегьы иҭааны абрахь‚ ачарахь иаагеит.
Ақсент. Афырхацәа, уи ибзианы ишәхәыцит.
Авдениа. Саргьы ҽнак‚ шьыбжьонк агәазы‚ ашәшьыра сыҵаианы сшыцәаз, аҟәарҟәар бжьы саҳауа салагеит, снаԥшызар, Ақсент ишьақарҵәа бамҵагылоуп, аҟәарҟәар абызқәа еинҟьо арҳәара баҽуп, убри аҟара абжьы дууп‚ Ақсент дҿыхан‚ асофаҿы даақәгылеит... илақәа ҭырхаха бара бахь дыԥшуеит... Амала измааназ сзеилмыргеит.
Асмаҭ. Хымԥада, усҟан урҭ рыгәқәа еигәныҩуан.
Асҭанда. Авдениа, иахьа иаауҭаху ҳәала‚ амала суҳәоит уаҳа абри аҟәарҟәар аӡбахә цәырумган... Иахьа сгәалаҟара ԥхасҭастәыр сҭахым...
Ԥоҭа. Ибҳәо закәызеи... ҳара иахьа убас шәа-ҳәарак, кәашарк ҭаҳҵап...
Авдениа. Бгыӡрыԥшь зынзаск ибгәаламшәо...
Гаррик. Браво, ребята‚ аиашаҵәҟьа шәҳәоит, ҳаччароуп, ҳахәмарроуп. Ус анакәха, иаҿашәҵа џьарак узмыргылаша музыкак.
Џьофи Машеи‚ Баҭали Иреи ашәа «Ламбада» иацкәашоит.
Амина. Диид‚ уара‚ ари изакәытә кәашара ҿаасҭоузеи рызқәа рышәшәо, рхәамсқәа еихамгыло!
Асмаҭ. Нан‚ нан‚ наҟ иаҟәышәх, мамзар Асҭанда лчараҿы иркәашоз зеиԥшраз жәымбеит ҳәа егьа ахырҳәаап.
Ԥоҭа. Амырзакан абжьы шәзанӡами, аԥсыуала узыркәашо?
Авдениа. Ех‚ ҳмырзакан аԥсы ҭазҭгьы...
Амырзакан абжьы зцу аԥсуа кәашара аҿарҵоит. Ԥоҭеи Авдениеи еилыхха, иласӡа икәашо иаақәлоит. Машеи Иреи ирыдҽырбало, иаарыдыӷәӷәало акәашарахь ирыԥхьоит, даргьы иргәаԥхаҵәҟьаны, рыҽрықәдыршәарц рҭахны ирыцкәашоит. Икәашоит Џьофи Маринеи, Баҭали Миланеи.
Амина (Асмаҭ лахь). Бӡырҩи‚ ари ҳара ҳтәы иласӡа‚ еилыхха ишыҟоу‚ уауразоуроу уарҿыхоит, уарԥыруеит аҩада.
Асмаҭ. Ҳара ҳтәы еиӷьу абаабгои! Анцәа иҳацәумырӡын ҳара ҳтәы, Анцәа суҳәоит!
Амузыка абжьы шго‚ ишыкәашо аԥарада акуеит‚ аха дук мырҵыкәа еиҭаатуеит. Амузыкеи акәашареи ишцац ицоит.
Аԥарда
Маиҟәаԥ, 2006
