Асахьаҩыра анабзыҭ

Алитературатә критика, ишдыру еиԥш, рҿиаратә хкуп, насгьы  уи ауалԥшьа хадақәа ируакуп асахьаркыратә литература иаланагало аҩымҭақәа, жанрла изҵазкуазаалакгьы, рыхцәажәара, рӡыргара, изыԥсоу ала хәшьара рыҭара, аполитикатә-уаажәларратә ԥсҭазаара иацу еиуеиԥшым ацәырҵрақәа ирауаршәаны, ирықәҿнаҭуа. Насгьы иара азын ихымԥадатәиу акоуп авторцәа ирыхәартә еиԥш агхақәеи  аԥсыҽрақәеи раарԥшра.
Ҵабыргуп, зны-зынлагьы аҵаруаа, алитература атеоретикцәа акритика иахәаԥшуеит алитература иахәҭакны. Иара ԥсабарала «иажьрацәараны». Ари хшыҩзцара, ҳәарада, иҟоуп иахьиашоугьы. Аха акритикеи алитературҭҵаареи аҩашәхак реиԥш еиԥшуп узҳәом, урҭ хаҭа-хаҭала еиҟәганы иузырбо аҳәаа рыбжьоуп. Раԥхьаӡагьы излеиԥшым афакторқәа иреиуоуп, иаҳҳәап, алитературатә критика аԥыжәара аманы, еиҳа ииашаны иуҳәозар, ԥсабарала иара иатәны иҭнаҵаауеит изаамҭанутәи асахьаркыратә ҩамҭақәа, ҷыдала апериодикатә кьыԥхь аалыҵ-ашәҟәқәеи, аизгақәеи ирнылоу аԥҵамҭақәа.
Асахьаркыратә литература иаланагалауа аҩымҭақәа акритика аблаҵары рхызароуп иаҩнамыршозароуп ацәгьеи, аԥсыҽи абзиеи, ирыхцәажәалароуп ицәырҵуа аҩымҭа ҿыцқәа, ицәырнагозароуп абаҩхатәра, ауаажәларра азхьаԥшыртә еиԥш. аԥхьаҩи аҩымҭақәеи рыбжьара аиаша зҳәо, иӡырызго, ахәахәа хҳара злам ҿԥызҽуа ԥсымчхараны иҟзароп акритика.
Н. А. Некрасов И. С. Тургенев ишҟа иҩуан: «Мне надо написать статью о твоих повестях тогда я буду свободнее – я буду писать не для тебя публики, может быть, скажу что-нибудь, что тебе раскроет самого себя как писателя: Это самое важное дело критика».
Акритика ахаҭа аауеит абырзен бызшәа аҟнытә, акртика иаанагоит аҟазара аилыргара, ахәшьара аҭара. Акритикатә хшыҩзцарақәа, ахәшьарақәа асахьаркыратә литература иашьҭагыланы иит. Раԥхьаӡа уи ааԥшит, хыҵхырҭас иаиоуит иҟәышыз аԥхьаҩцәа рҟынтә. Урҭ ауаа ҿыц иҭыҵыз ашәҟәқәа, аизгақәа ирныз аҩымҭақәа ианрыԥхьалак ашьҭахь, ана-ара ианеиқәшәалак ргәаанагарақәа еибырҳәон, иазгәарҭон изыргәаԥхаз, ҷыдала бзиарас иамоу, автор иқәыҿиаз, иқәымҿиаз уҳәа жәпакы. Ус еиԥш иҟаз ҿырҳәалатәи (акьыԥхь ианымлоз) акритика антикатә епоха аангьы ицәырҵхьан. Аха уи акритика акыр аамҭанӡа алитературатә ԥсҭазаараҿы аҿахәы аҳәартә, ҩымҭак ӡырнагартә еиԥш амчра аманы, аӡәы дазыӡрҩуа, дазхәыцуа иҟамызт. Убри азоуп уи усҟан алитература аҿиара апроцесс аҿы ароль змаҷӡаз. Аха акритика адунеиаҿ иҟалеит ҭоурыхла узхәамыԥшыр амуа аиҭакрақәа. Уи убри ауп – асахьаркыратә литература ҿиацыԥхьаӡа, ажәларқәа рдоҳатә культура аҽаланахалацыԥхьаӡа акритикагьы аҟазшьеи, ахырхарҭеи, агәҭаки, амҽхаки арҭбауа иалагеит, насгьы ихадароу аԥсҭазаара аҵкарқәа зегьы рҿы аҿахәы аҳәарцаз ауаажәларратә ԥсҭазаара аҽаднаҳәалеит. Убри нахыс, иҵабыргыҵәҟьаны, акритика шьақәгылеит аԥсҭазаара алитературеи еидызҳәалоу, цҳара рзызуа цәырҵраны.
Еилаауп, сара араҟа адунеизегьтәи литературатә критика знысыз аҭоурыхтә мҩеи иахьа уи ишьҭнахуа апроблемқәеи срылацәажәом, ҭҵаатәыс исымам, насгьы, изысымҳәарызеи, ус еиԥш иҟоу иглобалтәу, институтк иацәыхьанҭахаша азҵаара ду сымчгьы ақәхом. Сара уажәы хықәкыс исымоу аԥсуа литературатә критикеи уи ашьаҭаркҩы Хәыхәыт Бӷажәбеи ирхьысуа, насгьы ҳаамҭахь ихьаԥшуа зҵаарақәак роуп. Аха иага убас акәзаргьы, хыхь-хыхьла, ҳагәыламлакәа, ҳалаԥшҳәаа иҵаагап еиҳа иаҳзааигәо (иаҳзааигәоуп зысҳәо убри ауп – аԥсуаа ҳҵара, ҳдырра, ҳполитикатә, ҳсоциалтә, економикатә ԥсҭазаара уҳәа аурыс жәлар дуӡӡа рдоуҳатә ԥсымчхара ҳҿамаадеижьҭеи абар уажәшьҭа 200 шықәса инархыҳәҳәоит) аурыс литературатә критика аҭоурых, уи аҿиашьа уҳәа инмҩатәшәа ҳалаԥш нахаагар имыцхәым ҳәа сгәы иаанагоит, нас еиҳа иаҳзымариахоит аԥсуа критика ани инаркны хыҵхырҭас иамаз алкаарагьы.
Ишдыру еиԥш. аурыс литературатә критика аҭоурых мҩаҿы иахнагаз, изнысыз кыр ыҟоруп. Аха иӷәӷәаны, аԥҭазаара аганқәа зегьы амҽханакыртә ашьапы ианықәгыла, адунеи иадыруа ианыҟала аурыс критик ду, ахәыцҩы В.Г. Белински данцәырҵ нахыс ауп. Уи дцәырҵаанӡа, аурыс критика закәан ԥҟарас иаман «аԥшӡареи» «агәнаҳрақәеи» ралкаара. Ари, ишдыру еиԥш, аклассицизм аестетика аметод акәын (клссицизм латын ажәоуп, классициус – иҿырԥшыгоу ауп иаанаго, 17 ашәышықәсаз Европа иит, нацәақәкылаиуҳәозар, Франциа, аха уаанӡагьы Аиҭаҿиара аепоха аан Италиа ахы акхьан), аҿҟьарҭақәа аҭахымызт, алаԥшҳәаа ҭшәан.
В. Г. Белински ихаантәи акритика аҩымҭа ахәшьара шьақәгылауан, мамзаргьы ахә ршьон уи аилыргарала, насгьы асахьаркра иамоу агнахьала иазнеины, иахәаԥшны, ахаҿсахьақәагьы идеиагьы иаку «хәамцк» еиԥш еиласаны, еилаҵаны.
Аурыс критик В.Г. Бедлински иажәа џьбара, ифолософиатә хшыҩ ҵары, илитературатә-естетикатә вба, иашьашәалаз усҟантәи аамҭазы акәым иара иахьагьы иҟамзар ҟалап. Уи, дыҟәнызшьо аӡәык-ҩыџьак ҟалазаргьы адунеизегьтәи алитературатә критикаҿы адуӡӡақәа дыруаӡәкуп. Иаахҵәаны иуҳәозар, асахьаркыратә-литертуаратә критика ахьӡ-аԥша шьҭихит иҳаракӡоу аҩаӡара аҟынӡа инаганы. Насгьы иалкаатәу-ауажәларрра азыӡырҩуа, ареакциатә мчқәа ацәшәо, рцәа иҭанарӡыӡо иҟаиҵеит. Аурыс шәҟәыҩҩцәа (уи идеатә позициа ифилософиатә хшыҩзцарақәа, иреволициатә-демократтә хәаԥшышьақәа здызымкылозгьы абрахь иналаҵаны) рхаҭақәа Белински ҳҩымҭақәа ирхиҳәаарызеишь ҳа акәын рлымҳақәа кыдҵаны иӡыӷәӡа ишыӡырҩуаз, иагьшицәшәоз. Ас иҟаз акритик аурыыс литература дахьазгылаз насыԥн иара азы.
Н.А. Добролиубов феноменын аурыс литературатә сахьаркыратә критика аҭоурых аҿы. 25 шықәса инагӡаны изхымҵыз уи, иара иаԥхьа ицәырҵыз В. Г. Белнски ишьҭеиҵаз адемократиатә-философиатә хшыҩзцарақәа, апрогрессивтә идеиқәа дышрыдгылозгьы, ишизааигәазгьы еихаҳаны ирыциҵоит, акритикатә дунеихәаԥшышьаҿы иара ихатәгьы. Иаагап алитературатә критика асахьаркыратә ҩымҭақәа рымацара ракәым зымаҵ ауша, иҭнаҵааша, анализ зызнауша. Уи аԥсҭазаара зегьы амаҵ ауроуп, иҭнаҵаароуп ҳәа дахәаԥушан. Насгьы ауаажәллараҿы асоциалтә-политикатә ҭагылазаашьа аҿиара иацу апроцесс уадаҩқәа аанарԥшуазароуп акритик дзыхцәажәо ахаҿсахьа излиааз аамҭа иадҳәаланы. Убри акәзаргьы ҟалап урыс литератураҿы зегьы раԥхьаӡагьы иаарту апублицистикатә ҟазшьа заанахәаз Н.А. Добролиубов икритика. Уи критик иаҳсабала имаз аметодтә цәаҩақәа ируакуп асахьаркыратә критика адмократиатә револиуциатә хшыҩзцарақәа иахьрықәҿнаҭуаз, аиаша аҵабырг ахьаҳәоз, ареакциатә мчқәа ҳақәырҵәиа, царизм ацензура дшахьнарҟәҟәаауазгьы, иахьырҿагылоз. Урҭ зегьы еилыкка иаабоит Н.А. Добролиубов икритикатә-философиатә статиақәа рҿы...
Алитературатә идеиақәа реиҿгыларақәеи реиқәҿҭреи рҿы еиуеиԥшым аамҭақәа раан, ҳәарас иаҭахыузеи, ицәырыргон еиуеиԥшым, зынӡа «еижәлантәымыз», изынеиҿамԥшуаз аконцепциақәа, ахырхарҭақәа, аха зегьы иааизакны асахьаркыратә литература аҿиара апроцесс иахцәажәоз, иҭызҵаауаз ракәын, аха досу дара рдунеихәаԥшышьа ахыцпа икылганы. Алитературатә критикаҿы аҭыԥ аман, акыргьы ирылаҵәан иҟан «абиографиатә критика» ҳәа изышьҭаз. Уи аԥшьигеит афранцыз критик ду Ш.О. Сент-Биов. Аурыс литератуарҿы анырра аманы ицәырҵит «аестетикатә критика» ҳәа зыхьӡыз ахырхарҭа. уи ахаҭарнакцәа дреиуан А. Дружинин. Иҟан даҽакгьы – органическаӷ критика. Уи дадгылаҩын, аџьабаагьы адибалахьан (истатиақә рыла) А. Григориев.
Абарҭ, аҩада зыӡбахә ҳҳәаз аметодқәа, ахырхарҭақәа, теориала ишьақәдырӷәӷәоз, рҿы иаабоит асахьаркыратә ҩымҭақәа реилыргара аан еиҳа хшҩзышьҭра ззыруаз ганкы мацара – анапҟазара шакәыз. Убри аган мацара акәын изҵыршьуаз, ишьақәдырӷәӷәоз. Урҭ акритик-теоретикцәа ауаажәларратә ԥсҭазаара иахҭынхьаауаз апроцесс асоциалтә ҭагылазаашьа аганахьала иазнеиуамызт, хырҩы азыруамызт, уимоу, ус аҟаҵара иахәҭангьы ирыԥхьаӡомызт.
Марксист-ленинтә критика акәзар, уи  аханатә иахәаԥшуан асахьаркыратә ҩымҭа ахыхь иҳәоу аметодқәа зегьы еизакны. Иаҳҳәап, аестетикатә, асоциалогиатә, аетикатә, аха зегьы реиҳа асахьаркыратә напҟазара алкааны. Избанзар акәзар, урҭ – марксист-ленинтә критика ахаҭарнакцәеи адгылаҩцәеи ибзианы еилыркаауан асахьаркыратә ҩымҭа бзиа ахаҭа аныҟамла, егьырҭ атрибутқәа-аполитикатә афилософиатә, аестетикатә – хшыҩзцарақәа рымацара акгьы шрылымшоз, ишыхцәышаахоз. 
Ҳәарас иаҭахузеи, иарбан аамҭазаалакгьы акритик аҟыбаҩ ҷыда иаҭахуп, ишырҳәо еиԥш, адунеи азна адырра, насгьы ииашахаҭоу апринцип, агәыӷьра, хара анаԥшра, аламыс аҿамгылара, иашазаргьы аиаша аҳәара, Ҵабргуп, акритикгьы дуаҩуп (дзыхцәажәо абиект аҟны) агха ҟаиҵар алшоит, усҟан гәыбӷан уаҩы ииҭом, аха акритик идырны, насгьы лахьы дахәаԥшны амц аниҳәо, аԥхьаҩ данижьа, асахьаркыратә ҩымҭақәа реилыргара, анализ азура апроцесс аан, усҟан, иаахҵәаны иуҳәозар, дзыҟамлеит ауаажәларра ззыӡырҩуа, аԥхьаҩи аҩымҭеи цҳас ирыбжьо, наҟ-ааҟ еимаздо акритик. Насгьы, иазгәаҭатәуп даҽакгьы. Иахьатәи адунеизегьтәи асахьаркыратә литературатә критика иамоу аҩаӡара иалыхәдаау, уи, зеиԥшлашәа акәзаргьы, аилкаа змам, еиҿагылоу (позициала) идеиала) ахырхарҭақәа инагӡаны иззымдыруа акритикатә процесс ихы изалархәуам дызхаҭарнаку алитературазы дхәарҭахартә еиԥш. Баша иауиҳәах А.С. Пушкин абарҭ ажәақәагьы: «Критика-наука аткрывать красоты и недостатки в произведениях искусств и литературы».
Иахьатәи алитературатә критикаҿы иаҳԥылоит хадара зуа абарҭ реиԥш иҟоу ажанрқәа )ахкқәа): астатиа, арецензиа, ахҳәаа, аессе, алитературатә патреҭ, алитературатә-критикатә диалог, аполемикатә (ажәеимдаратә), ареплика (ажәабжьаршә), абиблиографиатә уҳәа убас еиҭа акык-ҩбак.
Алитератураҭҵаара атәы ҳҳәозар, аҩада ишазгәасҭахьоу еиԥш, акритика «иажьрацәароуп» аха уи  асахьаркыратә литература ҵарадыррала аҭҵаараҿы иамоуп ахатә ԥҟарақәа. Иахьатәи аамҭазтәи алитератураҭҵаара амаҭәар имариам, иуадаҩу, насгьы џьарак имаагыло, еиҭаҵуа систематә дисиплинан иҟоуп. Уи ихадароу хы-хкыкны ишоит, ишьақәгылоит. Абарҭ аенциклопедиатә жәар аҿы иаҳәо: «Литературоведение, наука изучающая художественную литературу. Делится на: 1) теорию литературы, включающую стихосложеие (поэтика), 2) Историю литературы; 3) Литературного критику, оценивающую современные литертурные явления, их значение в жизни общества. Литературоведение рассматривает литературные явления в единстве формы и содержания, в связи с общественной борьбой изучаемого исторического периода.
Аҩада иааркьаҿӡаны акритикеи алитератураҭҵаареи рзы исҳәаз ахшыҩзцарақәа, мамзаргьы апроцессқәа, инагӡаны акәымзаргьы, рышьҭамақәа, рхыԥшақәа аабоит аԥсуа литературатә критикеи алитератураҭҵаареи знысыз арҿиаратә мҩа игәцаракны ҳаныԥшылар. Урҭ знысыз аҭоурыхтә мҩа, егьырҭ атрадициа дуқәа змоу, зықәра иаҳхысхьоу ашәышықәсақәа иргәылсны иаауа алитературақәа раҟара иаумзаргьы, ибеиамзаргьы, аинтересс аҵоуп, ҭоурыхуп, ари нахысгьы иҿиауа, зымахәҭа-шьахәҭақәа зырҭбауа факторуп, ҵабыргыхаҭоуп. Даҽакалагьы, уи адиалект излаԥсабароу ала, ҟалашьагьы амамызт, избан акәзар, амилаҭ литературақәа қәрала ишеиҟарам, иалкаау аамҭак аҿы, мамзаргьы шәышықәсак аҿы ишеицымиз еиԥш, шәагаак иҭоугӡартә еиԥш ирызҳауам, рырҿиаратә мҽхакгьы, рықәыԥшыларагьы еиҟарам. Аха ара иҟоуп еидызкыло, уимоу, еиҟразтәуа акы. Уи урҭ рҵаки, рыԥсабареи, рсахьаркыреи роуп. Аԥсҭазаара ду злаҟоу аарԥшреи, ԥхьаҟа излацашеи, излаҿиашьеи, аглобалтә проблемақәа ықәыргыланы рыхцәажәареи роуп изызку. Араҟа ақәрагьы, атрадициагьы, аҵакгьы, ахықәкгьы зегьы фольклортә персонажк Нышька лнацәкьарақәа реиԥш еиҟароуп, аԥсҭазаара иамоу ашәага-зага аазрԥшуа  рҿиаратә мчык ауп ирымоу, ԥсык ауп ирхоу, избанзар ауҩы идоуҳатә  ԥсымчхара ауп изхылҵуа. 
Аԥсуа сахьаркыратә литератуатә критикеи алитератураҭҵаареи, нацәақәкыла рыӡбахә ҳҳәозар урҭгьы ирымоуп аинтерес зҵоу, зхатә ҭоурыхтә мҩа егьырҭ амилаҭ литературатә критикеи алитератураҭҵаареи излареиԥшым, зегьы раԥхьаӡагьы ҭоурыхтә лахынҵала, излареиԥшу шыҟоугьы. Урҭ ирымоуп рхатә ҷыдарақәа дара рырҿиарамҩаҿы. аха убри инаваргыланы алитературақәа рзеиԥш закәанқәа, дара рырҿиареи рыҭҵаареи мҩаҿы ирыхҭынхьаауа, рцәтәымны иҟамлаӡеит, иахәҭаны иҟоуп иузырҟәымҭхауа.
Аԥсуа жәлар XIX ашәышықәса аҩбатәи азыбжазы ироуит ашәҟәыҩҩра, аха асахьаркыратә литература ҟалаанӡа акыр шықәсақәагьы цеит, 20-тәи ашәышықәса иҭалеит. Ҵоуп, уанӡа еиуеиԥшым аԥсуа шәҟәқәа ҭыҵит, еиҳарак арҵага шәҟәқәеи адинхаҵареи ирызкыз, аха асахьаркыратә литература адунеи амбацызт. Ииашоуп, Д. Гәлиа иажәеинраалақәа, арҵаҩцәа Ф. Ешба, А. Ҷоҷуа, А. Чыкәар, Н. Патеиԥа... иоригиналтәыз ражәабжь кьаҿқәа – акык-ҩбак арҵага шәҟәқәа ирнылаз ыҟоуп, аха, ҳәарас иаҭахыузеи, уи иазыҟаҵомызт амилаҭ сахьаркыратә литература. Уи иит 1912 шықәсазы Д. И, Гәлиа ишәҟәы «Ажәеираалақәеи ахьӡыртәрақәеи» нарҭ ианҭыҵ ашьҭахь. Абра иалагеит аԥсуа сахьаркыратә литератуара ашықәсынҵара. «Д. Гәлиа дызқәылараны дыҟаз амҩа алхразы раԥхьатәи ашьаҿақәа аныҟаиҵоз аԥсуа жәлар рҭоурых аҿгьы ,уаанӡа еиԥш, зҵаара хаданы иқәгылан – ҳажәлар адунеи аҿы имҩаԥысуаз ахҭыс дуқәа рҽацәыьчара, урҭ рӡыблара рыламӡра, рхаҿра аиқәырхара.
Иҳәаәуп, арҭ азҵаарқәа зыӡбахә ҳамоу аамҭазы уаанӡатәиҳ ҭоурых адаҟьақәа рҿы асҭа акыр иҵарны, иџьбараны ишықәгылаз. Ус анакәха, аԥсуаа адунеи аҿы ицоз ахҭысқәа ирыҵамӡырцазы иҿыцу даҽа мҩак рмыԥшаар ада ԥсыхәа ыҟамызт». – иҩуеит аҵаруаҩ У. Ш. Аҩӡба.
Абри ашәҟәы, Д. И. Глиа авторс дызмоу, мышьҭа бзиала, аамҭа бааԥсы ишалиаазгьы, ашьапы еихнагеит ҳмилаҭ сахьаркыратә литературазы. Уи ашәҟәы – «ажәеинраалақәеи ахьӡыртәрақәеи» – ахаануп 1914 шықәсазы зхы ҵысыз, миллионла ауаа зыхәлабгаз актәи адунеизегьтәи аимпериалисттә еибашьра, 1917 шықәсазы Урыстәыла иҟалаз Октиабртәи асоциалисттә револиуциа, уи ашьҭахь рацәак мҵыкәа Аԥсны ақырҭуа меншевикцәа рахаԥара, уҳәа убас ауадаҩрақәа жәпакы. Аха, насыԥны. Д.И. Глиа дызхааз аԥсуа интеллигенциа инагӡаны еилыркаауан амилаҭ еиқәзырхо ҳәа иҟоу афеноменқәа зегьы ишрыцку асахьаркыратә литература, уи змам амилаҭ аҭоурыхтә ҵыхәтәа ыҟам, иагьа имадаӷь-мадашәагьы аҵыхәтәа еиқәҳәалахоит. Абри азоуп, ирацәамзаргьы, XX ашәышықәса раԥхьатәи ажәабатәи, аҩажәатәи ашықәсқәа рзы иҩыҵхахаз. Нас еиҳа-еиҳа аиҵагылара иаҿыз, агәырҵҟәыл змаз аԥсуа енителлигенциа рхы-рыхшыҩ, рымч, рылша зегьы ашәҟәыҩҩреи аҵаралашареи изазыркыз. Ақырҭуа меншевикцәа рреакциатә мчқәа иацԥыҳәаӡаны ақәыӷәәӷара шыҟарҵозгьы раԥхьаӡа акәны аԥсуа газеҭ «Аԥсны» аҭыжьра иалагеит. Ҳәарада, абри акьыԥхь аорган иалшаз рацәоуп аԥсуа шәҟәыҩҩра ԥхьаҟа иҿиартә, иазҳартә алзыршаша аҿар рцәыргара. Ус иагьыҟалеит. Агазеҭ «Аԥсны» (1919-1920ш.) ианылеит иахьагьы зҵакы мыӡыц, ҳазхыҽхәаша, гәадурас иҳамоу аҩымҭақәа. Убарҭ иреиуоуп: Д. И. Гәлиа имажәабжь «атәым жәҩан аҵаҟа»; аԥсуа драматургиа шьаҭазыркыз С. Ҷанба иҩымҭа «Амҳаџьыр»; ҳмилаҭ поезиа лашарбагаҵас иахьагьы иалубаауа М. лакырба иажәеинраала «Дырмит Гәлиа иузынасҭиуеит»: Д. Аламиеи М. Чалмази, Миха Лакрбеи рпублицистикатә статиақәа уҳәа убас иҵегьы.
Аамҭа уадаҩ иалиааз, аха адоуҳатә ԥсымчхара аманы ҿыц иҩыҵхахаз аԥсуа литература аҿиара иаҿын, асовет мчра шьақәгылаанӡагьы уи нахыс. Ҳәарада, амҽхак арҭбааит, ажәлар ироуз ахақәиҭра аԥеиԥшхә бзиа азаанартит. Ари афакт аӡәгьы мап изацәкуам. Иреалтәу акоуп.
Адунеизегьтәи алитература аҭоурых излаҳнарбо ала, иарбан милаҭ литературазаалак аҿгьы асахьаркыратә ҩымҭақәа рыла ианеинҭәылалак, еиҳа уазааигәаны иуҳәозар, узыхцәажәаша анҟалалак ауп акритикагьы анцәырҵуа, мамзар аҽа мбакәа аҽа зшьхьада! Аха ара иҟоуп игәцараукыша, хшыҩзышьҭра ззуша даҽакгьы. Уи убри ауп – иарбан литературатә критиказаалакгьы иамоуп ихәыҷы-иду ахатә ԥсабара иахылҵуа ахырхарҭақәа, еиҭарсшәа иуҳәозар, изқәиааз, изырмазеиз «адгьыл». Уи адагьы иара зыҟаломызт.
Сыззааиуа, аԥсуа литературатә критика ауп. 1912 шықәсазы иҭыҵыз раԥхьатәи аԥсуа сахьаркыратә шәҟәы иаман, ҳәарада, ҿырҳәала, акьыԥхь аҿы акәымкәа (усҟан ус еиԥш аҭагылазаашьа ыҟамызт), иахцәажәоз, згәаанагара зҳәоз, шмимилаҭ хҭысу здыруаз ауаа. Аха убри ашәҟәы иазкны – сара иахьынӡаздыруа, урысшәала акәзаргьы аӡәгьы игәаанагара акьыԥхь аҿы изымҳәеит, жәлар зегьы ргәы ишахәазгьы. Агазеҭ «Аԥсны» аҭыҵра ианалага усҟан Д.И. Гәлиа ишәҟәы «Ажәеинраалақәеи ахьӡыртәрақәеи» иахыҵуан быжьбаҟа шықәса. Аха ақәрагьы аԥырхагамхеит абас еиԥш ишьаҭамырӡганы ҳдоуҳатә культураҿы ицәырҵыз ашәҟәы иахцәажәоз, еилзыргоз алитературатә критик дыҟазҭгьы, аха…
Зегь раԥхьаӡа акәны аԥсуа кьыԥхь аҿы (агазеҭ «Аԥсны» адаҟьақәа рҿы) акритикатә хшыҩзышьҭрақәа ҳара иаабоит Д. Аланиеи, М. Лакырбеи, Д. Гәлиеи ражәеимдараҿы. Ҵабыргыуп, арҭ астатиақәа («Шьҭа иазхоуп» - М. Лакрба; «Даԥсуа – гәышьоуп», «аԥсуа интеллегентцәа џьоукы» – Д. Аланиа)… еиҳарак изхьысуа Аԥсны ақырҭуа меншевикцәа рхаан аполитикатә ԥсҭазаара иқәнаргылаз азҵаарақәа роуп. Уаҟа абольшевикцәа ридеиа иазааигәаз Д. Аланиеи уи иацәыхараз, аԥсуа жәлар классла (ҭауади-аамысҭеи, анхацәа ҳәа) реиҟәыҭхара, реиҩшара иацәшәоз М. Лакрбеи ргәаанагарақәа еиҿагылон.
Ҳәарада, аԥхьаҩ ибоит Д. Аланиеи М. Лакрбеи рыстатиақәа рҿы еицәтәыму, изеинымшәоу ахшыҩзцарақәа. Д. Аланиа идунеихәаԥшышьаҿ иубоит класстә позициала дшазнеиуаз. Убри азы акәын М. Лакрба уи аҽыԥныҳәа зииҭоз Д. Аланиа аԥсуаразы иааҟаиҵо зегьы апролетариат рыбзиабара иаҵаӡуеит, уи азы мацара дашьҭоуп ҳәа. Аха араҟа диашам М. Лакрба. Д. Аланиа иааҟаиҵоз, дыззықәԥоз зегьы аԥсуара мыӡындаз, Аԥсны  хьыԥшымкәа иҟаландаз, аҳра зуа ақырҭуа меншевикцәа ҳзықәцандаз ҳәа акәын. Ус шакәу арҵабыргуеит уи дызнысыз хьӡыла-ԥшала иҭәу иҳәынҭқарратә-иуаажәларратә ԥсҭазааратә мҩа. Акы заҵәык, сгәанала, Д. Аланиа инагӡаны изеилымкаазар, ихаҿы изаамгазар ҟалап згәаанагарақәа дырҿагылоз иаппонент М. Лакрба дзыргәамҵуаз, игәы иҵхоз азҵаарақәа аԥсуара иацәеижьны, иатәышьҭраны ишамаз. Избанзар, Урыстәылан иҟалаз (1917 ш.) аревалиуциа ду ашьҭахь ицоз ахҭысқәа, амшын цәқәырԥақәа реиԥш ижәылоз, зхыԥхьаӡара маҷыз, аҭоурых ӡыблара иаргәашахьаз аԥсуа жәлар ирыҵаӡыр ҳәа дшәон. Убри акәын М. Лакрба аханатә акласстә позициа дзазыразымыз.
Агазеҭ «Аԥсны» (№39 ноябрь 13, 1920 ш., № 41 ноябрь 30, 1920 ш.) аномерқәа рҿы Д. Аланиеи М. лакрбеи ражәеимдара иазкны Д. Гәлиа икьыԥхьуеит ҩ-статиак. Урҭ рҿы автор иҳәоит аимак ихы залаирхәыз, акы иахдырҟьазар ҳәа дацәшәаны, насгьы ажәеимадара ари шыцәҳарам, еиуеиԥшым агәаанагарақәа реиҿагыларақәа шракәу изызҳәо. Ҩбагьы, иаҳнарбоит аԥсуа ԥхьаҩы усҟан игыдра, иҩаӡара ахьынӡаҟаз, аимак-аиҿак аганахьала, ихшыҩзцарақәа шымшәыцыз, икәультура  уанӡа ишыҟамыз, Д. Гәлиа аԥхьаҩгьы авторцәагьы ирзеиԥшны алкаа ҟаиҵоит, «Агазеҭ аҿы ажәеимдара аимак» аус арҿиоит, аус шьақәнарӷәӷәоит, ари аицәҳара ахьӡӡам».
Д. Гәлиа, М. Лакрба, Д. Аланиа, хыхь зыӡбахә ҳҳәаз рстатиақәа аԥсуа кьыԥхь аҭоурых аҿы зегьы раԥхьаӡа акәны агазеҭ «Аԥсны» (1919-1920) адаҟьақәа рҿоуп аимак-аиҿак, литературатә хкык аҳасабала иахьаабо. Еиҭасҳәоит, ари аимак-аиҿак, Д. Гәлиа ишазиҳәаз еиԥш, ажәеимдара алитература аҵкыс аполитикатә ҟазшьа аман, аха, убас шакәызгьы, иара ианыԥшуан агәаанагарақәа критикатә хшыҩзышьҭрала ишеиҿагылоз, еиуеиԥшым алкаақәа шыҟарҵаз. убри аҟнытә ҳацәымҩашьо иаҳҳәар ҳалшоит, акритикатә хәыцрақәеи ахшыҩзцарақәеи, абарҭ хыхь иаагаз авторцәа аполитикатә ҟазшьа змаз рпублицистикатә статиақәа рҿы ахәангасҭақәа убратә ицәырҵит ҳәа. Нас, ҳәарада, аԥсуа сахьаркыратә литература аизҳа-зыӷьара иауаршәаны ахы цәырнагеит акритикагьы. Аха дырҩегьых жәабаҟа шықәса аҭаххеит аԥсуа сахьаркыратә литературатә критика ацәырҵра.
Агазеҭ «Аԥсны» (1918 – 1920 шш.) адаҟьақәа рҿы ианылоз асахьаркыратә ҩымҭақәа аԥхьаҩцәагьы азхьаԥшит, насгьы еихьнарԥшит. Асовет мчра анышьақәгыла еиҳагьы рымҽхак дырҭбааит аԥсҭазаара ҿыц иазышәаҳәоз аҩымҭақәа рцәырҵра. Аха урҭ, еиҭасҳәоит, иааидкыланы ирыхцәажәоз акритикатә статиақәа ыҟамызт, аԥсуа литература иахьынӡааихьаз, иамаз алшарақәеи аԥсыҽрақәеи критикатә хшыҩзцарала аӡәгьы дырхымцәажәацызт. Ус ана-ара рецензиа ссақәак, статиа кьаҿқәак агазеҭ ианымлазар. Иаагап убарҭ рахьтә ҿырԥштәыс акык-ҩбак.
Аԥсуа литература классик И.П. Папасқьыр алитератураҿы раԥхьаӡа дцәырҵит, ашәҟәыҩҩцәа дуқәа аӡәырҩы ишырцәаҩоу еиԥш, ажәеинраалақәа рыла, иаҳгәалаҳаршәап даргьы: «Аҵх лашьца» (агазеҭ «Аԥсны ҟаԥшь», 1924 ш. ноиабр 24); «анхаҩы» (агазеҭ «Аԥсны ҟаԥшь», 1928 ш. Маи 5); «Аҟәа», «Анхаҩы» («еҵәаџьаа № 1, 1928). Апоет, усҟан ишқьабзхахьаз еиԥш, ахақәиҭра зауз, аԥсҭазаара лашьца иалҵыз, алашарахь икылсыз анхаҩы ашәа изиҳәоит, уи дацәымҩашьо агәра ииргоит уажәшьҭарнахыс иразҟы шылашаз, ихатә џьабаала дынхартә, дынҵыртә алшарақәа асовет мчра ишинаҭаз. аха изхәарҭоузеи, асахьаркыра аганахьала ажәеинраала хьысҳахеит. Уи акритика азиуеит Вл. Агрба агазеҭ «Аԥсны ҟаԥшь» 1928 шықәса маи 5 рзы ианиҵаз астатиаҿы. Вл. Агрба игәаанагара даҿагыланы, ихы риашауа, Иван Папасқьыр 1928 шықәса маи 20 рзы иҭыҵыз агазеҭ «Аԥсны ҟаԥшь» ианиҵеит астатиа. Уаҟа Иван Папасқьыр иажәеинраала ириашоит, аамҭа иақәнагоуп, иаҵаз аидеиа Вл. Агрба изеилымкааит ҳәа иԥхьаӡоит. Жәаҳәарада, ажәеинраала «Анхаҩы» ԥсыҽуп, атемеи аидеиеи рымацара ирзышьҭымхит апоезиатә мцаԥшь анаҵамла, ихьшәашәахеит. Иара В. Агрба истатиагьы иахырҟьацәан, «даара ибааԥсны и.уп» ҳәа алкаа ҟаиҵеит.
Иага убас акәзаргьы, И. Папасқьыр В. Агрба ажәеинраала «Анхаҩы» аҵыхәала ражәеимадара иаҳнарбоит Д. Гәлиеи, Д. Аланиеи, М. Лакрбеи, аҩада зыӡбахә ҳҳәаз, рстатиақәа рҟны аасҭа акритика еиҳа ишазааигәаз конкретла алитературатә факт ишадҳәалоу. Ус анакәха, аԥсуа литературатә критика ахәангасҭақәа ааԥшуа иалагеит ахатә хыҵхырҭақәа аманы. Иаҳгәалаҳмыршәар ҳиашахом даҽакгьы. Абаҩхатәра змаз, ԥасатәи Ҳаԥсадгьыл ду зхы ақәызҵаз апоет Леуарса кәыҵниа агазеҭ «Аԥсны ҟаԥшьи» «Алитературатә журнали» рдаҟьақәа рҿы, лассы-лассы акәымзаргьы,алитературеи, абызшәеи, аҟазареи ирызкыз астатиа хәыҷқәа икьыԥхьуан, иаҳҳәап, «Амузыка иаҳәо уаҳауазароуп, изыԥсоу удырратәы» (агазеҭ «Аԥсны ҟаԥшь» 1930ш., декабр 2); «Аԥсуа поезиа» («Алитературатә журнал № 3-4, 1938 ш., ад. 43); «Аԥсны» (урысшәала иҩуп, акьыԥхь амбац).
Абарҭ астатиақәа рҿы апоет қәыԥш ишьҭихуеит ҳлитературатә ԥсҭазаараҿы кыр зҵазкуа азҵаарақәа, иаагап, аҩымҭа ахаҭабзиара, асахьаркра, абызшәа ацқьара, аԥсуа поезиа (ажәеинраала аиҿартәышьа апринципқәа дахьрылацәажәо) иамоу алшарақәа, ҳмилаҭ ашәақәа ажәлар рыларҵәара уҳәа убас иҵегьы.
Иҟоуп еиҭа акык-ҩбак агазеҭ «Аԥсны» (1919 – 1920шш.); «Аԥсны ҟаԥшь» ирнылақәаз, акритикатә ҟазшьа змоу арецензиа кьаҿқәа. Аха арҭ астатиа кьаҿқәа арецензиа ссақәеи, иуарлашәарлаӡаны ицәырҵуаз изаҟаразаалак ирылшомызт – алитературатә критика ахатә хаҿра аманы аҟаҵара, мацара аҟырҟы дырхәыхәуан…
Уи зынасыԥхаз ҳҵарауаҩ ду Хәыхәыт Бӷажәба иоуп. 1933 шықәсазы иҭыҵыз ишәҟәы «Иахьатәи аԥсуа литература иаазыркьаҿны критикла ахәаԥшра, теориатә зҵаарақәак нацҵаны» ауп аԥсуа сахьаркыратә литературатә критика хацзыркыз. Уи аԥхьажәа иҩит усҟан аԥсуа школи аԥсуа институти рҿы аус зуаз аурыс ҵарауаҩ, аҭоурыхдырҩы А. В. Фадеев. Ари ашәҟәы ианылеит абас еиԥш иҟоу астатиақәа «Д.И. Гәлиа иҩымҭақәеи аԥсуа литературеи», «Амра гылеит-тематика бзиоуп аԥсуа литература аҿиараҿы», «С.И. Ҷанбеи идраматургиеи»; «Ҳтәыла иадыруазароуп иара аӷьеҩ-усзуҩцәа» – ҳәа ажәеинраала еизга иҭыҵыз»; «А. Кәыҵниа ииҩыз ашәҟәы «Атәыла ҽиоит» азы ҩбаҟа ажәа»; «Аҿыц аиааиуеит» – даара икәадоу ҩымҭоуп»; Теориатә зҵаарақәак аҩра напы азыркуа иидырраны иахәҭоу»; «Изакәызеи асахьаркыратә литература»; «Ажәеинраала аиҿартәышьаз ажәақәак».
Абарҭ астатиақәа роуп ашәҟәы еидызкыло. Аха уи усҟантәи аамҭазы аԥсуа сахьаркыратә литература иамаз аҩаӡара заманала иаанарԥшуеит, насгьы ашәҟәаҿы аԥсуа асахьаратә литература иаланагалаз аҩымҭақәа реиҳа ихатәраз хронологиала еишьҭаргыланы иҭҵаауп, акритикатә лаԥшҳәаа иҵгоуп излиааз аамҭа иақәыҿнаҭыртә. Аԥсуа литературазы уанӡа иҟамызт критикатә лаԥшҳәаала ацәажәара, аԥхьаҩ ибартә, иаҳартә, дархәыцыртә еиԥш. машәыршақә акәӡам Д.Гәлиагьы С. Ҷанбагьы Хәыхәыт Бӷажәба ишәҟәы аҭыҵра апрофессионалтә критика ацәырҵра ишазҳәаз азгәаҭаны ахәшьара бзиа зарҭаз.
Иахьатәи аԥхьаҩ абри ашәҟәы – ҳмилаҭ сахьаркыратә критика шьаҭазыркыз – уажәы дахәаԥшыр илаԥшҳәаа иҵигар имҩашьо ибоит усҟан абжьаратә школ аҵаҩы, 19 шықәса ирҭагылаз заҟа инарҵауланы литературатә критик иаҳасабала дхәыцуаз, хара днаԥшуаз, насгьы ҿыц ишьақәгылаз аԥсҭазаара аҽақәыршәаны традициа дук амазшәа ҳлитература аҿиара мҩа ишанылаз ибеит. Арҭ рҩызцәа ахшыҩзцарақәа ашәҟәы иану аматериалқәа иуҵарҳәоит.
Аԥхьаҩ ишубо еиԥш, Хәыхәыт Бӷажәба ишәҟәы «Иахьатәи аԥсуа литература иаазыркьаҿны…» Ихацнаркит аԥсуа литературатә критика. Сгәы иаанагоит абраҟа алацәажәара аҭахым 1933 шықәса инаркны Хәыхәыт Бӷажәба иԥсҭазаара аҵыхәтәантәи ашықәсқәа рҟынӡа ихы аџьыка ақәхны, аԥсуа сахьаркыратә литература ҵарадыррала аҭҵаараҿы инапы иҵижьыз ашәҟәқәа, аусумҭақәа ртәы аҳәара, насгьы аԥсуа жәлар рыԥсҭазаараҿы реиҳа ианыуадаҩыз, ианшәарҭаз аамҭазы. Урҭ зегьы иазыҟаҵоу аԥхьаҩ идыруеит, ҳалалар хара ҳагоит. Уи нахыс еиҳа-еиҳа акритика иазхьаԥшуаз, хшыҩзцара азызуаз акадырқәа цәырҵуа иалагеит, иара асахьаркыратә литература аҿиара аҽақәыршәаны. Урҭ рхыԥхьаӡараҿы иҟан заԥхьаҟа иҵарауаҩ духаран излахьынҵаз Шалуа Инал-иԥа. Уи истатиа «Алитературатә журнал» (№1, 2940 ш.) ианыз Леуарса Кәыҵниа ипоема «Шьаризан» аилыргара иазкыз аҟны иааԥшит акритикаҿы аԥсабара инаҭаз абаҩхатәра ду. Уи нахыстәи иусура Аԥсны аҭоурыхҭҵаара инаваргыланы, аԥсуа сахьаркыратә литературатә критика ажанр аҿы Шалуа Инал-иԥа илиршаз дуӡӡоуп, ажәакала, ҳакритика ашьаҭаркҩы – дицнагаҩны дҟанаҵеит. Араҟа аԥсуа литература аҭҵаареи аӡыргареи ирызку уи ишәыҟәқәа, исусумҭақәа, аԥсышәалеи урысшәалеи адунеи збахьоу реиқәыԥхьаӡарагь аҭахӡам аԥхьаҩ идурыеит. Зегьы ҳарҟәаҵыргьы, «Аԥсуа литература аҭоурых аҟнытә» 1961 шықәсазы иҭыҵыз ашәҟәы амацарагьы заҟа ҳанаҳәозеи! Ҳмилаҭ литература критикатәла аҭҵаара аус хкаҿы иалнаршаз шьардоуп, еиҭарсшәа иуҳәозар, ҳлитературазы зеиӷьҭам паспортын иҟан, иҟоуп иахьагьы. Ҷыдала аҵаҩцәеи, астудентцәеи арҵаҩцәеи рзы, иазҿлымҳаз зегьы убрахь иналаҵаны.
Аԥсуа жәлар рқырҭуатәра аполитика амахәҭа-шьахәҭақәа аҭаны ажәылара ианасакьаҳәмҭаз ауп Миха Делба 1937 шықәсазы урысшәала «Основатель абхазской литературы Дмитрий Гулиа» ҳәа ишаанагара иҟпаз ашәҟәы анҭижь. Сгәанала, ари аусумҭа излиааз аамҭа хьанҭа акырџьара ианыԥшызаргьы, Д.И. Гәлиа изкыз раԥхьаӡа акәны урысшәала иаԥҵаз акы акәны иҟоуп. Уаҟа иаҳәоит: аԥсуа жәлар шыҟоу, рмилаҭ литература ашьаҭаркҩы Д.И. Гәлиа иваӷӷа игылаз иҩызцәеи иареи арҿиара ишаҿу, ԥхьаҟагьы аԥеиԥшхә бзиа шмоу. Ус анакәха, иага залымдрала иҳазныҟәаргьы, ҳгәылацәа «бзиахәақәа», лымкаала Бериеи уи имҵурақеи рыгәҭакы рзынагӡом, ҳқырҭуатәраҿгьы, ҳсахьаркыратә ажәа изаиааиӡом ҳәа ауп. Уи шьҭахьгьы, М. Делба зҭакԥхықәра ҳаракыз амаҵурақәа дшырхагылазгьы аԥсуа литературатә критикаҿы иугәаладыршәаша ҳашәҟәыҩҩцәа аӡәырҩы рҩымҭақәа ирызкны астатиақәа аԥсышәалеи урысшәалеи икьыԥхьит агазеҭқәеи ажурналқәеи рдаҟьақәа рҿы, амала хазы шәҟәны адунеи рымбац умҳәозар.
Аԥсуа литературатә критика раԥхьатәи аплеада иаҵанакуеит иаҳхысыз XX ашәышықәса 30-тәи 40-тәи ашқәсқәа ран ицәырҵыз) хҩзаҵәык – Хә. Бӷажәба,Ш. Инал-иԥа. М. Делба. 40-тәи ашықәсқәа рынҵәамҭазы зны агазеҭ «Аԥсны ҟаԥшь, нас ажурнал «Алашара» адаҟьақәа рҿы аԥхьаҩцәа ирбо иалагеит Аџьынџьтәылатә еибашьра дуӡа аҭәагшоура зыхганы А.М. Горки ихьӡ зхыу Аҟәатәи аҳәынҭқарратә рҵаҩратә институт афилологиатә факультет аурыс сектор (усҟан аԥсуа сектор аадмыртыцызт) иалгаз аитератор, апедагог В.С. Занҭариа илитературатә-критикатә сатиақәа. Урҭ рызкын Д.И. Гәлиа, И. Коӷониа, И. Папасқьыр, А. Лашәриа, А. Гәогәуа, М. Лакрба. Пл.Бебиа, Т. Ҷаниа, уҳәа рырҿиамҭақәа. Критик иаҳсабала заҟа иҵауланы дхәыцуаз, асахьаркыратә ҩымҭақәа ирымоу адоуҳатә ԥсымчхара шиныруаз, иестетикатә гьама шаҳаракыз, илитературатә дунеихәаԥшшьа шыҭбааз, апоетика амаӡақәа шеиликаауаз, насгьы ихадароу имилаҭ литература сахьаркыратә мазарак еиԥш бзиа ишибоз, уи аԥеиԥшхә бзиа агәра шигоз ҳара иаабоит аҩада зыхьӡ зҳәаз, аԥсуа шәҟәыҩҩцәа рҩымҭақәа ирызкыз астатиақәа рҿы.
Аԥхьаҩ, ишубо еиԥш, абранӡа зыӡбахә сымаз акритикеи алитератураҭҵаареи аамҭала ирыҵанакуеит иаҳхысыз XX ашәышықәса 30-тәи, 40-тәи ашықәсқәа. Усҟан ҳтәыла ду аҿы аҳра руан Сталин ихаҭара культи уи амҵахрхәацәеи. Ари ҷыдала жәлар рдоуҳатә культураз ихьанҭаӡаз, иџьабараӡаз аамҭан, аха зегьы акоуп, убас шыкәызгьы ҳсахьаҩыратә ажәа аԥсы ҭан, арҿиара абиԥараҿа аҿын. Ҵабыргыуп, рымҽхакы маҷын, уимоу ԥхьаҟатәи аҭоурыхтә лахьынҵазы шәаӡыӡарак рныруан. Аха, насыԥны иааит 1953 шықәса, даҽакала, иуҳәозар, еишьҭаланы илеит ԥасатәи ҳәтәыла ду – СССР – атиранцәа И. Сталини, Л. Бериеи. Убасҟан, ҳажәлар аԥсеивгара роуит, инагӡаны акәымзаргьы акыр иааудырыртә. Уи, жәаҳәарада, Асовет Еиҳабыреи КПСС Ацентр комитети ленинтә милаҭ политика иқәныҟәны иҟарҵаз ақәҵарақәа ирыбзоуран. Уи ахаршҭра ҳақым аҭоурых аҿаԥхьа.
Иахьа ҳхаҿы иаагар – имҩашьо иаабоит уи аахыстәи ганрацәалатәи ҳдоуҳатә культура аҭагылазаашьа зеиԥшроу, иамоу алшарақәа рыҩаӡара ахьынӡанаӡо, убасҵәҟьа иҳалшонгьыи ҳаҩҳажьуа, ҳаԥыҽрақәа, инахараны амхәыцрақәа уҳәа жәпакы.
Амала, ҳдоуҳатә ԥсҭазаараҿы ҳазхьымӡо, иҳагу-иҳабзоу шырацәоугьы зны-зынла акагьы ҳалаҟаӡамшәа аҵәыуара, агәкажьра, мамзаргьы асахьаркыратә мазараҿ иҟаҵо, ирҿиоу аҟәыншьара, атәамбарагь убрахь иналаҵаны – ҵабыргыхаҭа иахьацәыхароу анаҩсангьы, ԥхьаҟа ҳцара иаԥырхагоуп, ахгәрамгарахь иҳахоит. Сара иахьынӡаздыруа, уажәы аҟара (ирацәасшьоит ҳәа акәӡам изысҳәо) аԥсуа литература аҿиарамҩа ҭҭәааны иҟамлаӡацт. Ииашаны иҩуеит академик Сергеи Лад-иԥа Зыхәба: «Аԥсуа литература иахьа иагьа аԥсыҽрақәеи агхақәеи амазаргьы, ҳмилаҭәи ҳсоциалтәи гәҭыха хадақәа зегьы азымҳәазаргьы, ҳзыԥхьаша, ҳхаҿы иаагаша, игәнҳкылашагьы зынӡа имаҷӡам».
Абри ахшыҩзцара иацҵаны исҳәар сылшоит ирацәамзаргьы ҳмилаҭ анҭҵгьы ҳарцәыԥхамшьакәа иӡыраагаша, ҳазхыҽхәаша адоуҳатә мазара аалыҵ ҳамоуп ҳәа. Насгьы уажәеиш акадрқәа (ашәҟәыҩцагьы, акритикцәагьы, алитератураҭҵааҩцәагьы) анбаҟаз еиҵагыланы. Иара ҳсахьаркыратә литература уахәаԥшуазаргьы амҽхак ҭбаауп, аԥсуа литературатә критикхадацәа (Хәыхәыт Бӷажәбеи, Шалуа Инал-иԥеи)анцәырҵыз еиԥшу иауҟаху хараӡа ицхьеит. (инадыххыланы аӡәы-ҩыџьак иҭырҵаауа. Ус обектны иҟам аԥсуасаьаркыратә лиература. Уи аҭоурых аҿы иага ауадаҩрақәеи амыҟәмабарақәеи ахҭынхьаазаргьы, ҳажәлар рдоуҳатә культуазы ишьаҭамырӡганы насгьы ахаҿра аныԥшуа иҿеиеит. Ари нахысгьы изҩыдоу аҿиарамҩа иануп еиуеиԥым абиԥарақәа иреиуоу ашәҟәыҩҩцәа ирыбзоураны. Урҭ зусҭцәоу араҟа реиқәыԥхьаӡара аҭахӡам, аԥхьаҩ сара саҵкысгьы еиӷьны идыруеит. Сара иаҭахуп ҳәа исыԥхьаӡоит даҽакы. Уи убри ауп ҳмилаҭ сахьаркыратә литертура иҵегьы ибзарыбзаруа иҟаларц, ацәгьеи абзиеи еилнаршәшәарц, ауаажәларратә ԥсҭазаараҿы ихәарҭазарц азын иара азы ихымԥадатәуп, набзык еиԥш иацзароуп акритикеи алитературеи рылԥшҳәаа. Аха араҟа, еиҭсҳәоит, иага дыррала иӷәӷәазаргьы, хшыҩла ишәызаргьы, иазыҟҵазаргьы аиндивидтә хаҭарақа рымч ақәхом. Абри аҩыза зҭԥакԥхықәра ҳарку аус ԥшьаҿы зегьы реиҳа хаҳара злоу акоуп занааҭла иазҟаҵоу аколлективтә хшыҩ, аколлективтә мчы. Избанзар, амилаҭ литература аӡәык-ҩыџьак, иага идуқәазаргьы, ирзырҿиом, уи дырҿиоит амилаҭ литература ахаҭарнакцәа зегьы рырҿиаратә ԥсымчхара еиаҵаны. Акритикеи алитературеи рҿгьы абас ауп ишыҟоу аҭагылазаашьа аӡәык-ҩыџьак инагӡаны ирызҭҵааӡом, аӡәы-ҩыџьак рымч зықхо шәҟәыҩҩык, мамзаргьы ԥыҭҩык рыԥсҭазаареи рырҿиамҭақеи роуп.
Аԥсуа литературатә критикеи алитератураҭҵааҩи рҭагылазаашьа атәы ҳҳәозар, зегьы раԥхьаӡа убла иаахгылоит нахьхьитә, даҽакала иуҳәоар, дара аԥсабара анырбаз инаркны ирыцрымшәӡакәа иаауа «ани рыгуп, ари рыгуп» ҳәа ҽыԥныҳәақәа, аныӡбақәа. Урҭ ганкахьала, иахьишоу ыҟоуп. Аха даҽаганкахьалагь уахәаԥшуазар. Обиективтә мзызқәагь аумаҷху, урҭгьы хшыҩзцара рзумур уам. Уи зегьы раԥхьаӡагьы изаанаҭтәу, мамзаргьы ипрофессионалтәу акритикцәеи алитератураҭҵааҩцәеи рхыԥхьаӡара амаҷроуп изыхҟьо, насгьы дара иҟоугьы аус иахьынӡахәҭоу рҽазшаны иадтәалартә аҭагылазаашьа рымам, уи адагьы еиуеиԥшым анапынҵақәа ахьрымо, иахьеилахоу аҟнытә. ари аҭагылазаашьа аауеит ҳакритик хадақәа рҟынтә, иаҳҳәап, Хәыхәыт Бӷажәба бызшәадырҩын, Шалуа Инал-иԥа дҭоурыхҭааҩын, Миха Длба дфилософын дҳәынҭқартә-уаажәларратә усуҩын. Урҭ ирымыздазгьы, Шоҭа Салаҟаиа, Артур Аншба, Сергеи Зыхәба, Џьуллета Адлеиба, Зураб Џьапуа, Валинтин Кәаӷәониа фольклористцәоуп Владимир Анқәаб, Борис Гәыргәлиа, Мушьни Лашәриа, Гьаргь Гәыблиа уҳәа поетцәоуп. Акритикеи алитератураҭҵаареи ҷыдала ирҿыҵәҟьаз Владимир Аҵнариа, Владимир Дарсалиа уҳәа еиҭа аӡык-ҩыџьак ракәын. Ари аҩыза азеиԥш ҭагылазаашьа ҳмилаҭ критикеи ҳлитератураҭҵаареи ирынмшырц залшомызт, еиҳа уазааигәаны иуҳәар, аҭҵааратә аалыҵ ахыԥхьаӡарагь маҷхон, ахаҭабзарагь ладырҟәуан.
Ара иҟоуп, аҩада исҳәаз афакторқәа рыдагьы иобиективу даҽакгьы. Абар иаргьы алитературатә жанрқәа зегьы раҵкыс аҟыба-ӡыба зцу, еснагь агәынамӡара аазрыԥшуа феноменуп алитературатә критика, избанзар, акы уи аԥсабара адиалектика злаҟоу ала аџьбарара аҵоуп, иага иашазаргьы аиаша аҳәароуп ауаажәларра азыӡырҩыртә, ирыдыркылартә еиԥш. – ҩбагьы, акритика иажәа, иҵегьы инарҭбааны иуҳәозар, игәаанагарақәа аҩымҭа автор есымшагьы идикылом, уимоу, данаргәаауагьы убап. Акритики ашәҟәыҩҩи реизыҟазаашьа алаҳа бӷьыц ҟара амч-аман иҟоуп. Ус шакәу зырҵабыргуа алитературатә ԥсазаара аҟнытә заҟа ҿырԥштәы ааугозеи уалгар. Аха урҭ ҳрылаларым. Хара ҳамԥаразы. Акритика аизҳа-зыӷьара иҵегьы иаԥықәслоу афакторқәа ируакуп хаҭалатәи аизыҟазаашьақәа, иаҳҳәап, аиҩызара, аиуара агәыцхәра, аизааигәара, иахьеи уахеи ҳаилагылара ҳаиҿцаара. Арҭқәа зегьы иҵоурам, арҿиара аус иаԥырхаго анырра ҟармҵар руам, еиҳарак хыԥьаӡарала ирацәам ажәларқәа рҿы.
Уажәы ҳазну, ҳазхаану аамҭа џьбараҿы аԥсуа критик, алитератураҭҵааҩы аҭакԥхықәра зыцны дызҵаз аидара иахьа  еиҳагьы иқәыӷәӷәо аҟынӡа ихьанҭахеит. Избан акәзар, акы, зегьы раԥхьаӡагьы аԥсуа литература ахаҭа абиектк аҳасабала амҽхак ҭбаахеит, иҵегьы уазааигәаны иуҳәозар, узыԥхьаша аматериал жҽпа агәылалеит, ус унадыххыланы, нас аамҭа кьаҿк иалагӡаны иҭыуҵаауа иҟам. Иаҳхысхьоу, хара инҳажьхьоу, аҩада зыӡбахә сҳәахьоу ашықәсқәа ирыдкыланы урыхәаԥшуазар, ажәа ишалоу еиԥш, геи шшьхеи раҟара рыбжьоуп, ажәакала, аматериал рацәа ҟалеит. Ари афакт бзиоуп, аԥсуа литература аҿиара процесс шеилашуа, аалыц шаанашьҭуа ҳанаҳәоит. Ииашоуп, урҭ зегьы асахьаҩыра аганахьала иугозар, акы рыгӡамкәа ыҟоуп узҳәом, иубап аԥсыҽқәагьы, заамҭа ааиаанӡа адунеи збаз, ҟры-ҵәрыла адәы иқәлаз. Аха уи даҽа зҵаароуп, ҷыдала акритикцәеи алитератураҭҵаареи робиект хадақәа ируакуп.
Иҩбахаз, 70-ҟа шықәса инареиҳаны адунеи зырхыџхыџуаз асовет Еидгыла иаалырҟьаны амықәшәатә азыҟалан екилаҳаит изымқәацо. Уи аидеологиа аԥсы анҭаз иаԥҵахаз аҩымҭақәа, ԥаса аҵыс уи ахы иқәзмырԥраауаз, ишедеврны изыԥхьаӡоз алитература атеоретикцәа аҵарауаа ирыцҳарахаз еицҿакны иаақәгылеит.
Ҿыц блала ирыхәаԥштәуп ҳәа. Абриг аҳәахьагьы ауадаҩра ахылҵуеит акритик изы. Избан акәзар, асовет Еидгыла аан идырҿиаз асахьаркыратә ҩымҭақәа, ицәгьаз, ибзиаз, излиааз аамҭа атәоуп уи ҭоурыхк иаҩызоуп, иалакьакьатәӡам, ҳазну адемократцәа раамҭа иақәҿнаҭуа ҟаҵашьа амам иага уҽазыушәаргьы. Иаҳҳәап М. Шолохов «Ишьҭыху адәаӡа», И. Папасқьыр ироман «Ҭемыр» ҿыц блала хәаԥшышьас ирымоузеи? Ус еиԥш иҟоу «арекострукциақәа», аиҭашьақәыргыларақәа арҭ ароманқәа реиԥш асовет епоха аан иаԥҵаз егьырҭ аҩымҭақәагьы ирылаӡам. Урҭ ирзыркхьоу аҭҵаамҭақәагьы даргьы ишыҟоу иҟазароуп, риашара зҭахым ҭоурыхуп, насгьы иага уҽушәаргьы еилашәа-еилыҵуа иахьатәи аамҭа ицәырнагоз аԥхьаҩ игәаԥхо, даҿынҵәаауа, даԥхьо дузыҟаҵом.
Сара сахьахәаԥшуала, иҟаҵатәу убри ауп иаԥҵатәуп иахьатәи аамҭа ахаҿра аазрыԥшуа аҩымҭақәа. Автор абраҟа илшоит 21-тәи ашәышықәса аперсонажцәеи афырхацәеи иахьа ирыхҭхьаауа рыԥсҭазаара ганрацәала аарыԥшра, ҿыц блала рыхәаԥшра, насгьы рхаҭақәа ԥасатәи асоциалисттә уаажәларра зыргылоз афырхацәеи дареи злеиԥшым, излеиԥшу ҳәа кыр ыҟазаргьы аганахь инмыжькәа алкаара, еиҳаракгьы рԥсихологиатә еиҭакрақәа рҿы иарбан ҟазшьарбагоу ицәырҵыз, ажәакала, акоммунизм зыргыларц иқәԥоз, змахәҿа еилӷәыцә ихандеиуази адемократиа азин снаҭеит ҳәа ахатә мал уаха-сахаҳәа арҳара иаҿуп ирыбжьоу аҳәаа анаӡа-аӡара ахьынӡаҟоу, ауаҩышәара шәагас-загас иамоу аламыс заҟа ицқьоу уҳәа убас заҟа зҵаара цәырҵуазеи!
Абарҭқәа уанрызхәыцуа имҩашьо иубоит иахьаҟара аԥсҭазаара ҿыц блала ахәаԥшра, аҭҵаара ҳҳәар еиҳагьы ҳиашоуп, анаҭаху аамҭак ҟамлаӡац.
Ихԥахаз, шьаҭанкыла ҳақәихырц иҳақәлаз ҳаӷа хәымга данықәцахаз аахыс жанрцыԥхьаӡа адунеи збаз ҳсахьаркыратә ҩымҭақәа (урҭ зынӡагьы имаҷӡам, иҟәнаҳшьауагьы иҟаӡам) ртәы ҳҳәозар, жәаҳәарада, абраҟа ҷыдала критик (алитератураҭҵааҩгьы убрахь дналаҵаны) дрыхәаԥшыроуп, иҭиҵаароуп ҿыц еиҭашьақәҳаргылаз (ас зысҳәо 1200 шықәса раԥхьа аԥсуаа ҳхатә ҳәынҭқарра ҟаҳҵахьан) ҳҳәынҭқарра аҽеибыҭара ианаҿу аамҭазы ишалиааз, ишаԥҵахаз азгәаҭаны. Абраҟагьы аҩада исҳәаз ахшыҩзцара ҩаԥхьа схы иасырхәоит, ҿыц блала аҩымҭақәа рыхәаԥшра, рыҭҵаара еиҳагьы иаҭахуп.
Иԥшьбахаз, убри ауп, ус еиԥш иҟоу акритикеи аҭҵааратә усуреи зылшо, иазыҟаҵо акадрқәа ҳамоуп, аха рыԥсаҭа шкәакәахартә иҳаԥхахьоугьы маҷӡам. Урҭ рыҟамзаара – изаацәаӡаны рцара – ҳлитература аҭҵаара апроцесс ианымԥшырц залшомызт, ианыԥшит иаҳнырыртә еиԥш. абраҟа иҳақны исыԥхьаӡоит рхаҭақәа ргәалашәара: Н. Лакоба, И. Кәыҵниа, Вл. Анқәаб, В. Аҵнариа, В. Дарсалиа, А. Аншба, А. Зыхәба, Б. Гәыргәлиа. Ҷ. Кәаӷәаниа. Арҭ ҳлитература аҿахәы аҳәара зылшоз, иазыҟаҵаз, змилаҭ агәадура змаз ҵарауаан аха.
Ихәбахаз акритикеи алитературатәҵареи рус арцыхцыхраҿы ихымԥадатәиуп ҳәа сгәы иаанагоит дара ашәҟәыҩҩцәа рхаҭақәагьы рхы аладырхәырц рыхәҭоуп ҳәа. Урҭ ражәа, ргәаанагара, рҳәахьа рколлега иҩымҭа иазкны ирҳәо кыр аҵанакуеит асахьаркыратә литература критикатәла иҭызҵаауа рзы.
Ҵабыргуп, иуарлашәарлан акәзаргьы уигьы аабоит (сара араҟа рыӡбахә сҳәом Б. Шьынқәба, Гь. Гәыблиа, М. лашәриа, В. Анқәаб, Б. Гәыргәлиа, В.  Аҵнариа, З. Аџьопуа, В. Кәаӷәаниа уҳәа еиҭа аӡәык-ҩыџьак. Избан акәзар, урҭ рлитература-рҿиаратә усура анаҩсгьы акритикеи алитератураҭҵаареи рҿы иазыҟаҵоу ҵарауаҩуп, ипрофессионалцәоуп. Сара зыӡбахә сымоу арҿиара амацара иаҿу апоетцәеи ашәҟәыҩҩцәеи роуп. Урҭ, еиҭаҵшьны иазгәасҭоит ражәа, ргәаанагара цхыраара дууп акритикеи алитература ҭҵаареи русхкы аҿы. Насгьы амилаҭ литературақәа зегьы рҿы традициак еиԥш ишьақәгыланы иҟоуп.
Аԥсуа литератураҿы раԥхьаӡа акәны апрофессионалтә шәҟәыҩҩцәа рколлегацәа ирызкны, (иналаршә-ҩаларшәны ҳашәҟәыҩҩцәак ирыҩхьоу статиақәак акьыԥхь збақәахьоу рыӡбахә ҳамазар ажәа ҳара иаабоит мушьни Папасқьыр ишәҟәы «аԥсуа прозеи апоезиеи» (Аҟәа – 1970ш.) Никәала Ҳашыг еизгеи – «Ашәҟәыҩҩцәа ирызку ажәа» (Аҟәа – 2008 ш.) рҿы. Ҵабыргуп, Мушьни Папасқьыр усҟан аԥсуа институт аҿы аус иуан  аха дҵарауаҩымызт, дпрофессионалтә шәҟәыҩҩын. Арҭ аҩ-шәҟәык ирыбжьоу аинтервал амацарагьы иаҳәоит абри азҵаараҿы – ашәҟәыҩҩы иҩымҭа ашәҟәыҩҩы ихцәажәара – заҟа ҳхьысҳау, ҳлитератураҿы қьабзк еиԥш ишзышьақәымгылац.
Никәала ҳашыг жәаҳәарада аус бзиа ҟаиҵеит, иҭижьыз ишәҟәы иаҿыԥшыр ҟалоит, иҟалоит акәым иагьахәҭоуп егьырҭ аԥсуа шәҟәыҩҩцәа ари реыцәак хырҩа ззырымуа азҵаара рхаҿы иааргарц. Нас ишԥа абзиа ами изҿыԥшыша!
Аԥсуа критикеи алитератураҭҵаареи ԥхьаҟа изгаша, еихазҳаша макьана, анцәа иҟнытә акадрқәа ҳамоуп, аха иаҳҳәар ами аиаша, иҟоу азхом, ҳлитература обиектк аҳасабала амҽхак ҭбаауп, ирымпыҵаӡом. Ари ас ауаҩ ибартә иҟоуп. Убри аҟнытә сгәы иаанагоит акадр ҿыцқәа реиҵааӡара иазхәыцроуп ҳдоуҳатә малқәа зегьы ирыцку ҳсахьаркыратә литература алахьынҵа знапы иану ауаа. Уахь зегь раԥхьаӡа иаҵанакуеит Д.И. Гәлиа ихьӡ зху аԥсуаҭҵааратә институти Аԥснытәи аҳәынҭқарратә университети. Урҭ рыхшыҩеилаҵа ҳазҿу апроблема иамыцхраарц залшом. Иззымдыруада имеиҭасуа идунеитәу ҳәа акгьы ыҟаӡам, зегьы арҿыцра рҭахуп.


Руслан Қапба Ра8хьаёа


Ра8хьаёа
