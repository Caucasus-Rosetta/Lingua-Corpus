Аԥсынра зхы ақәызҵаз ҳашьцәа,
ҳаҳәшьцәа иԥшьоу ргәалашәара иазкуп.
2010 шықәса зынӡа идаҽакхеит сара сзы.. Жәибжь шықәса сгәы иҭацәахны исымаз сгәалашәарақәа шәҟәны аԥхьаҩ инапаҿы иоуит. Адаԥазар, Сҭампыл, Анкара, Диузџье ақалақьқәа рҿы имҩаԥысуаз ашәҟәы аӡыргара ҳажәлар хәыҷла-дула рҽаладырхәит. Амала сара зегьы раҵкыс сзыргәырӷьаз, Аԥснынтәи анацәа реидгыла ахаҭарнакцәа Фируза Чамагәуа-Қапбеи Аза Агәумааи абри аӡыргаразы иахьаҳҭааз ауп. Урҭ ҳанацәа рҿаԥхьа ҳаҭырла схырхоит.
2010 шықәса зынӡа идаҽакхеит сара сзы.. жәаҩа шықәса раамышьҭахь еиҭах саԥсынра аҭаара разҟыс исоуит. Жәаҩа шықәса раахыс харантәи бзиа избоз сыԥсадгьыл, жәамш дуӡӡа сызхара агәыдкылаха сҽахьысыгӡеит. Аҟәатәи аԥшаҳәа сацәажәеит, лассы-лассы сылаԥш рхызгеит ҳашьхақәа, маӡала сылаӷырӡқәа налаҭәо сынхыԥшылеит амшын Еиқәа… Амала схьаақәеи сгәырӷьарақәеи иеилаӡҩаны иҟан уажәы. Избанзар, Аԥсны Аҳәынҭқарра ашьаҿа ӷәӷәақәа рыла ԥхьаҟа ацара ишаҿу лабҿаба избон.
2010 шықәса зынӡа идаҽакхеит сара сзы.. Аибашьра еилгеижьти раԥхьаӡа акәны сыԥсадгьыл аҟны Аиааира амш азгәаҭара сҽаласырхәит. Санхәыҷыз, аныҳәамшқәа анааилаак ҳагәқәа хыҭ-хыҭуа шаанӡа ҳгыланы ҳаибаныҳәон. Уажәы акәзар, зынӡа сызмыцәакәа сазыԥшын Аиааира амшныҳәа. Ҳаруаа аныҳәа аҳаҭыр азы амҩаду аҟны рныҟәара раԥхьаӡа акәны салаԥшуан. Аӡәгьы аилкаашьа имамызт уи аамҭазы сгәы иҭыԥраауаз агәырӷьарақәа, исыдгылазгьы ирзгәамҭеит сгәырӷьа лаӷырӡқәа…
2010 шықәса зынӡа идаҽакхьеит сара сзы… Сашьеиҳабы Оқҭаи Чкотуа ила сышәҟәы аиҭагара аныҳаӡбаз ашықәс акәхеит уи… Сара сзы шаҟа ҵакы дуӡӡа амоузеи, Оқҭаи сашьаду, Аиааира амш аҽныҵәҟьа ашәҟәы аиҭагара дахьалагаз. Иаамҭа ақәырӡны, аџьабаа адбаланы, ашәҟәы аиҭагара ихы иахьадиҵаз азы уи иагьа иҭабуп ҳәа иасҳәаргьы ишмаҷхо, ишазымхо здыруеит. Уара, сара схатәы бызшәа уакәхеит наунагӡа сашьаду!
Аҩымҭа знапы иҵызхыз аредактор Владимир Қапбеи, аҭыжьра иацхрааз зегьы, гәык-ԥсык ала иҭабуп ҳәа расҳәарц сҭахуп.
Ҳазшаз сиҳәоит, мышкы зны схатәы бызшәала, аҩрагьы сылиршарц азы…
Ашәба Беқьир, иахьа уажәраанӡа аҩызцәа аӡәгьы иаҳзымгәаӷьыз аус иҽазкны, шәнапаҿы ишәку абри ашәҟәы ала иагьынаигӡеит. Беқьир, аибашьра аамҭазтәи игәалашәарақәа иахьынӡа алшо ала усҟантәи ааҭагылазаашьа асахьа ҭнахуеит. Ҳажәлар ирхыргаз агәаҟрақәеи, изҭагылаз ахьаақәеи, рҿаԥхьа иқәгылаз азҵаарақәеи, имаҷымкәа ахҭысқәеи, ахаҿсахьақәеи ашәҟәы ацәаҳәақәа иргәылаԥсоуп. Ашәҟәы уанаԥхьо иуҭахы-иуҭахым мчрак уаашьҭнаԥааны аибашьра аамҭахь уаманы ицоит. Аха усҟантәи ахынҭаҩынҭара ҳаназхәыцлак, аӡәы игәалашәарақәа мацара абарҭқәа зегьы иагьа иаанарԥшыргьы, иагхо ишырацәахо, иагьа уҳәаргьы ишазымхо иеилкаау усуп. Уи амшала, усҟантәи аамҭа иалаԥшыз агьырҭ ҳҩызцәагьы, ргәалашәарақәа иҩны аҭоурых иазынрыжьып ҳәа сгәыӷуеит. Схаҭагьы ашәҟәы анеиҭазгоз исгәалашәақәаз санрызхәыц, абарҭқәа зегьы цәырымгаӡакәа, ахәа иаҵахәаҽыз акәиц еиԥш рааныжьра ҳажәлар рҿаԥхьагьы гәнаҳа дуӡӡоуп ҳәа агәаанагара соуит. Убри азоуп, Беқьир игәалашәарақәа рҿы дзыхцәажәаз хҭысқәак, аԥхьажәа аҟны акәзаргьы, ҷыдала сырзааҭгыларц зысҭаххазгьы. Избан акәзар, зыӡбахә ҳҳәаша ахҭысқәа ирылахәыз ауаа рҿаԥхьагьы, абри аҩыза аус, иуалԥшьаны иҳадуп ҳәа сазхәыцуеит.
«Аԥсны аибашьра иалагеит» ҳәа Ҭырқәтәыла ианҳаҳа, зегьы афымца ҳасызшәа ҳаҟан. Мышкы аамышьҭахь ауп аарлаҳәа ҳхы аҭыԥ аҿы иааины иҟаҳҵаша ҳазхәыцуа ҳаналага. Ауаа зегьы аууы ҳәа ианеилыхоз аамҭазы ҳарҭ гәыԥҩык, Аԥсныҟа амҩа ҳшықәлаша ҳәа иӡбаны ҳалгахьан. Абарҭ амшқәа рзыҳәан ауп уажәы ишәзеиҭасҳәо ахҭысгьы аныҟала.
Аԥснытәи ауниверситет аҽазыҟаҵаратә факультет аҟны шықәсык аахыс аҵара зҵоз Гиурбуз Аҭарба иан Суна Хьециа-ԥҳа днасыдгылан: «– Оқҭаи аиаша саҳәа, шәцома Аԥсныҟа?» ҳәа днасазҵааит. Нас, аҭак иҟасҵараны иҟоугьы лдыруазшәа ажәакгьы аасмырҳәаӡакәа инацылҵеит: «Сыҷкәын имаҭәақәа еидыскылахьеит, дааныжьны шәымцааит!..» Сара, «иыбҳәо закәузеи? Макьана ҳашцаша, ҳахьцаша, иаҳԥеиԥшу, цқьа иҳаздырам. Нас бара быҷкәын макьана абџьар ахаҭаҵәҟьа имбацзар ҟалоит, иарбан еибашьроу дахьыбышьҭуа?» ҳәа ажәақәак аасҿыҵҟьеит. Ачкәынцәа рҭакԥхәықәра схы иадысҵар сҭахымзар ҟаларын, избанзар ҳазқәылоз амҩа аибашьра аасҭагьы ишәарҭан, раԥхьа Нхыҵҟа ҳнеины, уаантәи шьхала Аԥсныҟа ҳхыҵырц ҳгәы иҭан, аха уи ишԥаҟалоз? Ҳзызҵаауаз, иҳацхраауаз ҳәа макьаназы акагьы ҳаздыруамызт. Иаҳдыруаз акы заҵәык ҳашцаша мацара акәын… сара абарҭқәа срызхәыцуанаҵы лара лажәа ацҵара даҿын. «Сара уаҳа сҳәом! Аамҭа аныбзиаз аҵаразы ауниверситет ахь дцазар, уажәгьы даанымгылароуп. Аибашьра атәы изымдыруазаргьы ижәлар дрылагылаз, иԥсыр дыԥсып, иаанхар даанхап!.. Абыржәы данзымца, нас дыԥхамшьаӡакәа дышԥацо уахь! Ауаҩы ахьӡи-ахьымӡӷи рзын ауп иԥсы зҭоу!..» Гиурбуз иан сара ибзианы дыздыруан. Афырԥҳәыс ззыуҳәаша лакәын, аха ари аҩыза агәаӷьра анык иаалырԥшуеит ҳәа сыҟамызт. Сара исаҳаз џьашьо сшыҟаз, дук мырҵыкәа Аҳмаҭ Барчан иани-иаби иаасыдгыланы: «– Ҳачкәын дааныжьны шәанца ахьымӡӷ ишәыргоит!» ҳәа сарҳәон, урҭ раамышьҭахь Шамил Иашбеи, Сонер Гәогәуеи рабацәа ааины, ҳанцаша рхәыҷқәа шаанаҳмыжьша ала адҵа сырҭон. Иара Аҟабарда ҷкәын Уардым Уфук иаб Мусҭафа ихымҩаԥгашьа хашьҭра ақәума… Ажәак ала, Аԥснытәи ауниверситет ахь
ицараны иҟаз аҿар рҭаацәа, уажәы ақырҭуа Аԥсынра дақәлеит ҳәа анраҳа, рыхшара аибашьрахьы ирышьҭуан. Абас ала 33-ҩык аҿар рыла раԥхьаӡатәи агәыԥ еиҿкаахеит. Наҟ-наҟ амҩақәа анааты аибашьра ашҟа иааз кырӡа ирацәаҩхеит, аха раԥхьаӡа акәны аибашьра ҳәа амҩа иқәлаз абри агәыԥ иалаз аҿар, адиаспора аҟны иҟоу ҳауаажәлар наунагӡа ахьымӡӷ рхызхыз роуп ҳәа исыԥхьаӡоит. Иахьа, аиааира амшқәа рзы Ҭырқәтәылантәи иааны рбираҟқәа рышәшәо аҳҭны-қалақь иало ҳауаажәлар, урҭ иргәыӷьыз ала, абри аҩыза аҭагылазаашьа шроуз ахаан ирхамышҭроуп. Сара, абраҟагьы убарҭ рыхьӡи рыжәлақәеи реиқәыԥхьаӡара иахәҭоуп ҳәа исыԥхьаӡоит: Абаӷба Баҳадыр, Агрба Рыдван, Агрба Ҳиџьаби, Ақаҩба Аҳмеҭ, Аргәын Арда, Аргәын Нежьаҭ, Аргәын Зафер, Агәмаа Синан, Ацәлахәа Ерҳан, Ацәызба Зулфу, Џьергениа Џьошкән, Лазариа Ерџьумеит, Сижьажье Меҳмет, Каитука Муҳаррем, Џьокуа Озџьан, Џьокуа Музаффер, Цыба Ефкан, Куџьба Окан, Куџьба Неџьми, Кәаӡба Ведаҭ, Ҭҳасҭыҟәа Аслан, Кьылба Бурҳан, Аидын Ҭуран, Габлиа Муҳаммед, Аҩӡба Ҭунџьер, Аҭарба Гиурбуз, Гәогәуа Сонер, Иашба Шамил, Инаԥшьба Мусҭафа, Ашәба Али, Барчан Аҳмеҭ, Уардым Уфук, Чкотуа Оқҭаи… Ари агәыԥ, усҟантәи аамҭа аконцерҭқәа рыҟаҵаразы Ҭырқәтәыла иҟаз Ҳодик Аџьынџьали, Мизан Даӷузиеи, Анатоли Алҭеибеи, Аԥснынтәи ҿыц иаԥҵахаз абираҟқәа ддырҟаҵаразы иааны иҟаз Баҭу Арӡынбеи, уаанӡа Ҭырқәтәылаҟа аҵаразы иаахьаз, 17 шықәса ирҭагылаз Џьгьардатәи ачкәын Џьенгиз Кучук-оглыгьы инацланы Аԥсныҟа ҳдәықәлеит. Беқьиргьы наҟ-наҟ ишазгәеиҭо ала раԥхьаӡа Ҭрабзон иҟаз акамета бџьарла ҳнапаҿы иааганы уи ала Гәдауҭаҟа аӡхыҵра ҳгәы иҭан. Избанзар, Урыстәылантәи ҳашиашоу Аԥсныҟа ҳазлацаша амҩа ыҟам
ҳәа агәаанагара ҳаман. Иаразнак, уи аламҭалазы Ҭрабзон иҟаз Абыџьба Заур ҭелла дыԥшааны, ҳгәы иҭаз инықәырԥшны инаиаҳәаны, каметак ахсаала уаҩҵас иҭыхны иаҳзааишьҭырц ҳиҳәеит. Аҭаларҭа, аҭыҵырҭа, атәарҭа, агыларҭа ахьыҟоу дырны, уаҩҵас ҳҽазыҟаҳҵар акәын. Ессымша аӷба мҵаҳарсуазма? Заур, ҳаззыԥшыз ахсаалақәа иахьааишьҭшаз, афакс ахьықәгылаз аусурҭа Ерқәуҭ Ашәба иахьитәыз азы, аус зуаз зегьы рхы иақәиҭаҳтәит. Амилициахь ҳарҭир ҟалоит ҳәа аӡәгьы ҳазиықәгәыӷуамызт. Аҵыхәтәан, Заур иҟынтә ҳгәқәа ҭып-ҭыпуа ҳаззыԥшыз афаксгьы аара иналагеит. Аха иаауа-иаауа ҳара ҳаззыԥшыз асахьақәа ракәымкәа, акамета адәахьала иҭыхыу асахьа мацара ауп иаҳзааз. Аамҭа иагьа иуадаҩзаргьы Ерқәуҭи сареи ҳазхара ҳарччеит ари ахҭыс. Аӷба аӡбахә ирацәаҩны ауаа ианраҳа, насгьы қәҿиарала ҳзалымҵыр ҟалоит ҳәа ҳаназхәыц, аҳаирплан ашҟа ҳаиасит. Аҳаирплан ҳнапаҿы иааганы Грозни иртәаны, уа апресса ахь иаҭахыз ааԥхьарақәа аныҟаҳҵалаак ашьҭахь, Аԥсныҟа ҳцара излаԥырхагамхо ала ажәа ҳарҭар, агьырҭ ауаа аушьҭны ачеченцәа ҳаҽраҳҭон. Нас Аԥсныҟа амҩа ҳақәрымҵар иҟарҵарыз? Абарҭқәа зегьы ҳаиҳабцәагьы ҳаҽрымаданы,еибыҳәаны иҟаҳҵар акәын азы, сҩызцәа усҟан ҳажәлар раԥхьа игылақәаз ируаӡәкыз Аҭаи Ацәышба сиацәажәарц исыдырҵеит. Аҭаи, иҟаз аниасҳәа исиҭаз аҭак сыԥсы ҭанаҵы исхашҭуам. «Сақәшаҳаҭхар шәҭахызар, саргьы сшәыцзароуп! Сара абри аҩыза аус здыруаны, шәхала шәцара сзақәшаҳаҭхом, ак ҳахьуазар иеицҳахьып!» иҳәан сылахь днагәыӡит. Игәы ҭыӷьӷьаа дшыҟаз ихы-иҿы ианубаалон. Аха аҳаирплан ахь абџьар ҭазгалараны иҟаз, амилициаҿы аус зуаз ҳауаҩ изыхҟьазаалаак данхьаҵ, уигьы иалымҵит. Аамышьҭахь Рауф Ебжьноуи, Заур Амқәаби, Баҭу Арӡынбеи арахь ҭелла
рыҽрымаданы Шәача ишаҳԥылаша анеилаҳкаа уахь амҩа ҳнанылеит. Абри аҟара ззеиҭасҳәо, аамҭацкгьы имхәыцкәа зыхшаара аибашьрахьы идәықәызҵаз анацәеи-абацәеи, ргәы мыҭрыскәа, рҭыԥи, рықәреи иамыхәаԥшкәа «ишәыхьша сыхьааит» ҳәа иҳадгылаз ҳаиҳабацәеи шмаҷмыз ҳажәлар ирдырырц ахьысҭаху азын ауп. Зынӡа ҳазқәымгәыӷуаз ауааҵәҟьа, Аԥсынреи Аԥсуа жәлари рышҟа агәбылра дуӡӡа шрымаз усҟантәи аамҭа лабҿаба иаҳнарбеит. Аибашьра ашьҭахь саб иашьа иԥшәмаԥҳәыс а-Баз-ԥҳа санлацәажәоз; «– нан шәара аибашьра бџьарла мацара шәаиааиз џьышәшьома! Сара схаҭаҵәҟьа аибашьра цонаҵы, сыжәлар еиқәиырхарц азы сылаӷырӡқәа каҭәо анцәа симыҳәакәа уахыкгьы схы нықәсымҵеит!» ҳәа ансалҳәа ашыӡ сыхьызшәа хьҭашьрак аасылалан, схәажьы ҩагылеит. Сара уи аҭакәажә ахаан абас дхәыцуеит ҳәа сыҟамызт. Иахьа, абарҭқәа зегьы ргәалашәара мацара изыԥсоузеи…
Ааи, абарҭқәа зегьы, ҳажәлар аибашьра анцоз аламҭалазы ирымаз агәыбылреи, арыцҳаибашьареи, абзиабареи, аидгылареи, афырхаҵареи аанарԥшуеит. Иахьагьы, Аԥсынра иҟоу мацара ҳакәымкәа, Адунеи иқәынхо аԥсуаа зегьы, аибашьра анцоз аамҭазы еиԥш ҳаихӡыӡаауа ҳҟалар ишԥабзиахарыз!… Зыԥсаҭа шкәакәахаша ҳаиҳабы Чықәниа Џьамал ишиҳәахьаз еиԥш: «Австралиа иҟоу ԥсыуак ишьапы маӷык алакьа-кьар, убри аамҭазы абра иҟо ҳгәы ҳнархьуа аҟара ҳаибабашьа ыҟазар ауп, абзиабара ҳабжьазар ауп!» Убасҟан ауп ҳажәлар уаҳа арыцҳара ианақәымшәо, аӷа иҳамоугьы ҳақәмақарра анизымгәыӷьуа, ҳанацәа ракәзар, уаҳа алаӷырӡ камҭәакәа ражәмҭаҟынӡа касышкәакәала ианнеиуа…
Саб, иаб, иабду, игәы иҭеикыз акы ҟаларц аниҭаххалак, абнараҿы иҟаз иҭыԥ маӡа аҟны днеины, иҩаны иҟаз фархьқәак ааидкыланы мца хәыҷык ааиқәҵаны Анцәа даниҳәалак игәҭакы наӡозаарын.
Саб иабдугьы акы ҟаларц аниҭаххалаак абнараҿы иҟаз уи аҭыԥ маӡа аҟны днеины мцак еиқәиҵозаарын, аха иахьизымдыруаз амшала аума, иахьигәаламшәауаз азыҳәан аума сыздыруам, дымныҳәозаарын. Еиқәиҵаз амца мацара ала игәҭакы ҟалозаарын.
Саб иаб, иҟаларц ииҭахыз аус азы абнараҿы иҟаз аҭыԥ маӡахьы даннеи, амцагьы еиқәыимҵеит, дагьымныҳәеит, аха уахь инеира мацара ала игәыхәтәы дақәшәазаап.
Саб иакәзар, џьаракыр дымцаӡакәа абнараҿы иҟаз аҭыԥ маӡа даназхәыц, ииҭахыз ҟалеит.
Зегьы уи аҽноуп ианалага – Ессымчыбжьа Сҭампыл ауниверситет аҟнытә ақыҭарахь даацыԥхьаӡа, ҳаҩны шьыжьхьа ҳәа имҩахыҵуаз саб иашьа иԥа Муаммер данаҳҭаа аҽны… Сара, милаҭла сызтәышьҭроу аилкаара сашьҭалара Муаммер иоуп изыбзоуроу. Избанзар Муаммер, уи ашьыжь ҳахьеицәжәоз, «Ҳара ҳаҭырқәцәаӡам» аниҳәа адунеи сызныз еилабгазшәа избеит. Абри амшала, абџьар иҭҟьаз ахы ахаҳә ианԥаны ахырхарҭа ишаԥсахуа еиԥш, сыԥсҭазаара ахырхарҭагьы аҽшаԥсахуаз иабантәи здыруаз… Сашьа ду Муаммер, аханатә иага сизгәамҵзаргьы наҟ-наҟ, уи ишҟа, ихаҭагьы машәырла дҭахаанӡа, изымдыруаз гәбылрак аасызцәырҵит. Муаммер данҭаха аамышьҭахь, иеиҳабы Еркуҭ Американтәи даиаанӡа дахьыкҿаз игәы снапы нықәшьуа сихатәан, сара стәала убри аҟара сҽидысҳәалеит. Уаанӡа ҳамҭас исиҭахьаз ацәашәҵатәы, Аԥсни-Қырҭтәылеи реибашьра аҵыхәтәантәи амш аҟынӡа сҟәаҟәа иқәын. Уи сзыхьчоз акәылӡтәы маҭәак иаҩызан сара сзы. Уи ашьыжь, сашьа ду Муаммер иҟынтә иаалырҟьаны, «Аԥсуаа ҳашҭырқәцәам» ҳәа исаҳаз, сара сеиԥш аҭырқәцәа рмиф «Деде Коркәуҭ» илакәқәа ирҿыԥсаауаз, аҭырқәа фырхаҵа «Богач Хан» исахьақәа ҭызхуаз аӡә изы, ахаҵара кырӡа иуадаҩын. Амала Асовет ҳәынҭқарра ахада Михаил Гарбачов имҩаԥигоз иполитика иабзоураны
Аԥснынтәи Ҭырқәтәылаҟа, ҳабацәа реиԥш ԥсышәала ицәажәоз, 19-ҟа шықәса зхыҵуаз аӡә данааи нахыс азҵаарақәа ирацәаӡаны исызцәырҵуа иалагеит. Аԥсуаа хаз бызшәак шҳамаз, ҳкультура, ҳлеишәа, ҳқьабз, зегьы шхазыз, иаартны убасҟан ауп аилкаара саналага. Ус анакәха ҳазусҭцәадаз ҳара? Изусҭцәадаз Аԥсуаа? Ҳҭырқәцәамзар ҳазмилаҭдаз?
Санду санлацәажәоз, аҭырқәшәагьы сыцырхырааны схы иасырхәоз Аԥсшәа, изакәытә бызшәаз?
Абарҭ азҵаарақәа схы ишҭагьежьуаз иҭагьежьуан. Иаарласны, санду аӡы анылзызгалак сыздылныҳәалоз Аԥсынра ахьыҟаз, ҳарҭ аԥсуаагьы аҭырқәцәеи, аиталианцәеи, аурысқәеи реиԥш ҳашхазмилаҭыз еилыскааит. Ауаҩы шықәсыла ибызшәа, икультура, дақәиҭымкәа дыҟаны абарҭқәа зегьы иаразнак инапаҿы ианиоулаак, ианахаирҟьогьы ҟамло? Саргьы убасҵәҟьа инахырҟьаны аԥсуара снашьҭалеит. Иаразнак аԥсшәа аҵара салагеит. Ацәажәара иагьа исцәыуадаҩзаргьы аԥсуа нбанла аҩра акырӡа сазҟазаны сҟалахьан, уашьҭа ҭырқәшәала изыҩуазгьы аԥсуа нбанла акәын ишызыҩуаз.
Ари аламҭалазы, Кавказтәи акультуратә хеидкылахьгьы аныҟәара салагахьан. Уашьҭа уахынла адәахьы адәылҵразы сҭаацәа азин рымхра реиҳа исзымариан, избанзар саб изы акаҳуажәырҭақәа рахь аныҟәара ҳашьцылар аасҭа «Адернеқь» ҳәа ҳзышьҭаз Кавказтәи акультуратә хеидкыла ахь ҳныҟәалар иеиӷьын. Ус ҳашцоз адернеқь аҿы баша ҳамтәакәа ак ҟаҳҵаларц ҳҽазаҳкит. Ҳаҵкьыс аԥышәа змаз ҳаиҳабацәагьы ҳацырхырааны аҿар ргәыԥ еиҿаҳкааит. Сара акьыԥхь аганахьала аусура сыдын. Иаразнак журнал хәыҷык аҭыжьра ҳҽазаҳшәеит. Аамҭа кьаҿқәак рыла сыԥсҭазаара ахырхарҭа зынӡа аҽаԥсаххьан. Аҿар, ҳазлагаз аусқәа аклуб анапхгарагьы ргәы шьҭнахын ахыбра ҿыц ахь ҳаиаргеит. Иаԥырҵеит акәашаратә ансамбыл.
1990 шықәсазы, Аԥснынтәи ансамбылк ҳақалақь аҿы иқәгылараны ишыҟаз ансаҳа аламҭалазы сычмазаҩны аҩны сышьҭан. Ансамбль аҟны ҳажәлантәқәа шрылазгьы саҳахьан. Уи ауха зегьы азал ахь ицеит, сан мацара дахьычмазаҩыз азы аҩны дыҟан. Сан, саргьы ансамбль ахьықәгыло сцарц шысҭахыз анласҳәа, сгәабзиара иаԥырхагахар ҳәа дшәаны раԥхьа иаалгәамԥхеит, аха «усгьы ушьҭа стәартә, сгылартә сыҟоуп, азал ахь санцалаакгьы уаҟагьы џара сымтәо» ҳәа днасыргәыбзыӷын, таксик снақәтәаны ансамбль ахьықәгылоз азал ахь снакылсит.
Ақәгылара аамышьҭахь «сҭынхацәа ҿыцқәеи» сареи ҳаибадырит. Санду леиԥшҵәҟьа аԥсшәа рҳәон. Зны-зынла рыҟаҵашьақәагьы еиԥшын. Урҭ даҽа дунеик аҟнытә иаазшәа срыхәаԥшуан, аха шаҟа ҳаиԥшызгьы гәаҭаны иџьасшьон. Насгьы «ҳара ҳшьа акоуп, ҳаишьцәоуп» ҳәа ирҳәо ажәақәагьы сдырлакҩакуан. Иара схаҭа ашьшьыҳәа ҭынч иҟаз, ауаа рзааигәахара зцәыуадаҩыз аӡә шсакәызгьы, арҭ ауаа сҭаҳцәа ирылахәызшәа, игәакьацәазшәа, исзааигәаны избон.
Усҟан исызцәырҵыз ацәаныррақәа иахьагьы аиҭаҳәара сылшом. Шықәсы рацәала иумбацыз угәакьак данубалаак ушԥаҟало? Араҟагьы ус акәын ишыҟаз, акы заҵәык 160 шықәса ҵуан ҳзеибамбоижьҭеи. Ари еиҭаҳәашьа амоума? Сара исзымыԥшааит. Зынӡа ишәзымдыруа аӡәы даашәыдгыланы, ҳаиҭынхацәоуп ҳәа шәангәыдикылалак, сҭынха гәакьак сгәыдикылазшәа сҟалеит шәҳәар, аӡәыр шәыгәра игома? Сара убасҵәҟьоуп сшыҟалаз!
Аԥснынтәи иаҳзааз ҳашьцәеи ҳареи аамҭа кьаҿк мацара ҳаицынхазаргьы, урҭ рыҟазаара
Аԥсынреи аԥсуареи рышҟа исымаз абзиабара зынӡа амца ацранаҵеит.
Ҭырқәтәыла иҟанаҵы аиҳабцәеи дареи рцәажәарақәа сазыӡырҩуан, ажәақәа зегьы сзеилымкаауазаргьы, исзааигәаз акы-ҩба ажәақәа ансаҳалаак сыҩны сашьцәа сразҵаауан. Убас иҟалеит: ҳасасцәа, «ирҳәази ирҳәази?» ҳәа сара сҵаашьала срыцҳашьаны, абжа ԥсышәала абжа англыз бызшәала рцәажәарақәа исзеиҭарҳәо иалагеит.
Шықәсык аамышьҭахь, сабдуцәа ахьалҵыз Џьгьарда – Ӷәада ақыҭаҿы саннеи, сыжәлантә Славик Ашәбагьы, дангәамҵлак сабду иеиԥшҵәҟьа «Ҳаит, гьаауыр иманцыз» ҳәа дышмақаруаз иабантәиздыруаз ари аамҭазы. Ҳабдуцәа ирзаамгаз ирцәынхаз мачхәума? Ҭырқәтәыла исаҳахьаз, сабду иабду, иаҳәа аниҟьалак ашьамаҟа ахы шамихуаз иазкыз ажәабжь, ахаҭаԥсаҭа араҟагьы сашьцәа рҟынтә иансаҳа сшанханы саанхеит. Ишырҳәаз еиԥш, сабду дфырхаҵаҵәҟьазаарын. Уимоу, Данаҟаи афырхаҵа ихьӡала ашәагьы аԥырҵахьазаарын. Амала уи иԥа Гузиа, иаб иаҳәа ала ҟызк ахәда анизхымҵәа, иаб иаҳәшьа лылаӷырӡқәа лзаанымкылазаап. Аԥсни Қырҭтәылеи реибашьра иалагаанӡа, ҳабду Гузиа Ҭырқәтәылаҟа иагаз иԥа сабду Маҳҭы иахь, иара Гузиа иаб иаҳәшьа лԥа исахьа сзынаишьҭхьан, сабду рыцҳа уи асахьа игәы иадкыланы дшыҟаз иԥсҭазаара далҵит. Избанзар, аҩыџьагьы акырӡа рхыҵуан, аиҭанеиааирагьы рылшомызт азы лабҿаба изеибамбеит. Ажәакала ҳабду афырхаҵа Данаҟаи Ашәба, иахьа (ибжьы ауаа ираҳар ҳәа дшәошәа, дҭынчӡа иҟоу имоҭа) сара, сибар иҟаиҵарыз?..
Аишьцәа хаз-хазы иԥсаҟьаны адунеи иалазыԥсаз абри аҩыза арыцҳара ду, ҳажәлар дара ирҭахны иҟаларызма? Уи амшала мҳаџьырра ажәа зынӡа сгәы иақәшәомызт. Ари хырҵәаран, мчыла
ақәцаран. Иахьагьы ҳажәлар ргәы хьаауа изыргәалашәогьы уи азы акәхап. Сеиҳабацәа рҟынтә исаҳахьаз, Аԥснынтәи аӷбақәа ирҭацаланы мчыла иқәырцаз ҳажәлар рҟынтә анык, лыԥшқа даныԥсы дымԥсызшәа лыкәа дҭаҵаны длырцәошәа шыҟалҵоз, аха аԥсыбаҩ афҩы анга аӷбауаа дналымхны амшын даналарыжь, ларгьы аамҭацкгьы дымхәыцкәа амшын лыҽшалалыжьыз иазкыз ажәабжь гәыҭшьаага шиашаҵәҟьаз, ахаҭаԥсаҭа Аԥснынтәи иааз рҟынтәгьы иансаҳа, насгьы иара «Шьышь нани» саназыӡырҩы, агәра згаҵәҟьеит. Абарҭқәа зегьы Аԥсныҟа сгәбылра иҵегьы еиздырҳауан.
Ари аламҭалазы сашьеиҵбы, сабгьы днақәыршаҳаҭны ҳасасцәа раамышьҭахь иҵара иациҵарц азы Аԥсныҟа амҩа дықәларц иӡбеит. Ҳарҭ шьҭахьҟа иаанхазгьы аклуб аҟны ансамбль еиҿаҳкааз ахь аныҟәара ҳаҿын. Аԥснынтәигьы рҵаҩык данаҳзаа, ҳусурагьы кырӡа иеиӷьханы иҟан. Сара Сҭампыл аҵара сахьҭаз аҟнынтә амчыбжь анҵәамҭазы мацара сыҽрыласырхәуан. Арахь иага исҭахызаргьы акәашаразы абаҩхатәра сыламызт азы исықәҿиомызт, аха сзымкәашозаргьы сҽагмырхакәа аҽазыҟаҵарақәа рахь снеиуан. Уи адагьы иҭҳажьраны иҟаз ажурнал архиара, аус адулара саҿын. Х-номерк мацара иҭҳажьыз ари ажурнал аҟнытә иахьа исгәалашәо, саныхәыҷыз аахыс исҩызаз Ефкан Цыба ииҩыз ажәеинраала ацәаҳәақәа роуп.
Уара Амшын Еиқәа!
Санаԥырҵуаз сыԥсадгьыл
Сызхысыз амшын.
Изакәыз уи уцәқәырԥа хагақәа,
Ашьа зхьыкәкәоз ушәахқәа
Урҭ ашәах маҳагьақәа.
Иахьагьы аџьыкхыш алоуп сшьа.
Сара жәытә-натә аахыс суаӷоуп.
Ҳара Аԥсны ашҟа иҳамаз ацәаныррақәа абас акәын ишыҟаз, ахьаа зхылҿиаауаз ҳцәаныррақәа…
Ансамбль иеиҿкаахаз иалнаршаз рацәахеит. Урҭ Аԥсадгьыл ахь ицаны ианыхынҳәы ауп ҩажәаҩык инарзынаԥшуа аҿар ргәыԥ Аԥснытәи ауниверситет ахь аҵаразы ианымҩахыҵ.
1991 шықәса аԥхынразы хынҩажәаҩык инареиҳаз ансамбль агәыԥ сацны Аԥсныҟа сцеит. Ари аныҟәара сыԥсы ҭанаҵы исхашҭуам. Арра маҵурахь ҳнаскьаргозшәа ауаа рацәа иҳадеизаланы ақалақь агәҭаҟынтә амҩа ҳақәырҵеит. 127 шықәса раамышьҭахь Аԥсныҟа амҩа иқәлоз раԥхьаӡатәи агәыԥ ду ҳакәын. Саргьы убри агәыԥ салагылан. Ҩымш раҟара автобусла ҳанныҟәа ашьҭахь Аҟәа ашҭа ду аҟны иаҳзыԥшыз ҳауаажәлар ҳнарыдгылеит. Ҳажәлар ашәҭқәа кны иаҳзыԥшын, уаанӡа зынӡа иеибазымдыруаз ауаа рылаӷырӡқәа рҿыкәкәа игәыдибакылон. Ишԥаҟалоз абри аҩыза аус? Иаҳзырҟаҵоз абри?… Иаҳзырҟаҵоз шәышықәса зхыҵуаз ҳагәхьаагара акәын. Шәышықәса раахыс аизҳара иаҿыз ҳабзиабара акәын. Гәыкала ҳгәыдибакылон азыҳәан ауп ҳалаӷырӡқәагьы аӡыхь еиԥш ицқьашәқьа изкаҭәоз.
Аԥсны ҳаныҟаз, Ҭырқәтәыла избаз сҭынхацәа рыдагьы ҳаԥсаанӡа ҳзымеиԥырҵуа сыззаигәахаз ауацәа, аҭынхацәа ҿыцқәа сырҳаит. Ҩажәамш раамышьҭахь, еиҭах ҳалаӷырӡқәа ҳзаанымкыло шьҭахьҟа амҩа ҳақәлон. Уажәы Ҭырқәтәылаҟа ҳҭаацәа рахь ҳшыхынҳәуагьы, ҳашьҭахь иаанҳажьыз Ҳаԥсадгьыл ҳазхьаауа ҳлаӷырӡышон. Аԥсны ҳгәы иаҿаҟәаны Ҭырқәтәылаҟа ҳхынҳәит.
Ажәакала, Аԥсны агәхьаагаразы Ҭырқәтәылаҟа ҳхынҳәызшәа ҳаҟан. Ушьҭа аҭагылазаашьагьы
аҽаԥсахуа иалагахьан. Ҭырқәтәыла инхоз, Кавказаа рыҩнуҵҟа уаанӡа иҟаз, аԥсадгьылахь ахынҳәра иазықәԥоз ауаа, Асовет ҳәынҭқарра агәашәқәа анааты аамышьҭахь, рхыԥхьаӡара еизҳаны, реиҳа рыбжьы ҭыҵуа иалагеит. Саргьы гәыкала аԥсадгьылахь ахынҳәра садгылаҩын, аха иара агәыԥ макьана иеиҿкааны иҟаӡамызт, ус ахьӡ мацара ыҟан, уи амшала ауаа зегьы хаз-хазы аус руан. Аԥсадгьыл ахь ахынҳәра еиҳарак ацәажәараҿы мацара иаанхон. Сара ушьҭарнахыс, сыԥсҭазаара исзынхаз сыԥсадгьыл аҟны, сабдуцәа аҽы ахьдырхәмаруаз адгьылқәа рҿы исхызгар сҭахын. Аха уи азы макьана иҟасҵахьаз акагьы ыҟамызт. Сара сеиԥш ҩажәа шықәса зхыҵуа ҷкәынак изы ари аҩыза ахәыцра ишԥа хааз. Сара ихааӡа сыззеиԥхыӡуаз абри ахәыцра, ақырҭқәа Аԥсны ианақәла инасхабгалеит. Зыхәмарга змырхыз хәыҷык иеиԥш сгәамҵны сыҟан… Изакәытә еибашьраз уажәы абри?
Аԥсныжәлар рхаҭарнакцәа ахақәиҭразы рнапы имҩахаӡази апарламент аҟны? Иара Аԥыза министргьы дшақырҭуазгьы аԥсуаа дырмыдгылаӡози? Аха нас, зегьы ус ишмариамыз еилыскааит. Ажәабжь гәыҭшьаага анҳаҳаз Аԥсны аҵара зҵоз агәыԥ рҟнытә ԥыҭҩык срыцны кафек аҟны ҳтәан. Урҭ уи аамҭазы ԥсшьаразы Ҭырқәтәыла иааны иҟан. Иаразнак аклубахь ҳнеит, уа ҳахьнеиз ахаан зыԥсадгьыл зымбацыз ауаа, ақырҭуа Аԥсны дақәлеит ҳәа анраҳа, адгьылҵысра иақәшәаны иаразнак аҩны идәылҟьаз реиԥш, уаҩҵас аҽеилаҳәашьагьы иазымхәыцыкәа ишеизаз аабеит. Ауааԥсыра, рабдуцәа мчыла иахьықәырцаз, лабҿабагьы ирымбацыз рыԥсадгьыл ашәарҭара иҭагылеит ҳәа анрарҳәа, абас иаразнак иеизызгоз амчра закәыз? Изакәытә бзиабараз абри? Ауаҩыԥсы, имбаӡацкәа дызҿыԥсаауа ԥсадгьыл ҳәа
иҟоу, Аԥсны мацара ауп сара издыруа. Ҳаԥсадгьыл ԥшӡа, џьанаҭ-дгьыл Аԥсынра…
Аҭагылазаашьа ҷыда ҳҭагылан азы, ҳхы-ҳахшыҩ аҭыԥ аҿы аагара маҷк аамҭа ҳцәагеит. Аҵыхәтәан ҳазегьы аусура нап аҳаркит. Аиҳабацәа аизарақәа мҩаԥыргон, ҳаргьы маӡала аибашьра ицараны иҟоу рсиа архиара ҳалагахьан. Адаԥазар ақалақь, Ҭырқәтәыла аԥсуаа зегь раасҭа ирацәаны иахьынхо ҭыԥны излаҟаз ала, араҟа зегьы рзы ицентрны иҟалахьан. Аха ари аҩыза аиҿкааразы Адаԥазартәи аклуб аԥышәа амаӡамызт. Уи аҩыза аиҿкаарақәа рҿы реиҳа аԥышәа змаз Стампылтәи аԥсуа клуб акәын. Ажәабжь заҳаз зегьы автобусқәа рыла Адаԥазарҟа аара иаҿын. Урҭ раԥхьа игыланы иааз Ерол Кәҭалиа иажәақәа ахаан исхашҭуам. Абас иҳәон уи:
«Зҭыԥи зҭагылазаашьеи иацәшәаны илакҩакуа аӡәыр дҳалазар, уажәнатә днаскьааит. Сара абанк сеиҳабуп, аха хьаасгьы исымаӡам, ҳахьынӡеизо ҳҽааидкыланы иаразнак Стампыли Анкареи ирыбжьоу амҩаду аанаҳкылап, ҳабжьы адунеи аҿы ираҳарц ҳҭахызар, уаҳа ԥсыхәа ҳамаӡам». Ҭырқәтәыла Аԥсны абжьы раҳарц азы ари аҩыза акциақәа мҩаԥгалатәын, аха ауаа реиҳараҩыки аклуб анапхгареи ари аҩыза агәаанагара иадымгылт. Изларҳәо ала ус ҟаҳҵар аиҳабыра ҳаклуб ашә адыркыр алшон. Ерол Кәҭалиагьы ииҳәаз ала даанхеит. Арахь Ҭырқәтәыла иҟаз аклубқәа зегьы, адырҩаҽны Адаԥазар ақалақь аҿы амитинг ду аиҿкара еибыҳәаны иҟан. Ҭырқәтәыла иеиуеиԥшым ақалақьқәа рҟнытә, Адана, Реиҳанлы, Самсун, Сивас, Инегиол, Есқишеҳир, Бурса, Каисери уҳәа абыржәы исгәаламшәо ақалақьқәагьы налаҵаны, иахьабалак аклубқәа ирылахәыз зегьы иаразнак автобусқәа рыла амҩа ақәларазы имазеин. Ҳаклуб анапхгара, ас харантәи иаауазшәагьы анырба, «урҭгьы ахьӡааит» ҳәа амитинг маҷк инахарц ирыӡбеит. Ҳарҭ аҿар аӡәгьы дагьҳазҵааӡомызт, лассы аамҭа даҽакы рыӡбон, аҵыхәтәан аклуб аиҳабы «ақалақь ахада макьана азин злаҟаимҵаз ала амитинг амҽышагьы акәымкәа, иааиуа ахаша аҽны ахь иеиаҳгароуп» аниҳәа, Ефкан рыцҳа дҩагыланы аҳәҳәара далагеит «дазусҭада, азин ҳазымҭо иаҭаххар сара уи сиеихсуеит!» Ҳаргьы Ефкан ҳидгыланы ари аԥсахра ҳаҿагылон. Иара ҳашьеиҳабы Оқтаи Чкотуагьы «амитинг азинда иҟаҳҵап, Аԥсны ҳашьцәа аҭахара ианаҿу аамҭазы ҳаргьы лабак ҳаахар иҳахьри?» ҳәа дрыҵаҳәҳәон, аха иажәақәа наигӡаанӡагьы илаӷырӡқәа изаанкыломызт. Аҵыхәтәаны, ақалақь ахада имшала, Аԥсуаа рлеишәа, «Аиҳабы иаҳаҭыр абара» иахьеилаҳгаз азы адәахьы ҳдәылырцеит. Ефқангьы: «абар уажәгьы Ефкан Цыба ааӡара игуп рҳәоит!» ҳәа агәрымра даҿын. Нас иамур Адаԥазар амҩадуқәа рҿы џьара-џьара бџьарла акциақәа ҟаҳҵоит ҳәа ҳмақаруа ҳалагеит. Иаҳзымчҳауаз, ҳаԥсадгьыл аҟны ҳауацәа-ҳҭынхацәа аԥсреи-абзареи рҳәаа ианхықәгылаз, ҳаԥсадгьыл амца иалабылуа иангылаз аамҭазы, ҳара акымзарак ахьаҳзыҟамҵоз акәын. Шәгәакьак амашәыр дақәшәар, шәыԥшны шәызгылома? Иаразнак ма ахәшәтәырҭахь шәмыҩӡои? Уи азы акәын ҳаргьы ҳазгәаҟуаз, аҳәынҭқаррагьы ҳаилыркаарц заҳҭахыз, аха ус иҟамлеит, амитинг ахаша аҽны иҟалар акәын. Уи амш ҳара ҳусура иаԥырхагаӡамызт, ҳарҭ аибашьра ицараны иҟаз аҽеидкылара ҳшаҿыц ҳаҿын, акы заҵәык, амитинг аамышьҭахь амҩа ҳақәлоит ҳәа иахьыҳаӡбаз азы, лассы иҟаларц ҳҭахын. Аха ҳаклуб анапхгара изламыццакуаз ала ҳарҭ Аԥсныҟа ҳцара иуадаҩхар ҟалон. Еьырҭ ақалақьқәа рҟынтә иааз рыла 37-ҩык ҳҟалахьан
Аԥсныҟа ицаша, ҳабжьара Аԥсны ицаны иаахьаз ахьмаҷымыз азы, иҟаҳҵаша ибзианы иаҳдыруан.
Амала шьоукы иаартны, аибашьра ҳцара иаԥырхагахар ҟалоит ҳәа ҳахьхәыцуаз азы, зыгәра ҳгоз ҳаиҳабацәагьы иналархәаны планк ҟаҳҵеит. Убри ала Шәача ҳазлацаша аӷба мҵарсны Гәдоуҭаҟа агара ҳаӡбеит. Насгьы уи иҟазҵаша, ишыҟарҵаша ҳалацәажәеит. Аӷба ала Гәдоуҭа ҳаннеилаак, аӷбеи егьырҭ ауааи ауҳажьуан. Избанзар, ҳара иаҳҭахыз Аԥсныҟа ацара мацара акәын. Насгьы ари ала Аԥсны азҵаара акьыԥхь алацәажәаратәы иҟаҳҵаргьы ҳҭахын. Ас ҳашыҟаз, амитинггьы мышқәак аагны, ԥыҭҩык ҳаиҳабацәа аӷба ахаҭыԥан аҳаирплан амҵарсра реиҳа ишеиӷьу ҳхы иҭаргалеит, агәра ҳдыргеит. Даҽазнык аплан ҟаҵаны аҳаиртә абӷуаза ахсаала ҭаҳхит. Аҳаирплан 6-ҩык имҵаҳарсуан, егьырҭ ҳҩызцәагьы уыс иақәтәон. Ҳмаҭәаҩыҭәақәа рыла ҳагәра рымгар ҳәа ҳхәыцны Шәача ицоз альпинистцәа ргәыԥ ҳакәызшәа шаҳҳәашазгьы иеибыҳәаны ҳаҟан. Абџьарқәагьы аҳаирплан ахь ҳаиҳабацәақәак иҭаргалараны иҟан. Аҳаирплан Грозни аҳаир баӷуаза аҟны ианҳартәалаак егьырҭ ауаа аушьҭны, ачеченцәа ҳаҽраҳҭауан. Избанзар, Дудаев игәра ҳгон, уи аҭырқәцәагьы, аурысқәагьы ҳрымҭаӡакәа Аԥсныҟа ҳцара даԥырхагахарым ҳәа ҳазхәыцуан. Абри аҩыза аус шаҟаҩы иҳалшарыз иҳаздыруамызт, аха ҳаззегьы лакҩакрада ҳаҟан. Ҳзызхәыцқәоузеи? Ҳазҿқәази? иџьашьатәын. Ҳаԥсадгьыл ахақәиҭразы амҩа ҳшықәлашагьы маӡала ҳалацәажәар акәын, шьоукы ҳԥырхагамхарц азы…
Ҳгәеисыбжьы ҳазыӡырҩны иеиҿаҳкааз агәыԥ иалаз, агәаҟреи, азҵаарақәеи рымшала аӡәк иеиԥш ҳҟалахьан. Убасҟак ҳаидгыланы ҳаҟан, уашьҭа иаҳфо иаҳжәуа еицеиҩаҳшон, сигаретк ҳаицахон. Иҟалалакгьы, шәнызқьҩыла Кавказаа ахьынхоз аԥсадгьыл
ахьчаразы 33-ҩык мацара рылҵхьан. Саргьы убри агәыԥ сахьрылахәыз ахьӡ-аԥша сыԥсаанӡа исыцзаауеит. Усҟан иҟаҳҵоз зегьы уыс иахәҭоуп, иҟаҵатәуп, ҳара ҳаиԥш егьырҭгьы ирыхәҭоуп ҳәа сазхәыцуан. Аха уажәы шьҭахьҟа сазхынҳәны даҽазнык саназхәыцлаак, ҳанацәеи, ҳабацәеи, ҳҩызцәеи, ҳабзиабарақәеигьы наҟ ҳнарыгәҭасны Аԥсадгьыл аҿы имҩаԥысуаз ахақәҵара, еибашьрахь, аихара уыс ишымариамыз, ари шаҟа гәымшәара аҭахыз, шаҟа ҳаҭыр дуӡӡа шақәу, реиҳа иеиӷьны еилыскаауеит. (Аибашьра ҩ-шықәса аамышьҭахь Сҭампыл «Аԥсадгьыли ахақәиҭреи» зыхьӡыз кинок ахь сцеит, акино аҿы 1936 шықәсазы Франко иҿагыланы аибашьра ицаз гәыԥк ирыхҭысқәаз ҳдырбон. Акинозал саныҩныҵуаз сгәы ибылны-иҷыҷны сыҟан, сылаӷырӡқәа сзаанкыломызт. Ари агәыԥи ҳара ҳгәыԥи шаҟа иеиԥшыз…)
Сашьеи сареи, агәыԥ рыҩныҵҟа, еиҳарак Оқани Ефқани ҳареи ҳаицын. Окани ҳареи ҳаибадыруеижьҭеи шықәсқәак ҵуан, аха даара ҳаизааигәахахьан. Ефкан иакәзар, ҳқыҭа датәын, ҳаигәылацәан азы ҳаицеизҳахьан. Адаԥазаргьы ҳаизааигәаны ҳанхон, аԥхынразгьы ақыҭарахь ҳаицыхынҳәуан. Иаҳәшьа ду Озенч лыла ласы-лассы уахынла аҩныҟа иаҳзаауан. Ушьҭа маҷк ҳаизҳаны, ҳхала адәахьы адәылҵра, аныҟәара ҳаналага, Ефкан акафеқәа рҿы аҭаҭын афҩы ахьицәымӷыз азы, аспорт комплексқәа рахь ҳцалон, мамзаргьы аԥсуа қыҭақәа рахь сасра ҳамҩахыҵуан.
Аибашьра алагаанӡа мызқәак шагыз сашьа Али, «Аԥсныҟа уаала» ҳәа Ефқан иеиҳәахьан. Ефқан уысҟан, «Мышкызны Кавказтәи ашьхақәа хыла-гәыла ианааҳәлаак, Кавказтәи ашьауардынқәа рышьҭрақәа рахь ихынҳәуеит. Аԥсныҟагьы, цәгьарак ҟалар ицаша, имцаша усҟан иеилкаахоит џьым сыҷкәын!» ҳәа аҭак
ҟаиҵахьан. Аибашьра ишалагаз еиԥшҵәҟьа, аҳәынҭқарратә усбарҭақәа ԥсшьара ишыҟазгьы ауаа ршьапы иқәыргыланы иусқәа зегьы наигӡахьан. (уысҟан, аҳәаанхыҵ ацаразы апаспорт уаурц азы арра маҵура уалганы уызлаҟаз ала ақьаад умазар акәын. Ефқан абри адокументҵәҟьа иҭынхак дыԥшааны, арратә комиссар ҵхабжьон иҩны дцаны, дыргыланы, дыргәыбзыӷны, имиххьан. Деилагаҵәҟьан ари аҷкәын!)
Ажәакала, аибашьрахь адәықәларазы зегь раԥхьаӡа зыҽзырмазеиз иара иакәын, аха аибашьраҿгьы раԥхьаӡа «ҳаанзыжьыз» иара иакәхеит. Уи иахьабалаак аԥхьатәи аҭыԥ ааникылар акәын. Ефқан, ус иласыз ҷкәынак иакәӡамызт, Есымша ихы пату ақәҵаны дыҟан, ажәак дымхәыцкәа иҿыҵҟьаӡомызт, ахы ахьцо, аҵыхәа ахьцаша, ишәаны-изаны акәын дышцәажәалоз. Ԥсыуа арԥыск ишихәҭаз ала ихы мҩаԥигон, итәашьа, игылашьа, иҽеилаҳәашьа уҳәа зегьы рҿы иқәнагааз идыруан, уи азын ауп аибашьра аналагагьы ԥсыуа рԥыск ишихәҭаз ала ихы зымҩаԥигазгьы.
Сара, ҳпаспортқәа раамҭа ацҵара аусқәа сырҿын, Али, Ефқани, сареи ҳпаспортқәа… Ахаша аҽны зықьҩыла ауаа амитингахь аизара ианаҿыз, сара аҳәынҭқарратә усбарҭақәа рҿы сыҩуа адокументқәа реиқәыршәара саҿын, уи амшалагьы амитинг алагамҭеи, анҵәамҭеи маҷк сналаԥшит оуп. Апаспортқәагьы ҳаиҳабы Ердоган Шьаҟрыл ибзоурала инаҳагӡеит.
Ҳара арҭ ауысқәа ҳанырҿыз аамҭазы, ауаа амитинг азы заанаҵ Адаԥазарҟа иаахьан. Арҭ ауаа еиҳараҩык ҳаҩнқәа рахь сасра иааҳгеит. Ԥыҭҩык аҿаргьы аклуб ахыбраҿы инхон. Агәыԥқәа рыҩныҵҟа Есқьишьеҳир ақалақь аҟынтә иааз ирылахәыз ҷкәынаки сареи ҳаибадырит. Ари аҷкәын заманеи сареи ҳаибадырра сыԥсҭазаараҿы ихадоу хҭысхеит сара сзы, уи ицназго аҩыза ушьҭангьы дсықәшәап ҳәа сыҟам. Ажәак еибымҳәаӡакәа ҳагәҭыхақәа, ҳхьаақәа зегьы еиҿаԥшра мацарала иеибаҳҳәон уҳәаратәы ҳаизааигәахеит. Аклуб ахь снеицыԥхьаӡа Баҳадыр сидтәалон, ҳмеицәажәаӡакәа ҳаилибакаауан, ишысҳәахьо еиԥш… Баша ҳахьтәоугьы ҳаицықәԥсычҳауан иеибаҳҳәазшәа, блала-гәыла ҳаицәажәон сашьа Баҳадыр сареи, Баҳадыр Џан…
Инегьиол аҟынтә иааз ҳҩызцәа, рԥарақәа баша инырымхырц азы зыхә мариаӡаз аҭаҭын ахара иалагахьан. Избанзар урҭ, ҳашиашоу Аԥсныҟа ҳцоит ҳәа иӡбаны амҩа иқәланы иаахьан арахь.
Аклуб аҿы инхоз аҩызцәа рыкрыфара, абзиара ззыҟалаша ҳашьа ду Акдоан Уанаҿа ихахьы игахьан. Аклуб аҿы аишәақәа ааидыргыланы акарпыжә, ашьынка, ашә, ача, уҳәа инеидкыланы иаҳфоз афатәқәа ргьама иахьагьы ихааӡа исгәалашәоит. Ҳарҭ аҷкәынцәа, ҳҩызцәа рхала иаанымхааит ҳәа аклуб аҟны иҳаршон. Ана, ара, ҳхы нықәҵаны ҳацәалон. Зны-зынла Баҳадыр ибжьы ныҵакны ауаз ашәақәа иҳәон. Саныхәыҷыз сабду ииҳәоз агәаҟ ашәақәа ирҩызан Баҳадыр иашәақәа. Сабду ианиҳәоз исзеилымкаауаз арҭ ашәақәа, уажәы Баҳадыр сахьизыӡырҩуаз исарҳәоз рацәан, уи ауп сылаӷырӡқәагьы ашьшьыҳәа аара изаҿыз.
Аклуб аҟны амитинг инақәыршәаны егьырҭ аусқәагьы напаркын. Аԥсныҟа иҳашьҭырц азы иаарласны, ахәшәқәа аԥхьа инаргыланы, амаҭәа-ҩыҭәа рҟынӡа зегьы-зегьы реизгаразы ақыҭақәа ирылаҳәан. Ажәакала Кавказаа ирхылҵшьҭроу рахь ршьапы иқәгыларц ааԥхьара ҟаҵан. Зегьы иаарымԥыхьашәо аклуб ахь аагара иаҿын.
Аӡы ахьышьҭрахь ишнеиуа еиԥш, аклуб аҿы зегьы ирыхәҭаз русқәа нападыркхьан. Амитинг аҽны
ауаа аӡхыҵра еиԥш агәараҳәа ақалақь ашҭаҿы аизара иаҿын. Саргьы аамҭа кьаҿк акәзаргьы уа срылахәын аха уи аҽны иазкны уажәгьы исгәалашәо, акы заҵәык 3 шықәса зхыҵуаз иашьа иԥа иҟәаҟәа дықәыртәаны Инегьиолаа (Ҵабалаа) ргәыԥ аԥхьа дгыланы ааира иаҿыз Арда Аргәын иоуп, уи исахьа иахьагьы сыбла ихгылоуп.
Иахьа, усҟан сзызгәамҵуаз ҳаклуб анапхгара рҭагылазаашьа реиҳа иеилыскаауеит. Урҭ рҭагылазаашьагьы даараӡа иуадаҩын. Арахь амитинг аиҿкара, анахь ацхыраара аизгара, егьырахь аҳәынҭқарратә усбарҭақәа рацәажәара, урҭ рыдагьы зегь раасҭа иуадаҩыз ҳарҭ аҿар ҳгәы аҟаҵара, ҳаанкылара ҳарҭынчра…ажәакала руыс мариамызт, избанзар, ҳарҭ аҿар, ҳаклуб анапхгареи, аҳәынҭқарратә усбарҭақәеи ҳшырҿагылац ҳарҿагылан. Иагьа ҟарҵазаргьы «аус жәуам, шәхьанҭацәоуп» ҳәа ҳгәы наӡомызт.
Амитинг анеилга ҳара ҳеиԥш ихәыцуаз ҳаиҳабык, иеизыргаз аԥара аҟынтә маҷк аҟара, иҳагу-иҳабзоу наҳагӡарц азы мчыла ирымихын иааганы иҳаиҭеит. Аха наҟ-наҟ ари заҳаз ԥыҭҩык аҭаацәарақәа «ҳхәыҷқәа аԥара рыҭаны аԥсрахьы идәықәышәҵоит» ҳәа инеины аклуб анапхгара ирыжәлазаап. Уахь ирҭахәу еибырҳәааит, ҳара ҳзы ихадараз Аԥсныҟа ацара акәумзи, уи азы акагьы хьаас иҳамамызт, аамҭа цацыԥхьаӡа ҳаиҳабацәагьы Аԥсныҟа ҳцара иақәшаҳаҭхеит, уи адагьы аклуб анапхгара, амҩа иқәлаз рнаскьагаразы ауаа маҷымкәа реизгарагьы еиҿыркааит. Ҳарҭ, ҳгәыԥ хьӡыс иаҳҭаз ала «Ахақәиҭра еибашьцәа» Аԥсныҟа амҩа ҳақәлаанӡагьы «афырхацәа» ҳәа ҳрыԥхьаӡо иалагахьан. Имариазма аԥсрахьы аныҟәара?… Аиашазы, ачарақәа рҿы ахысра ада, ҳаиҳараҩык абџьаргьы ҳамбаӡацызт, аибашьра акәзар, изакәугьы
ҳаздыруамызт. Акы заҵәык иаҳдыруаз, Аԥсныҟа, ҳашьцәа рахь ҳамцар ада ԥсыхәа шҳамамыз акәын, афырхаҵарагьы, аибашьра аԥышәагьы хьаас иаҳкӡамызт, ҳгәы иаҭахыз уа ҳаҟазарц акәын. Ҳажәлари, ҳкультуреи рықәхра хықкәыс измаз афашистцәа ирҿагыланы иқәԥоз ҳашьцәа, ҳҩызцәа ҳрывагылар акәын иаҳҭахыз, аӡәгьы баша афырхаҵара дашьҭаӡамызт.
Аԥсныҟа амҩа ҳақәлара ҩымш раҟара шагыз Австриантәи Ҭырқәтәылаҟа ихынҳәыз саб иашьа иԥа Ҳаадии, Сашьа ду Еркуҭи иаасыдгыланы исацәажәарц шырҭахыз сарҳәеит.
Арҭ, излазбоз ала, ма саб драцәажәаны, мамзаргьы рхала иазхәыцны исацәажәар рҭахын. Дара изларҳәоз ала, ҩыџьа аишьцәа ҳаицны аибашьрахь ҳцара ииашаӡамызт. «Иахьабалаак абас иҟоуп» рҳәон. Насгьы «Али уа шықәсык дынхахьеит, абызшәа идыруеит, ицараны иҟоу агәыԥ реиҳа даҭахауп. Аԥсны инхо ауаагьы ӡәыр изыԥшызар урҭгьы уара уаасҭа ирдыруа Али иоуп» ҳәа исылабжьон. Уи адагьы иахьа исгәаламшәо мзыз гәарҭак еиқәыԥхьаӡаны, ргәаанагара сабгьы дшақәшаҳаҭу, уи азы Али мацара дышцаша саҳәара иаҿын. Маҷк санырзыӡырҩ ашьҭахь, убри аҟара сгәы ԥжәазар акәхап, сыԥсы маҷханы снарымҵаҳаит. Ԥыҭрак ашьҭахь схы аҭыԥаҿы ианааи, Баҳадыр дысхагылан. «Ҳара Беқьир сашьа ила Аԥсныҟа ҳаиццоит! Аӡәымзар аӡәгьы дзаԥырхагахом» ҳәа аҳәара даҿын. Сара сакәзар, исзеилкаауамызт. Ишԥаҟаларыз? Ҳвизақәаҵәҟьа амаҳххьан, зегьрыла ҳахиан. Амала аиҳабацәа ус ианырыӡба ҳара иҳалшоз, иагьа сыҽкыдысҟьазаргьы иалымҵит, саанхагәышьеит.
Аԥсадгьыл араантәи сацхраар акәын. Алигьы саниацәажәа, иаартны исеимҳәазаргьы саанхар шиҭахыз сирдырит. Избанзар, ҳаиццара иара
иԥырхагахон. Уи иганалагьы санахәаԥш, ҩыџьа аишьцәа ҳаицны аибашьра ҳцара ишуадаҩу, ак ҟалацыԥхьаӡа ихы дазымхәыцкәа, сара дышсышьҭало, аибашьра амца ҳаналагыло аамҭазыҵәҟьа ихы аасҭа сара сыхьчара хьаас ишыҟаиҵо, наҟ-наҟ аибашьраҿы саннеилак лабҿаба исбарҭахон. Зегь реиҳа сзықәгәыӷуаз, сашьагьы саангылара аниҭахха, сыҩныҵҟатәи абылра маҷк аҟара еиқәтәеит. Ааи, саангылон, аха саб ус иахьиҭаххаз азыҳәан акәымкәа, сашьа ус иахьиҭаххаз азыҳәан саангылон. Амала Алии сареи ҳаиқәышаҳаҭхеит, иара иҟынтә ажәабжь сазыԥшуан, аҭагылазаашьа шсауз еиԥш Аԥсныҟа амҩа сықәлон.
Иахьа, саби схәыҷреи ирызкны сгәалашәараҿы раԥхьаӡа иааиуа, икәа санҭалалак сшьапқәа ишьапқәа рыбжьара иааидырӷәӷәаланы «оҳ гәышьа» ҳәа сахьгәыдикылоз ауп. Усҟан ари сгәы ишԥахәоз!… Иахьа 40 шықәса сырҭагылоуп, аха уи аамҭа абыржәгьы сеиԥхыӡуеит. Уажәы саргьы 4 шықәса зхыҵуа аԥа дсымоуп. Уахынла дсырцәарц азы ивара саниалаак, хыла сыкәа дҭаланы ацәара иҽазкра, схәыҷра аамҭахь саманы ицоит. Сыблақәа лаӷырӡыла иаабааӡоит. Насгьы, снапы саб инацәкьыс инакәыршаны саниреимдоз «инацәкьысқәа шаҟа иҟәазузеи?» ҳәа сышхәыцуаз аасгәалашәоит. Иахьа, саргьы саб иеиԥш иҟасҵоит, аха сыҷкәын сара сеиԥш дхәыцуама, сыздыруам. Уигьы сара сеиԥш 40 шықәса данырҭагылалаак ихәыҷра аамҭа ихааӡа игәалашәаны деиԥхыӡраны дыҟоума? Ушьҭа шьҭахьҟа дышзнымхынҳәуа шидыруагьы.
Сара аԥа дансоу, абыс саныҟалаз ауп, саб шаҟа дшысзеилымкааз, игәнаҳа сшаҵалаз анеилыскаа. Абык, ибла ишабо, аԥсра ашәарҭа ахьыҟоу аибашьрак ахь ихшара рдәықәҵара дшазықәшаҳаҭымхо абыржәы ауп ианеилыскаауа. Шаҟа иуадаҩузеи абри аҩыза ақәшаҳаҭхара. Уажәы
абас акы аҵыхәала сԥа дааины даасҿагылар иҟасҵарыз ҳәа сазхәыццыԥхьаӡа сгәы сыхьуеит. Абри аҟара шықәса раамышьҭахь, афырхацәаҵәҟьақәа, аибашьра ицаз ракәымкәа, урҭ аибашьрахь идәықәызҵаз анацәеи абацәеи шракәу ибзиаӡаны иеилыскааит. Урҭ рыҩнуҵҟа ахаан исхамышҭуагьы ҳҩыза аҟабарда ҷкәын Уфук иаб Мусҭафа Уардым иоуп. Иҷкәын илахь днагәыӡны, аибашьра знапала ддәықәызҵаз Мусҭафа мацара иакәын, уи ида уаҳа аӡәгьы ари аҩыза ирызмгәаӷьӡеит. Иҟалап раԥхьаӡа уигьы абацәа зегьы реиԥш ҳцара иҭахымзаргьы. Аха уаҳа ԥсыхәа анимоу дақәшаҳаҭхар акәхеит. Абацәа рганахьала авокзал аҟынӡа днеины ҳнаскьазгазгьы иара заҵәык иакәын.
Усҟантәи сҭагылазаашьа злаҟаз ала, абарҭқәа срызхәыцуа сыҟаӡамызт. Уфук сиҵашьыцуан. Иара сцара иаԥырхагахаз саби, иашьа иԥацәеи сышԥа рызгәамҵуаз. Усҟантәи аамҭа анацәеи абацәеи изызхәыцуаз, рҭагылазаашьа зеиԥшраз ҳәа акагьы ҳазымхәыцӡацызт. Наҟ-наҟ зыхшара аибашьрахь ицази агьырҭ аҭаацәарақәеи рыбжьара аҭыӡшәагьы ҟалазаап. Ԥыҭҩык, аибашьрахь ицаз аҷкәынцәа ирызкны «рҭаацәа ирҿагыланы Аԥсныҟа ибналаны ицеит» ҳәа уҳәан-сҳәанқәа ангәарарҵа, саб еизарак аҿы, ари азҵаара аацәырганы аҷкәынцәа ибналаны ишымцаз, аҵыхәтәаны урҭ ирыӡбаз рҭаҳцәагьы ҳаҭыр шақәырҵаз, уаҳагьы ԥсыхәа шыҟамыз нараҳәаны ацәажәара аҵыхәа ааԥиҵәеит.
Усҟан саб маҷк диашоуп ҳәа схәыцуан, зынӡа дышиашаз, Аԥсныҟа сцоит ҳәа даҽазнык иҿаԥхьа санықәгыла иеилыскааит.
«Ахақәиҭра аибашьцәа» Аԥсныҟа амҩа иқәлаанӡа Али, Ефқан, насгьы сара аҵыхәтәантәи ҳаҵх ҳҩыза Аҭрышба Ҳақан иҟны иаҳхаҳгеит. Араҟа акы азгәасҭар сҭахуп. Алии сареи Аԥсныҟа амҩа
ақәлара ҳхы ианҭаҳк нахыс «иҟалалаакгьы ҳцоит» ҳәа ҳхәыцуан, ҳҭаацәа мап ҳцәыркыргьы ацара ҳгәы иҭан. Аха ушьҭа сара сааныркылахьан. Ус ишыҟоугьы сара уаха Ҳақанраарҿы сынхоит анысҳәа саб дымлакҩакӡакәа азин сиҭеит. Арахь спаспорти, свизеи, сбилеҭи, зегьы сџьыба иҭан. Зегь дарароуп саангылоит ахьысҳәаз мацара саб изхон. Абри мацарагьы ҳҭаацәеи ҳареи иҳабжьаз агәрагара аҩаӡара шаҟа иҳаракыз ибзиаӡаны иаанарԥшуан. Амала ара иазгәаҭатәу сара саб иҳәатәы сахьахымԥоз акәӡам, саб сышҟа иааирԥшыз агәрагара дуӡӡа ауп. Саб сылашара, сан рыцҳа, саҳәшьцәа… шаҟа шәҳаргәаҟзи, ҳаҭашәымҵан.
Адырҩаҽны ашьыжь Ҳақанраа рҟынтә авокзал ахь ҳнеит. Арендала иркыз автобус ҭәын. Ауаа рацәа иеизазгьы амузика арҳәаны ҳакәашарақәа нарыгӡон. Арахь, ԥыҭҩык ауаа рҭынхацәа аибашьрахь иахьцоз азын аҵәыуара иаҿын, саргьы сызлаз даҽа ԥыҭҩыкгьы ҳахьзымцоз азы алаӷырӡ каҳҭәон. Иеидгыланы асахьаҵәҟьа ҭырхит, ачарахь ицозшәа аԥсра ашҟа ицон. Игәырӷьо, иччо. Мызқәак раамышьҭахь Аԥснытәи ҳашьцәа убасҵәҟьа иччо-ихәмаруа ахырӷәӷәарҭахь, ажәыларахь ишцоз лабҿаба избон, схаҭагьы сыҽрыласырхәуан…
Автобус анца аамышьҭахь исызмырхәлеит. Хәлаанӡа ажәабжьқәа сырзыӡырҩыцыԥхьаӡа «аҳаирплан мҵадырсит» ҳәа ианбарҳәо ҳәа сазыԥшын. Арахь сеиҳабацәа разҵаарагьы исзыгәаӷьуамызт. Сҭаацәагьы сара сымшала ак еилыркаар ҳәагьы сгәы ҭҟьон, аха урҭ сыгәҭынчымра сахьзымцаз иахҟьоз џьыршьон. Хәлаанӡа уаҳа ажәабжьк смаҳаит, иҟалазгьы нас сашьа Али ианысзеиҭеиҳәа иеилыскааит.
«Ахақәиҭра аибашьцәа» аҳаиртәбаӷәазаҿы ианнеи, уаанӡа иззымхәыцыз уадаҩрак аарызцәырҵит. Усҟан аҳәаанхыҵ ицоз зегьы 100 доллар ашәахтә ршәар акәын. Аҷкәынцәа рԥарақәа еиларыԥсазаргьы 2400 доллар рцәагхеит. Аҵыхәтәан Инегьиолтәи аҿар реиҳабацәа иаразнак аԥара ааизганы абанк аҳаирбаӷуазаҿы иҟаз афилиал ахь ианаарышьҭ, уи ауадаҩрагьы ӡбахеит. Аҳаирбаӷуаза аҟны ажурналистцәа агәыԥ ианаԥыла, Али, Ефкан иахь днаҳәны «ҳарҭиит» ҳәа иеиҳәазаап. Насгьы иахьынӡа рылшоз ала ажурналистцәа ирцәыхараны игылазаап. Аха ажурналистцәа уаҳа ирымуыкәа зҵаарақәа ҟарҵар, Адлерҟа ицоз альпинистцәа ргәыԥ шакәыз усгьы иеибыҳәаны иҟан.
Аҵыхәтәан уадаҩрак ҟамлаӡакәа аҳаирплан иақәтәеит, аҳаирплан аҟны ирыдтәалаз ҩыџьа ауаа амцхә иржәызшәа ҟаҵаны азҵаарақәа рырҭошәа ианалагагьы «Ҳальпинистцәоуп» ҳәаны наҟ ирԥырыргазаап. Агәыԥ Шәача ирзыԥшыз рыздырӡомызт. Амала Ҭырқәтәылантәи аиҳабацәа Шәача иҟаз ахаҭарнакцәа ирацәажәаны агәыԥ инеиуаз рарҳәахьан. Иҵабыргыҵәҟьаны Шәача-Адлер аҳаиртә баӷуаза ишааҭыҵыз еиԥш ашәы зшәыз ԥҳәыск Али дааидгыланы «шәара шәоума?» ҳәа диазҵаазаап. Али «аиеи» аниҳәа – абас хаз-хазы шәгыланы шәыԥшыз ԥыҭрак ашьҭахь иааины шәыргоит, ҳәа наралҳәеит. Нас аамҭак Алии лареи тәарҭак аҿы еидтәаланы иԥшуазаарын. Уи аамҭазы Али, аԥҳәыси «волга» еиқәаҵәак иҭатәақәази, маӡала блала ак шеибырҳәақәоз гәеиҭон, ԥыҭрак анҵы «аволга» ашьҭахь автобуск ааины иангыла, иаразнак шәақәтәа ҳәа зегьы инарарҳәеит. Аԥҳәысгьы автобус дақәтәахьан. «Иҳашьклаԥшуеит, аха шәымшәан, ҳаҽҳарӡуеит» ҳәа ргәы шьҭылхуан. Ус иагьыҟалеит, дук мырҵыкәа ирышьҭалаз автобуси рыбжьара машьынақәак аабжьаланы машәырк ҟалазшәа иеибарҭыӡшәаха амҩа анаадыркы, ирышьклаԥшуазгьы уаҳа изырхьымӡеит.
Автобус, аԥхьа апаркшәа акы ахьыҟаз плиажк аҿы иаангылеит. Ашәы зшәыз аԥҳәыс маҷк ашьҭахь ӷба хәыҷык ааины аԥшаҳәа ишадгылаша, уажәазы ауаа рылаԥш иҵамшәакәа хаз-хазы ишгылаша, аӷба анааилак адырра шрылҭо Али инаиаҳәаны днаскьаны хара џьара днагылт. Зегьы апарк аҿы хаз-хазы итәаны аӷба иазыԥшын. Дук мырҵыкәа аӷбагьы аԥшаҳәа ианазааигәха макьана аӡәы иреиҳәо иазымԥшыкәа Алигьы «шәеиха, шәласы!» аниҳәа рыззегьы иеибарыҩуа аӷбахь иеихазаап. Зегьы, лассы иақәтәарц азы рсумкақәа наршәааршәуа иҩуа иахьаақәшәаз ала аӷба рыҽҭажьны ипеи-пеиуа идырҭәхьан. Аиашазы ари иџьашьахәын, аиҭаҳәарагьы уадаҩын. Аибашьра иацәыбналошәа иеибарыҩуа аӷба иақәтәоз арҭ ауаа, аибашьрахь ицоз ракәын. Али аӷба ианақәтәа аԥшаҳәаҿы инхаз аԥҳәыс лылаӷырӡқәа лзаанымкыло, арахь ауаа дырбарҳәагьы дшәаны маӡала лнапы дара рахь иҟьо, рымҩа дшақәныҳәоз гәеиҭон. Уи аԥҳәыс хьаала ичаԥаз лыԥшра лсахьа Али ахаангьы ихашҭӡомызт.
Али, аӷба данақәтәа даҽа сиирк изыԥшын, акапитан дызбап ҳәа хыхь дыҩхалазар уаанӡа иидыруаз иҳажәлантәу Борис Ашәба уа дыҟан. Борис Али даниба илаӷырӡқәа изнмкыло «уаргьы уаама? Аҷкәынцәа уара уоума иаазгаз?» ҳәа диазҵааит. Алигьы «аиеи ҳаззегьы ҳаицааит» ҳәа аҭак ҟаиҵеит. Аха уажәы аицәажәара иаамҭаӡамызт. Борис рыззегьы џьара иштәаша, насгьы амцхә рыбжьы шыдмыргаша реиҳәеит. Гагра ианавсуазгьы «зегьы шәиа» ҳәа реиҳәон. Избанзар, Гагра ицоз аибашьра, уахынлазаргьы иубарҭан. Автомат бжьқәаҵәҟьагьы уаҳауан. Ефкан рыцҳа «сара сызиом» ҳәа Борис дахьыҟаз дыҩхалазаап.
«Ахақәиҭра еибашьцәа» усҟан ақырҭқәа ирымпыҵахаланы иҟаз Гагра инавсны ашьыжь асааҭ 3-4
реиԥш Гәдоуҭа амшынтә баӷуаза инадгылт. Араҟа имаҷымкәа ауаа урҭ ирзыԥшын. Али, уаанӡа иидыруаз Иура Аргәыни, Гиви Допуеи аниба днеины иаагәыдикылеит.
Гәдоуҭатәи амшынтә баӷәаза аҟны ҳаҷкәынцәа злааз аӷба ада даҽа ӷбакгьы гылан, ацхырааразы ачашыла аазгаз. Ари аӷба иақәыз аиадара, аибашьра цонаҵы хьыӡрашәас иҳамаз «Аиааира» ашәа аԥызҵаз 60 шықәса ирҭагылаз акомпозитор Кәасҭа Ченгелиеи иҩызцәеи ақәхра иаҿын. Али ари аниба Ефкан иахь днаҳәны, «арҭ актиорцәоуп, имузикантцәоуп, икәашаҩцәоуп, аҟазацәа роуп. Ақәра ирхыҵуа, изусҭцәоу, иамыхәаԥшкәа ашьыжь шаанӡа баша аусуаҩцәа реиԥш, ааҵәақәа ирыҵаланы аус руазар, ҳара ҳаиааит џьым сыҷкәын!» ҳәа иеиҳәон.
«Ахақәиҭра аибашьцәа» амшын баӷуаза аҟынтә асасааирҭа «Амшынеиқәа» («Черноморец») ахь инаргеит. Ари асасааирҭаҿы Гагра ҳгаанӡа инхараны иҟан. Асасааирҭаҿы Аԥсныҟа иааз Ачечен еибашьцәагьы нхон, аха Аԥсуа аибашьцәагьы Ҭырқәтәылантәи иааз рашьцәа рбарц азы ирҭаауан. Али уаҟа ауниверситет аҟнытә иидыруаз Баҭал Џьопуа диқәшәеит. Баҭал асахьаҭыхра аганахь ала абаҩхатәра ду змоу ҷкәыноуп. Аха уажәы аибашьра аналага асахьа ҭыхра наҟ днагәҭасны абџьар шьҭиххьан…
«Ахақәиҭра аибашьцәа» анца нахыс Ҭырқәтәыла иҟоу аԥсуаа Аԥсны иҟаз аибашьра аанкыларазы, Аԥсны ацхырааразы аусура нап адыркит. Сара сакәзар, сҩызцәа зҭатәаз автобус цеижьҭеи схы ҭууа сыҟан. Хымԥада, Аԥсны ацхрааразы аиҿкаарақәа зегьы сыҽрыласырхәуан, аха Аԥсныҟа сзымцакәа сахьынхаз исызхгомызт. Ауаа зегьы уахь ицаны сара сымцара Ҭырқәтәыла сынхазшәа акәын сшыҟаз. Аклуб аҟны иеизыргаз амаҭәақәа, акаробкақәа ирҭаҵаны Сҭампылҟа иҳашьҭуан. Амаҭәақәа срыхәаԥшцыԥхьаӡа, Аԥснытәи сыуаажәлар абарҭқәа ирызрыцҳаха иахьыҟалаз азы сгәы ԥжәон. Насгьы ҳара иаҳшәаҳамҵо амаҭәақәа уахь иахьырзынаҳашьҭуа ихьымӡӷысшьон. Зны-зынлагьы сыжәлар абарҭ шрыгу анысгәалашәалаакгьы рыцҳашьара дуӡӡак самҽханакуан. Убарҭ амаҭәақәа ихьарҽны ианеиқәысҵоз шаҟантә алаӷырӡ касҭәаз сгәалашәом. Абарҭқәа зегьы зхараз Қырҭтәыла акәын. Иара Ҭырқәтәылагьы имҩаԥнагоз аполитика ала ахара дуӡӡа адуп ҳәа исыԥхьаӡон. Избанзар, Аԥсны ахақәиҭра анрыланаҳәа аамышьҭахь Ҭырқәтәылаҟа иааз аделегациа, аҭырқәа ҳәынҭқарра анапхгара
рҟнытә уаҩҵас ирԥылаша аӡәгьы дызҟамлеит. Аибашьа алагаанӡа мышқәак шагыз Ҭырқәтәыла Аԥыза-министр Қарҭ дцаны аиқәышаҳаҭрақәа инапы анрыҵаиҩ аамышьҭахь, иаразнак аибашьра алагахьан. Усҟан Ҭырқтәылатәи апозициатә апартиа ахада Булент Еџьевит пресс-конференциак еиҿкааны абарҭқәа иҳәон:
«Ԥхынгәы мза анҵәамҭазы ҳԥыза-министр Сулеиман Демирел аиԥыларақәа рзы Қырҭтәылаҟа дцараны даныҟаз амшқәа рзы, Қырҭтәыла иадҳәалаз Аԥснытәи автономтә республика аҟынтә зҩаӡара ҳаракыз делегациакгьы Анкара иааны иҟан. Аԥснытәи апрезидент Арӡынба дызхагылаз, ари аделегациазы Ҭырқәтәыла аҳәынҭқарратә усбарҭақәа рышәқәа ыҵарҟаца иаркын. Аԥыза-министргьы адәныҟатәи аусқәа рминистргьы урҭ ирԥымлеит, уи адагьы аҳәынҭқарратә радиои ателехәаԥшреи рҟны дара ирызкыз ажәабжьқәаҵәҟьа аушьҭра азин ҟарымҵеит.
Ари аҩыза ахымҩаԥгашьа адипломатиаҿы иаанаго акоуп, абри ала Ҭырқәтәыла аиҳабыра, «Ҳара Аԥсны ҳазхҿлымҳаӡам, шәара шәусгьы ҳҽалаҳархәуам» ҳәа Қырҭтәыла ирыҵарҳәеит ауп.
Абар уи алҵшәа: Қырҭтәыла, Аԥсны аҳҭны-қалақь ирымпыҵадырхалеит, аиҳабырагьы рҭыԥқәа аанырмыжьыр ада ԥсыхәа рмоуит. Ицоит аиҿахысрақәа, иҭахоит аҭынч уааԥсыра..
Ԥхынгәымза анҵәамҭазы Ҭырқәтәыла иааны иҟаз Аԥснытәи аделегациа хықкәыс ирымазгьы абри атрагедиа аанкыларазы Ҭырқәтәыла аиҳабыра рацәажәара акәын. Ҭырқәтәыла иахәҭаз азҿлымҳара аанарԥшындаз, иахьатәи арыцҳара ҟамлар алшон.
Ҭырқәтәыла аиҳабыра, Қырҭтәылеи дареи аизыҟазаашьа бзиа рымазарц рҭахызар, ари ҳаргьы иахәҭоуп ҳәа иҳаԥхьаӡоит, аха ари, Аԥсны азҵаара
иҳамбаӡошәа ҳҟанамҵароуп, азҵаарақәа иумбошәа иҟаҵаны иузыӡбом.
Ҭырқәтәыла аиҳабыра, Аԥсны ахьыԥшымра иадымгылозаргьы, рышәқәа уырҭ рзы аркра акәымкәа, иааз аделегациа ирацәажәаны, ргәаанагарагьы рарҳәар акәын. Даҽа ганкахьалагьы Қырҭтәыла анапхгара ирацәажәаны Қарҭааи Аҟәааи ирыбжьаҟазар акәын.
Иахьатәи аамҭа Қырҭтәыла, Ҭырқәтәыла ада изықәгәыӷуа даҽа ҳәынҭқаррак зыҟалом, уи азы ҳара абжьаҟазара иҳақәҿиар алшон. Аха, ҳара ҳаиҳабыра ари ҟарымҵакәа рыблақәа хҩаны иантәа, Аԥснытәи азҵаарақәа рҿы ахҭысқәа ирышьҭаланы иҳәазо иалагеит.
Аха аԥсуаа рхьаақәа, зегь раасҭа, Ҭырқәтәыла азҿлымҳазар ауп. Избанзар, Ҭырқәтәыла инхо аԥсуаа рхыԥхьаӡара Аԥсны инхо раасҭа акырӡа иеиҳауп. Хымԥада, Ҭырқәтәыла имаҷымкәа ақырҭуа хылҵшьҭрақәагьы нхоит. Аха, аԥсуааи, ақырҭцәеи, егьырҭ Кавказаа рхылҵшьҭрақәеи ҳара ҳадгьыл аҟны ҭынч иеицны анхара рылшоит.
Абри амшала ақырҭқәеи аԥсуааи рыбжьара ибжьаҟазаша ҳәынҭқаррак ыҟазар, уигьы Ҭырқәтәыла заҵәык ауп».
Апресс-конференциа аамышьҭахь Ҭырқәтәыла зехьынџьара аҟнытә Еџьевит иахь иҭабуп ҳәа иазҳәоз афаксқәа, ателеграммақәа изынарышьҭит. Сара Еџьевит уаанӡа зынӡа бзиа дшысымбозгьы уажәы иеиӷьысшьоз ауаҩы дыҟаӡамызт, амала дахьҳадгылоз мацара азын акәӡам, дмаашьаӡакәа ҳара «иҭабуп иҟауҵаз азы» ҳәа афаксқәа изынаҳашьҭыз рзы, инапгьы аҵаҩны хаҭа-хаҭала ашәҟәы ҳзыҩны иҭабуп ҳәа ахьҳаиҳәаз азын ауп, абри аҟара бзиа дзызбаз. Ҭырқәтәыла аамҭала анапхгара азҭоз ари ауаҩы, ҳацыԥхьаӡа абас ашәҟәы ахьаҳзиҩҩыз кырӡа сгәы ҟанаҵахьан. Уи аамҭазы акьыԥхь аҟны Аԥсны иазкны ак ҭыҵцыԥхьаӡа ҭелла, факсла иаразнак ақәҿаҳҭуан, абас ахьыҟаҳҵоз азы Ҭырқәтәыла агазеҭқәеи ателехәаԥшрақәеи Аԥсны азҵаара даараӡа иазҿлымҳаны иҟалахьан. Ҭырқәтәылатәи акьыԥхьгьы аԥхьаҩцәа рҟынтә абри аҩыза азҿлымҳара ҟалап ҳәа иақәгәыӷуамызт.
Иара Қырҭтәылагьы, Аԥсны ианақәла абри аҩыза аҿагылара ҟалоит ҳәа иҟазма? Ҳара, аԥсуа радиои, ателефонлеи излеилаҳкаауаз ала, Ақырҭцәа Очамчыранӡа ртанкқәа афурақәа ирҭаҵаны иааргазаап. Очамчыра ианааи ауп, Троиаа рҽы еиԥшҵәҟьа, иаразнак атанкқәа анцәырырга. Ари ииашазу ииашамзу иахьанӡагьы исзеилымкаац. Усҟан иҳаҳалаак агәра ҳгон. Иара ус акәу егьыс акәу иҵабыргыз акы ыҟан. Ақырҭқәа иҳажәланы ҳашьра иаҿын. Амала ақырҭқәа Аҟәа ацҳа ҟаԥшь аҟны ианнеи Аԥсуаа ӷәӷәала ирҿагылт. «Ҳара ҳтәқәа абџьарс ирымаз ахызақәа ракәын» ҳәа ансаҳа раԥхьа исызхамҵеит. Аха нас, ахызакәа наганы атанкқәа зланыҟәо аихатәы барбалқәа ибжьарҟьацны рныҟәара ааныркылазаап. Раԥхьа иансаҳа сызхара сыччеит, аха аҷкәынцәа ргәымшәарагьы саршанхеит. Ҳажәлар бџьарда, лабала, еихала, ақырҭуа мчрақәа Ешыра ақыҭа аҳәаа, Гәымсҭа аԥшаҳәаҿы раанкылара рылдыршеит. Аибашьра еилгаанӡагьы уаҟа иахысыр рымуӡеит. Амала Гагра амшын аҟынтә иажәланы рнапаҿы иааргахьан ақырҭқәа. Макьаназы иҳаҳауаз ажәабжьқәа абас акәын. Еиҭах излаҳаҳауаз ала ҳаруаа аӷьараҳәа иҟаны, ргәалаҟазаарагьы ҳаракызаарын. Аха, Аԥсны ашьа каҭәон, ҳара иҳалшоз акагьы ыҟаӡамызт. Ари даараӡа сгәы снархьуан, аха даҽакалагьы уанахәаԥшлаак, аибашьра, аԥсуаа мацара ҳакәымкәа, адунеи иқәынхоз Кавказаа зегьы аӡәык иеиԥш ҳаиднакылахьан. Иеиҿкаахаз акомитетқәа аԥара аизгара
иаҿын, аклубқәа ҳажәлар аинформациа рыҭаразы иаанымгылаӡакәа аус руан, ганкахьалагьы аибашьра аанкыларазы аҳәынҭқарратә усбарҭақәа рҿаԥхьа азҵаарақәа ықәдыргылон. Ҳаргьы ҳҩызцәа рыцхырааразы иҵегьы амҩақәа рыԥшаара ҳашьҭан. Усҟан саҳәшьа офиск лыман, ҳаргьы уаҟа ҳаизалон. Убри аҟара ҳнанагахьан, чаик анаҳжәуазгьы ашьақар, абжа ахаҳаршәалон. Абас ала, маҷ-маҷ акәзаргьы, иеизаҳгоз ацхыраара иацҳамҵоз. Мышкы Месут Акалцба, «шәара ас иҟашәҵо ала иеизыжәго аԥара, Аԥсны хәракгьы арӷьаӡом. Аха шәхәыцра Кавказаа зегьы ирылашәырҵәар иеизыжәго акы иаԥсахар ҟалап» аниҳәа, игәаанагара ҳгәы иахәеит. Ақыҭақәа зегьы рҿы ҳҩызцәа ҳрацәажәеит. Мызкы аҵыхәалагьы (усҟантәи аԥарала) аа-милиардк раҟара еизганы акомитет ахь инаганы ираҳҭеит. Агьырахьгьы аптекақәа зегьы ҳрылсны аибашьраҿы ирыхәашаз ахәшәқәа реизгара ҳаҿын. Иҳадгылазгьы, иҳацымхраазгьы анцәа илԥха роуааит. Абасала иеизгахаз ахәшәқәеи, амаҭәақәеи акомитет аиҿкарала Аԥсныҟа иҳашьҭит. Саргьы мызқәак раамышьҭахь Аԥсны саннеи инаҳашьҭқәаз аҭыԥ ахь ишнеиз сыблала избеит.
Ҳарҭ Ҭырқәтәыла иаанхақәаз, иааҳалшоз зегьы аҟаҵара ҳшаҿызгьы, даҽа ганкахьалагьы Аԥсны аимадаразы ҳгәаҟуан. Аибашьра ахырӷәӷәарҭақәа рҿы иҟаз-иныз аилкаара, ҳара ҳзы кырӡа аҵанакуан. Сара усгьы хыла-гәыла Аԥсны сахьыҟаз азын Ҭырқәтәыла иааҟаҳҵалаакгьы имаҷысшьон. Иегьазуыргьы Аԥсныҟа сцаны сыжәлар срылагылар акәын. Сара абас сышгәаҟуаз, Аԥснынтәи Ефқан дшааз саҳаит. Ас ишԥаҟаларыз? Зегь раԥхьаӡа Аԥсныҟа ҳцароуп ҳәа игылаз ауаҩы шьҭахьҟа дышԥаарыз, ари уск аҵан, аха аилкааразы иара иҿы снеины сиацәжәар акәын. Ихынҳәра мзыс иамаз еилкаатәын. Аԥсныҟа ацаразы абри аҟара ҳанықәԥа
аамышьҭахь арахь шьҭахьҟа иаара зыхҟьазеи?… Аклубаҿы саннеи хәыҷла-дула идтәалахьан. Ефқан дҭынчӡа ахырӷәӷәарҭақәа рҭагылазаашьа анаҳзеиҭеиҳәа ашьҭахь, ибжьы иҵегьы инацҵаны: «Абраантәи Аԥсныҟа ицаз ауаа маҷк аҟара рхы пату ақәырҵозар, шьҭахьҟа иаароуп. Ҳара аибашьрахь ҳаргом. Ҳнаганы сасааирҭак ҳаҩнарҵеит. Адәахьы ҳандәылҵуаҵәҟьа ҳахьчара иаҿуп. Ҳара ачаи анаҳжәуа, ирымоу ашьақар ҳара иҳаҭаны дара шьақарда иржәуеит. Мшәан арҭ изакәытә уаақәоузеи, аибашьраҿгьы ҳсасны ҳрыԥхьаӡоит, иҳахӡыӡаауеит. Урҭ уадаҩрас ҳрауеит акәымзар, ҳазларыхәаз ҳәа акагьы сымбеит. Ҳара ахырӷәӷәарҭа ааигәарагьы ҳнарышьҭуам. Ус анакәха зхы пату ақәызҵо уаҳа уадаҩрас ихы рымҭакәа шьҭахьҟа дхынҳәыроуп» ҳәа ацәажәара даҿын. Сара иџьашьаны сизыӡырҩуан. Ефқан дызхааз ари акәӡам «ауаа изыжьозаргьы сара сизжьарым» ҳәа сазхәыцуан. Ауха ҳара-ҳара ҳанеизынха «Исаҳәи уара узааз?» ҳәа саниазҵаа аклуб аҟны ииҳәаз ажәақәа сзеиҭаҳәара дналагеит. Аха сара исымуит «уара узыхынҳәызҵәҟьа саумҳәои» ҳәа дыскит. Иагьа сҳәаргьы дқәит, дхьит уаҳа акагьы имҳәеит. Уи мацара акәындаз, Алигьы дук мырҵыкәа даауеит ҳәа иажәа инациҵеит. Окани Али иеицәажәазаап Али арахь даауан Окан уа дынхараны дыҟан. Аҵыхәтәан, «абџьар ыҟаӡам Беқьир, мышкызны абџьар ҟалар Окан иаҳзааиыцҳауеит, ҳаргьы уахь амҩа ҳақәлоит. Абџьар ҳамамкәа, баша рҟәаҟәа ҳақәтәаны ҳзынхомызт» аниҳәа игәра згеит, аха иҟаҵәҟьаз аилкааразы Али сизыԥшырцгьы исыӡбеит.
Ари аламҭалазы Ҭырқәтәыла иаҳҭаахьаз ҳҭынхацәа зегьы, рыԥсқәа шҭаз, аха рыҩнқәа кажьны Гәдоуҭаҟа ишиасыз еилыскааит. Амала Ӷәада ақыҭаҿы иҟаз рҭаацәа рҟынтә ажәабжь ахьырмаҳауаз иазхьаауазаарын. Абарҭқәа зегьы Сҭампылтәи ибеиаз ԥсыуак иаахәаны акомитет иаиҭаз, уырҭгьы Гәдоуҭа инаганы иқәдыргылаз ателефон ала Али данаҳзас еилыскааит. Маҷк сгәы ҭынчхазаргьы Аԥсынра афашистцәа ршәақьԥынҵа аҵаҟа иҟан, макьанагьы ари иахьынӡацогьы аӡәгьы иҳаздыруамызт. Ақырҭцәа ирҳәоз, иркьыԥхьуаз «шәнызқьҩык ақырҭцәа ҭахозаргьы аԥсуаа зегьы нҳарҵәоит», «Аԥснытәи ҳаибашьра ԥсыуа заҵәык даанымхаанӡа ҳаҿызаауеит» ҳәа ажәақәа, иҳаҳацыԥхьаӡа ҳгәы ԥжәон, ҳгәы арҭҟәацуан. Аха зегь дарароуп ҳшаиааиуазгьы агәра аагон, избанзар ҳаҵахар Аԥсынра мацара акәымкәа, ҳбызшәагьы, ҳкультурагьы, ҳхақәиҭрагьы, ажәак ала зегьы шаҳцәыӡуаз ҳдыруан. Ажәытә, Сталини Бериеи иҟарҵоз иахьа Шеварднаӡе даҿын. Излаилшоз ала, аԥсуаа аҭоурых аҿы мацара иаанхар иҭахын. Сталини Бериагьы акоммунизм дыргылошәа ассимилиациа ҳзуны, ҳбызшәала ҳзымцәажәо, ҳалфавит ԥсахуа, аԥсуаа иқәцаны, агырқәа ааганы рнырхара иаҿын. Бериа усҟан ихьӡ ахҵаны Аԥсны иргылаз аҩнқәа, иахьагьы анаара иуԥылоит. Абас ала аԥсуаа 18 процент аҟынӡа инаганы дара рхыԥхьаӡара аизырҳара ишаҿыц иаҿын. Иара Аԥсынрагьы инаганы Қырҭтәыла изадырҳәалаз Сталин ибзоурала акәӡамзи? Аԥсуаа рыжәлақәа ԥсахны иагыруазшәа ианызҵазгьы дара ракәымзи? Урҭқәа азмырхакәа иахьагьы аԥсуаа рдаракәац аҵхразы иҳабашьуан. Амала аԥсуаа абас ӷәӷәала ирҿагылоит ҳәа иҟаӡамызт. Шеварданӡеи ақырҭуа бандитцәеи, ишанханы иҟан. Аԥсуаа абас рҽандырӷәӷәа Нхыҵ-Кавказтәи ҳашьцәагьы агәараҳәа Аԥсныҟа иеихеит. Агәыԥқәа зегьы иреиҳаз 400-ҩык инарзынаԥушаз Ачечен еибашьцәа ркәын. Урҭ, сара уаанӡа исзымдыруаз, аха наҟ-наҟ иааигәаӡаны издырша Шамил Басаев дырхагылан. Ҭырқәтәылантәи инеиз аибашьцәагьы дук мҵыкәа Шамил игәыԥ иаларҵеит.
Аԥсны аиҿахысрақәа ишцац ицон, амала ихадараз ахырӷәӷәарҭа Гәымсҭатәи акәын. Мрагыларахь Аҟәа, Очамчыра, Гал ақалақьқәа ақырҭқәа рнапаҿы иҟан. Тҟәарчал мацара, ҳашьхақәа рыҽрыдҵаны ахыхьчара иаҿын. Мраҭашәара агангьы Гагра ақырҭқәа рнапаҿы иҟан. Абас зехьынџьара ақырҭқәа ирыкәшаны ишыҟоугьы аԥсуаа зынӡа ргәы кармыжьит, избан исыздыруам аха, реиҳа ҳҭагылазаашьа аншәарҭаз, ҳгәыӷрагьы реиҳа иҳаракын. Иага ԥышәа ҳамамзаргьы, ҳапрофессионалцәамзаргьы ҳазлагоз аус гәык-ԥсык ала нап аҳаркуан азы, имаҷаҳшьозаргьы ақәҿиарақәа дуқәа аагон. Ҳгәы иҭабылуаз Аԥсны абзиабара аиҭаҳәашьа амаӡамызт. «Аԥсадгьыл абзиабара» аҳәара иахьынӡа иашоу сыздыруамызт. Избанзар, ҳара ҳакәым, ҳабацәагьы Ҭырқәтәыла иихьан, ҳабдуцәа Ҭырқәтәылазы иеибашьхьан, рхы ақәырҵахьан, ҳарҭ аӡәгьы Аԥсынра ҳамбаӡацызт. Уи амшала ҳара «ҳабзиабара» зынӡа даҽакын. Ҳҩызцәеи ҳареи ҳахьыҟазаалак, аԥсрак аҿы ҳаҟазшәа акәын ҳаштәоз, ҳашгылоз. Харантәи иҳахәаԥшуаз иаҳнибаалоз ахьаа ала, ҳшаԥсыуааз еилыркаауан. Ахьаа убасҟак иҳаӷраланы иҟан, ишысҳәахьоу еиԥш ҳхаҿсахьа иаунбаалон.
Ҳара, ҳаамҭа Аԥсны азы ацхыраара аизгара ала ишаҳхаҳгоз, Алигьы даакылсит. Али, дзыхынҳәыз инеиҵыхны исзеиҭеиҳәеит. Знык ҩынтә ахырӷәӷәарҭахь ицазаргьы абџьар рмоузаап. «Ҳара ҳакәым, аҭыԥантәи аибашьцәа бџьарда иҟоуп, 50-ҩык бџьарк иахәаԥшуеит, баша ирфо афатә ҳҽалаҳархәуеит, аригьы хьымӡӷаҳшьон» иҳәон Али. Аха иҩызак, аԥара рзыԥшаар аурысқәа рҟынтә абџьар аахәара шалшо аниҳәа раԥхьа Ефкан Ҭырқәтәылаҟа дааит, нас – Али. Аԥара анеидыркылалак, еиҭах ихынҳәраны иҟан. Амала уажәы саргьы срыццон. Ушьҭа ҳҭаацәа ргәаанагарагьы сшазымӡрҩыша Али
иасҳәеит. Иҟалалаакгьы сцар акәын, ари аус ишмариамыз ашықәсқәа цаны саргьы ахшара санрылала ибзиаӡаны иеилыскааит, аха, усҟан сыҷкәынан, хара сазхәыцӡомызт. Ажәак ала сара сус сыӡбахьан, сҭаацәа ргәаанагара акәзар, ушьҭа хьаасгьы исымамызт.
Али Аԥснынтәи иаара шыҟалаз иара исзеиҭеиҳәеит. Усҟан ауп Ефкан «Алигьы иаарласны даауеит» зхиҳәаазгьы анеиылскаа. Аха, абри аҟара шықәса шцазгьы Ефкан, «Алии уареи шәеицны шәзымааи?» ҳәа сахьимазҵааз азы схы сазгәамҵуеит. Избанзар, Алии Ефкани амҩа иеицықәлазаарын. Гәдауҭантәи ачечен еибашьҩык иԥсыбаҩ иацны ӷба хәыҷык ала Шәача иаазаап. Аибашьҩы иԥсыбаҩ уаҟа иазыԥшыз иҩызцәа рнапы ианҵаны, дара Трабзонҟа ицараны иҟаз аӷба ақәтәаразы Шәачатәи амшынбаӷәазахь ианнеи, Али авиза аганахь ала ауадаҩра изцәырҵит. Уаанӡа имаз авиза ала ишиҭахыз дцаны даауан азы, уажәгьы уыс акәыз џьишьон, аха ирымуит. Ефкан уадаҩрада аҳәаа дахысит аха Али азин ирымҭеит. Ианаму, Алигьы Ефкан иахь «уара уца! саргьы мҩак ԥшааны снеиуеит» ҳәа ибжьы наиқәиыргеит, уаҳа иҟаиҵарыз?
Али, аӷба дзақәымтәакәа дхынҳәны амшынтә баӷәаза данҭыҵ, Аԥсны инханы иҟаз «ҳаиҳабык» диқәшәеит. Ари «ҳаиҳабы» Очамчыра дшыҟаз аибашьра аналага, ипаспортгьы ицәыӡхьазаарын. Уи азы реиҳа ирзааигәаз аҭырқәа консулиахь дымцар ада ԥсыхәа имаӡамызт. Аха уигьы Баҭым акәын иахьыҟаз, ажәакала Қырҭтәыла. Алии ҳаиҳаби инеины Баҭым ицараны иҟаз аӷба инақәтәеит, Али «ажәак аԥсшәа умҳәан» ҳәа дилабжьахьан, усҟан Шәачантәи Баҭымҟа ишуҭахыз ацара улшон. Абас ала аибашьра иалҵны иааз ҩыџьа аԥсуаа Баҭымҟа
ицоз аӷба иҭан, Анцәа идырп уи аӷбаҿы Аԥснынтәи ибналаз ақырҭқәагьы ҭатәазаргьы.
Аӷба ашьыжь асааҭ хәба реиԥш Баҭымтәи амшынбаӷәаза инадгылт, аха аусуҩцәа макьана иҟаӡамызт азыҳәан аӡәгьы дыҭрыжьӡомызт. Али алашьцарагьы ихы инархәаны кылсырҭак аҟнытә аӡәгьы имырбаӡакәа ҳаиҳабгьы дышицыз маӡала амшынтәабӷәаза аҟынтә иааҭыҵын, ақалақь ахь рҿынархеит. Али, раԥхьаӡа Аԥсныҟа данаауаз, Баҭым ақалақь аҟны Нодар Чазмаа иҿы уахык дынхахьан. «Нодар Чазмаа дышԥаҳмыцхраари?» ҳәа дхәыцны уи иахь дцарц иҭахын. Ԥыҭк ихшыҩ аус ааруны, Нодар акаҳуа ахьыдиржәыз акаҳуажәырҭа сзыԥшаар, нас уиала аҩнгьы сыԥшаап ҳәа дхәыцуан. Убас иагьыҟалеит, аха аҩны ԥшааны ашә данас, ашә аазыртыз Нодар иахь, Аԥснынтәи ишааз, уадаҩрақәак шрымоу аниҳәа, Нодаргьы «ибзиоуп иеилкаауп» ҳәаны ашә шьҭахьҟа инаиркызаап. Иҟарҵарыз, ҳзықәшәаз ауп ҳәа шьҭахьҟа ишыгьежьуаз еиԥш Нодар Чазмаа абалкон дықәгыланы «Али, Али, арахь шәхал!» ҳәа аарызҿиҭит. Аҩны иҩналаны ианеидтәала, ацәа далымҵыкәа дшыҟаз ҳәаны аҭамзаара шьҭаҵо шьыжьхьа дирҟаҵеит. Насгьы аконсулрахь ацара шырҭахыз аниарҳәа иманы уаанӡагьы инаигеит. Уаҟа инеиаанӡа Али, «ҳаиҳабы» иахь «Аԥснынтәи ҳшаауа зынӡа иумҳәан Шәача ҳдырҳәит. Ҭырқәтәылаҟа ацара ҳҭахуп ҳәа уцәажәа, мамзар ҳдыруадаҩуеит.» ҳәа дилабжьахьан. Аха уаҟа ианнеи, зегьы реиҳәазар акәхап, Алигьы уаҳа акагьы имазҵаакәа, рҩыџьагьы Баҭымтәи амилициа инаганы инарырҭеит. Баҭым амилициа рҿы Али уаанӡа ҳаиҳабы ишиеиҳәаз еиԥш ацәажәара далагазаргьы, иҿахәы иҿызхуаз ауаҩы, аибашьра ҟалаанӡа Сизаи Папба Аԥсны иҭижьыз агазеҭ иаԥхьа инықәижьит, агазеҭ аҿы Ҭырқәтәылантәи иааны аԥсуа университет иҭаз зегьы рсахьақәа
иҿаҿаӡа ианын. Али имц цәырҵхьан, амилициа аусҩгьы иҿы ҭыӡәӡәаауа драцәажәаны инаганы уадак иныҩнаикит.
Абарҭқәа аныҟалоз Нодар Чазмаагьы баша дтәамызт, иҟаз анеиликаа амилициаҿы аус зуаз игәыла ԥҳәыск дрыцхраарц дырзынаишьҭит. Аԥҳәыс ацхыраара ҟалҵарц азы аԥара шаҭаху анылҳәа, Али изынханы иҟаз 80 доллар инаганы иналиркит. «Ҳаиҳабы» иакәзар «20 доллар ада уаҳа сымам» ҳәаны инапы ҵыс-ҵысуа инаганы аԥҳәыс иналиҭеит. Аԥҳәыс, қьаадк ак анҵақәаны адрескгьы наҵаҩны, аԥарақәагьы нарыцҵаны аконверт инҭалҵеит. Нас, иандәылҵлак ақьаад иану адрес ахь ицарц раҳәаны, амилициацәа ажәақәак наралҳәан Алии «Ҳаиҳаби» ашьҭахьтәи ашә аҟынтә иноулышьҭит. Арҭ андәылҵ Нодар Чазмаа уаҟа дшырзыԥшыз рбеит. Нодар харантәи напыла «иҟалеи?» ҳәа данразҵаа, Али адрес зныз ақьаад иирбеит. Нодаргьы, ақьаад кажьны «унаскьа» ҳәа иирбеит… Нодар, ақьаад шьҭыхны адрес данаԥхьа, раԥхьаҟа иҩырц диирбеит. Амҩа ганкахьала дара, егьи аганахьала – Нодар Чазмаа, ԥыҭрак ианца ашьҭахь ԥенџьыр хәыҷык зҿаз ашә дук инадгылеит. Чазмаа ашә данас, иаатыз аԥенџьыр аҟынтә аԥарақәеи адокументқәеи ианриҭа 10 минуҭк раамышьҭахь, уашьҭа рвизақәа ирҿыцны рнапаҿы иркын.
Уажәазы ашәарҭа рхыргазшәа иҟан. Нодар Чазмаа аҳәаахь излацаша атакси ахә ишәарц даналага «25 доллар рыда сымаӡам» зҳәоз «ҳаиҳабы» даҽа ԥарақәак аацәыригеит, аха Чазмаа имукәа ахә иара ишәеит. Насгьы аҳәаа аҟны иԥҳа аус шылуа, уадаҩрак иақәшәар лара лахь ишнеишагьы нареиҳәеит. Аха аҳәаа аҟны ианааи, Нодар Чазмаа иԥҳа лыҟны анеирагьы аҭахымхаӡеит. Избанзар, Али Аԥснытәи аҳәынҭқарратә универистет аҟынтә идыруаз Роин
Агрба уа даарықәшәан иеицны аҳәаа иахысит. Аҭырқәа ган ахь инеиаанӡа Али, «ҳаиҳабы» иахь днаҳәны «уара, ма абраҟа ишуасҳәаз ала уцәажәа, баша ҳаанырымкылааит» ҳәа иеиҳәазаргьы, иара амилициацәа аниба еиҭах иҭоурых зегьы аарзеиҭеиҳәеит. Уи аамышьҭахь ҩыџьа амилициацәа Али иааигәара иааины «Ҳашьа, умшәан, ҳара ҳтәымуааӡам, гәыкала ҳашәзыҟоуп, акы заҵәык иҟоу-ину ҳзеиҭаҳәа» ҳәа аниарҳәа Алигьы «ушьҭа иҟалаз ҟалеит» иҳәан изхара драцәажәазаап. Аҵыхәтәан, «ишәзыҟаҳҵаша крыҟоума?» ҳәа ианҵаа, мааҭк аԥара шрызнымхаз раҳәаны, «аԥара ахьаҳзаарҭииша банкк ыҟазар иаҳшәырба, мамзар Трабзон аҟынӡа акала ҳшәышьҭы» ҳәа реиҳәеит, аха уи аамҭазы «ҳаиҳабы» «аԥара сымоуп!» ҳәа даацәырҵит. Абриаҟара агәаҟра рыхганы «мааҭк сымаӡам!» ҳәа иҵәуоз ари ауаҩы, Ҭырқәтәыла аҳәаа ианахыс иџьыба аҟынтә 800 доллар аԥара ааҭыҵзаап…
1992 шықәса жьҭаарамза раԥхьатәи амчыбжь, Аԥснынтәи гәырӷьаҽҳәаша ҳзааит. Гагра аԥсуаа ахы иақәиҭыртәит. Насгьы Гаграа рыҷкәынцәеи Шамил Басаев игәыԥи злахәыз ажәылара ала Гагра ырхынҳәын. Уаанӡа аибашьрахь ирымгоз Ҭырқәтәылатәи аибашьцәагьы ари ажәылара иалахәзаарын. Иара Баҳадыргьы аруаа рыла иҭәыз ақырҭцәа равтобуси, ртанки амца рыжәҵаны иԥыххаа иқәиҵазаап. Ушьҭа афырхаҵа ҳәа иарҳәон иара. Кыр аамҭа аамышьҭахь ари ахҭыс шыҟалаз сзеиҭеиҳәарц саниҳәа, ауаа шҭаблыз ишихамышҭуа мацара сзеиҭеиҳәон Баҳадыр. Ауаа фырхаҵарас ирыԥхьаӡоз иара зынӡа даҽакала дахәаԥушан. Ҳара ҳмыԥсырц азы, ҳажәлар ықәымӡаарц азы ҳхысыр акәын. Аибашьра ицонаҵы иҳаҳауаз аҭҟәацрақәа, ахыс-быжьқәа, ахәшәблы афҩы, аԥсра, уҳәа зегьы ақырҭуа фашизм иахылҵыз ракәын.
Ҭырқәтәылантә Сириантә, Иорданиантә, Адыгантә, Ҟабардантә, Чечентәылантә, Уаԥстәылантә, Урыстәылантә (еиҳарак аказакцәа) иааз ауаа аибашьраҿы иҟарҵаз ала акәӡам изфырхацәоу, урҭ аибашьрахь рааира мацара фырхаҵаран, Аԥснытәи ҳашьцәа изларҳәоз ала, арҭ имааргьы гәыбӷанс ируҭарыз. Аԥсуаа усгьы царҭа рымаӡамызт, имеибашьыр иабацоз, уи азы, хатәгәаԥхарала еибашьра иааз ртәы зынӡа ихазын. Урҭ, ргәы ирыҵанаҳәаз ала иааз ракәын.
Хәылбыҽхала, ҳаззеигәырӷьаша ак ҳаҳандаз ҳәа аклуб ахь ҳнеилон. Аҵыхәтәан, ҳаззыԥшыз ажәабжьгьы ҳзааит. Сгәырӷьаны сыԥсуан, Аԥснынтәи иаҳзааз ақьаад аҿы абас ианын: «Шәааи, абџьар ыҟоуп. Окан». Абри ақьаад ҳара ҳзы Аԥсныҟа ацага абилеҭ иаҩызан. Гагра ҳнапаҿы аагара аасҭа абри ажәабжь сеигәырӷьаны сыҟан. Ушьҭа иаразнак амҩа ҳақәларц азы аҽазыҟаҵара ҳалагар акәын.
Уахык, Ашьхарааԥҳацәа Фигени, Елифи, Шьаҟрыл Коркути («Патрон» ҳәа иаҳҳәон) даҽа ҩыџьа-хҩы аҩызцәеи, аҩнаҿы ҳаидтәалан. Ефкани, Фигени иеибаздырӡомызт, уи ауыхоуп ианеибадыр, аха ажәа еимаркит. Ефкан уи ауха иара иакәымызшәа дыҟан, Фиген ажәақәа анлымаик аамышьҭахьгьы акалашәа ихы ааирԥшит. Иара итәны Али икыз аҭеисԥыҳә ҵаҟа ицәкаҳаит. Ари збаз Ефкан, Али иахь днаҳәны ибџьаргьы ҭыганы «абыржәыҵәҟьа аҭеисԥыҳә аашьҭыхны иансумҭа Анцәа иныс сышуеихсуа» ҳәа дцәажәон. Дыччозшәа, дыхәмаруазшәа иҳәон, аха дагьҵабыргын. Ефкан уаанӡа аҭыԥҳацәа ахьыҟоу абџьар аҭгара акәым, аӡбахә аҳәараҵәҟьа ԥхашьароуп ҳәа изыԥхьаӡоз иакәын. Аха ишысҳәахьоу еиԥш, уаха акалашәа дыҟан. Али, аҭеисԥыҳә аашьҭихын Ефкан инаииркит. Амала Коркут, Ефкан ихымҩаԥгашьа игәамԥхаӡеит. «Сара издыруа Ефкан аҭыԥҳацәа ахьыҟоу абџьар иалацәажәоз иакәӡамызт, уаха издыруа Ефкан уакәӡам» ҳәагьы игәынамӡара ааирԥшит. Ефкангьы «уиашоуп Патрон» иҳәан уаҳа имроут. Аха, нас ианеиԥырҵуаз Коркут аԥсшәа иеимҳәазаарын азы, Коркут уи данҭаха аамышьҭахьгьы хьаас иман. Аха зегь дарароуп Патрон ҳнаскьагарагьы днеит, избанзар Ефкани Коркути реиҩызара зынӡа идаҽакын. Сара Ефкан иҿы иҟоу аҽыԥсахрақәа ҽеик иадысҳәаломызт, уи ауха, даҽаказы игәы ԥжәаӡаны дыҟазар акәхарын. Адырҩаҽны Ефкан иусурахь снеит. Амҿлыхқәа зҭиуаз иҭынхак иусурҭаҿы аус иуан. И-офис хәыҷы санынҩнала аҭӡамц аҿы ҭырқәшәала икыдыз аҩыра сылаԥш иныҵашәеит. «Унамыс азы уԥсы ҭазароуп. Уԥсадгьыл азы уԥсыроуп!» Дук мырҵыкәа, мызқәак ра-амышьҭахь, Ефкан аҭӡамц икыдиҵаз аҩыра иаҳәоз наигӡон. Иԥсадгьыл ихы ақәиҵон. Ефкан хьаак анимоу аӡәгьы ицеиҩишаӡомызт. Сара, ихьаа сыцеиҩишозар ҳәа кырӡа дсырцәажәарц иақәыскит, аха иалымҵит. Иареи сареи аишьцәа реиԥш ҳаицеизҳахьан. «Аԥсныҟагьы ҳаиццоит, амаӡа ҳабжьамзар ахәҭоуп» ҳәа силабжьеит, ианамуы «иҟалеи цәгьарак ҳадубалама?» ҳәа сиазҵааит аха акагьы сеимҳәеит. Акы заҵәык «цәгьарас ишәыдызбалараны иҟоузеи? Акагьы хьаас иҟоумҵан» ҳәа аарлаҳәа ажәақәак ааиҿыҵҟьеит. Уи аамҭазы телефонк изааит. Ефкан телефонла даараӡа игәы ԥжәаны дцәажәон, зны-зынлагьы ибжьы рдуны… Уи аҽны, уаанӡа игәы ԥызжәоз закәыз абри ателефонлатәи аицәажәара ала иеилыскаауан. Ефкан, дыԥсаанӡа иареи сареи ҳабжьара иаҳзеиԥшыз маӡаны инхон уи ҳцәажәара… Ицәажәара анхиркәша «иҟалеи?» ҳәа сиазҵаазаргьы иаразнак аҭак ҟаимҵаӡеит, иабџьар ааҭиган иҭаирцәаанӡа дхысуан. «Уара иҟалеи, иухьи?» ҳәа еиҭах саниазҵаа «Озенч дыбналт» (дымҵадырсит) иҳәеит. Озенч иаҳәшьа аиҳабы лакәын. Озенч дышмҵадырсыз аниаҳа, иааигәара сара мацара сыҟан. Уи амшала, Ефкан иаҳәшьеиҳабы длызгәааны дшыҟаз Аԥсныҟа дцеит. Уи нахысгьы уаҳа изымеибабаӡеит. Лара Озенчгьы абри есымша хьаас илымазаауеит. Озенч ҳахьшьа ду, ҳара ҳанылбалак лашьа
гәакьа дылбазшәа дзыҟало, ахьаа иалахәаҽу гәырӷьарак ала ҳазгәыдылкылогьы уи азоуп…
Уи нахыстәи амшқәа, Аԥсныҟа ацаразы аҽазыҟаҵарақәа рыла иаҳхаҳгеит. Зегьы раасҭа иаҳцәыуадаҩыз аԥара аԥшаара акәын. Уи, Али идаҳҵеит. Ҳамаҭәа-ҩыҭәақәа реидкыларагьы сара снапы ианын. Ажәак ала аус мариа сара исыдын. Уажәы ҳара, ҳамҩа абилеҭ злааҳхәашеи, авиза зламаҳхшеи аԥара ҳаԥшаар акәын, ҳпаспортқәа усгьы иҳаман, уи азы хазы аԥара аҭахӡамызт. Ефкан аԥара анизымԥшаа иԥсы аҟара бзиа иибоз ибџьар шиҭииз, данҭаха аамышьҭахь иеилыскааит. Шаҟа сгәы кылнаҵәазеи уи ахьаа…
Жьҭаара мза 17, 1992 шықәса асабша аҽны Озенч лчара ыҟан, Ефкан Озенч дыбналаны дахьцаз азы игәы лзыԥжәон. Ефкани Озенчи реизыҟазаашьа, Ефкани иашьа еиҳаби реизыҟазаашьа иеиԥшымызт азы, иҟалаз изыхгомызт. Ачара ауха ҳаргьы Ефкан имацара даанаҳмыжьӡеит, даашьҭыхны «Сакал» ҳәа ахьӡ ҷыда заҳҭахьаз Акалцба Ҭаифун иҩныҟа ҳцеит. Ҭаифун, Аԥсныҟа ҳамҩа дақәныҳәарц азы аишәа рхианы даҳзыԥшын. Ауха, ԥшьҩык аишьцәа-аиҩызцәа кырӡа ҳаицәажәеит. Иаҳфеит, иаҳжәит. Ефкан, Алии Ҭаифуни рахь ауарашк рзыԥшаауазар ҳәа дрыҳәеит. Урҭ ауараш аԥшааразы адәахьы ишдәылҵыз еиԥш Ефкан игәы иалаҽны иҟаз игәырҩақәа зегьы сыцеиҩишеит. Урҭ сара сыԥсаанӡа сгәы иҭаҵәахны исымазаауеит.
– Беқьир уара ҳара уҳаиԥшӡам, реиҳа уҟәышуп. Ҳара ҳхагақәоуп, – иҳәеит. Иареи Алии рзын акәын ҳхагацәоуп ззиҳәоз. – Акы суазҵаауеит, амала хаҵаҵас аиаша саҳәа.
– Ибзиоуп – сҳәеит.
– Уажәы ҳара Аԥсныҟа амҩа ҳақәлоит. Амала сгәы убас исыҵанаҳәоит, уажәтәи ҳцараҿы сҭахоит
ҳәа, убас исанаҳәоит сгәы. Сара сҭахар иҟауҵои Беқир?
Ари аҩыза азҵаара сазыԥшӡамызт. Маҷк саалак-ҩакзаргьы,
– Уара Ефкан, ари закәытә зҵаароузеи? Аиааира Аҟәа ҳаԥылоит ҳәа иеибаҳамҳәаӡеи? – ҳәа аҭак изыҟасҵеит.
– Уара, сызҵаара аҭак ҟаҵа! – иҳәеит.
– Ефкан, ҳара ҳаишьцәоуп. Анцәа иумҳәан ак ухьыр сгәы иалымсуеи, ишԥасҳәари, сумыхьҵәыуои… уара ушԥазхәыцуаззи?
– Мамоу, аҵәыуара ҳара иаҳнаалаӡом, иамур абас еишәак реиҳа иаҳнаалоит.
– Уыс умҳәан! Ҳара хҩык ҳаиццаны ҳаицаауеит ҳамҳәаӡеи? Ҳԥаҵагьы аибашьра еилгаанӡа иамаҳхӡом ҳәа иаҳмыӡбаӡеи? Амҩабжара ааныжьра, аиқәшаҳаҭра аилагара иҟамлаша усуп…
– Аԥсадгьыл ахы ақәҵара ҳара иаҳнаалоит сыҷкәын! Сгәы ӷәӷәала исыҵанаҳәоит сҭахараны сшыҟоу!..
Ҳаицәажәара сроур сҭахымхаӡеит, Аԥсныҟа амҩа ҳанықәлаша аламҭалазы ҳалахь еиқәызҵаша цәажәарак сгәы иаҭахымызт. Уи аламҭалазы Алии Ҭаифунигьы ианыхынҳә, Ефкангьы уаҳа мҳәакәа ихиркәшеит. Дҭахаанӡа мызқәак шагыз Ефкан игәы змырҭынчуаз ихьаақәа сара мацара иахьсеиҳәқәаз, данҭаха аамышьҭахьгьы сгәы иагьа иархьаауазаргьы, иҭаҵәахны исыман. Уажәы ашәҟәы иананыла нахыс зегьы ижәдыруеит. Ажәак ала, ушьҭа имаӡаӡам. Амала уи ауха иазкны даҽа хҭыскгьы абыржәы ишәыцеиҩысшар сҭахуп. Сашьа Ефкан, иахьшьа лчара ауха, дҭахараны дшыҟоу сара исзеиҭеиҳәон. Шаҟа иџьашьатәузеи? Иахьшьаду длызгәааны дшыҟазгьы иԥсы ихыҵуан.
Ҳгәы хыҭ-хыҭуа, ҳгәырӷьаҵәа ҳаҟан, аха арахь аԥсрахьы, аибашьрахь ҳцон. Нас ус анакәха ҳзеигәырӷьоззи? Ҳгәырӷьара аԥсра ма ауаҩшьра ҳахьазхьаауаз акәӡамызт. Ҳара, иакәым иақәшәаны ақәԥара иаҿыз ҳашьцәа ҳрыдыгларц ҳахьцоз азы акәын ҳазгәырӷьоз. Аҵыхәтәаны аԥсра ҳзыԥшызаргьы, рымацара ишаанаҳмыжьуа агәра дҳаргарц азы ҳашьцәарахь ҳцон, иангәаҟлаак ҳашрыдгыло рдыруазар ҳҭахын.
Сгәы абас гәырӷьарыла ишҭәызгьы, аҩны иаанҳажьраны иҟаз, ишрасҳәашаз сыздыруамызт. Али ирамҳәаӡакәа ҳцарц иҭахын, аха уи шиашамхо дазаазгеит.«Зегь дарароуп, ирҳәалаакгьы ҳамцаӡози? Ус анакәха, иаҳцәалаӡуазеи ираҳҳәар? Иалудыраауеи саб ҳаиликаар? Насгьы ихшара ҳакәымзи, абзиараз ҳәа иаҳәаны аҳалалра имаҳхыр акәымзи.» Амала ус изыҟамлеит, саб атәыла ирыбгон. Уи аамҭазгьы иҳахҭысқәаз, ахаан исхашҭуам, ашьыжь заанаҵы ҳҽеидкыланы,«ауаҩы дызқәымшәо акагьы ыҟаӡам» ҳәа ҳахьхәыцуаз азы ҳсумкақәагьы аԥенџьыр аҟынтә адәахьы иҳаршәхьан. Сани саби азал аҿы итәан. Сара уаанӡа саб саниацәажәоз сыԥхашьаны сеилаԥаҭон, сгәы иҭоу сызҳәаӡомызт, уи амшала ажәытә аахыс саб иҟынтә акы анаҳҭаххаша есымша Али иакәын ицәажәалоз. Аха уажәы, «маӡала ҳамцап» ҳәа сара иахьаԥшьызгаз азы Али, «уара урацәажәароуп» ҳәа ихы наԥыреигеит. Саб сара сиацәажәар акәын. Уаанӡа ҳахьшьцәа илмҳа ак ҭыршьқәазар акәхарын, саб азал аҟны дыхьшәашәаӡа дтәан. Иааигәара снеины инапы сагәӡырц шысҭахыз иасҳәеит.
– Иҟалеи! аныҳәа ҳамоума, снапы узагәӡуазеи? – иҳәеит саб.
– Аԥсынҟа ҳцоит!
– Абри ашә шәандәылҵ, шәыԥсы ҭанаҵы уаҳа арахь ааира азин шәымаӡам!
Аиашазы ари аҩыза аҭак сазыԥышн, аха иагьа ус акәзаргьы, саб иажәақәа даараӡа иаасцәыхьанҭахеит. Саб ихымҩаԥгашьа, ҳара иҳақәлацәаз имаҷымкәа ауаа ааннакылар алшон, аха ҳарҭ иҟаҳҵарыз… Сара, схы ааларҟәны ашә ахь сеихеит. Алигьы даасышьҭалеит. Ҳаимаақәа ҳашьаҳҵонаҵы сан рыцҳа илкыз алаба ацхыраарала ашә аҟынӡа дааигәышьеит. Лқьышә злақәацоз ала Анцәа дышиҳәоз убарҭан. Сан рыцҳа! «Аҿы лыман аха абыз лымам» ҳәа ажәаԥҟа иҟаз лара лзы ирҳәазшәа акәын дшыҟаз. Лыбжьы уаҩы иаҳараны дыҟамызт. Есымша абас дыҟан ҳан, дҵәыуаӡомызт, ашьшьыҳәа Анцәа диҳәон. Аарлаҳәа изласаҳаз ала «Аллаҳ инапы шәануп» аҟара шылҳәаз саҳаит. Иахьагьы аибашьра машәырда ҳалҵзар, сан гәыкала ҳахьылныҳәоз иабзоуроуп ҳәа агәра ганы сыҟоуп. Сахьшьцәа уи аамҭазы иҟарҵоз сгәалашәом. Нураи дҵәыуозар акәхарын. Иулқьу лакәзар, лыбжьы аарлаҳәа иҭыганы «шәхы гәашәҭа» ҳәа дҳалабжьон излалылшоз ала. Уаҳа ҳышмхынҳәуа ҳәа аҩны ҳаадәылҵит… Шықәсқәак раамышьҭахь уи аамҭазы азал аҟны саб идтәалаз ҳажәлантәык абас сеиҳәон «Шәара шәандәылҵ аамышьҭахь шәаб дышкәакәаӡа иԥшшәы ааиыԥсахит, иаразнак аԥхьаҟа жәашықәса дажәызшәа дааҟалеит.»
Жьҭаара 20 рзы амҩа ҳақәлараны ҳаҟан. Ефкан аклуб аҟны даҳзыԥшын, уа ҳаннеи Озени, Меликеи Кәыџь-ԥҳацәагьы шаҳзыԥшыз аабеит. Автобус ҳақәтәарц азы амҩа ҳақәлеит. Автобус ҳазыԥшнаҵы Ефкан: «угәы иуанаҳәои? Иџьашьахәуп ус ами?» ҳәа дсазҵаауан. Ииашаҵәҟьаны, аҩны ҳдәылҵшьа амшала агәаҭеира саҿын. Иара уи аамҭазы Коркут Шьаҟрылгьы ҳнаскьеигарц азы даакылсит. Ахаан абас иԥшӡаны амҩа сықәымлаӡацызт. Иҳазхьаауаз аблақәа шьҭахьҟа иныжьны… ҳманшәаланы ҳцон.
Автобус ахьҭацәыз амшала ишаҳҭахыз ҳҭатәан, ианаҳҭаху ҳтәон, ианаҳҭахыз ҳион. Болу ҳанаанҿас ҳааҭыҵын ҳазхара краҳфеит. Амҩа ҳақәнаҵы Ефкан бзиа иибоз аҭыԥҳа длыхцәажәеит. Лсахьа ҳирбеит. Гәԥсе лыхьӡзаарын. Лхаԥагьара дшыхнахыз, иара мышкызны ӡәыр ԥҳәысс дааигозар убри лҩыза шлакәхо ҳаҳәара даҿын. Усҟан, Гәԥсе харантәи бзиа дшибоз еилыскааит. Иахьагьы бзиабарак рыбжьазу, ирыбжьамзу сыздыруам.
Ефкан амҩа данықәу зынӡа дышмыцәоз атәы анҳаиҳәа, ҳаисеит. Аха ԥыҭрак аамышьҭахь данамхацәа, снаигәҭасны «Иҟалеи уара сзыцәаӡом умҳәози?» ҳәа саниазҵаа иблақәа маартыкәа иҭеисԥыҳә ахара дналагеит. Ари ала «сыцәаӡам» иҳәарц иҭахын. Ашьыжь Гиресун ақалақь азааигәара шьыжьхьа ҟаҳҵеит. Асааҭ 10 реиԥшгьы Трабзон ҳнеит. Ҳамаҭәақәа џьара инышьҭаҵаны авизеи абилеҭи ахьамаҳхша аҭыԥқәа ҳнарышьҭалеит. Раԥхьа ҳахьнеиз, Баҭыми-Шәачеи рвиза шрымоу 350.000 лиргьы ишаԥсаз ҳарҳәеит. «Ҳааиуеит» ҳҳәан, «Трабзон тур» ҳәа даҽа џьара ҳанкыдгылеит. Ҭаҳмадак даҳԥыланы, ишиашоу Шәача ҳәа авиза агара шрылшо, амала адырҩаҽны асааҭ акы азы ишымазеихо анҳаиҳәа, Ефкангьы «Уара ҳуқәгәыӷуеит уаҩы ҵабыргык уиеиԥшуп, уажәы ҳпаспортқәа узынҳажьуеит, амала уаҵәы ҳанааилак ишуҳәаз еиԥш зегьы имазеизароуп!» ҳәа наиаҳәаны абилеҭи авизеи рыхәқәа инапы инаиркит. Абилеҭқәа рыцыԥхьаӡа 45 доллар авизагьы 400.000 лир иаԥсан. Уи аусгьы ҳаналга, Али, Баҳадыр ҳәа иҩызак имаҳә Трабзон дшынхо, мышкызны иаҭаххар ҳәа иҭел аномергьы шимихыз ҳзеиҭаҳәаны, аҭел дизасит. Ари ауаҩы Ҭырқәтәыла ателерадио, Трабзонтәи аҟәша аҟны аиҳабыс аус иуан. Дабӡехьзаарын. Иаразнак даҳзааин акрыфара ҳаигеит. Даарагьы ҳгәы иаахәеит, избанзар, ани-ари шаҳҳәоз
ҳԥарақәа кырӡа имаҷхахьан. Ҳанеиԥырҵуаз амҩа ҳақәлаанӡа адырра шиаҳҭашагьы ҳаиҳәеит. Ефкан ари ауаҩ дара бзиа дибеит. Ҳамаҭәақәа иахьынҳажьыз иаашьҭыхны аурыс џьырмыкьа ахьырҳәоз аҭыԥ аҟныгьы маҷк ҳнеимданы, сасааирҭак аԥшаара ҳнашьҭалеит. Рыхәқәа 40-50 лир иркуан. Аҵыхәтәан
, ҳрылахәҳахәҭуа 30 лирҳәа џьара ҳаангылт. «Гьузелиурҭ» («Аԥсадгьыл-ԥшӡа») ахьӡын. Ефкани Алии иеиҿаԥшуаз, саргьы рҵыхәаҿы иҟаз аиарҭақәа алаҳхит. Ҳуада аномер 2 акәын. Ари аламҭалазы Ефкани Алии рырмаҭәақәа ршәырҵеит. Ефкан, «Арра уҟандаз кырӡа иунаалон сыҷкәын» ҳәа Али дихӡасуан. Насгьы «Иаха ԥхыӡла избаз шәдыруама?» ҳәа ибжьы ааиргеит. Аха иажәа далгаанӡа ҳара аҟырҟырҳәа аччара ҳналагеит. Мышкы аԥхьа, «амҩа санықәу зынӡа сзыцәаӡом» ҳәа исазҳәоз ауаҩы, уажәы аԥхыӡ иибаз атәы ҳзеиҭеиҳәон. Аԥхыӡ-маԥхыӡ зегьы ҳхашҭит. Уи ауха Галатасараи Европатәи акубок азы ампыл иасраны иҟан. Ефкангьы Галатасараи акоманда азы дычмазаҩын. Ампыл асра аамышьҭахь адәахьы ҳдәылҵит, Ефкан амҩа ианыз Ачеченцәа ҳарбаны «Абарҭ шәрыхәаԥши уара! Атәымџьарагьы рыҩны иҟоушәа амҩа ишану жәбома? Ҳара ҳакәзар, иҟаҳҵара ҳаздыруамызт» иҳәон.
Авизақәа рзы асахьақәа анҭаҳх, Ефкан: «Шьоукы абрагьцәақәак ирышьҭазар, абарҭ роуп ҳәа ҳара ҳаркуеит, ҳсахьақәа шәрыхәаԥши» ҳәа даҳхыччон. Ҳвизақәа ишиашоу Шәачаҟа ҳазлацаша ала имазеин. Амала аӷба азҵаара акәын ҳгәы змырҭынчуаз. Амш цәгьахар даҽа мышкы асасааирҭаҿы ҳаанхар акәхон. Ҳанышьҭалоз «ҳазшаз амш бзиа ҳаҭ» ҳәа Анцәа ҳиҳәеит, ас анаҳҳәа адин азҵаарагьы аацәырҵит. Ефкан «намаз-мамаз ҳзымкуазаргьы ҳаԥсылманцәоуп уара!» иҳәан даныхәыҷыз ианду лҟынтә ииҵаз ныҳәашьақәак ҳзеҭеиҳәеит. Нас ҳанышьҭалан ҳацәеит, адырҩаҽны асааҭ 11 рзы ҳдырҿыхеит, 12-нӡа ҳуада аанҳажьыр акәзаарын, мамзар ахә ашәара ҳақәшәон. Амшгьы икаххаа ихтын, Анцәа иҳәаны ас ицар ахәылбыҽха аӷба ныҟәараны иҟан. Мамзар даҽа уахык асасааирҭаҿы ҳаҟазаауан.
Аӡәгьы акы ҳаимҳәарц азы Алигьы Ефкангьы рырмаҭәақәа рыҩныҵҟа иршәырҵеит. Сара Муаммер исиҭаз акәртка ада арратә маҭәа ҳәа акагьы сымаӡамызт. Ефкан даасыхәаԥшын «Уара Бекир, ҵабыргыҵәҟьаны у-ентелзаап. Аибашьрахь ҳцоит, Реебак аимаақәа ушьоуп, Левис аџьинс ушәуп» ҳәа дсыхӡасуан. Диашазаргьы ҟалон, аха уажәы сара схы иҭаз Аԥсныҟа ацара мацара акәын, уаҳа акагьы хьаас исымаӡамызт.
Асасааирҭа ҳдәылҵит, уажәы зыхьӡ мацара сгәалашәо ари асасааирҭа уаҳа исымбаӡеит. Крыфарҭа хәыҷык аҟны шьыжьхьак ааҟаҵаны сахьақәак еицҭаҳхит. Сара, Алии Ефкани рсахьақәа ҭысхит. Ари аҩыза асахьақәа рҿы, иҭызхуа есымша дҟалаӡом, арагьы сара сыҟаӡамызт, настәи асахьақәа рҿгьы… Сыԥсҭазараҿы абри аамҭа иазкны убри аҟара имаҷны асахьа сымоуп, есымша абри азы схьаауеит.
Ҳвизақәа аарымхны, шьыбжьышьҭахь асааҭ хәба реиԥш аӷба ҳақәтәарц азы аконтроль ахь ҳнеираны ҳаҟан, иахьатәи амш аҵакы ҳара ҳзы убри аҟара идун, амҵәыжәҩақәа ҳамазшәа акәын адәы ҳшықәыз. Ҭырқәтәыла ҳашааҭыҵыз еиԥш иаразнак Аԥсны ҳнеиуазшәа ҳаҟан. Жьҭаарамза 22 сара исхамышҭша мшны сгәалашәараҿы иаанхеит. Ефкан иҭахара 12 мшы шагыз, ҳара ҳахҩык Аԥсныҟа ҳахьцоз азы ҳгәырӷьаҵәа Трабзон амҩақәа рҿы аамҭа ҳхаҳгон. Арадио аҿы аус зуаз ҳҭынха иахьгьы ҳнеит, нас ҳлатәан ҳазхара «искьендер қьебап» ҳфеит. Ари ауаҩы даараӡа дуаҩы гәыблҩын. Аԥсныҟа аибашьрахь
ҳахьцоз дыхнахны дыҟан. Иус-иҳәыс зегьы кажьны аӷба аҟынӡагьы ҳнаскьеигеит.
Наҟ-наҟ, Ефкан дҭахаанӡа иҳабжьаз абри ҳаиҩызара, ашәаҳәаҩы Аҳмет Каиа ииҳәоз «Ҳара, хҩык ҳакәын» зыхьӡыз ашәа иеиԥшнысшьалон. Саргьы уи ашәаҿы зыӡбахә имаз «Суԥҳи» сакәхон.
Шәҩыла ауаа, есмыша акамета ала Шәачаҟа ицон, аха ҳара «аибашьра ацара азин шәызҭада?» ҳәа ҳаныркылараны иҟазшәа ҳшәаԥырҳаԥуа аконтроль ахь ҳнеит. Баша ҳгәыҭҟьаны ҳаҟазаарын, ҳзыцәшәоз акымзаракгьы ҟамлеит. Қалақьк аҟнытә даҽа қалақьк ахь ҳцозшәа, аҳәаа ҳнахысын ҳнеины аӷба ҳанҭатәеит. Ишысҳәахьаз еиԥш баша ҳшәозаарын, абасҵәҟьа ҳахьманшәалахаз иагьџьаҳшьеит, ҳагьеигәырӷьеит. Ҳара ҳазусҭадаз, ҳаздыруадаз, аибашьра ҳашцоз ҳалахь ианызма? Трабзон хәҳахәҭра иааны ихынҳәуаз рыла иҭәыз акамета ҳнеины ҳалҭатәеит, ҳакәша-мыкәша ауаа реидарақәа рыла ипеипеиуа иҭәын, ҳшьапы ҳзеиҵымхуа ҳтәан.
Ашьыжь асааҭ 8 реиԥш Шәачатәи амшынтәбаӷуаза ҳнадгылт. 2-3 сааҭ раамышьҭахьгьы ҳпаспортқәа ҳаманы агәаҭара ҭыԥ ахь ҳнеит. Араҟа адекларациа хаҳарҭәаар акәын, амала адекларациаҿы иҳамоу аԥарақәа зегьы анаҳамҵар ауамызт. Аӡәгьы шаҟа аԥара умаз гәеиҭаӡомызт, аха ма ҳгәарҭар, ҳәа ҳшәаны иҳамаз зегьы анаҳҵеит, усҟангьы Трабзон хара-хара иеицәаҳӡаз ҳԥара хәыҷқәа аацәырҵит. Хаз-хазы 50 доллар иеибаҳҳәазшәа ихәыҵаҵәахны иҳамазаарын. Ҳпаспортқәа дырбаны адәахьы ҳандәылҵ ҳаззегьы, «аԥара сымаӡам уҳәон, ари иабаанагеи?» ҳәа азҵаара ҳаибаҭаны аччара ҳаҿын. Хымԥада арҭ аԥарақәа аӡәгьы ҳхазы иҵәахны иҳамаӡамызт, цәгьарак ҳақәшәар ҳәа акәын. Иеибымҳәаӡакәа зегьы абас ҳазхәыцзаарын. Макьана Аԥсныҟа даҽа ҳәаакгьы
ҳаман, иҵегьы иаҳԥеиԥшу ҳаздыруамызт. Ҳаибганы Аԥсны ҳаннеилаак абџьар ҳмоур, аахәара ҳақәшәаргьы аԥара ҳҭаххар ҟалон, ажәак ала ҳԥара хәыҷқәа зегьы ирызхошәа ҳгәы иаанагон.
Шәачатәи амшынтәбаӷуаза ҳанааҭыҵ, аурыс бызшәа здыруаз Али, таксик аанкыланы асасааирҭа «Магнолиа» ҳнеигарц иҭаххеит. Асасааирҭа «Магнолиа» аҟны, Аԥснытәи ҳҭынха Нани, интурист аҟны аус лыцызуаз Гала ҳәа ԥҳәыск аус луазаарын. Гала ҳахьцаша адрес ҳалҳәеит, насгьы лылаӷырӡқәа кахәхәа ҳнаганы ҳазгашаз атакси ҳнақәлыртәеит. Атакси, Шәача снеицыԥхьаӡа иахьагьы сгәы хьаауа иахьысгәалашәо, аԥхьа атәыҩақәа хаххала џьмак абаҟа ахьгылаз хыбрак аԥхьа ҳнанагеит. Ари аҭыԥ, аԥсуаа Шәача ирымаз аштаб ахыбра акәзаарын. Аҵыхәтәан, аԥсышәала иҳацәажәоз шьоук ҳақәшәеит. Уажәы зыхьӡ сгәалмашәо, уаҟа аус зуаз руаӡәк, Аԥсныҟа ҳишьҭырц азы ана-ара аҭел адсуа далагеит. Ҳаргьы, «ишәҭахызар абарҵаҿы шәыԥсы шәшьа» ҳәа ҳаиҳәеит. Ҳгәырӷьаҵәа абарҵаҿы ҳгылан, Ефкан ҿыц арра маҵура аҟнытә дахьыхынҳәыз азы, сара ахаан схы исзамырхәаша аибашьратә ҷыдарақәа сирбон. Аҳәызбала иужәлаз иҟнытә ахыхьчара, иуҿагыло ауаҩы итәҟара иазку амаанақәа уҳәа… Сааҭқәак раамышьҭахь, аҭел иасуаз ауаҩы дааин «уажәы Аԥсныҟа аҳәаа шәахызгаша аӡә дааиуеит, иҟашәҵаша уи ишәзеиҭеиҳәоит», иҳәеит. Ҳазгарц азы иааз, имашьына ҳлақәыртәан Ԥсоу аҟынӡа ҳнеигеит, уа амашьына ҳашҭыҵыз еиԥш, аӡә дааҳадгылан «Шәаԥсуоума?» ҳәа днаҳазҵааит. «Аиеи» ҳәа аниаҳҳәа, ҳпаспортқәа иҭаххан, иаразнак инеиҳаркит. Угьы даԥсуамзи, игәра шԥаҳамгоз… Апаспортқәа аҳәааҿы игылоу аурысқәа ианриҭалак ҳышмцәажәаша, насгьы ашьшьыҳәа ауаа ҳрылаланы ҳашцаша наҳзеиҭеиҳәеит. Ҳаргьы ҳнеины аҳәсацәақәак ицоз ргәыԥ ҳнарылалеит. Урҭгьы ирарҳәазар акәхарын, иахьынӡа рылшоз ҳрылаҵәахны кырӡа ҳнаргеит, нас ҳпаспортқәа заҳҭазгьы дҳахьӡан «шьҭахьҟа шәымԥшыкәа шәцала» иҳәеит. Уашьҭа аҵәы сыӷразшәа сныҟәон, сҿы ҭабахьан, абыржәымзар-абыржәы «уабацо?» ҳәа аӡәы сааникылар ҳәа сгәы ԥаҭ-ԥаҭуан. Аҵыхәтәан аԥсуаа ҳган ахь ҳнеит. Усҟан ауп саргьы сыԥсы анеивызгаз. Ҳаԥсадгьыл аҟны ҳаҟан, амала аҳәаа абас гәаҟрала ҳахьахысыз ӷәӷәала ихьымӡӷшьаны сыҟан, аха уажәы ахьымӡӷ азхәыцра акәымкәа агәырӷьара иаамҭан. Ҳара ҳганахь ҳанеиас, уадак аҿы ҳнаргеит, уаҟа ҳпаспортқәа ҳарзыԥшын. Ауадаҿы итәаз, зқәрахь инеихьаз армаҭәа зшәыз ауаҩы, аибашьрахь ҳшааз анеиликаа «Ҳаи, шәыххьандаз, шәара!» ҳәа дҳазгәдуны дышҳаигәырӷьаз ҳирдырит. Амала уи ауаҩы уи нахыс уаҳа џьарагьы сиқәымшәеит.
Ҳпаспортқәа анааи, адәахьы ҳдәылҵит. Аԥсны ҳшьапы ықәҳаргылеижьҭеи мчы ҿыцк сылалазшәа сыҟан. Санхәыҷыз, сыжәлантә Меҭин, имаз ацех аҿы аус зуан, зны-зынла акы аахәаразы Сҭампыл санишьҭлак, иаасхәаша аахәаны сааины автобус сҭатәаанӡа, сԥара самханыхны амҩаҿы сынхар ҳәа сгәы ҭҟьон. Автобус санҭатәалак «оҳ, гәышьа, ушьҭа исыхьри, усгьы Адаԥазарҟа ҳцоит» сҳәон. Стамбул сԥара нҵәар, уаҟа сҭахозшәа сзааиуан. Уажәгьы Аԥсны сааиаанӡа убасшәа сыҟан, уи амшала уажәы Аԥсны адгьыл санықәгыла еиҭах «ооҳ, гәышьа!» сҳәеит. Сыҩны саазшәа акәын сшыҟаз. Зынӡа иахьумбацыз ҭыԥк аҿы уанааилаак абас ушԥаҟалоз? Ҳаԥсадгьыл абас ҳадызҳәалоз изакәыз? Закәытә мчузеи абарҭқәа рзы ҳҭаацәа, ҳауа-ҳҭынха, ҳҩызцәа зегьы ҳнархысны абраанӡа ҳаазгаз?! Аах, с-Аԥсынра ах! Убри аҟара гәык ала ҳагудукылеит, убас унапқәа ҳакәуршеит, уара уда зегьы ҳхауршҭит…
Автобуск ҳлақәтәаны Гәдоуҭаҟа ҳдәықәлеит. Амш ахьыхәлахьаз азы амҩаҿы акагьы ҳбарҭаӡамызт. Гәдоуҭа, асасааирҭа «Черноморец» Ҭырқәтәылантәи иааз нхарҭас ирыман. Иара асасааирҭа ушьҭа аруаа рштаб еиԥш иҟан. Шамил Басаеви уи ицыз 200-ҩык раҟара аибашьцәагьы араҟа инхон. Урҭ Аԥсныҟа раарагьы даара иуадаҩын, хаха-хымш шьхала иныҟәаны иаазаап. Аԥсныҟа ианаа икараха иҟазаарын. Ҭырқәтәылантәигьы Аԥсныҟа иааз реиҳараҩык уи игәыԥ иалан азыҳәан ҳаргьы уахь ҳрыцлеит. Ушьҭа ҳҩызцәа ҳарықәшәахьан. Саргьы Баҳадыр дсыԥшааит. ҳаагәыдибакылан, есымша ишыҟаҳҵалоз еиԥш, ҳаидтәаланы ҳгәалақәа реибыҳәара ҳналагеит. Ҳагәқәа еиҭах акны иааҟалеит Баҳадыр Џьан ила…
Шамил игәыԥ аҟны, Афганистантәи аибашьра аԥышәа змаз, Рефикь зыхьӡыз ҭаҭаркгьы дыҟан. Ақырҭқәа, Аԥснытәи аԥсылман жәлар ирабашьуеит ҳәа аниаҳа срыцхраап ҳәа даханы даазаарын. Амала Аԥсны данаа ус шакәмыз, араҟа аԥсылманцәа мацара шнымхо, иара дзышьҭаз аԥсылманрагьы анизымба маҷк игәы каҳазаргьы, аԥсуаа риашара анеиликаа даангыланы дрыцеибашьырц иӡбеит. Уажәы Шамил игәыԥ аҿы аԥшыхәра ицоз дреиуан. Шамилгьы, Ломали иаамышьҭахь зегь раасҭа иара иакәын дзықәгәыӷуаз. Ахәылбыҽха ианахәлалаак, ахәра зауз
ишалаҳгаша, ашаха ала акьыба злаҟаҳҵаша, уҳәа ҳирҵон. Зны-зынлагьы аԥшаҳәаҿы ҳарыҩуа ҳазыҟаиҵон. Уажәы иахьынӡасгәалашәо ала зегь раасҭа аҽазыҟаҵарақәа рахь иныҟәоз Ерҳан Ацәлахәа иакәын.
Шамил игәыԥ ҳаналалоз, амаҭәеи аимааи иаҳнаалақәо зеиԥшраз анырҵеит, аха ахаангьы ар маҭәа ҳмоуӡеит. Алии Ефкани иааргаз ирымагәышьан, аха сара, уаанӡа ишаҳҳәаз еиԥш аспорт аимаақәеи аџьинси ала сыҟан, аха акәзааит…
«Черноморец» анхара ҳаналага ҩымш рышьҭахь Ҭырқәтәыла иҳазнеихьаз Ашәбақәа, Адамыр, Лиуба, Алла, Нани, зегьы иеицны иаҳзааит. Даараӡа иџьашьахәын арҭ ауаа, анык лхәыҷы ихы шылшьышьуаз еиԥшҵәҟьа ҳхы ршьышьуан. Даара иуаа бзиақәан, аха урҭ рааигәара сыԥхашьон, бзиа сырбааит сгәыдыркылааит акагьы шԥасҳәоз, амала абас ахәыҷы ԥышка иеиԥш бзиа сахьырбоз иԥхасшьон. Схәыҷӡаны сырбозшәа исзааиуан. Насгьы зны-зынла «Беиқьиргьы еибашьра даазаап» рҳәацыԥхьаӡа исыхӡасуазшәа исзааиуан. Иааз зегьы аԥышәа змаз еибашьцәазшәа, сара заҵәык акагьы саԥсамкәа сырбозшәа схы збон. Аха акәзааит, урҭгьы рыбзиабара абас иаадырԥшуан. Насгьы, ҳара ҳзы мацара акәымкәа, Ҭырқәтәылантәи иааиуаз зегьы ирыхьӡар рҭахын, урҭ иаҳзыруаз хашҭра ақәӡам, ианаҭахха аныки-абыки реиԥш иҳахӡыӡаауа иаҳхылаԥушан.
Асасааирҭаҿы ҳанынхоз есыуаха Ерҳан, Баҳадыр, Али, Ефкан, Ерџьумент Лазариа, Одик Џынџьал, Толик Алҭеиба уҳәа зегьы ҳаизаны Одики Толики ԥсышәала ирҳәоз ашәақәа ҳарзыӡырҩуан. Насгьы Ерҳан ибжьы ҵаӷаӡа ииҳәоз аҭырқәа ашәақәа… Баҳадыр ила ҳаидтәаланы шаҟантә ҳазыӡырҩхьаз «Мунзур ашьхақәеи», «Чау Беллақәеи»…
Еиҭах, уахык абас ҳшеидтәалаз. ҳуадаҿы акамера зкыз уаҩык дааҩнашылт. Адана ақалақь иеиуаз адыгак иакәын. «Ҭырқәтәылаҟа ишәҳәарц ишәҭаху крыҟоума?» ҳәа дҳазҵааит. Ефқан аибашьра цонаҵы Ҭырқәтәылаа зегьы ирылаҵәаз ицәажәара убри акамера днахәаԥшны иҟаиҵеит.
– «Ҭырқәтәылатәи аԥсуаа, уашьҭантәи рыԥсҭазаара ациганқәа реиԥш ирхыргарц рҭахымзар, Аԥсны азҵаара хшыҩла иазнеироуп. Уаантәи иҟарҵо ацхыраара ихәыҷызаргьы, баша џара ишымцо рдыруазааит. Ҳара ара ҳаҟоуп, сара хаҭала избоит, иҟарҵо ацхыраарақәа аҭыԥ ахь ишнеиуа. Иара иаҳҳәап, ус иҟамларгьы имлакҩакуа руыс иаҿызароуп. Сара ушьҭарнахыс сциганны сҟалар сҭахым, уи азы сыԥсуазаргьы, аиашазы иснаалоит абас аԥсра.
Салам шәымаз зегьы.»
Ҳабжьара ак аныҟаҳҵалак ҭырқәшәала «иақышьыр ҭосунум» ҳҳәон (иаанаго: иунаалоит сыцәҵыс) Ефкан наҟ-наҟ иахьабалаак иззыӡырҩышаз абри ицәажәараҿы аҵыхәтәантәи иажәақәа аниҳәоз ажәа «иақышьыр» аниҳәа дааԥышәырччаны дызхәаԥшыз Али иакәын. Арахь дҭахараны дшыҟаз игәы ишианаҳәоз сара мацара исеиҳәахьан. Алии Ефкани реиҩызара, сареи Баҳадыри ҳаиҩызара иеиԥшын. Ҳаԥсаанӡа ицашаз ҩызаран, Наҟ-наҟ, Алигьы Ефкангьы, саргьы Баҳадыр дҳаԥхеит, ажәакала уаҟагьы ҳаиҩызара еиԥшын. Уи ауха, иаҳԥеиԥшыз ҳазымхәыцкәа, ахырӷәӷәарҭахь ацара ҳаназыԥшыз аамҭазы, Ефкан дҭызхыз акамера аҿаԥхьа ҳаргьы ҳагәҭыхакәа ҳҳәеит.
Абаӷба Баҳадыр:
«– Сара саԥсуоуп. Аԥсны аибашьра аналага арахь аара сҭаххеит, иаарласынгьы сааит. Сара
арахь саара зыхҟьаз абри ауп. Ара, сара Сыԥсадгьыл ауп. Сареи сабдуцәеи ирыԥсадгьылуп. Ҳарҭ ачерқьесцәа (аԥсуааи адыгааи) ихырҵәоу жәларуп, аха наунагӡа ас имцароуп. Ҳара ҳбызшәа, ҳкультура, ҳара иаҳтәу зегьы ҳаԥсадгьыл Аԥсны иҟоуп, иҟазаауеит. Абри агәра ганы арахь сааит. Уажәазы Аԥсны аибашьра цоит, аха аԥсуаа рхыԥхьаӡара реиҳараҩык аҳәаанҭыҵ ауп иахьыҟоу. Сара саԥсуоуп, сара счерқьесуп зҳәо зегьы Аԥснытәи аибашьра, Аԥсны ахақәиҭра азықәԥара, уалны, ихьымӡӷны ирыдуп.
Сара схықәкы, Кавказтәыла, Черқьестәыла иқәынхо зегь реиԥш, ҳажәларқәа рхақәиҭроуп. Ари аибашьра Аԥсны иалагеит аха аҵыхәтәанынӡагьы инеиуеит. Аибашьра Аԥсны мацара акәӡам иахьцо, адунеи зехьынџьара ацара иаҿуп. Уи амшала адунеи иқәынхо ачерқьесцәа зегьы рыԥсадгьыл ахақәиҭразы иаарылшо акы иамеигӡароуп.
Ҳара ҳзы ма аиааира, ма аԥсра!
Ма аиааира, ма аԥсра!
Ма аиааира, ма аԥсра!
Ҳаԥсадгьыл ҿаҳхаанӡа ҳаибашьуеит. Иаҭаххар ҳаԥсы ақәаҳҵоит, иаҭаххар наԥхыцла анышә ҳжуеит, иаҭаху зегьы ҟаҳҵоит, ҳаԥсадгьыл азы. Аԥсадгьыл анҭыҵ инхо рҟынтә иахьа зыԥсадгьыл азы акагьы ҟазымҵо ҳара даҳтәӡам. Счерқьесуп зҳәо зегьы, Кавказтәыла рынамыс ауп, зынамыси, зыхьымӡӷи иазхәыцуа зегьы рыԥсадгьыл иацхраароуп. Адунеи иахьабалаак рыԥсадгьыл азы иеибашьыроуп!»
Ерҳан Ацәлахәа:
« Субыхуп, с-Адаԥазартәуп. Цәлахәа сыжәлоуп, ара сыҟоуп, избанзар слеишәа ус иаҭахын, избанзар суаҩра уыс исыҵанаҳәоит. Ҳара ҳқьабз, ауаҩ пату иқәҵара шьаҭас иамоуп. Ҳуадаҿы бжьышықәса зхыҵуа хәыҷык дааҩнашыларгьы ҳаихаҵгылоит.
Аԥсуаа, Аԥсуара, Аԥсны ықәыргар анырҭаху аамҭа ҳҭагылоуп. Нас ари азы ҳшьапы ҳақәымгыалӡои? Уи азыҳәан ауп ара сзыҟоу. Иҵегьы исҳәаша ыҟоуп, аха урҭ аиааира аамышьҭахь исҳәап, усгьы Баҳадыр сгәы иҭаз ибзианы ишәеиҳәхьеит. Уажәазы абри оуп ишәасҳәаша.»
Али Ашәба:
« Сара Аԥсныҟа сааижьҭеи ҩ-шықәса ҵхьеит, Ҭырқәтәыла ԥсшьара сшыҟаз ауп аибашьра шалагаз, иахьынӡасылшоз ала иаарласны сҩызцәа срыцны арахь сааит, иҟасҵаша ыҟоуп ҳәа сазхәыцны. Аԥсынра реиҳа сацхраап ҳәа агәра ганы сааит. Раԥхьа арахь сааны исуалыз аусқәа нагӡаны Ҭырқәтәылаҟа схынҳәит. Уагьы иахьынӡасылшоз аусқәа сыҽрыласырхәит азыҳәан ауп арахь сызхааз. Ари ала зегьы шәааироуп ҳәа шәасҳәома? Мап! Аибашьра иахьабалаак еибашьроуп. Ҭырқәтәылагьы, Сириагьы, Ливангьы, Мысрагьы, Америкагьы, Англиагьы, ажәакала адунеи зехьынџьара ҳаибашьыроуп. Шьоукы бџьарла, Шьоукы ԥарала. Ҳаззегьы ҳазлеибашьыша ак ыҟоуп. Иахьа ари иацәхьаҵыз, Баҳадыр ишиҳәаз еиԥш, дчерқьесӡам. Уаҵәгьы скавказтәуп изыҳәаӡом. Иахьа зегьы иаарылшо ҟарҵароуп. Уажәы Ҭырқәтәыла ԥшьмиллионк ачерқьесцәа ҳаҟоуп ҳҳәоит, ԥшьмиллионк ауаа Аԥсназы ирзыҟамҵаша акагьы ыҟаӡам. Хәыцк-хәыцк еидыркыларгьы ԥшьмиллион хәыц ҟанамҵаӡои? Аригьы маҷума? Аԥсны ахәрақәа зырӷьаша абиԥарақәа ҳҭахуп, ҳажәлар ҳҭахуп. Ачерқьес жәлар ҳҭахуп. Кавказ зегьы ахақәиҭразы ҳҳәоу еиқәҳаршәароуп. Сара исҳәаша абри аҟароуп.»
Лазариа Ерџьумент :
« Ерџьумент сыхьӡуп, саԥсуоуп. Аԥсны уаанӡагьы саахьан сыуаажәлари сареи ҳаибабахьан, аха ибзианы ҳзымеибадыруазаргьы исылшо ҟасҵар акәын. Избанзар, ҳара ахьӡи, ахьымӡӷи здыруа уаауп. Аԥсадгьыл иеиҳаны ауаҩы имоузеи? Иахьа ҳаӷацәа уи иаӷрагыларц иаҿуп. Аҟәа иалаханы иҟоу аҳәса, ҳахьшьцәа ишрызныҟәо ҳаҳауеит. Абарҭқәа заҳаны уаха ҭынч ицәо ауаҩы сара даԥсуоуп ҳәа дысзыԥхьаӡом. Ушьҭа ацәа алҵра аамҭа ааит. Ак аҟаҵара аамҭа ааит. Аибашьра аиааира алагьы инҵәаӡом. Ҳара аиааира аамышьҭахьгьы имаҷымкәа иҟаҳҵаша ыҟоуп. Аха уажәазы аиааира шаҳгашоуп ҳзызхәыцша. Иахьа ҳхы аџьабаа аҳарбароуп, иҳалшо аҵкьыс хынтә иеиҳаны иҳалҳаршароуп. Избанзар, аҳәынҭқарра иҳамоу ԥхьаҟа иаҳгароуп, уи хьӡи-ԥшеи рыла егьырҭ аҳәынҭқаррақәа ирылаҳаргылароуп. Ԥхьаҟа ҳцароуп. Абарҭқәа рызгьы аус ҳуроуп. Ушьҭа ацәа ҳалҵроуп. Ушьҭа амҳаџьырра шьҭахьҟа архынҳәра аамҭа ааит, раԥхьатәи ҳамҳаџьырра лаӷырӡыла икәабан, уажәы ҳаԥсадгьылахь ахынҳәра агәырӷьара ацзароуп, абри азы аус ҳуроуп».
Ашәба Беқир:
« Саԥсуоуп. Жьҭаара 20 рзы амҩа сықәлеит. Иахьа ара сыҟоуп. Саара хықкәыс иамоу, сҩызцәа ибзианы ирҳәеит. Ара ҳ-Аԥсны еибашьра ыҟоуп. Жәларык аҟазаареи-аҟамзаареи аҳәаа иқәгылоуп. Абри игәазҭаз, даԥсуамзаргьы, дызмилаҭзаалак арахь дааироуп. Иагьааиуеит. Ақырҭуа фашизм иаҿагыланы иҳацеибашьуа ақырҭқәаҵәҟьа ыҟоуп. Сара Ҭырқәтәыла инхо Кавказаа рганахьала агәынамӡара сымоуп. Урҭ зегь раԥхьаӡа абри ақәԥара иахаҵгылароуп, иацхраароуп. Ҭырқәтәыла саныҟазгьы изласылшоз ала ацхыраара аҟаҵара сазықәԥон, аха
ушьҭа араҟа иацысҵар сҭахуп. Арагьы иҟасҵаша, сызларыхәаша ыҟоуп ҳәа сгәы иаанагоит. Иамур арагьы сырмыхәошәа избар еиҭах Ҭырқәтәыла схынҳәны аусура нап асыркуеит. Уа иамур даҽа џьара сцаны аус зуеит. Сыԥсаанӡа Аԥсназы ақәԥара саҿызаауеит. Аибашьра еилгаргьы еилымгаргьы абасоуп ари. Аха аибашьрагьы инымҵәакәа иабацои? Аиааира ҳара иаҳзыԥшуп. Ара аума Америка аума иахьабалак, ҳақәԥароуп. Аԥсны ашьхақәа рҿгьы ҳақәԥароуп».
Ҳара Аԥсныҟа рефлекск ала ҳааны ҳаҟан, амыӷ анулакьакьалаак унапы шуҟьо еиԥш, акы ануыхьлаак иаразнак ушыҵҟьо еиԥш, ажәакала «ҳауаажәлар аҭахара иаҿуп ҳара ара ҳашԥатәо» ҳәаны амҩа ҳақәлахьан. Аха зегьы ус ишымхәыцуаз Окан иуадаҿы ҳаштәаз «ауасиаҭ» ҳәа қьаадк ааганы ҳаԥхьа ианықәырҵа иеилыскааит. Ауасиаҭ, Ҭырқәтәылантәи Аԥсныҟа аибашьра иааз, ианҭахалаак рыԥсыбаҩ рҭаацәа Ҭырқәтәыла ирымгарц азы, аибашьҩцәа рнапы зҵарҩуаз шәҟәын. Али, Окан, сара, иаразнак ҳнапы аҵаҳҩит. Ефкан иакәзар, шаанӡа дазхәыцит, аҵыхәтәан Али: «уара сычкәын узазхәыци абырсҟак?» аниҳәа, «уара Али, кырӡа сазхәыцит иудыруеит, уажәы сара Галаҭасараи акоманда цәгьа бзиа избоит, иугәалашәома уи иазкыз аҭеисԥыҳә каҳаит ҳәа суеисхьан, аха сара Галаҭасараи сыԥсы сзахҭынҵом! Насгьы Џьгьарда (Ҭырқәтәылатәи иқыҭа) бзиа избацәоит Џьгьардагьы сыԥсы ахҭнысҵоит. Аха Сыԥсадгьыл зегь раасҭа бзиа избоит азы Аԥсны схы ақәысҵоит. Иара иаҭаххар Ҭырқәтәылазгьы, аха Аԥсны схы ақәҵаны Ҭырқәтәыла анышә сарҭар… Мап! Ари сара иснаалом» ҳәаны инапы наҵиҩит. Уи абри аҟара дзырхәыцыз дҭахараны дшыҟаз ҩныҵҟала игәы иахьианаҳәоз акәызма? Мамзар, дҭаханы иҭаацәа иԥсыбаҩ
анырҭаххалак, инапы зҵаиҩыз қьаадк ҳамазарц иҭаххазма? Сыздырам, амала инапы зҵаиҩыз ақьаад иара данҭаха амч азнымхеит. Зегьдарароуп Ҭырқәтәыла анышә дамадахеит. Аха уи ауасиаҭ, Аԥсны зхы ақәызҵаз рзы иара иаамышьҭахь аус ауа иалагеит.
Ҽынла, зны-зынла, Гәдоуҭа ацентр аҟны иҟаз каҳуажәырҭак ахь ҳныҟәалон. Гәдоуҭа сыҟанаҵы бзиабаракгьы сақәшәеит. Аԥсшәа ззымдыруаз ԥсыуа ҭыԥҳак бзиа сылбазаап. Аха сара сахьыԥхашьоз амшала ҳаибадырра алымшеит. Аҵыхәтәаны ианамуы, лҩызак иҟоу иалҳәазаап, мышкы лҩыза ҷкәын акаҳу-ажәырҭаҿы ҳаштәаз дааин ҳаибадыруазшәа аԥсшәа насаҳәаны каҳуак сиыржәырц шиҭаху саҳәаны, ааԥхьара сиҭеит. Ԥыҭрак ашьҭахь ҳкаҳуақәа ҳаманы ани аҭыԥҳа лхала дахьтәаз аҭыԥ аҟны саннеига иҟаз еилыскааит. Арҭ зегьы сҩызцәа рҿаԥхьа иахьыҟалаз амшала, зегьы сыхӡасуа иналагеит. Еиҳаракгьы сҩыза бзиа Сонер Гогәуа аҵәы сахаиҵеит. Сахьибалак ачара иазкыз амузика арҳәаны даасԥылон. Аԥсны ҩ-мчыбжь сыҟазаара аҟны абри аҩыза абзиабарагьы сақәшәеит.
Ефкани, Алии, сареи, абџьар ҳамаӡамызт. Али иҩызцәа рҟынтә ԥарақәак иԥшааит, ҳара ҳԥарақәагьы нацҵаны дышиашаз аштаб аҟны иидыруаз, бзиагьы иибоз Генади Аршба иахь днеит. Аԥарақәа Генади инаиыҭаны абџьар ҳзааихәарц диҳәеит. Генади аԥарақәа наҟ иырхынҳәны «арҭ уџьыба иҭаҵа! сара исылшо ала сшәыцхраауеит» иҳәан, иажәагьы наигӡеит. Адырҩаҽны ҩцырак агранатамиоти, цырак амуха ззырҳәоз ааганы иҳаиҭеит.
Ефкан, аибашьра ҳанцалаак ҳхы шымҩаԥаҳгаша иаҳзеиҭеиҳәон, дааҟәымҵӡакәа, «шәмеицрыҵын, шәмеицәыӡын» ҳәа дҳалабжьон.
Ҳахьынхоз аҭыԥ аҟны иаҳфо-иаҳжәуа зегьы аҳәынҭқарра иҳанаҭон, сыԥсҭазаараҿы раԥхьаӡа аплоуи аԥсыӡи абра иеицысфеит. Еиҳаракны иаҳфоз уи акәын. Зны-зынлагьы Ерџьумент алаф злихуаз акәац афҩы мацара зхыз акатлет ҳфалон. Аха ҳгәырӷьаҵәа ҳаҟан Баҳадыр иҳәашьала алажьы ҳарҭаргьы иаҳфар акәын. Избанзар, аибашьра аамҭа ҳҭагылан. Ҳаамҭа гәахәарала иаҳхаҳгон. Акы заҵәык, ажәыларахь ҳанцаша аамҭа ҳазыԥшын, иаарласныгьы ҳшыҵҟьара ҳаҟан. Шамил Басаев ласы-лассы «ҳанбадәықәлои?» ҳәа ҳиазҵаацыԥхьаӡа, ахырӷәӷәарҭа аҟынтә ажәабжь шааиз еиԥш ҳдәықлараны ҳшыҟоу ҳзеиҭеиҳәон. Зны-зынла ҳуадаҿы дааины, иҳагу-иҳабзоу дҳазҵаауан. Шамил кырӡа бзиа дызбон, уаҩы ҭынчк иакәын. «Адунеи аҿы қәҿиарала аҳаирплан мҵазырсыз дреиуоп» ҳәа сарҳәеит. «Ишысмаҳац» ҳәа анрасҳәа, «иуҳәо закәузеи? Аҳаирплан шасыс иҭатәаз ауаа Ҭырқәтәыланӡа ҳанаа ҳамхәаахәҭкәа ҳцаӡом! ҳәа рызхара ихәаахәҭны имхынҳәызи,» ҳәа иахыччаны иахьысзеиҭарҳәоз ишысмаҳацызгьы џьаршьон. Знык-ҩынтә, Ҭырқәтәылантәи иааз Аидыни иареи ашахмат ианасуаз срыхәаԥшуан. Мышкы, еиҭах ианеицыхәмаруаз Шамил, «Бардак» иҳәацыԥхьаӡа Аидын дыҩуа дцаны ҵәыцак аӡы ааганы ииҭозарын. (Бардак ҭырқәшәала аҵәца акәымзи, аӡы иҭахыз џьишьон) аҵыхәтәан Шамил уаҳа иылмшо даналага «уара аиҭагаҩык даҳзаажәга ари аӡы саиршьит» ҳәа аниҳәа иҟаз еилдыргазаап.
Зны, Окан иуадахь снеит, Али, Ефкан, Окан, уаҟа итәан. Ефкан инапаҿы ацыԥхақәа зладырҳәалоз еиԥш акы икын. «Уи закәузеи?» анысҳәа «Фуние» иҳәеит. Исыҭ снахәаԥшып сҳәан, иааимхны снацәкьыс илахарԥаны аргьежьра сналагеит. Аха, Ефкан дҩаҵҟьан, «абааԥсы Беқьир иуртҟәацуеит!» ҳәа дсымҵасны иаасымихит. Уаанӡа дыхәмаруаз
џьысшьон, аха арахь искыз агранат артҟәацга амацәаз акәзаарын. Сара сдыррагьы абри аҟара акәын. Насгьы Аԥсны сыхьчар сҭахын. Сҩызцәа зегьы ақыҭа чарақәа рҿы ихысхьан, сара макьана сагьымхысӡацызт, амала абџьарқәа бзиа избон. Ицо-иаауа «Ентел-Беқьир» ҳәа зсарҳәозгьы уи амшала акәын.
Уахык, Гәдоуҭатәи аиҳабыратә хыбра аҟны иҟаз ателефон ахь ҳҭаацәа асны, дара рахь аҭел ҳшасша рарҳәазаап. Усҟан Арӡынба иааигәара аус ицызуаз Сезаи Папба дааины иҳаиҳәеит. Насгьы ахыбрахь ҳнаганы аҩныҟа аҭел ҳаирсит. «Сара ацәажәара сҭахӡам, уара урацәажәа!» ҳәа анаисҳәа Али драцәажәеит, сани саҳәшьцәеи… Саб, ица ашьа анаа ахәшәтәырҭахь днаргазаарын, ари ансаҳагьы, саб уаанӡа амҩа ҳанықәлоз исеиҳәақәаз сгәалашәараҿы иҟамзи. «Ахәшәтәырҭахь дыргазар ҳара арантәи иҳалшозеи?» ҳәаны ацәажәара хсыркәшарц сҭаххеит сеиқәыхьшәашәаӡа. Аха, кыр аамҭа анца ашьҭахь саҳәшьцәа уи аамҭазы шаҟа агәаҟра рхыргаз еилыскаауан. Арахь, ҳара ҳхьаа, агьырахь, сан аиарҭа илаз ачымазаҩы лакәын уи лбара лныҟәгара аџьабаа аҭахын. Агьыс, аҩны аусқәа зегьы рҟәаҟәа иқәжьын, уажәы абарҭқәа зегьы азымхозшәа саб дычмазаҩны дрылаҳаны дыҟан. Уажәы саназхәыцуа Аԥсны ҳаҟазаара зыбзоураз ҳаҳәшьцәа ракәын. Урҭ ҳара шьҭахьҟа ҳамхьаԥшырц азы иаарлышо зегьы ҟарҵон. Ҳара урҭ ҳрызхәыцыртә ҳаҟаӡамызт, аха урҭ, реиадара шыхьанҭоугьы ҳара ҳада хәыцырҭа рымаӡамызт. Саб ирыдимцалар аҭелгьы иасраны иҟаӡамызт. Урҭ излагылаз ауадаҩрақәа ргәы иҭаҵәахны ирыман. Ҳара ҭынч Аԥсны ҳазықәԥаларц азы…
Гәдоуҭа, асасааирҭа «Черноморец» аҟны сыҟанаҵы хәынтә аибашьрахь ҳцозшәа «атрышә» иасхьан. Иаразнак ҳҽырмазеины автобусқәа
ҳаарықәтәаны ҳдәықәлон, аха раԥхьатәиқәа рҿы ажәыларахь ҳамцаӡакәа ахырӷәӷәарҭа аҟынтә шьҭахьҟа ҳдыргьежьит. «Аԥышәаразы иҟаҳҵеит» рҳәеит. Ари аҩыза аҽазыҟаҵара сара иахьа уажәраанӡа ашәҟәқәа рҿы мацара саԥхьахьазаргьы уажәы лабҿаба салагылан. Хымԥада ашәҟәқәа рҿы ишаныз еиԥш иҟаӡамызт, избанзар, араҟа аибашьра ҳцоит ҳәа атрышә ианаслаак ауаа зегьы, асасааирҭа азал аҟны иеизон. Насгьы агәақь ҳәа амузика арҳәаны, ианыкәаша аамышьҭахь ажәыларахь изгаша автобус иақәтәон. Акыр аамҭа, «абри ҳара ҳгенетика иалоуп» ҳәа сазхәыцуан избанзар, ҳара ҳгәыԥгьы Адаԥазар аҟынтә аибашьрахь иандәықәырҵоз абас акәымзи ишынаскьаргоз. «Ачарахь ҳцозшәа аибашьрахь ҳцон.» Еиҭах абас уахык, абҵарамза  ауыха «ҳаит!» анырҳәа, ҳаззегьы ишаԥу еиԥш, иаразнак ҳҽааидкыланы азал аҿы ҳаизеит. Еиҭах амузика аҳәон, адаул иасуан. Иаразнак игьежьны иҩагылеит. Ефкан рыгәҭа дыҩарылагылан акәашара дналагеит. «Абри амузика аналагалаак сҽысзынкылаӡом» иҳәон. Уи ауыхагьы ус иагьыҟалеит. Ефқан иаамышьҭахь Али дкәашеит, уи иаамышьҭахьгьы ажәытә ҳабдуцәа рыкәашарақәа реиԥш, иҟаҵашьақәа рыла Баҳадыр дҩықәгыланы дкәашеит. О, анцәа ду, ҳгәырӷьаны ҳаԥсуан. Аибашьрахь ҳдәықәлон, ҳзымхынҳәыр, ҳҭахар ҟалон, аха зегьы ҳгәырӷьаҵәа ҳаҟан. Нас ҳҭынхацәа абзиараз ҳәа раҳҳәеит, егьырҭ ҳҩызцәа ҳара ҳаиԥш инаскьазгоз аҭынхацәа рымаӡамызт. Ҳара иаҳмырбакәа Лиуба даҳҿаҭәҳәон. Алла дышҳацәажәогьы, ҳакәшара даҿын, Нани ҳџьыба ак ҭаҵаны «хаирла шәцаны шәааиааит» ҳәа Анцәа диҳәон. Ана-ара архәыцқәа ҳзаанрыжьуан… Аҵыхәтәан зегьы автобус ҳнақәтәеит. Ҳдәықәлаанӡа Шамил дааин есымша иышҟаиҵоз еиԥш, аԥсшәа ҳаҳәаны маҷк дҳацәажәеит, алафқәа ҳаиҳәеит. Абри аҩыза ауаҩы ҳара ҳзы
дразҟын, данаҳхагыла ҳхы агәра аагаҵәҟьон. Насгьы Ломали зыхьӡыз ихаҭыԥуаҩык диман, адауаԥшь иаҩызаз, ихахәы маҷны, иԥаҵа ауны иблақәа ажәҩан агәы еиԥшыз ари ауаҩы, ар маҭәақәа ишәымкәа даҽаџьара дыжәбар амаалықь дыжәбаз џьышәшьон. Убас лаԥшыхаала дҳахәаԥшуан, исзеиҭаҳәом. Иарбан мзызыз абри аҩыза ауаҩы еибашьҩыс дҟазҵаз?
Шамил, ҳгәалаҟазаара иҵегьы ианыҳараик ашьҭахь ҳавтобус дәықәлеит. Сааҭыбжак раҟара ашәақәа шаҳҳәоз ҳнеит. Нас Гәмысҭа унаӡаанӡа Ешыра ахықә аҟны уаанӡа знык крыфаразгьы сахьнеихьаз аҳаԥы ресторан аԥхьа ҳаадгылт. Шьҭа ашәаҳәара ҟалашьа амамызт. Ҳанцәажәоҵәҟьа ҳабжьы ҳмыргарц иҳадырҵеит. Ҳҭаҭын абџьар агәыцә иҭаҵаны ҳахон. Алии сареи аԥыхьа ирестораныз ари аҭыԥ, Ефкан инеиҵыхны иҳарбеит. Уи аламҭалазы Гәмысҭа аганахь ала ахысбыжьқәа ааҩра иаҿын, ҳара уаха ҳахьцоз ҳәа макьана акагьы ҳаздыруамызт.
Уаҟа ҳахьынӡаԥшыз сыздыруам. Ҵхабжьон иахысхьан еиԥш, Шамил дааин «Зегьы шәҭыԥ аҿы шәтәа ҳдәықәлоит» ҳәа ҳаиҳәеит. Автобус аахынҳәын Гәдоуҭаҟа ахы рханы идәықәлеит. «О, Анцәа! Еиҭах Гәдоуҭаҟа ҳхынҳәуама?» шаҳҳәоз, иаразнак мҩахәасҭак инанылеит. Алашарақәагьы ырцәаны маҷк ианынаскьа ашьҭахь автобус аангылт, ҳаргьы ҳҭыҵырц ҳарҳәеит. Ҳаззегьы ҳаишьҭагыланы ҳаицрыхәхәа алашьцараҿы аныҟәара ҳналагеит. Убри аҟара илашьцан уаԥхьа игылоу дубарҭаӡамызт. Уи амшала зны-зынла «абжьы ахьго уааи!» ҳәа ҳабжьы рганы ҳашьҭахьынтәи иааиуа имҩа ицәымӡырц иаҳҳәон. Ашыжь азааигәара ҳаԥсуа ар ахьгылаз аҭыԥ аҟны ҳнеит. Араҟа «ГАЗ» зыхьӡыз аидарамҩангагақәа ирацәаны игылан. «Ҳаԥсы ҳшьоит» рҳәан, иаҳфаша шаны иҳарҭеит. Ҳафатә, ачеи ахш жәпа аконсерви (сгушьчонка) акәын. Ефқангьы, Алигьы, саргьы,
ҳазхара анаҳфа ашьҭахь «узқәымшәо иҟоузеи» ҳҳәан маҷкгьы ҳҵәахит. Ефқан, Ҭырқәтәыла амҿлыхқәа аахәаны иахьырҭиуаз аҭыԥ аҟны аус ахьиуаз азы, аҵла дуӡӡақәа дшанханы дрыхәаԥшуан. Ҳара ҳахьгьы дааҳәны «ари аҩыза Ҭырқәтәыла шәзақәшәаӡом» иҳәон. Хара ҳамцаӡакәа, абнараҿы ҳаимдо иҳархәлеит. Ефкан, Ломали иавтомат хчыс иҟаҵаны дахьыцәаз исахьа ҭихит. Уи асахьа санахәаԥшлаак абыржәгьы сылаӷырӡқәа сыбла ихчылоит. Сабду амхаҿы аус аниуаз шьыбжьон ашәшьырҿы абас днықәианы дыцәон, рыцәашьа шԥеиԥшыз… Абас ихаҿы лашаӡа, иблақәа ҭыҷҷаауа иҟаз ауаҩы, абџьар шьҭыхны абна дылаларатәы еибашьҩыс дҟазҵаз иарбан мзызыз? Избан изаҳҟәамҵуаз абарҭ наалеҭ зықәшәашақәа?
Ахәылбыҽха, асааҭ фба рзеиԥш еиҭа ҳаизыргеит. Даараӡа ҳныҟәараны ҳшыҟоу, ҳӡи, ҳафатәи шгәаҳҭаша ҳзеиҭарҳәеит. Абнараҿы иуадаҩыз ныҟәарак ҳалагеит, аха акымзарак ҳбарҭаӡамызт. Ҳашнеиуаз ҿҟьарсҭак ҳнадгылеит, алада ҳалбаарц азы, ахьчацәа иаадыртыз амҩахәасҭак ҳхы иаҳархәар акәын. Ахылаӷьара убас иҳаракын ҳҳәазаны албаара ҳҽазаҳшәеит. Али аурыс бызшәа ахьеиликаауаз азы ицәажәақәоз данрызыӡырҩы аамышьҭахь «шәыҽгәашәҭа џьым! аӡәы дкаҳазаап, цәгьаԥсышьала дыҟоуп!» иҳәеит. Абас ҳшылбаауаз, иҭабаны иҟаз кәарак аҿы ҳнеит. Иалбганы икаҳазгьы ашьаҟәада даганы убраҟа дышьҭан, ԥыҭҩыкгьы ихагыланы ицхраауан. Ҩыџьа-хҩы ацхыраразы иааныжьны ҳара ҳамҩа иацаҳҵеит. Ԥыҭрак ашьҭахь «ацәажәарагьы, аҭаҭын ахарагьы ҟалаӡом!» рҳәеит. Избанзар, аӷа харантәигьы ҳаибарҭазаап. Ишырҳәаз ала аныҟәара ҳаҿын, аха Мизани Одики аччара хҭаркит, рҽырзынкылаӡомызт, аха ҳаззегьы ҳабжьқәа ырцәгьаны ҳанрылабжьа уаҳа рыбжьы мгеит.
Ашарԥазы агыруа нхаҩык иҩныҟа ҳнеит. Анхаҩ имаз афатә-ажәтәи, ижә заҵәи, Аԥсны аҳәынҭқарра ахьӡала имаҳхыр акәхеит. Шамил, игәаанагара даназҵаа, «шәара ишәымгар ақырҭцәа исцәыргон, зегь дарароуп исзынхаӡомызт» иҳәеит. Анхаҩ рыцҳа, аӡынра шихигаша дазхьаауан, аха ҳаргьы иҟаҳҵарыз? Аибашьра ҳалагылан, амлагьы ҳаԥсуан. Ҳарҭ Ҭырқәтәылантәи иааз, абызшәа ахьаҳзымдыруаз амшла ԥыҭк аган ҳавахон, еиҭагаҩык дҳаман аха, уигьы есаамҭа ҳаха имазма, уажәы зыхьӡ сгәаламшәо, ажәыларак аҿы иҳацәҭахагәышьаз, бзиаӡа иаҳбоз ҳҩыза ҷкәынак дыҟан, ари арԥыс дцан арҭ агырқәа рышьхымзаҭра аҟынтә, ашьхақәа ирфашаны иҟаз ацха аарыҵихын иаҳзааигеит. Ашьхыцқәа иқьышә иацҳаны идырчхьан азы аарлаҳәа дцәажәон, абас дшыҟазгьы «Ацха шәзаазгеит, амла шәҽашмәыркын» аниҳәа, ҳшыччоз ҳхышәҭит. Ача аларшьшьны ацха афара ҳаналага ашьхыцқәагьы иааин асаан илақәпапеит. Ари збаз Ефкан сара сахь дааҳәын «Иубома Беқьир? Ашьхыцқәа рхәы ҳфеит. Ашьхыцқәа амла иагоит, узеиԥшрахазеи Аԥсынра!» иҳәеит. Ефкан уи аҽны исеиҳәаз ажәа убас сгәаҿы
инхеит, аибашьра аамышьҭахь ажәеинраалакгьы азыскит.
Ачеченцәа, адин кырӡа ҳаҭыр ақәырҵон, мышкала хәынтә анамаз ркуан. Анамаз ркаанӡа езангьы (анамаз ахь ааԥхьара) Рефик дырзаԥхьон. Ахәылбыҽха, Мао ишәҟәқәа ҿырҳәала изҵахьаз Баҳадыр дыҩуа дааин, «Беқир сашьа уааи, Ачеченцәа Зиқир ҟарҵозаап ҳаргьы ҳаҽрылаҳархәып!» иҳәеит. Агыруа изгылаз ананыра аҟны ҳнеизар, ачеченцәа еиқәшаны игылан, рхадараҿгьы Кәаӡба Ведаҭ иакәын иҟаз. Али, Ефкан, Оқан, рыззегьы уа ирылагылан. Ҳаргьы ҭыԥк ԥшааны зегьы ишыҟарҵоз еиԥш, ҳшьамхы ҳнақәтәеит. Раԥхьаӡа Ведат салават ааиго далагеит. (аԥааимбар Муҳаммед асалам изыҭира) уи ииҳәоз, нас зегьы иеицырҳәон. Ишлеи-шлеиуаз аритм ццакуа, рыбжьгьы еизҳауа, рхаҭақәагьы «иԥыруеит» уҳәо аҟынӡа ишьҭыԥо иналагеит, рыблақәа хҩаны ԥхыӡк иалоушәа азиқьир иаҿын. Аҵыхәтәан зегьы «Аллаҳ! Аллаҳ! Аллаҳ! » ҳәа иӷызуа иалагеит. Уи аамҭазы Баҳадыр слымҳахь длаҟәны «Беқьир сшьамхқәа сыхьит иуҭахызар ҳдәылҵып» аниҳәа «Саргьы убри сазԥшын» сҳәан ҳҩагылан ҳааҩдәылҵит. Алираагьы иҳацдәылҵит. Наҟ-наҟ абри ахҭыс цәгьа сазхәыцит. Усҟан иччархәушәа сгәы иаанагон, аха Ачеченцәа ари ала ргәы шьҭырхуан, ҩныҵҟала аибашьразы рҽазыҟарҵон, ишысҳәаз еиԥш, уажәы саназхәыцуа дара реиԥш исзыҟаҵандаз сҳәоит. Ачеченцәа абри адагьы даҽа уск нарыгӡеит уи ауха, агыруа ижә шьны акәац ржәызаарын. Шамил ҳаргьы ааԥхьара ҳаиҭахьан, аха ҳара ҳаԥхашьа-ԥхаҵо ҳаҟамзи, ҳаилганы аишәахь ҳнеиаанӡа ауаа акәац иалгахьан. Ҳаргьы атәан мацара ҳзынхеит. Иа, Анцәа ду! Абна агәҭаҿы иаҳжәыз абри атәан агьама ишԥахааз! Сара уи атәан агьама уи аахыс уаҳа џьара сақәымшәеит.
Акрыфара ҳанеилга, Шамил, аҭаҭар Реификьи, Ломалии аашьҭыхны аԥшыхәра дцеит. Ҳаргьы аҭаҭын иҳамаз ҳахьалгаз азы ҳхы ҳаасуа аҭаҭын змоу ҳрышьҭан. Ҳҩызцәа, еиқәырҽаҽаны иҟарҵаз ҭаҭынк ҳарҭеит. Амала Ефқан, цырак аҭаҭын бзиа шимоу, ажәылара ҳаналаго ҳшеицахо уаанӡагьы дшаламкьысуа ҳаиҳәеит. Ҳаргьы ажәа ҳаибаҭеит абри азы, ажәыларахь амҩа ҳақәлаанӡа абри аҭаҭын ҳахҩык ҳаицахон.
Амца ду иеиқәыз ҳакәшаны ҳахьтәаз, Шьендоан Ажәанба иеҳзеиҭеиҳәоз алафқәа ҳарзыӡырҩуан, уи ииҳәаша нҵәомызт, арахь зегьы аҳәса ирызкын, зны-зынла изымдыруазшәа «оо, бара Биргьиул! Баргьы ара быҟазма?» ҳәаны иаахыркәшаны нас еиҭах дналагахуан. Музаффер Џьокуагьы убасҵәҟьа дыҟан. Биргьиул лыҟазаара ихашҭны ицәҳарақәа дшырҿыц даҿын. Уи усгьы дмыцәҳакәа, ан аб зегьы ирыхәҭоу мҳәакәа дызцәажәомызт. Арҭ рҩыза аамҭақәа ашықәсқәа иагьа иахысыргьы ҳԥышәырччаны иаҳгәалашәоит, иеицеиҩаҳшоит. Аха ҳхьаақәа, урҭ анаҳгәалашәалак баша ҳнеиҿаԥшуеит ауп. Агәырӷьара аицеиҩшара мариоуп, аха агәырҩеи ахьааи реицеиҩшара иуадаҩзаап даарӡа.
Ефкан, дҭахараны дшыҟаз иабантәи ҳдыруаз, Аҟәа амҩа дуқәа рҿы аиааира ҳшаԥылаша ҳалацәажәон. Ефкани Алии, ҳарҭ аԥсуаа 120.000-ҩык ҳаҟазар хәмиллионк ақырҭцәа шаҟа-шаҟаҩы ҳазкашәо, шаҟаҩы ҳрабашьырц ҳаҟоу рыԥхьаӡон. Ҵхабжьон аамышьҭахь Шамил, Рефикьи, Ломалии ицны аԥшыхәра аҟынтә дхынҳәит. Хҩык ақырҭцәагьы итҟәаны иааргеит. Арҭ руаӡәы маҷк ҳиацәажәеит. Қарҭтәизаап, аха амц иҳәозаргьы ҟалон. Избанзар, аԥсуаа уаанӡатәи ргәылацәа реиҳа ргәаӷ ахьрымоу амшала, иртҟәоз аруаа зны-зынла ишәаны «Қарҭынтәи ҳааит» рҳәалон. Аԥсуаа, шықәсы
рацәала гәылаҵас ирыцынхоз ақырҭцәа, аибашьра аналага рышьҭахь ала иреихсит. Абри амшала ршьа ржәыр ртәан еилагыломызт. Октаи ааби иԥшәмаԥҳәыс Дариа Қап-ԥҳа лабгьы убарҭ дырҩызан. 35 шықәса раахыс ргәылара инхоз, рышә дамыскәа рыҩны иҩналаны иҩныҵуаз, кыр рыцызфоз, ирыцызжәуаз ргәыла, аибашьра шалагаз еиԥш, дааҳәны дрыжәлахьан. Октаи сашьа ду иабхәа цәгьаԥсышьала иԥсы ҿыхны Гәдоуҭаҟа анеира илиршеит. Аха Аҟәа ҳнапаҿы ишааҳгаз еиԥш, днеины игәыла амаҳагьа дыԥшааны џьаҳанымҟа дишьҭит. (Абас ала 17 шықәса дшырҭагылаз зыԥсадгьыл зхы ақәызҵаз иԥа заҵәы ишьагьы иуан), Аиашазы аԥсуаа ргәылацәа рганахьала изықәшәаз иучҳаратәы, иухашҭратәы иҟаӡамызт, ирзыхгомызт ажәытә ргәылацәеи, рыуацәа-рҭынхацәеи рхымҩаԥгашьа. Иара абри амшала акәзаргьы ҟаларын итҟәаны иааргоз зегьы ҳ-Аԥснытәиӡам, Қырҭынтәи иааз ҳреиуоуп ззырҳәоз. Шамил арҭ ауаа рҿахәы рҿыхра даналага, ҳаргьы ҳарԥырҵын ҳҭыԥ ахь ҳхынҳәит.
Сааҭбжак ашьҭахь Алии Ефкани ишьҭаларц азы ананырахь рҿынархеит. Али, сара дсеиԥшӡамызт, длахҿыхын, ҳаззегьы ҳахьышьҭалаша аҭыԥ уаанӡа ирмазеихьан. Ианцоз «уагымхакәа унеи, заанаҵы ҳацәар иаҳзеиӷьуп» ҳәа сеиҳәеит. Амала сара ацәа сакуамызт. Ҭаҭынк самыхар схагахон. Баҳадыр сиқәшәеит, уигьы сара сеиԥшҵәҟьа аҭаҭын дазгәышьуан, аха аӡәгьы аҭаҭын рымаӡамызт. Ҳнеины агыруа аҭӡамц аҟны ирыԥхны икнаҳаз иҭаҭын быӷьқәа маҷк ааргәылаҳхын ибзиаӡаны иааҳхыхит, дара макьана иаӡан, аӡаӡагьы рысхьан азы иҳарҩар акәхеит. Шьыбжьон иаҳфаз аконсервқәа рыҭрақәа руак ибзиаӡаны иаарыцқьаны аҭаҭын иаҳхыхыз лҭажьны инаганы амца иеиқәыз инаваҳарыглеит. Иҳарҩап шаҳҳәоз дук мырыҵкәа ҳҭаҭын аарлаҳәа абылра иацәаагеит. Нас агәам аҿатата, мчыла иаҳаԥшааз агазеҭ қьаад инылаҳәаны иааҳаргьежьын, Баҳадыр ила ахара ҳналагеит. Алҩа ада акагьы ыҟаӡамызт, аха зегь дарароуп ҳагәҭакы ахьынаҳагӡаз азы ҳгәырӷьаҵәа ҳаҟан. Амца ҳахатәаны сашьа Баҳадыри сареи ҳагәхьаақәеи, ҳҭаҭынқәеи иеицеиҩаҳшон. Ҳҭаҭынқәа ҳанрылгагьы даҽа ԥыҭк ҳтәан. Аԥсынра ашьхақәа ҿымҭ рҭынчра ҳазыӡырҩуан. Нас иаргьы саргьы иаразнак «ҳашьҭалап» ҳәа иеибыҳәаны ҳҩагылаеит. Баҳадыр иџьасшьоз шьцыларак иман, уеибаба цыԥхьаӡа ма уеиԥырҵ цыԥхьаӡа унапы умихуан. Уажәгьы ус ҟаиҵеит. Данҭаха аамышьҭахь абригьы кыр сазхәыцит. Ауаа абас ала реиҳа дырзааигәахошәа иԥхьаӡозар акәхарын.
Ананыраҿы саннеи, Алигьы Ефқангьы ицәахьан. Хызазаҵәык акәын иҳамаз, хҩык иабаҳазхоз? ас ианыҟала, снеин Али ихашәалаз аҵаҟа сынхәыҵалеит, аха сыбжа адәахьы инхеит, абҵара мзазы ашьхаҿы ҳаҟан, уахынла кырӡа ахьҭа ҟалон. Ажәак ала сызганк Али идҵаны исрыԥхон, аха егьи сган аҵаара иаҿын. Аибашьра ашьҭахь абри ауха иазкны абас жәеинраалак зҩит.
Сызганк Кавказтәи ахьҭа,
Егьи сган сашьа иԥхарра,
Самхацәеит ашамҭазы,
Ашьхымзақәа ирфашаз ауп ҳафатә,
Аҽықәа рҭәа, иаҳиарҭахеит,
Ашьхымзақәа амла иагоит…
Уԥшы! узеиԥшрахаз Сыԥсынра!
Ҵхабжьон асааҭ хԥа реиԥш ҳдыргылеит. Ушьҭа ҳдәықәларц акәын. Иҟоу сзеилымкааӡакәа, аиҿахысрахь ҳахьцаша иснаҭаз агәхыҭхыҭреи,
ашәаԥырҳаԥреи рыла сыҽсырмазеит. Ҳара ҳтәқәагьы игылахьан. Ҳаззегьы адәахьы ҳҩадәылҵны ацәаҳәа ҳанықәгылеит. Сааҭқәак раамышьҭахь, аиҿахысрахь иҳаццашаз егьырҭ ҳҩызцәа ҳанырзыԥшыз аамҭазы, Ефқан иҵәахны имаз аҭаҭын цыра аацәыригеит. Окан усгьы аҭаҭын ибар изычҳауамызт азыҳәан Ефқани, Алии, сареи, ҳахҩык иеицеиҩаҳшоз аҵыхәтәантәи ҳҭаҭын аицахара ҳналагеит…
Уи аламҭалазы ҳахьшьаду Биргьиул дааин:
«Иуаҭәасымшьеит Ефқан, аҭаҭын сымаӡам уҳәон, ее!» лҳәеит, Ефқангьы «ҳахьшьаду, Анцәаиныс аҵыхәтәантәи аҭаҭын ҳаицаханы ажәыларахь ҳдәықәлоит ҳәа ажәа ҳнаҳҵахьан, мамзар бара ибеиӷьасшьозма?» иҳәеит. Ишаҳҳәаз еиԥш, аӡәгьы дҳаламырхәыкәа ҳахҩык мацара ҳаицахеит уи аҭаҭын. Ҳахҩык ҳаиццаны, ҳахҩык ҳаицыгьежьуан, аибашьра еилгаанӡагьы ҳԥаҵа ҳсаӡомызт. Ус аҳәахьа ҟаҳҵахьан.
Амҩа ҳанықәла сааҭк ашьҭахь ҳаангылт. Иҟалаз ҳанразҵаа ҳаԥхьаҟа ҵлак хжәаны амҩа ишаныжьло, уи ишрыцқьатәу ҳарҳәеит. Ҳара шьапыла ҳаҟан азы ҳахысны ҳцарын, аха иҵегьы аибашьцәа аазгараны иҟаз амашьынақәа рзын ихжәаз аҵла амҩа хнаҩон. Амҩа аартра сааҭк аҟара ҳадхалеит. Ашарԥазы сысԥҭазаараҿы исхамышҭуа аҭыԥ аанызкылаша аиҿахысра ахьыҟалашаз ҳазааигәахахьан, ахысбыжьқәа ушьҭа иааигәаӡаны иҳаҳауан. Ахәы зынӡа ҳаназааигәаха ҩџьа ахәцәа ҳԥыргалеит, руаӡәы асакаса данын. Цқьа санрыхәаԥш аибашьра ахьыҟаҵәҟьаз ахы саахазшәа иааилыскааит. Избанзар, саԥхьа ихәны ишьҭаз аҭаҭар Рефик иакәын. Адауаԥшь иаҩызаз ари ауаҩы дыхәны дкажьын. Ихаҿы шкәакәаӡа дҟалахьан. Слаҟәын инапы ааныскылеит, иблақәа ааԥышәырччо, «хьаас сҟашәымҵан» иҳәарц иҭахызшәа ихы ааирҵысит.
Аибашьра адәаҿы ухьаагьы угәырҩагьы узаарԥшӡом. Ҳаззегьы ҳҭаҷкәмқәа раҵәаны «уҽырӷәӷәа Рефик!» ҳәа иҳарбон. Саргьы иҩныҵҟала «Иа, Аллаҳ! Суҳәоит деиқәырха» ҳәа Анцәа сиҳәеит. Аха ари Рефики сареи аҵыхәтәантәи ҳаибабара акәзаарын. Ахәшәтәырҭа аҟынӡа дырзахьымыгӡакәа амҩаҿы иԥсы ихыҵит.
Ҳныҟәеит аԥсра ҳацәшәаны,
Амала, «ашәара» ҳацәымшәакәа…
Ҳаназааигәаха уи ахәы,
Аԥсыбаҩ фҩы ҳамҽханакит,
Ахәшәи аԥсреи иеиланы…
Аҭаҭар Рефик ухаҿы шкәакәаӡа,
Уԥышәырччарак ауп сгәалашәараҿы иаанхаз,
Нас, аԥсра уԥхьазаап уара,
Раԥхьа уцеит, есымша ишыҟауҵалоз еиԥш.
Кыраамҭа ашьҭахь аҭаҭар Рефик изкны абарҭ ацәаҳәақәа зҩит. Иара убас усҟантәи аамҭа кырӡа сазхәыцит. Сара саныхәыҷыз, аспичка анаҳклаак иахылҿиаауаз ахәшәыблы афҩы цәгьа исгәаԥхон, аха уажәы исаҳауаз ахәшәыблы афҩы, ани бзиа избалоз ааигәара иҟаӡамызт. Ефқан данаауаз ишьҭихыз афотоаппарат ала зхы цҟьа ишьны икажьыз ақырҭуа ақәылаҩы исахьа ҭихит. Ҳара ҳахьгьы дааҳәын «ари асахьа Ҭырқәтәылаҟа иушьҭыр аибашьра закәу аазырԥшуа афишак алҵуеит. Апропаганда алаҳхып» иҳәеит. Иҵабыргыҵәҟьаны уи асахьа афиша алхны аклубқәа ирысҭеит. Аха, рыцҳарас иҟалаз, аклуб ахыбрақәа инархысны ауааԥсыра рацәа рахь аҟынӡа изымнеит уи афиша…
Хәык аҟны маҷк ҳаԥсы анаҳшьа, еиҭах ацәаҳәа ҳнықәгылт. Ефқан дышҳалабжьац дҳалабжьон. «Иҟалалаакгьы шәлаҟәны шәныҟәароуп, шәыбжьара метрабжак аҟара ааншәыжь. Ҳаӷацәа ахысра ҳажәырҵар шәыҽкажьны шәнапқәа рыла шәхы шәыхьча, шәышьхәақәагьы адгьыл иадшәырҷабла» иҳәон, ииашаҵәҟьаны аибашьраҿы еиҳарак рышьхәақәа рҟынтә ахәрақәа роуазаарын. Ахәы албаара ҳалагеит, ҳрацәаҩын азы ҳаԥхьаҟа иҟаз Шамил даҳбарҭаӡамзт. Ушьҭа зынӡа акәара ҳазааигәахахьан, нырцә ақырҭцәа тәаны аҟәҟәаҳәа ахысра иаҿын. Ефқан иҳаиҳәақәаз Арда Аргәынгьы игәаласыршәеит «акымзаракгьы ҟалом хьаас иҟоумҵан» иҳәеит, аха минуҭқәак рышьҭахь бомбак ҳааигәара икаҳаны анышә цҟьаны ианҳақәнаԥса Арда зегьы ҳаԥхьа иҽкаижьхьан. Уаанӡа ииҳәақәазгьы анаасгәалашәа аччара саахҭанакит. Абас иахьаҭахым аҭыԥ аҿы аччара сзааиуан. Араҟа исзеилымкаауаз даҽакгьы ыҟан. Ашәҟәқәа рҿы сызлаԥхьаз, афильмқәа рҿгьы излазбаз ала ахысбжьы ангалаак зегьы рхы рыхьчалар акәын, аха араа, абомба ахькаҳаз аҭыԥ ахь ҳаҩуа ҳнеиуан. Акы заҵәык Ефқан ибзоурала ҳцәаҳәа еиламгаӡакәа аныҟәара ҳаҿын. Аха уигьы хара имцеит аладантәи ауаа иеицны ахылаӷьаралахь рҽаноурыжь, ҳаиԥхьатта ҳцеит. Абнара аҩныҵҟа аныҟәара ҳаҿын, аӷацәа иҳаихсцыԥхьаӡа ҵлак ҳҽаҳҭон. Ҳара абџьар ҳамаӡамызт, аха егьырҭ иаарымаз ала ихысуан. Автомат абжьы ачарақәа рҿы иҟаз ахысбжьы иазааигәан азы сашьцылазшәа сыҟан, аха ахықәа аҵлақәа рбыӷьқәаҵәҟьа ианраахалак ирхылҵуаз абжьы сгәы аархьшәашәон. Амца афархь ианақәужьлак иахылҵуаз абжьы иаҩызан. Иара амультикқәа рҿы «ҷып» ҳәа идыргоз ахы абжьы иеиԥшыз џьысшьон. Аха абомба абжьы зынӡа сзамышьцылеит.
Уи аамҭазы Али «унапқәа рыла угәии ухыи хьча. Ихадароу аҭыԥқәа урҭ роуп» ҳәа дсықәыҳәҳәеит. Наҟынтә ахысра анаанкылахалаак ҳара ҳтәқәа алагон. Нас ҩ-минуҭк раҟара аамҭа ҳауан ԥхьаҟа ҳцарц азы. Ҳаиҭагаҩы иахь ҳабжьы ҭганы
ҳҵаауан. «Уара иҟаҳҵои? Акәарахьы ҳалбаауама, мамзар абна ҳалаланы ҳцалома, Шамил уиазҵаа?» ҳәа. Ҳаиҭагаҩы сааҭыбжак рыла Шамил иҟынтә даҳзааит, хыхь ҳхаланы амҩа ала ҳашныҟәаша ҳаиҳәеит, акәара аганахь ҳалбаар ишәарҭахоит ҳәа иазхәыцзар акәхап. Аха, арахь акәарахьы илбаахьаз, аӡы иҭалахьазгьы ҟалахьан. Хыхь ҳхалоит, ҳәа ҳабжьы нарықәҳаргеит. Уи аламҭалазы Агырба Ҳиџьанби «ааҳ, сырхәит» ҳәа ибжьы ҳаҳаит. Анцәа иҟынтә ихәра шәарҭаӡамызт. Уи аламҭалазы минуҭқәак аԥсшьаха аамҭагьы ҳауит. Али сихәаԥушан, маҷк сылахь еиқәны сибазар акәхап «иҟалеи?» ҳәа дсазҵааит. «Акагьы… аха ас ҳцар анышә ҳагеит» сҳәеит. Избанзар аԥыжәара ҳаӷацәа рҿы иҟан, сараҵәҟьа избон ари… ани Шамил итҟәаны иааигаз, «ақырҭқәа 50-ҩык ыҟоуп» ҳәа ииҳәаз мцын. «Џьаҳар Дудаиев иҳаирпланқәагьы ацхыраара иаауеит» ҳәа ирҳәазгьы ҟәыдын. Уи акәым ақырҭуа верталиот абомба ҳалажьуа ишаҭахыз иаҳхаԥыруан. Уи абомба абжьқәа абыржәгьы схәы-сжьы аргылоит, итҟәаццыԥхьаӡа ҳнапқәа рыла ҳаҽгәаҳҭон џьаракыр ак ҳаахама ҳәа, избанзар раԥхьаӡа иануаахалаак иузгәамҭозаап. Ҳааигәара игылаз Ерџьумент дызбеит, уигьы ԥыҭк илахь еиқәны дхәыцуазшәа дысзааит. «Узызхәыцуеи?» ҳәа сагьимазҵааит. Аныҟәара ҳҽазаҳкуан еиԥш, еиҭах абомбақәа ҳалаҳауа иалагеит. Ҳаззегьы ҳаҽкаҳажьит. Ефқан ласы-лассы ибжьы ҳақәиргон. «Беқьир, Али, шәеибгома?..» ҳәа, аха уажәы даҽакала ибжьы геит «Оқан дырхәит!» Аӡыршы сықәҭәазшәа сааҟалеит. Ефқан «шәара уаантәи амҩахь шәхал, ҳара арантәи Окан уахь дҩаҳгоит» иҳәон. Арахь абнара цәгьала ижәпан, амыӷра иаганы иҟан азы иҟаҵҳара акагьы ыҟамызт, ианамуы амыӷрагьы хьаас имкыкәа аҩада ахалара ҳналагеит. Амҩа аҟынӡа ҩышә метра раҟара ҳабжьан, аха ҳаҽкаҳажьуа, ҳгыло аарлаҳәа ҳхалеит. Амыӷқәа скәыкәны сшышьҭарҵаз мчыбжьык ашьҭахь Ҭырқәтәыла асаркьа сананԥшыла игәасҭеит. Сааигәара Али Џьезми дицхрааны уи иашьа Неџьми аҩада дхаргалон. Неџьми 45 шықәса дырхысхьан, насгьы иахьицыз азы иԥсыԥ ихәлачны дыҟан, деиқәаҵәаӡа дҟалахьан. Амала абас дшыҟоугьы, ақәрагьы шимоугьы иԥсадгьыл азы ақәԥара даҿын, иашьа еиҳабы Џьезми дицны… Ҳашьҭахь ала, Ефқан Оқан диманы дҩхалт. Иаразнак уа икажьыз қдык ашьҭахь днаганы дышьҭаиҵеит. Анцәа иҟынтә ихәра хьанҭаӡамызт, амала ахыԥҽыха иӡамҩа иахьалалаз азы иблақәа изаартӡомызт. Уи аамҭазы ҳашьҭахь аҟынтә Адамур ианшьа иԥа Зука Џьоупа дҳахьӡеит, Зука ҩ-лабак ԥшааны хыхьтәи ҳашәҵатәқәа рнапқәа илҭарԥаны Оқан дызлаҳгаша асакаса ирхиеит. Нас, «шәыццакны аҩадаҟа дыжәга!» иҳәан днаҳадҵны дцеит. Ефқан, Оқан иавтомати иџьаԥҳаны зҭаз иҟанҭаруази аашьҭхны, Алии сареи ҳахь, «шәара Окан аҩада дганы нас алада шәылбаа» иҳәеит. Ҳарҭ ԥшьҩык, Окан даашьҭыхны ҳҿынаҳхеит, ҳазыԥсахуаз ауаагьы ҳацын, аха ихәу ауаҩы иеиҭагара кырӡа иуадаҩзаарын. Ауаҩы уҟәаҟәа днықәҵаны игара иеиԥшӡамызт, сара ус исзааиуазма сыздыруамызт, аха Окан цәгьала дхьанҭан. Арахь ахысра ианалагалакь ҳаззегьы ҳаҽкаҳажьуан, Окангьы адгьыл ӷәӷәала данаҳҟьон, иара рыцҳа дкаҳажьцыԥхьаӡа дӷызуан. Ас ҳашнеиуаз верталиотк ҳхаԥыруа иналагеит, зынӡа ианаҳзааигәаха Окан амҩаҿы дааныжьны амҩа аган аҿы игылаз аҵлақәа рыбжьара ҳхы ныҵаҳкит. Амала сара иаразнак амҩахь схынҳәыны Окан снаиваианы снапқәа рыла ихы сыхьчо салагеит. Ихала даанхеит ҳәа игәы камҳарц азы инапы ирӷәӷәаны искит. Схаҭа сшәаны сыԥсуан, аха схы сацәыԥхашьон. Ҳаԥсы ҳацәшәаны ҳҩыза амҩаҿы дышԥаанҳажьуаз. Абри аҩыза
аԥхашьара Баҳадыр данырхәгьы исхызгеит. Аверталиот анца, еиҭа аныҟәара ҳалагеит, амала ӷәӷәала ҳахьааԥсаз азы ласы-лассы ҳааҭгылон. Уаанӡатәи еиԥш аверталиот еиҭах иааин инаҳхагылеит. Ушьҭа аснаипергьы дҳаихсратәы ҳааигәара дыҟан, анцәа иҟнытә хәык ҳабжьан азы ахқәа иаҳхыԥрааны ицон. Зука Џьопуа араҟагьы дҳахьӡеит. «Шәыҽкашәыжь, шәышьҭал! Шәхы шьҭышәымхын!» ҳәа дҳаҵаҳәҳәон. Алии сареи, ҳӡамҩақәа анышә иадырӷәӷәаланы ахықәа ахьааиуаз аҭыԥқәа ргәаҭара ҳаҿын. Нас Зука «Дауаи! Дауаи! Шәыҵҟьа, шәыҩ!» ҳәа наҳаҳәаны иаргьы дҳашьҭаланы иҿынаихеит. Ԥыҭрак ашьҭахьгьы Окан дызныз асакаса изнапык ала иааникылеит, агьырахь «шәаанымгылан, нас реиҳа ишәцәыуадаҩхоит аныҟәара», ҳәагьы дҳалабжьон. Уи иажәақәа кырӡа ҳгәы шьҭнахит, аха амца зкыша амҩа нҵәомызт уаҳа. «Маҷк нхеит абнааҵәҟьа ҳнавагьежьыр аидарамҩангагақәа гылоуп» рҳәеит. Ииашаҵәҟьаны ԥыҭрак ашьҭахь аидарамҩангагақәа ҳбеит, абар уаанӡа ҳахьыҟаз ахәы ҳҿаԥхьа игылан. Уи аамҭазы ҳааигәара бомбак нкаҳаит. Убас итҟәацит, ҳара аҽкажьшьагьы ҳазазымхәыцкәа ҳаруааны ҳацҟьа ҳаршәит. Ақәеиԥш анышә ҳақәԥсон аҳауа аҟнытә, ацхыраараз иааиуаз ауардынқәагьы шьҭахьҟа инахынҳәит. Ушьҭа шәметра заҵәык акәын цатәыс иҳамаз. Окан: «сыбла ак ҭаҭәоит» ҳәа сеиҳәо далагеит: «Уара акымзарак ҭаҭәом! Ублагьы аҭыԥ аҟны иҭагылоуп» ҳәа даасырҭынчит. Ушьҭа ҳшьапқәа ҳнанагомызт. Абҵара мзазы закәытә шораз иҟаз, аԥхынра иаҩызан. Ҳаҩнаҿыҵәҟьа аӡәы аӡы злеижәыз аҵәца ныҟәзымгоз сара, араҟа аӡыхь анызба аган аҿы ишьҭаз, уаанӡа Ефкан зсахьа ҭиххьаз, зхы цҟьа икажьыз аԥсгьы хьаас дыҟамҵакәа сызхара аӡы зжәит. Окан снаихәаԥшып ҳәа саныхынҳәы избарыз… уи сыԥсы ҭанаҵы исхашҭуам. Ардараа Ефкан акы
дылаҳәаны дааргон. О, Анцәа ду! Ефкан дхәын. «Иҟасҵои уажәы?» сҳәеит. Алии сареи Ефкан ас данаҳба ҳхагахеит. Аҷкәынцәа Ефкан дааганы Окан ивараҿы днышьҭарҵеит. Ҳара «Ефкаан! Ефкаан!» ҳәа аҳәҳәара ҳаҿын. Али, Ефкан ихы ишьамхы иқәҵаны диҿаҭәҳәон. Иқьышәқәа ашьа шрыцәцозгьы аччара иаҿын. Али, иӷьцәа инапы иахьшьны Ефқан иқьышә иқәишьуан, арахьгьы «уԥсыԥ еивга, уԥсыԥ еивга уара!» ҳәа аҳәҳәара даҿын, Ефқан аарлаҳәа иԥсыԥ еивигон, ихаҿсахьагьы шкәакәаӡа иҟан, ахьаа иоуазшәа иқьышә қәац-қәацон. Аҳ! Ахьаа дагон сашьа, аидара мҩангага ныҟәызгоз иахь аркәкәҳәа аҳәҳәара, ацәҳара ҳаҿын. «Уара уласы, уццакы уара! Уара умныҟәо алахша!…» ҳәа аҭӡамц ҳахьасуаз ҳнапқәа ҭҟәацхьан. Али, ирыцааиуаз рҟынтә кьантыжәк ырбааӡаны ирҭарц дрыҳәеит. Арҭ, Ефқан иеиқәырхаразы аҵыхәтәантәи ишьаҿақәа шракәыз измдыруа иқәышә арбааӡара даҿын.
Сааҟәымҵӡакәа, Ефкан иахь сыбжьы ныҵакны «Амарџьа Ефкан, ахәшәтәырҭахь ҳцоит, иаачҳа абааԥсы!» ҳәа сиҳәон. Ҩныҵҟалагьы «Ефкан иуҳәаз ҟаумҵан, ҳахҩык ҳаицааит, Аҟәа аиааира ҳаицаԥыланы ҳаицыхынҳәуеит, иҟаумҵан исоуҳәаз, иҟоумҵан!» ҳәа аиҭаҳәара саҿын. Уи аламҭалазы Аслан, ушьҭа Ефкан иԥсы шихыҵыз ҳаиҳәазаргьы, ҳара «мамоу!» ҳәа ҳаҳәҳәеит. Абар, иқьышә ҵыс-ҵысуан, дышԥаԥсрыз! Ҳаныхәыҷыз, ҳан ачымазаҩы зны-зынла дтахсаханы аҳақьым дгәеиҭарц азы аҩны данаҳзааилаак, лыԥсы лымоу-илымаму гәеиҭарц азы лшьапы агәыр алиақшон. Алигьы уи игәалашәазар акәхап, иаҳәызбала Ефкан ишьапы гәеиҭо далагеит, иԥсы илазар ирҵысып ҳәа дгәыӷны…
Биргьиул аидарамҩангага дадгыланы «саҭоумҵан Ефкан, саҭоумҵан Ефкан!» ҳәа ақьықьызҳәа аҵәуара даҿын. Биргьиул аҭамзаара
зышьҭалҵоз иахьа уажәраанӡагьы исзеилымкаац. Окан рыцҳа иакәзар, убри аҟара иҽырхханы дыҟан ихаҿсахьа ахаҳә иаҩызахахьан. Аха иагьа иҽирӷәӷәазарагьы илаӷырӡқәа изаанымкылеит, аарлаҳәа «Ефкан!» ҳәа дӷызуан. Али дҵәуозма? Сара сызҿыз? Исгәалашәом. Акы заҵәык исгәалашәо, ахагацәа реиԥш аҳәҳәара ҳаҿын, абарҭқәа зегьы 10-15 минуҭ рыла иҟалаз роуп, аха сара шәсазҵаауазар ԥсҭазаарак аҟара иауз аамҭан…
Еиҭах амҩа ҳанықәла ушьҭа Ефқан иԥсы шихыҵыз агәра ҳгахьан, дук ҳзымцакәа аверталиот даҽазнык инаҳхагылеит азы аидарамҩангага аангылан, иаарццакны ҳаззегьы ҳналбааит. Окани егьырҭ ахәцәагьы лбааргеит. Алии сареи Ефкан ҳаихатәан. Нас ҳҩызцәа ианҳақәҿырҭ ацәа ҳалҵызшәа ҳааҟалеит, ҳаргьы ҳалбаар акәын, аха ҳшыналбааз еиԥш Алии сареи аамҭыцқәак ҳнеиҿаԥшит. «Иаҳцәыӡша крынхама?» ҳҳәозшәа зынӡа ҳмеицәажәаӡакәа шьҭахьҟа ҳхынҳәны аидарамҩангага ашьҭахьтәи акәыр ҳҽаҭаны ҳнатәеит. Сара аӷәқәа рыбжьара сыбжьыԥшны Ефкан игәаҭара саҿын. Аверталиот убас ҳааигәара иааины иҟан, наҟ-наҟ Али уи аамҭа данахцәажәоз аснаипери иареи ишеиҿаԥшызгьы сзеиҭеиҳәон, аха иаҳмеихскәа иаҳхыԥрааны ицеит. Избан изаҳмеихсыз, абыржәгьы исзеилкаауам. Аверталиот анца ҳнеины Ефкан ҳнихагылеит. Али, Ефкан ихы-иҿы ишьышьуан. Сара, Ефкан сихәаԥшуан маҷк дчызшәа збон азы, изыхҟьаз сазхәыцуан. Ефкан ҳара дҳадҵны алада даннеи, ихәны иҟаз аӡәы дышицхарауаз дызгаша ахыԥҽыха иқәшәазаап. Иаразнак «сыблит, сыблит!» ҳәа икаҳаз Ефкан, нас ишьамхқәа дҩарықәгыланы ԥсылманҵас зыԥсы зхыҵуа ауаҩы ииҳәаша ажәақәа аниҳәа аамышьҭахь еиҭах дакаҳазаап. Ефкан иҭахашьа шыҟалази, аҵыхәтәантәи иажәақәеи, Ҭырқәтәыла изаҳаз зегьы рылаӷырӡқәа
рзаанкыломызт. Саргьы сылаӷырӡқәа сзаанымкылеит, амала уи иԥсы ихыҵаанӡа ԥсылманҵас ииҳәаз ажәақәа рзы акәымкәа, ус иԥсра мацаразы акәын. Аиашазы Ефкан гәакьак иеиԥш дысзымҵәуеит. Избанзар, ҳшымҵәуо, алаӷырӡ шкаҳамҭәо ала ажәа ҳҭихьан. Исзаанымкылоз сылаӷырӡқәа ракәзар, сгәыԥжәара аҟынтә акәын, ҳааныжьны дышԥацоз? Исызсыдкыломызт абри.
Ҳзықәтәаз аидарамҩангага, ашьшьыҳәа хәык иналбааны даҽа хәык инкыдланы ацара ишаҿыз, аҩхаа агәҭа ибжьаршәны иаауаз кәара хәыҷык азааигәара ӡык ҳнахәарц азы иаангылт. Сара сшабон, аха Ефкан сиԥырҵыр сҭахымхаӡеит. Сҩызцәа «ӡык сзаажәг» ҳәа санрыҳәа руаӡә икаска ааихихын ирҭәны исзааигеит, акаска азна аӡы снаҵашьшьы изжәит.
Ҳаиҭадәықәланы уаанӡа штабс иҟаҳҵаз агыруа иҩнынӡа ҳнеит. Ушьҭарнахыс ахәцәа мацара ргар акәын азыҳәан Ефкан дылбааҳгар акәхеит. Днаган амӡырха агәҭа игылаз ҵлак аҵаҟа дыкҿаҳҵеит. Оқан усгьы дыргахьан. Али, дцан гәыдкылак аҭәа ԥшааны иарҭаҵас ак ҟаиҵақәан Ефкан уаҟа днықәиҵеит, баша анышә дықәзар изычҳауамызт. Уи аамҭазы аԥсы даныхьшәашәалаак дшыҟоу дынхоит ҳәа ирҳәалоз ахьысгәалашәаз азы ишьапқәа еидкыланы иеидҿасҳәалеит, инапқәагьы иаԥхьа инеиқәысҵеит. Амла ҳаԥсуан, аха еиҳарак аҭаҭын акәын ҳзызгәаҟуаз. Ҭаҭын цырак азы иаарҭаху зегьы раҳҭарын. Уи аламҭалазы хара игылаз ҳҩызцәа руаӡәк дааҳадгыланы аҭаҭын ааироуит. Санахәаԥш дгәасҭеит, ари ауаҩы Баҳадыри сареи аҭаҭын ихыхны, ирҩаны, агәам зҿататаз агазеҭ илаҳәаны ҳамыхар ада ԥсыхәа анҳамамыз аамҭазы, «аҭаҭын сымаӡам» ҳәа ҳазҳәоз иакәын. Уажәы, иара итәала ҳрыцҳашьаны аҭаҭын ҳаиҭар иҭахын. Имсымхӡеит!.. Сгәы кылнаҵәеит ари
ахьаа. Изеиԥшраззи ауаа, урҭ реилкааразы ашьхахь уеицхалар акәзаарын. Ҳара напык азна ауаа ҳаԥсы еилаҵаны аибашьрахь ҳанцоз, иааҳамаз зегьы, иеицеиҩаҳшоз џьысшьон. Аха ҳаззегьы ҳхала мацара ҳаҟазаарын.
Абарҭқәа зегьы санрызхәыц ашьҭахь, «цәгьарак игәы иҭамзар ҟалоит» ҳәа уи ҳҩыза игәаӷ шьҭысымхӡеит, амала ахаан ианасмыжьӡеит ихымҩаԥгашьа. Иара шәиазҵаар иахьа уи ахҭыс игәаламшәозаргьы ҟалоит, аха сара сыԥсы ҭанаҵы исхашҭраны сыҟаӡам.
Али, Ефкан ивараҿы дықәиеит. Адаԥазар аҟынтә амҩа ҳақәлеижьҭеи усгьы ршьапқәа еилаԥсаны иеицышьҭалон. Уажәгьы, иԥсы ҭазшәа инапы икәыршаны дицшьҭан. Сара сакәзар, аҵла скыдиааланы сахьтәаз самхацәахьан. Дук мҵыкәа аԥхыӡ салазшәа быжьқәак саҳаит. «Воздух, воздух!» ҳәа абжьқәа гон. Сыблақәа хыстаанӡа «Алии!» ҳәа сыҳәҳәо сааԥшит. «Уҽырҭынч ара сыҟоуп!» иҳәеит Али. Сара аԥхыӡ салаз џьысшьон аха ииашаҵәҟьаны аверталиот абжьы аауан. Иаразнак зегьы хыхьчарҭак рыԥшааит. Алигьы саргьы ҳааигәара иҟаз хаҳә дуқәак рыбжьара ҳанхәыҵаиеит, Ефкан ихала дааныжьны. Аха нас ахаҳәқәа рыбжьара ҳаҟазаара шаҟа ишәарҭаз схаҿы иааит. Закәытә гаӡараз иҟаҳҵоз. Бомбак каҳар ахаҳәқәа ҳрыбжьаҟьацны ҳцон, иаразнак сҭыԥ сыԥсахит. Иара аверталиотгьы ҳгәанамҭазар акәхап ихынҳәны ицахьан. Ҵхабжьон ашьҭахь даҽа аидарамҩангагак ааит, ахәра змақәоу рҟынтә иаанхақәаз ргарц рҭахын азы Ефкан иԥсыбаҩ ҳзыгом рҳәеит. Аха иҟаҳҵалакгьы иақәыршаҳаҭны иаарласны Ефкан Гәдоуҭаҟа даҳгар акәын. Аҵыхәтәан, ҳрыцҳаршьама, мамзар амҳаџьырқәа рхылҵшьҭрақәа ҳахьреиуаз азы ҳаҳаҭыр рбама сыздырам, иақәшаҳаҭхеит. Иаразнак Баҳадыр сиԥхьеит.
Баҳадыргьы аҩызцәа ибжьы нарықәиргеит. «Ҩыџьа, хҩы шәааи, Ефкан аидарамҩангага дақәаҳҵоит!» Баҳадыр иажәақәа даараӡа сгәы иалсит, еидарак ақәиҵошәа «Ефкан дақәҳҵоит!» ҳәа ахьиҳәаз Баҳадыр иаҭәасымшьеит, аха ак иасымҳәеит. Баҳадыр дахьматериалистыз азы уыс ацәажәара ихәҭазшәа иԥхьаӡаны игәы нысмырхеит. Ефкан ашьшьыҳәа днаганы аидара мҩангага ашьҭахь дыхәхәаӡа дышьҭаҳҵеит, аган аҿы иақәтәараны иҟоу ауаа рзы иахьгылаша аҭыԥгьы аанҳажьит. Баҳадыр, Али, сара, Ефкан иԥсыбаҩ ҳакәшаны ҳнатәеит, амҩаҿы ҳахьцоз ак иқәҳар, аӡә диқәҳар ҳҭахымызт. Избанзар, абнара агәҭа ҳахьцоз, амҩа ҳәа акагьы ыҟаӡамызт азы ушьапы узықәгылаӡомызт. Кыр шықәсқәа раамышьҭахь абри амҩа Али ианигәаласыршәа, «иагьа сааԥсазаргьы, Гәдоуҭанӡа Ефкан сиҿаԥшуа сахьааз, иеиҳау аразҟы ыҟаӡамызт» ҳәа сеиҳәон. Быжьсааҭк, иԥсы иадҳәаланы имаз иҩыза гәакьа ихаҿы дахәаԥшуа дааит Гәдоуҭанӡа…
Ҩба-хԥа сааҭ раҟара ҳанца аамышьҭахь, ҳаидарамҩангага аҳәынҵәа илахан, иагьа ҟаҳҵазаргьы иҳазҭымгеит. Арациа алагьы ҳабжьы аӡәгьы ианимаҳа, Анхәа ақыҭанӡа ҳцаны ацхырааразы иаҳҳәар акәхеит. Алигьы, Окан иавтомат аашьҭыхны ацхыраара ааигарц азы амҩа дықәлеит. Амала убри аҟара илашьцан амҩаҿы дыӡыр, дҟьалар ҟалон. Автоматқәа рҿы хәрак ҳаур ҳнапы ма ҳшьапы ҿаҳҳәарц азы иакәыршаз резинак ыҟан, убри амца аркны имҩа ирлашарц иҭаххеит, аха амца злаиркуаз анизымԥшаа ажәытә авестерн киноқәа рҿы ишибаз еиԥш, иеимаа ашацҳәақәа рыла алабыҵәқәа ыргьежьны амца аркра илиыршеит. Аха ԥыҭрак ашьҭахь ишыҟалаз ҳзеилымкаакәа аҳәынҵәа ҳаалҵны Али ҳнаихьӡеит. Гәдоуҭанӡа анеиразы сааҭк аҟара амҩа ҳзынхахьан еиԥш, Оқанраа згоз аидарамҩангагагьы
ҳнахьӡеит. Ҳара ҳанырба игәырӷьаҵәа иҟалеит, избанзар урҭгьы аҳәынҵәа илаханы иҟан, абарбалқәаҵәҟьа убаӡомызт. Ҳара ҳтәы иацраҳәаны иҭаҳгарц ҳҭаххазаргьы ҳаргьы ахылӷьарахь ҳҭаҳауазшәа анаҳба ҳааҟәыҵит. Нас, арациала БТРк ахь ҳнаӡан ацхыраара ҳарҭарц ҳрыҳәеит, аха урҭ аиаанӡа зегьы ҳара ҳзықәтәаз ахь ииаргеит, ҳаргьы, уаанӡеиԥш Окан дааганы Ефкан ивараҿы дышьҭаҳҵеит. Шьендоан Ажәанбагьы ихы аганахь дхәын азы дааин дҳацақәтәеит, аха иабџьарқәа Ефкан ихы азааигәара ианышьҭеиҵа сара сгәы ԥжәеит, убарҭ Ефкан ихы иааханы ашәахсҭа аннаҵар ҳәа сшәазар акәхап. «Шьендоан сашьа ду! Убџьарқәа убрантәи ишьҭых, Ефкан ихы иаахоит» ҳәа иасҳәеит аха иара «сашьа акгьы ҟалаӡом, нас исыргьы иҟалои ушьҭа?» аниҳәа зынӡа саапкит. Ефкан иԥсы ихыҵижьҭеи усгьы аарлаҳәа ичҳаны смааиуаззи. Шендоан иажәақәа уи азоуп ихьанҭаны изысааиз. Аркәкәҳәа сыҳәҳәаны «ишьҭых ҳәа уасҳәеит!» сҳәеит. Шендоан макьана иҟоу изеилымкаақәа «сашьа уаангыл иухьи?» ҳәа дсазҵаауан, аха сара иажәа иҿы илҭагәаны «ишьҭых ҳәа уасҳәеит уара алахша!.. ишьҭых!» ҳәа сыҳәҳәахт, арахь абџьарқәа рахьгьы сеихеит, аха Баҳадыр дҳабжьагылеит, егьырҭ рахь «шәиҟәаҵ ауаҩы» ҳәа анреиҳәа ашьҭахь, Шендоан иахьгьы «уаргьы ишьҭых уабџьарқәа» ҳәаны, «уаангыл сашьа, уҽырҭынч» ҳәа саргьы сааиргәыбзыӷит. Сҵыс-ҵысуа Баҳадыр сихәаԥшуан абжьы ҳәагьы каамеҭ схылҵуан, аҵыхәтәан Ефкан ивараҿы снатәаны ихы сшьышьуа сналагеит. Ушьҭа дыхьшәашәаӡа дыҟан.
Абри аҟара аамҭа шцазгьы Шендоан сашьаду, абри ахҭыс зынкгьы аӡбахә имҳәаӡеит, акымзарак ҟамлаӡазшәа ихы мҩаԥигеит, уи иааирԥшыз аҟәыӷара
сгәалашәацыԥхьаӡа иҟасҵаз иахьагьы сацәыԥхашьоит, даарагьы сахьхәны сыҟоуп.
Зегьы ҳанақәтәа аамышьҭахь, ҳаидарамҩангага еиҭадәықәлеит, ашьыжь асааҭ ааба рзгьы амҩаду ахь ҳкылсит. Гәдоуҭа Ефкан дышҭахаз ахьраҳаз азын акультуратә хан асцена дыкҿарҵарц азы идырхи-ахьан. Гәдоуҭа ҳаннеи раԥхьа ахәшәтәырҭаҿы аԥсцәа ахьышьҭарҵоз аҟны ҳнеит, уаҟа Ефкан илаз ахыԥҽыха илхны, ашьа ихьтатақәаз рыцқьаны, насгьы агәыр илаҵаны, аҵыхәтәантәи имҩахь ддырмазеиуан. Алии сареи аҳақьым илоу ахыԥҽыха ҳбар шаҳҭаху, насгьы рус ианалгалак ир маҭәа еиҭа ишишәҵатәу, избанзар ԥслыман ҵасла аибашьраҿы иҭахаз ир маҭәала анышә дшарҭауа изеиҭаҳҳәеит. Нас, Али сареи ҳаицны ҳахьынхоз асасааирҭахь ҳнеит, сара иаразнак сыцәазаап, аха шаҟа сыцәаз сгәалашәаӡомызт, Лиубеи Алии саадырԥшит, иҵәуо схы ршьышьуан. Аибашьра абас ишыҟоу, иҭахогьы иаанхогьы Анцәа ида уаҳа аӡәгьы ишизымдыруа сзеиҭарҳәон. Ишҳадгыло, ишхьаауа ҳдырбарц рҭахын, арахь иара Ефкан шаҟа сгәы шизыԥжәаз рдырыр, анцәа идырып шаҟа иџьаршьоз. Аха сгәыԥжәареи уи изыхҟьази Ефкан иахьшьа еиҳабы Озенч илзеиҭасҳәаанӡа аӡәгьы ирздыруамызт.
Ҳара Гәдоуҭа ҳнеиаанӡа Ефкан дышҭахаз Аԥсны анҭыҵ, иара Ҭырқәтәылагьы ираҳахьан. Аха иԥсыбаҩ Алии сареи ҳҟәаҟәа иқәҵаны, хәсааҭк ҳныҟәаны ашьхантә дылбааҳгазшәа иалацәажәозаарын. Ари аҩыза уҳәан-сҳәан сыԥсҭазаара реиҳа ианыуадаҩыз аамҭазыҵәҟьа самхаччеит. Хымԥада иаҭаххандаз хәсааҭк ракәым инеиҳангьы ҳҟәаҟәа дықәҵаны даҳгарын, аха ас ацҵара заҭахыз? Али ила Лиубараа аамҭала иахьынхоз ауаҭахқәа рахь ҳнеит. Иҟарҵалакгьы абжьбатәи аихагыла аҟынӡа ҳара ҳзы аӡы харгалахьан. Ҳҽанаҳкәаба ашьҭахь, ахаан бзиа
исымбоз «аборшь» исгәарԥханы исфеит. Хымш раахыс акрахьаҳамфацыз азы ҳахәда еималахьан. Крыфара ҳшаҿызгьы азҵаарақәа рҭак ҟаҳҵон. Али, Зука дшаҳбаз рзеиҭеиҳәеит, насгьы Шамил игәыԥ ада даҽа ҩ-гәыԥкгьы шыҟаз, ҳаззегьы хаз-хазы аҭыԥқәа рҟынтә ажәыларахь ҳцараны ҳшыҟаз, ииашамкәа ҭыԥк аҿы ҳахьеиқәшәаз, уи амшалагьы ақырҭқәа ҳгәы ҳҽанӡамкәа ишҳажәлаз аиҭаҳәара даҿын. Зегьы рылаӷырӡқәа аауа иаҳзыӡырҩуан уи ауха уа ҳаангылт.
Адырҩаҽны Лиубараа ахәшәтәырҭаҿы ишьҭаз Ҭырқәтәылатәи аҿар рзы афатә-ажәтә рхианы ирзнаргеит. Ҭырқәтәылантәи иааз зегьы рзы, анык леиԥш ихандеиуан.
Алии сареи, аморг ахь ҳнеит. Ефкан илырхыз ах-ԥҽыха ҳдырбеит, даараӡа дуун. Наҟ-наҟ ари ах-ԥҽыха шаҟантә сыԥхыӡ иалалази. Ԥхыӡла снапқәа Ефкан имгәарҭа иҭаҵаны ахԥҽыха ҭысхырц азы иагьа ҟасҵозаргьы снапы былуан исызкуамызт. Нас, уи сааҟәыҵны иблыма ҳәа снапқәа срыхәаԥшуа сааԥшуан. Ажәак ала сашьа, сҩыза бзиа, сыԥхыӡ аҟынгьы сызицхраауамызт.
Аморг ҳанҭыҵ, «Черноморец» ҳнеит. Зукагьы Лиуба длыцны уахь дҳазнеин «шәааи, џьара шәназгоит» ҳәа ҳаиҳәеит. Иаартыз арратә џьипк ала дыҟан, ҳашиашаз атҟәацәа ахьҭакыз аҭыԥ ахь ҳнеигеит. Шамил иикыз, уаанӡа зыӡбахә сымаз атҟәацәагьы арахь иааргазаарын. Лиуба, ҳахьнеиз лгәамԥхакәа Зука диаӷьит «Изааугеи арҭ ахәыҷқәа ара? Гаӡарак шәамхаҟамҵааит!» лҳәазаргьы Зука, «Бымшәан, баша ҳцәажәарц азы ауп ҳзааз» ҳәа дааирҭынчит. Абахҭа ҳанҭала Зука иабџьар ашәаҿы инижьит. Анҭ атҟәацәа руаӡәы диԥшаан азал агәҭа дааиган ацәажәара дналагеит. Сара ус срыхәаԥшуан, Али иакәзар, игәаӷ иблақәа ирнубаалон. Зука иҵәахны имаз аҳәызба иаразнак иааҭихит. Ауаҩы ҳала ишабоз ихәда ԥиҟараны
дыҟан. Аха Лиуба илымуит, арҵәаа ҳәа аҳәҳәара дналагеит. «Зукаа! Иуасҳәеи сара! Аибашьра ара акәӡам иахыҟоу, уиҟәаҵ сҳәеит!» Иаразнак амилициагьы ааин мчыла ҳахҩыкгьы адәахьы ҳаадәылыргеит. Афақь ҳҿыҵуа аҟынӡа ҳгәамҵны, ҳгәы ԥжәаны ҳаҟан. Избанзар амц ҳаҳәаны ақырҭқәа рышьацҳәа ҳҭашәартә ҳҟазҵаз, Ефкан иҭахара зхараз абарҭ ракәымзи? Агьыс, ақырҭқәагьы аԥсуаа тҟәацәа ишрызныҟәоз адунеи зегьы ирдыруан. Амала еиҭа ҳауаҩреи ҳкультуреи абраҟагьы ҳзаӷрамгылеит. Ҳаиҳабацәа «шәаангыл!» анырҳәа, уаҳа ажәа аҳәара ҳахәҭаӡамызт.
…150 шықәса раамышьҭахь, ҳарҭ аԥсуа жәлар ахԥатәи рабиԥара, «престроика» ашьҭахь ҳаԥсадгьыл ала аимадара ҳауит. Сашьа Али адиаспора аҟнынтә аҵаразы Аԥсныҟа раԥхьаӡа ицаз аҵаҩцәа дреиуахеит. Ахырҵәара ду аамышьҭахь аԥсадгьылахь ицаз раԥхьаӡатәи аҵаҩцәа. Ефқан иакәзар, аԥсадгьыл ахьчараз инеиз рыҩныҵҟа раԥхьаӡа иҭахаз иакәын. Ефқан, Гәдауҭа акәльтура Ахан асцена аҟны дыкҿарҵеит. Икәыба аԥсуа ҭарчеи акәыршан, аруаа рҟынтәгьы ҩыџьа ҳаҭырла ихагыланы иҷаԥшьара мҩаԥыргон. Цқьа исгәалашәом аха аҟәрҟангьы аԥхьара иаҿын ҳәа сыҟоуп. Избанзар, агәыԥ аҟны адин ҳаҭыр ақәызҵақәоз ыҟан. Ефкан иԥсыбаҩ азал аҟны ианаарга, раԥхьаӡа иааины ихагылаз Владислав Арӡынба иакәын. Ҳаҭырла дҩахырхәан дцеит. Даара иҷыдоу аамҭак злаҟаз ала, аҳәынҭқарра Ахада иҭахаз зегьы уыс днеины дырхагылартә аҭагылазаашьа имаӡамызт. Аха дааин Ефқан дихагылеит, ҳаԥсра аҟны ҳҳәынҭқар дыҟан…
Ефқан иҭахара Ҭырқәтәыла ахьаа дуӡӡа рызцәырнагеит. Иҭаацә «ҳаҷкәын иԥсыбаҩ ҳмоур ҟалом» рҳәон. Аха ҳаргьы уаанӡа ҳуасиаҭ ҩны инҳажьхьан азы Ефкан Аԥсны анышә дамаҳдарц ҳаӡбахьан. Ицеибашьуаз уи џьарагьы дрышьҭырц ргәы иҭаӡамызт. Ҳара ҳзыҳәангьы иҟаҵатәыз акы заҵәык акәын ЕФҚАН АԤСНЫ АНЫШӘ ДАҲҬОН. Амала ус иҟамлеит. Ҳҩызцәа зегьы лаӷырӡыла дкәабаны инарцә мҩахь инаскьаргоз Ефкан, Ҭырқәтәылаҟа даҳгар акәхеит Алии сареи. Еиҭах-ҳахҩык… Ҭырқәтәыла абри аҟара ршьапы иқәгылоит ҳәа сыҟамызт. Иагьа ҳҳәазаргьы иалымҵит. Ефкан Ҭырқәтәыла инхо аԥсуаа рыбжьара раԥхьаӡа аԥсадгьыл зхы ақәызҵаз иакәын, иԥсыбаҩ дара рахь иаҳмышьҭыр, иҭаацәа шырымуа рҳәон. Ҳҳәынҭқарра анапхгаҩцәа ианамуы ҳабжьаҟазара иалагеит. Урҭгьы Ҭырқәтәыла абысҟаҟ аҭыӡшәа ҟалоит ҳәа иахьыҟамыз азы, аҭаацәа раасҭа ҳара иҳалабжьон. Уи аламҭалазы Ефкан иаб Муаффак Аԥсныҟа аҭел дасны Али иацәажәара аниҭахха Али ателефон ахьыҟаз днаргеит. Ефкан иаб Муаффак «Али сыҷкәын! Ҳаз-зегьы ҳхацәоуп, аҭагылазаашьа еилаҳкаауеит, аха иан даҳзеиқәкуам. Шәара шәажәа нашәыгӡар шәҭахуп, шәагьиашоуп, амала ангьы шәлызхәыц!
Гәнаҳарак амазар, сара исымазааит ҳаҷкәын иԥсыбаҩ ҳзаажәга дад!» иҳәон уи. Абас ианыҟала Ефкан иԥсыбаҩ Ҭырқәтәылаҟа агара ҳақәшаҳаҭхар акәхеит. «Ахақәиҭра аибашьцәа» ракәзар, Ефкан иҭаацәеи ҭырқәтәылааи рышҟа ирызцәырҵыз агәамҵра ҳара ҳахь иаадмырԥшыкәа, ишырҭахымызгьы иҳақәшаҳаҭхеит. Аха, дук мырҵыкәагьы, абри амшала Али агәыԥ ахь уаҳа дрыдрымкылаӡеит.
Ефкан абҵарамза 3 рзы дҭахеит. Мышкы ашьҭахь Гәдауҭа днаҳгеит, абҵарамза 5 рзгьы Ҭырқәтәылаҟа даҳгон. Қәрала дышиеиҳабызгьы Али ҩыза бзиас имаз Гиви Допуа, Ефкан иԥсыбаҩ ҳара ҳеиԥшҵәҟьа дахаҵгылт, аҭоубыҭ ҷыда армазеира инаркны, иаҭахыз адокументқәа реиқәыршәара аҟынӡа зегьы рынагӡара азмырхакәа, Адлер аҳаиртә баӷәаза аҟынӡагьы дҳацнеит. Аамҭацкгьы, дҳадымҵкәа ҳхьаа иртәарц азы иааиылшоз акагьы дамеигӡеит. Уи иаҳзихаз аиешьара Ҭырқәтәылагьы аламала иуԥыломызт. Алии сареи, ҳҩызцәа ихьаауа, аха гәаӷла ишҳахәаԥшуаз Гәдоуҭа аанҳажьит. Адлер аҳаиртә баӷәаза аҟны уадаҩра ҳәа акагьы ҳзыҟарымҵеит. Ҳара ҳвизақәа еиқәшәан, Ефкан иҭоубыҭгьы ҷыдала иахьыҟаҵаз азы «карго» ҳәа иԥхьаӡаны ишиашоу аҳаирплан инақәырҵеит. Сҩыза еиҭах аҳаирплангьы «дақәырҵон». Ари ансаҳа, Баҳадыргьы Ефкан изы «аиадарамҩангага дақәҳартәап» мҳәакәа, «дақәаҳҵаԥ» шиҳәаз аасгәалашәан сгәы кылырҵәозшәа иаасыхьит. Ҳхаҿсахьа зеиԥшраз Анцәа идырып. Ҳнеины ҳҭыԥқәарҿы ҳнатәеит. Ажәҩанахь ҳшыҩахалаз еиԥш, ҳааигәара итәаз ҩынҩажәа шықәса раҟара зхыҵуаз, ахылԥарч зхаз хаҵак ихы ааҳаерханы «ачкәынцәа, мҩамш шәықәлааит. Аха шәыԥшрақәа сгәаԥхом, хьаас ишәымои, шәабантәи аауеи?» ҳәа дҳазҵааит. Ҳаргьы маӡа ҳәа кыр ҳамазма, иҟаз-ианыз зегьы изеиҭаҳҳәеит. Ефкан
иҭоубыҭ шаҳго, насгьы еиҭах аибашьрахь ҳхынҳәраны ҳшыҟоугьы инацаҳҵеит. Наҟ-наҟ, «ауаҩы бзиа» ҳәа ахьӡ ҷыда заҳҭаз ари ауаҩы, Аԥсны абџьар «Калашников» ааухәозар шаҟа иаԥсахари? ҳәа дҳазҵааит. Усҟан ари абџьар хышә доллар раҟара иаԥсан. «Ауаҩы бзиа» ҳаныхынҳәуа аламҭалазы иара иҿы ҳазнеиуазар акака автомат злааҳхәаша ҳаиҭарц шиҭахәу наҳаиҳәеит. Ҳанеиԥырҵуазгьы:«Аиааира шәԥеиԥшыз аҷкәынцәа! Шәара шәҩызцәа аҵеицәа ахьыҟоу Анцәа имчала аиааира ааигәоуп.» ҳәаны дцеит. Ҩ-сааҭк раҟара ҳаицәажәара мацара ала Аԥсны аиашара еилкааны, ацхыраара азы агәыбылра зоуз ари ауаҩ Кавказаа дшаҳхылҵышьҭрамызгы ҳаз-зықәԥоз еиликаахьан. Ефкан анышә данамаҳда ашьҭахь, даҳбарц азы иусурҭаҿы ҳаннеи, иажәагьы ихамышҭкәа инаигӡеит. Ари ауаҩы, ҩ-сааҭк рыла иеиликааз, Аԥсны аиҳабыра абри аҟара шықәса раахыс ишырзеиҭарҳәогьы Адунеи аҿы ирзеилкаауам…
Аҳаирплан уадаҩрада ҳшақәтәаз еиԥш, ҳанақәҵуазгьы ҳадмыргәаҟит. Ҳпаспопҭқәа дҳарбарц ҳҿынанаҳха, аӡәы дааҳадгыланы «Алии, Беқирии шәара шәоума?» ҳәа дҳазҵааит. «аиеи» анаҳҳәа «шәпаспопҭқәа арахь иаасыҭаны шәсыцны шәааи, сашьцәа» иҳәан иҿынеихеит. Рнапы ҳақәыргыланы, гәаҭаракгьы ҳзыҟамҵакәа ҳаҭыр ду ҳақәҵаны аҳаиртә баӷәаза ҳаадәылыргеит. Ҳара иаҳзыԥшу ҳзымдыркәа ашьшьыҳәа аныҟәара ҳаҿын. Сара илаӷырӡқәа кәахәхәа раԥхьаӡа сгәыдызкылаз Суҳа Гындиа иакәхеит. Иара иоуп адәахьы ҳдәылызгазгьы. Оо,Анцәа ду! Аҳаиртә баӷәаза аԥхьа убысҟаҟ ауаа еизаны игылан, Кавказаа зегьы ара иҟаз џьушьон. Зегьы аҩырақәа кны, Ефкан иԥсыбаҩ иаԥыларц иаазаап. Акәыба наргараны иахьыҟаз Ефкан иаби иашьа еиҳабы Ҳакани гылан, ауаа рыдышшыларақәа рыдыркылон. Ҳаргьы ҳнеины иаҳбар акәын, аха аб иааигәара анеира агәыӷьра мариамызт. Иааркьаҿны иуҳәозар сшәон. Ҳашԥаидикылоз? Лахь ҳаиҭозма? Ма: «сыҷкәын шәарашәоуп дызгаз, шәымшала дҭахеит» ҳәа ҳаиҳәар иҟаҳҵоз? Ус имҳәаӡаргьы згәы кылҵәаны иҟаз абык иҟаиҵаша уздыруамызт. Уаанӡа ахәрақәа зауз ҳҩызцәа ԥыҭҩык рҭаацәа Аԥсуаа рыклуб ахь инеины «ҳхәыҷқәа шәымшала ахы иадыргеит» ҳәа гәыбӷан рырымҭахьази… Аха, иагьа ус иҟазаргьы, рааигәара ҳнеир акәын. Арахь Ацыбақәеи ҳареи ахәԥҳарагьы ҳабжьан. Суҳа ҳаԥхьа днагылан Ефкан иаб Муаффак иҿы ҳнеигеит. Аха, сара баша сшәозаарын. «Аллаҳ илԥха шәоуааит, иҭабуп идуӡӡаны, аԥсынҵра шәоуааит сыҷкәынцәа, ҳаԥсы даҳзаажәгеит.» ҳәаны ԥсыуаҵас даҳԥылеит. Ихьаа ду аӡәгьы иирдырӡомызт, ус акәын ԥсыуала ишаԥыз. Аха ари ахьаа ҩы-шықәса иеиҳаны изнамгеит. Иҷкәын иахь иҿынеихеит. Аха, Ефкан иашьа аиҳабы Ҳакан иаб иеиԥш дыҟамызт, ақьыз-қьыз ҳәа дҵәыуо убас саагәыдикылеит, уаҳа ҳмеидыҵуашәа… ус, Ефкан дызҭаз аҭоубыҭ ҳаԥхьа иааргеит. Изҭадыргылаз амашьына Ҳақани, Алии, Суҳа Гындиеи, сареи ҳаицақәтәеит. Ҳақан ҳцонаҵы аҵәыуара даҿын. Акәыба аҳауа ҭамларц ӷәӷәала иахьаркыз амшала иашьа ихаҿсахьа изыбаӡомызт азы, ашьышьра, агәыӡра даҿын. Имариазма? Иашьа дыԥсны иаԥхьа дықәын, ҩажәиҩба шықәса ирҭагылаз агәлымҵәах.. Ефкан: «сыԥсуазар абас сыԥсыроуп. Ус иснаалоит сара» иҳәалон. Уажәы инаалазма нас аԥсра? Сара исызидкыломызт.
Ефкан, рхы убар рҵыхәа узымбо аҟара амашьынақәа иеицрахәхәа, Адаԥазар иҟаз рыҩныҟа днаҳгеит. Араҟагьы иуадаҩыз аҭагылазаашьа сзыԥшын. Избанзар, Ефкан иани иаҳәшьеи збар акәын. Ан рыцҳа аарлаҳәа дгылан, акагьы лбо-илаҳауа дыҟамызт. дангәыдаҳкыла иҭабуп ҳәа
ҳалҳәарц лҭахызшәа дааӷызит. Ефкан иаҳәшьа аиҳабы… Иозенч сахьшьа. Аҵыхәтәан Ефкани лареи ианеиԥырҵуаз маҷк длызгәааны дахьцаз азы лашьа дгәыдылкылошәа ҳгәыдылкылеит. Ефкани иахьшьеи реизыҟазаашьеи Ҳақани Ефкани реизыҟазаашьеи иеиԥшӡамызт. Ианыхәыҷқәаз аахыс урҭ даҽакала иеизыҟан. Ефкан иҭахара зеиԥшрахаз Иозенч шаҟантә илзеиҭаҳҳәаз сгәалашәом, дааҟәымҵӡакәа иеиҭаҳҳәар лҭахын. Ефкан иӡбахә ҳҳәар лҭахын. Уи аамҭазы Акалцба «Сакал» иҿы ҳаныҟаз ауха Ефкан дҭахараны дшыҟаз ицәа ианырны иҳаиҳәақәазгьы санрызхәыцлаак, уажәы зыблақәа лаӷырӡыла иҭәыз Ҳақан сахьиҿаԥшыуа «Ефкан иакәзар, иашьа еиҳабы дизгәамҵуан» ҳәа сгәахәуан. Аха сара сакәзаргьы Ҳақан иеиԥшҵәҟьа схы мҩаԥызгон…
Ефкан иԥсыбаҩ икәабарц азы ахәаџьа дааихьан. Агьырҭгьы ихагыланы аҟәырҟан аԥхьара иаҿын. Ҳара «аибашьраҿы иҭахаз дшьеҳитуп, ир маҭәала дыжтәуп» ҳҳәазаргьы ахәаџьа «уи аибашьра аамҭазы аруаа аха рмоур ҳәа рырманшәаларазы иаԥырҵаз усуп. Шәара араанӡа шәнапы дықәыргыланы данаажәга ушьҭа икәабара азин ҳашәҭ» аниҳәа ҳаргьы мап ҳамкит. Акы заҵәык, ирмаҭәақәа ҳара иҳарҭарц ҳрыҳәеит. Иҭаацәагьы ақәшаҳаҭхеит. Дара Ефкан иԥсыбаҩ анроу, ҳаргьы ишьа зныз иырмаҭәақәа ҳгәы иадкыланы иаҳҵәахыр ҳҭахын. Ҳҩызцәа зегьы иҳавагылан, Ефкан иҩызцәа, ижәлантәқәа Ерқан, Ендер, Авни, зегьы ҿымҭ игылан. Ахәылбыҽха ҳани ҳаби ҳбарц азы азин рымхны ҳаҩныҟа ҳамҩахыҵит. Аԥсуаа рацәаны иахьеиланхоз Ҳасырџылар зыхьӡу аҭыԥ ашҟа уаҟа инхоз Мураҭ Агәмаа ҳнеигеит. Ҳҭаацәа рызхара ҳгәыдыркылеит. Ҳан дааҟәумҵӡакәа ҳалгәыӡуан. Сахьшьа Нураи Ефкан имаҭәақәа лыӡәӡәеит. Аха имагәқәеи иқалԥадқәеи илысмырӡәӡәеит ицқьан азы… Али ҳаҩны ашьҭахьтәи ауадақәа руак дныҩналеит. Сахьша Илқиу уа илбаз нас исзеиҭалҳәон. «…Ефкан имӷеихыз асааҭ иахьтатаз ашьа хәызмамыз акеиԥш дахӡыӡаауа дахәаԥшуан. Ицәыӡыр ҳәа игәыҭҟьаны дыԥсуан азы иҟаиҵара изымдыруа дыҟан. Иаразнак, иааирбзан иналбааидеит. Уашьҭа наунагӡа иеицын. Игәы иҭиҳәааз ажәақәа ақьаад инанҵаны ихы нықәиҵаанӡа дыцәахьан …»
Иԥхашьааит уаангыл ҳәа сазҳәоз,
Напык азна сжакьа аҟынтә,
Иеилыркааит иаанаго
Ашьа арбзара…
Ираҳааит аԥсра афҩы,
Ирдырааит ахы мыжда аԥхарра,
Иахәаԥшааит рызхара ашьажәра
Харантә рыҽыдрыԥхааит.
Сыблақәа рҿы ирбааит сгәы ахьшәашәара,
Ирнырааит
Насгьы, имбааӡаӡакәа иныҟәааит ақәа анауа.
Аибашьра,
Ақәа анауа умбааӡаӡакәа аныҟәара иаҩызоуп…
Саб, ихымҩаԥгашьала еиҭа сиршанхеит, зынӡа дымҳазгәамҵызшәа дыҟан. Аибашьра ацәгьарақәеи, уи иахылҵуаз ахьаақәа дрыхцәажәеит, аԥсра далацәажәеит. Ефкан изкныгьы, «Шәҩыза иԥсадгьыл ихы ақәиҵеит, уи ҳазшаз иҿаԥхьагьы иԥшьоу усуп. Аллаҳ, зегь раасҭа ихадараны ииԥхьаӡоз аҭыԥ шәҩыза иаҭәеишьеит» иҳәон. Ҩныҵҟала ҳара ҳаибганы
ҳахьибаз азы анцәа шаҟа диеихырхәоз сцәа ианыруан. Ҳара иҳаимҳәозаргьы уи сара исныруан. Ишԥацәгьаз, уҩыза дҭаханы уара уанынхо… ауаҩы дгәырҩарызу дгәырӷьарызу изеилыргауамызт. Алии сареи ҳхьаауан, ҳгәырҩон, аха ҳҭаацәа, Ефкан изы ианыгәырҩоз, ҳара ҳзы игәырӷьон. Сара усҟан саб иажәақәа иахәҭаз ахшыҩзышьҭра сызрыҭомызт. Избанзар, ҳусқәа рҭыԥ иқәҵаны иаразнак Аԥсныҟа ахынҳәра ҳгәы иахьҭаз азы саб сагьизыӡырҩуамызт. Ус иахьыҟасҵаз азы иахьа схы сақәыӡбоит. Уи ахьаа, сыԥсаанӡагьы сгәы аҵәымыӷ еиԥш иалакьакьаны иаанхоит. Усҟан исыздыруамызт. Аб иҭагылазаашьа аилкааразы абыс аҟалара шаҭахыз. Амала уажәы сабгьы дкәаԥӡа деилыскаауеит, сара абык иаҳасабала исзаамырԥшуа игәымшәарагьы…
Ефқан иԥсыжра Адаԥазартәи ҳаклуб еиҿнакааит. Ақалақь амҩа ду аҟны иеизаз ауаа рацәа рыла акортедж ҟаҵаны аҭоубыҭ ақыҭарахь иаҳгараны ҳаҟан. Уи ауха аҩны аӡырԥхала сызхара сҽыскәабеит. Асаркьа санахәаԥш ауп ажакьа шысҿазгьы схы-сҿы амыӷқәа икәыкәны ишыҟарҵаз ангәасҭа. Ҳаҩны аԥхарраҿы сҭахәхәа сыцәеит. Адырҩаҽны Ефкан дахьыкҿаз аҩныҟа ҳнеит. Иаҭахыз аҽазыҟаҵарақәа зегьы инаргыӡахьан. Аԥсуааи, аҭырқәцәеи рбираҟқәа зқәыршәыз аҭоубыҭ ауаа рнапқәа иқәыргыланы инаргон. Зегьы раԥхьа, Ефкан аԥсуа маҭәа ишәҵаны иҭихыз исахьа кны иҩыза ҷкәын Седат Тҳамзаҟәа дгылан, уи иаамышьҭахь Алии сареи ҳныҟәон. Ҳара ҳашьҭахь игыланы иаауаз зықьҩыла ауаа Аԥсны ахақәиҭра иазкны ааԥхьарақәа рыбжьы рдуны аҳәара иаҿын. Сара сыҽрыласмырхәӡеит. Ҿымҭ схы ларҟәны акортедж аԥхьа сгыланы аныҟәара саҿын. Алигьы сара сеиԥшҵәҟьа дыҟан. Ас ҳазбаз Седат, ишьҭахь дааҳәны «Беқир, Али!, ишьҭышәх шәхы, закәи ԥхашьарак ҟашәҵазшәа шәхы ларҟәны
шәзыҟоу? Шәара ҳаԥсадгьыл зыхьчо шәоуп. Ишьҭышәх шәхы!» ҳәа днаҳалабжьеит. Акортедж аныҟәара анхырқәшаха ақыҭа Џьгьардаҟа амҩа ҳақәлеит, Ҭырқәтәылатәи аԥсуаа зегьы араҟа иеизазшәа иҟан, амашьынақәа ақыҭа ианамкы, агәыла қыҭақәа рҿы иааныжьны шьапыла мацара иааит ауаа. Бешикьташ захьӡыз адунеи иаицырдыруа ашьапылампыл клуб ахада Сулеиман Цыбагьы аԥсраҿы дыҟан. Ефқанраа ақыҭараҿы аҩны рызгыламызт азы, иаб иашьа имӡырхаҿы аԥсыжратә митинг мҩаԥыргеит. Зегьы цәажәеит. Аҵыхәтәангьы Кавказтәи аклубқәа реидгыла ахьӡала адыга арԥыс Сонмез Баикан дықәгылт. Уи ицәажәараҿы, «ҳҭахар, ҳаԥсадгьыл Аԥсны анышә ҳамадазароуп» ҳәа иҩны ҳнапы зҵаҳҩыз ауасиаҭ даԥхьаны, уи ажәа, уи ауасиаҭ ахьеилагаз азы Ефкан иԥсаҭа аҿаԥхьа аҭамзаара шьҭаиҵеит. Насгьы иара убри ауасиаҭ аҵыхәала уаҳа ҭыӡшәак ҟамларц азыҳәан аума сыздыруам, «ицеибашьуаз иҩызцәа» ҳәа ҳаргьы ҳдырцәажәар рҭаххеит. Ефқан санихагыла иҭоубыҭ снапы нықәҵаны «угәы ҭынчыз, Аиааира ҳара иаҳтәхоит!» ҳәа анысҳәа нахыс сҵыс-ҵысуа аҭоубыҭ сасуа салагеит, ушьҭа схы стәӡамызт сҩызцәа иаасыкәшан сдырҭынчит. Нас Али Ефкан днеихагылан илахь днагәӡны ажәа ииҭеит. Иара ииҭаз ажәа иагьынаигӡеит. Амала, аибашьра анеилга нахыс, ессымша Ефқан ииҭаз ажәа анагӡара инаҭаз агәҭынчреи, уи ажәа анагӡараҿы иҟаиҵақәаз инаҭоз агәҭынчымреи рыбжьара дцаны даауан. Зны-зынла дцаны, шаанӡа џьаамак иҽыҩнакны алаӷырӡ каҭәо анцәа «саҭоумҵан» ҳәа диҳәон, зны-зынлагьы аишәа рхианы аҵәца аанкыланы Ефқан ишиҭахыз, ишиеиҳәахьаз еиԥш дигәалаиршәон.
Ари, Ефқани ҳареи аҵыхәтәантәи ҳаиқәшәара акәхеит, уаҳа иааигәарагьы ҳзымнеит. Уаанӡа Али
сареи мацара ҳнапы данын, иҳацеибашьуаз ҳаҩызцәаҵәҟьа абас ала рхы мҩаԥыргон, аха араҟа аԥсы зегьы дыртәын. Ауаа убраиҟара ирацәан ҳара аган ҳнавахеит, аӡәы ҳаигәалашәогьы аҭагылазаашьа ыҟамызт. Анышәынҭраҿы ҳаннеи Ефқан иашьа еиҳабы Ҳақан снаидгыланы «Ефқан Аԥсны анышә даҳзамҭеит, аха уаантәи иаазгаз анышә игәы инықәшәыԥса» ҳәа иааҳгаз анышә инеисыркит. Ҳақангьы Ефқан идамра данҭарҵа инаганы уи анышә наиқәиԥсеит. Ушьҭа сгәы ҭынчын, ианамуӡа уи аҟара ҳалҳаршеит ҳәа схәыцуан. Иара уи аамҭазы Ефқан иофис аҿы икыдыз аҩыра даҽазнык иаасгәалашәеит. «Унамыс азы уԥсы ҭазароуп. Уԥсадгьыл азы уԥсыроуп.»
Алии сареи Ҭырқәтәыла ҳаара, Ефқан иԥсыбаҩ иҭаацәа рзаагара мацара азын акәӡамызт. Ефқан уанӡа иаҳҭаз ажәа ауп иԥсыбаҩ ҳацны Ҭырқәтәыла ҳаазгаз. Аԥсныҟа ҳаицны ҳцозар, ҳаицыхынҳәыр акәын. Амала наҟ-наҟ абри ҳажәа ахьынаҳагӡаз ииашаны иҟаҳҵама? ҳәа кырӡа сазхәыцит. Избанзар, уи аамышьҭахь аамзы Аԥсныҟа сзымцакәа сынхеит. Митинг цыԥхьаӡа сҽалархәны ақырҭуа фашизм аганахь исымаз агәаӷ ду аасырԥшуан, аха нас, сҩызцәа рыззегьы аибашьра амца ишалагыло саазхәыцны маӡала алаӷырӡ касҭәалон. Сааҟәымҵӡакәа «Чау Белла» сазыӡырҩуан «Анапқәа ҿаҳәоуп сыԥсадгьыл…» Уа сыҟандаз, уи анапқәа сара иԥсыртлозшәа сазааиуан. Уи аҟара шсылымшоз, уи аҩыза алшара ду шсымамыз здыруан, аха зегь дарароуп ак сылымшозаргьы, иагьа сыԥсы сацәшәозаргьы, сҩызцәа срыцзар акәын. Урҭ аҳауа рцеивгара, амла иакуазаргьы, ахьҭа иакуазаргьы, уи амацара акәым, ҳаицыԥсуазаргьы, сҩызцәа срыцзар сҭахын. Абри убысҟак исҭахын, сзымцацыԥхьаӡа ихьааханы исцралон.
Ҳанааи ашьҭахь ҩымш анца, аҭагылазаашьагьы маҷк ианҭынчраха Али ила ҳлатәаны Аԥсныҟа ҳашцаша алацәажәара ҳналагеит. Ҳазлеиқәшаҳаҭхаз ала аԥхьа сара сцон, Али нас дсышьҭаланы днеиуан. Ҳанцаша аамҭа аныҳаӡба ашьҭахь абилеҭи авизеи ҳгар акәын, аха макьана мааҭ кылҵәак ҳамаӡамызт.
Али ила, аҳаирплан аҿы ҳзацәажәахьаз «ауаҩбзиа» ибара ҳцеит, Сҭампыл уажәы иахьысгәаламшәо адреск аҿы дынхон. «ауаҩбзиа» гәык ала даҳԥылеит, дҳаигәырӷьеит, «ҳара Анцәа иҳәозар мчыбжьык ала Аԥсныҟа ацара ҳгәы иҭоуп» ҳәа анаҳҳәа иажәа нагӡаны, аԥара ааганы ҳнапы инаиркит. Сара исызхаҵомызт. «Уара! анцәа иныс иажәа наигӡеит, аԥара ҳаиҭеит» ҳәа иасҳәон Али. Атуризм фирма змаз аиҳабык дыҳаман, иаразнак спаспорт наганы уи инаиаҳҭеит. Шьыбжьышьҭахь свиза мазеин. Иара абилеҭгьы уи исзалихуан. Абарҭқәа раамышьҭахь Адаԥазарҟа ҳхынҳәит. Абҵара мза 17 рзы амҩа сықәлараны сыҟан.
Амала сыззымхәыцуаз хҭыск ааҟалеит. Саб иашьа иԥҳа Аишьегьиул, аклуб аҟнытә аҩныҟа дызгон, амҩаҿы «ак уасҳәоит аха џьаракыр сеиҭоумҳәароуп!» ҳәа ацәажәара дналагеит. Аишьегьиули сареи ҳанхәыҷыз аахыс маӡа ҳабжьаӡамызт, зегьы еицеиҩаҳшон, иахьагьы усҵәҟьоуп ҳшыҟоу. Аишьегьиул ессымша абаагәара еиԥш исыдгылаз саҳәшьа, сҩыза лакәын. Алии сареи, аешьа еиҳабык иеиԥш иаҳхагылаз, иаҳхылаԥшуаз Муаммер данҭаха уи иеиҳабы Еркут Америка иҵара иациҵон. Еркут Ҭырқәтәыла даныхынҳәы Муаммер уаанӡа дшаҳзыҟаз еиԥш аиҳабыра ҳзиуа далагеит. Ҭаацәарак реиԥш ҳаҟан ажәакала… Уажәы Аишьегьиул «ҳара Аԥсныҟа ацара ҳаӡбеит» ҳәа ансалҳәа, иагьа исӡар сҭаххазаргьы ишџьасшьаз еилкаахон. Арахь сара спланқәагьы хыла-гәыла иеиланагон. «Бара, саргьы
Аԥсныҟа амҩа сықәгылоуп, шәышцаша абыржәы аума иансабҳәо?» сҳәеит. Еиҭах акы сцара иаԥырхагахар ҳәа сгәы ҭҟьон. «Ибзиоуп нас, уара ҳуцнеиуеит» лҳәеит. «Ишԥаа?» Сажәа салгаанӡа «Ишԥа-мышԥа ҳаздыруам ҳуцны ҳнеиуеит» лҳәеит. «Оҳоо, шәара зегь шәыӡбазаап, сара сгәаанагара сазҵаарагьы шәхы иаҭәашәымшьеит, насгьы ҳара ҳәа сабҳәоит, уаҳа ибыцда? Агьырҭ зусҭцәада?» ҳәа слазҵааит. Ашьхарааԥҳацәа Фигени Елифи, Жьиԥҳа Зелиҳаи шлыцу, насгьы саҳәшьцәеи Алигьы адырра шрымоу аасалҳәеит. «Сара Аԥсны ишәыццаша соума аҵыхәтәаны иансашәҳәо?» анысҳәагьы «Уара уҳацхрааргьы уҳацымхраарагьы ҳцоит, усгьы ҳазлацо амҩа акоуп» ҳәа аҭак ныҟалҵеит. Нас «Еркут адырра ибымҭаӡои?» ҳәа еиҭах слазҵааит. «Мамоу сазымхәыцит. Офф! Сыздыруам иҟасҵаша, акы заҵәык исҭаху Аԥсныҟа ацароуп!» лҳәон. Уажәы абарҭгьы иабацәырҵи. Сара сцара аҩны ишԥарасҳәо ҳәа сышхәыцуаз арҭ аҭыԥҳацәагьы срыццар акәхон. Еркәт сашьа ду сишьуан. Сбилеҭи, свизеи зегьы мазеины сцара хымш шагыз, закәыз уажәы сзықәшәаз? Иҟалаша усызма абри?
Маҷк схы аҭыԥаҿы ианааи «Аишьегьиул бысзыӡырҩы, сара Аԥсныҟа шәца ма шәымцан ҳәа аӡәгьы ак шиасымҳәо бдыруеит. Доусы иҟаиҵаша иара ихы дақәиҭны иӡбароуп. Шәаргьы Аԥсныҟа ацара шәыӡбазар ҳаҭыр ақәысҵоит. Аха ибзиаӡаны издыруагьы басҳәап. Араҟа иҟашәҵаша реиҳа ирацәоуп, арантәи Аԥсны шәызлахәаша кырӡа иеиҳауп» сҳәеит. Урҭ ахырӷәӷәарҭахь ишырмышьҭуаз ибзиаӡаны издыруан. «Иубап, уаагьы иҳалшо шыҟаҳҵо» лҳәеит. Аамҭала ларгьы диашахеит – саргьы… Урҭ рцара ҳаҩызцәеи ҳажәлари кырӡа ргәы шьҭнахит, аха ишысҳәаз еиԥш, ахырӷәӷәарҭахь инармышьҭӡеит.
Ҳцәажәара «шәара ижәдырп исылшо ала сшәыцхраауеит» ҳәа ихсыркәшеит.
Аҭыԥҳацәа рцара зынӡа сақәшаҳаҭӡамызт. Сара уи амшала лахь сырҭо иалагар исҳәашагьы сыман. «Ицазар дара ирӡбаз ауп, сус алаӡам» сҳәарын, иара сара Аԥсныҟа сцандаз иаанхаз иагьа рҳәаргьы хьаас исымаӡамызт. Сара сзыцәшәоз, ишысҳәаз еиԥш, сцара иаԥырхагахаша ак ҟалар ҳәа акәын.
Ушьҭа сара Аԥсныҟа сызхацаша, сҩызцәа срыдгыланы сызлақәԥаша азы даҽа мзызкгьы сыман, – ашьаура!.. Ҳҩыза гәакьа, сашьеи сареи ҳнапаҟны иԥсы ихыҵхьан. Ақырҭуа лахшақәа рхымҭа мыжда, ҳҩыза дҳамнаххьан. Хымԥада аамҭа цацыԥхьаӡа арҭ амзызқәа ишрыцлоз ирыцлон. Ефкан дҭахаанӡа, ҳахҩык ажәа ҳаибаҭахьан, ҳажәлар нзырҵәоз, ҳкультура ықәызгоз, ҳадгьылқәа зымпыҵазхалаз ақырҭуа фашисҭцәа ҳарҿагыланы ҳақәԥаларц акәын. Уажәы ишысҳәаз еиԥш, арҭқәа Ефкан ишьаурагьы ацлахьан. Уажәазы, Ефкан изкны иҟаҳҵашаз ҟаҳҵахьан, ушьҭа аамҭа мгаӡакәа ҳхынҳәыр акәын. Аха Алии сареи ҳаиқәшаҳаҭны ҳусқәа анаҳаӡба ашьҭахь аҭыԥҳацәа рызҵаара ҳәа иҳазцәырҵыз маҷк сгәы ԥнажәон. Аԥсныҟа сцара акы аԥырхагахар ҳәа сымшәози, аҵыхәтәан сзыцәшәоз схы инҭаԥеит. Амала аҭыԥҳацәа рымшала акәымкәа саб имшала… Аҵыхәтәантәи ауыханӡа саб ҳаимацәажәаӡацызт. Уи ауыха Аишьегьиулраарҿы ҳтәан, иеибаҳҳәқәаз уажәы исгәалашәом. Аха ларгьы саргьы, аҵәы ҳақәтәазшәа ҳаҟан. Ҳанеиԥырҵуаз «Еркут аби биацәажәа, уи иабҳәароуп!» сҳәеит. «Сыздыруам ишиасҳәаша» лҳәон. Даҽаӡәы ахшыҩ иҭара имариан, аха сара схаҭагьы макьана саб сышиацәажәаша сыздыруамызт. Схәыцуа стәан. Ианамуы сахьшьцәа «шәара шәиацәажәа, сара ауадаҿы сыԥшып» ҳәа расҳәеит. Иульқьиу днеины даниацәажәа, саб ҳҩыџьагьы
дҳаԥхьеит. Нас, иуадахь днеины иеилаҳәаны иҟаз акы ааганы ҳаԥхьаҵәҟьа инықәиҵан ашьшьыҳәа ианааирты бџьарк аацәырҵит. Саб: «абри ижәбома? Еиҭах Аԥсныҟа ҳцоит ҳәа шәаналага раԥхьа шәара, насгьы схы инагәыдҵаны сҽысшьуеит!» иҳәеит, афымца ҳасызшәа ҳаҟан, ҳара абџьари аԥсреи ҳрыцәшәозар Аԥсныҟа амҩа ҳақәлозма? Амала ихазы ииҳәаз ҳаиланагон. «Ишәасҳәаз ибзианы шәазхәыц!» иҳәан дҩагыланы иуадахь дцеит. Нас Али диацәажәарц дизнеит, маҷк сгәыӷуан. Али «саб! ҳара иуаҳәаны уақәыршаҳаҭны амҩа ҳақәлар ҳҭаххеит. Зынӡа иуамҳәаӡакәа ҳцар реиҳа иеиӷьызма?» ҳәа даниазҵаа, сабгьы «реиҳа еиӷьын, избанзар сара сабуп 68 шықәса схыҵуеит, ари аҩыза аҭакԥхықәра сзышьҭхуам. Снапала схәыҷқәа аибашьрахь ишԥасышьҭри? Зынӡа исамҳәаӡакәа шәцар, ма исамҳәаӡакәа ицеит ҳәа сгәы смырҭынчуази?» ҳәа аҭак ҟаиҵазаап. Амца иагааит еиҭах ҳзымцакәа ҳаанхон, аха Али «хьаас иҟоумҵан, дук имгакәа иамҳәаӡакәа ҳақәланы ҳцап» иҳәеит.
Ааигәа, Аишьегьиульраа ҭелла санрацәажәоз уи амшқәа ааҳгәалашәеит лара, саб абџьар ҳаԥхьа инықәҵаны иҟаиҵаз, ишалацәажәаз, рызхарагьы ишыччаз сзеиҭалҳәеит. Аиашазы даараӡа сгәы снархьит ари. Иҟаиҵарыз ауаҩы рыцҳа! ианамуы иара итәала ҳазлааникылаша ак иӡбеит, аамҭак азы иегьиқәҿиеит. Аха ари, ахшара дызмам иабантәи рдыруаз? Уажәы сара, сԥа иҵәыуараҵәҟьа сгәы снархьуеит. Снапала аибашьрахь идәықәҵара акәзар, ахаан сзақәшаҳаҭхарыма?…
Адырҩаҽны аҭыԥҳацәа Стампыл изгашаз автобус анаскьагаразы ҳнеит. Аԥсныҟа сзыццашаз Осман Шамба аҳаиртәбаӷуаза аҟны дшыҟало, дышрыцхрааша расҳәеит. Аҭыԥҳацәа, аӡәгьы гәыбӷан ҳармҭарц азы, Алии сареи ҳахьӡалагьы шәҟәқәак нрыжьзаарын.
Сара Аԥсныҟа сахьзымцаз иснаҭаз ахьаа ала аҩныҟа схынҳәит. Амала аҭыԥҳацәа рцара иазку ажәабжьгьы абомба еиԥш ианытҟәацуагьы сыздыруамызт азыҳәан, иаразнак слықәиан сыцәеит. Ахәылбыҽхеиԥш аҭел абжьы геит. Иасуаз Еркут иакәын. Сара дсацәажәарц иҭахызаарын. Ателефонахь саннеи, «Беқьир, Аишьегьиуль дабаҟоу?» ҳәа дсазҵааит. «Сыздыруам макьана аҩны сдәылымҵӡац, ҳаибамбаӡац» сҳәеит, аха иара: «Аԥсныҟа дцазаап, убаҩқәа ԥысыҵәҵәоит аклуб ахь уааи!» аниҳәа. «Абыржәы ҳаблит!» ҳәа аасгәахәит. Саб дааины «иҟалеи?» ҳәа дансазҵаагьы «Аишьегьиульраа ибналаны Аԥсныҟа ицазаап!» ҳәаны, ишыздыруаз схы-сҿы ианимбааит ҳәа иаразнак аҩны снадәылҵит. Уаҳа сабацоз? сышиашаз аклуб ахь снеит. Еркут, дара дсызгәамҵны дыҟан, аха «акы шысзымдыруаз» ҳәа сызхара сқәит. Ианаҭаххалаак амц аҳәашьа сҽақәсыршәон. «Ахаан амцҳәара бзиа избом» ҳәа амц зҳәоз среиԥшӡамызт. Амала зегь раасҭа исцәымӷу даҽа шьуокы рымшала амц аҳәара акәын. Аҭыԥҳацәа Аԥсныҟа ишцашаз здыруан ҳәа гәыбӷан ахьсырҭоз хьаас исымаӡамызт. Урҭ сара срыцхрааргьы-сырмыцхрааргьы усгьы Аԥсныҟа ицараны иҟан, раанкылара аӡәгьы илшаӡомызт. Амала хаҭала рцара саҿагылаҩын, избанзар аибашьцәа ракәын реиҳа иаҭахыз, аҭыԥҳацәа ирылшарыз, баша уадаҩрас ироуеит, ҳәа схәыцуан. Арахь апресса аҟны дара рыӡбахә ада ҳәатәы ыҟаӡамызт. Аԥсуааи ақырҭқәеи реибашьра акәымкәа, ԥшьҩык аҭыԥҳацәа ргәымшәара акәын зегьы злацәажәоз. Агазеҭқәа зегьы рҿы: «Аибашьрахь ибналан ицаз аҭыԥҳацәа,» «Ҳаиԥкақәа ахацәа ирзынҳажьит» ҳәа уырҭ ирызкыз ажәақәа анын, арҭ ажәақәа ауаа реиԥш саргьы сгәы иахәомызт, аҭыԥҳацәа рхаҭақәагьы Ҭырқәтәылатәи ҳауаажәлар, Аԥсныҟа ирымоу азҿлымҳара дара
ишырҭахыу иахьыҟамыз амшала ргәы ԥжәаны иҟан азы, ражәақәа иазхәыцӡомызт. Аиашазы аҳәса рыҩныҵҟа ифырԥҳәысыз аӡә дыҟазар уигьы Биргьиуль Чуаз-ԥҳа лакәын, уи аӡәгьы иамҳәаӡакәа, лыбжьы мыргаӡакәа Аԥсны дцахьан. Хымԥада аҭыԥҳацәагьы Биргьиуль леиԥш ргәы ҭыӷьӷьа, Аԥсны азы иқәԥарц азыҳәан ауп амҩа изықәлаз, аха апресса аҟны рцара ҽакалагьы иананылоз ыҟан. Зеилиҳа, «ҳаиԥкақәа ахацәа ирзынҳажьит» ҳәа ажурналистцәа иахьралҳәаз сазгәамҵзаргьы, уи ажәа ԥыҭҩык Аԥсныҟа ишхьанарԥшызгьы зӡом.
Аҭыԥҳацәа Аԥсныҟа рцара, сара сшазымхәыцуаз аҟара ҳаусқәа ирыхәеит. Аԥсныжәларгьы, ахақәиҭра еибашьцәагьы, аҭыԥҳацәа гәырӷьарала ирԥылеит. Аҭыԥҳацәа араҟа аамҭа ишахәҭаз ала ирхыргеит. «Шәымцан шьҭахьҟа» ҳәа рарҳәон зегьы. Зафер Аргәын, инапы ааԥҟаны аҭӡамц аҟны ишьа ала: «Бзиа шәаҳбоит» ҳәа ишаниҵаз, кыр аамҭа ашьҭахь Аишьегьиул исзеиҭалҳәон.
Аҭыԥҳацәа Аԥсныҟа ианца жәамш раҟара ашьҭахь, ҳаибашьыҩцәа Шамил ицны аблокада иҭакыз Тҟәарчалҟа аверталиотала ицеит. Шамил игәыԥи, амрагыларатәи ҳаибашьцәеи Џьгьарда, Ӷәада уҳәа егьырҭ ақыҭақәа ршәарҭадаразы аоперациақәа мҩаԥыргалон. Сара сгәы кылызҵәаз ажәабжьгьы усҟан ауп иансаҳа, Ҭырқәтәылатәи аԥсуа еибашьцәа Ӷәада ақыҭа аҟнытә Цхьынҵҟар ақыҭахь «Аллаҳуекбер» ҳәа рыбжьы рго амҩа ишықәыз, иалаханы иҟаз ақырҭуа қәулаҩцәа рхымца, Ведати, Оқани, сҩыза гәакьа Баҳадыри ираахазаап. Кәаӡба Ведаҭ ихы иахьаахаз азы уаҟаҵәҟьа иԥсы ааихыҵзаап. Оқан, ишьапы иақәшәаны иҟан, иԥсҭазаара ашәарҭара иҭагылаӡамызт, аха ахы 5.45 зырҳәоз акәын азы иахьалалаз иаангыломызт уи амшала ишьапы аҭагылазаашьа бааԥсын. Баҳадыр иакәзар,
ҩ-хык иқәшәаны ӷәӷәала дыҟан. Агәыԥ верталиотла Гәдоуҭаҟа ианаарга, Оқани Баҳадыри ахәшәтәырҭахь инаргеит. Ведат изгьы Аԥсыжра еиҿкаан. Уажәы Ефкан иҟны иҟалаз, ирыхьыз ахьырдыруаз азы, уаҳа аӡәгьы дыдмырцәажәакәа, ауасиаҭ аҿы ишазгәаҭаз еиԥш Ведаҭ Гәдоуҭа анышә дамардеит. Сара Ведаҭ уи аҟара сизааигәаӡамызт, аха дахьынӡаздыруаз ала Анцәа дхазҵоз, адин бзиа избоз, ҭынч иҟаз арԥыс заманак иакәын, амцхә дцәажәо дубаӡомызт, бзиа избоз аӡә иакәын. Ведаҭ сашьа Аиааира мҩаҿы, уи ҳаԥылаанӡа ҳамацара ҳаанижьуан. Ведаҭ данҭаха аамышьҭахь иара изкны иҩыз ажәеинраалақәа уи дзеиԥшраз ибзианы иаанарԥшуан.
Кавказ ашьхақәа рыҷкәын ԥагьа
Сгәаҵатәи абылра
Сабрегь ҩажь
Сыԥшқа сара…
Ахақәиҭразы
Иуаахазаап ахы,
Ашьхақәа ршьауардын.
Аԥсра иухыԥраауа
Инықәтәазаап игәы ақәҵаҟны.
Нас,
Ахымца абжьы, улымҳа аҟны агарашәа.
Аԥсра агәышԥы инықәҵаны ухы,
Ашьшьыҳәа инхыуҩазаап ублақәа.
Ахақәиҭра абзиабарала
Наунагӡа…
Ушьа ԥхаӡа ианлеиуаз
Адгьыл ҵәыуозаарын…
Ҳара,
Ашәак ҳзымҩит ухьӡала.
Ҳалаӷырӡқәа ҳарцәыԥхашьеит.
Ҳгәы иадҳарҷаблеит угәхьаагара,
Ҳхьаа хәыц-хәыцны
Иадаҳҵеит ҳаԥсыԥ.
Уаҳхамышҭӡеит уара абрагь ҩажь
Сыбла агәы уара, уаҳхамышҭит…
Иудыруеит Кәаӡба Ведаҭ
Зегьы бзиа иаҳбоит
Кавказтәи ҳашьхақәа,
Абзиабаратә ашәақәа иҳаҵашьыцуа аҟынӡа…
Аҵх еиҩаҳшоит, хьаада
Шьуокы ашамҭазы
Шьуокы амра ҭашәамҭазы.
Ахьчаразы ҳгылоуп ҳхақәиҭра.
Нас,
Адунеи ашәҭқәа зегьы
Ирызныжьны ауаа,
Адәыкрын мацара
Ақәаҳӡахуеит ҳаԥсы маҭәа.
Еиҭах иааит, абҵарамза 30.
Ухылԥарч, уҟама, насгьы ҳара,
Уара уааҳгәалашәеит…
Аԥсра ацас азы
Ҳаԥхыӡқәа рҿы угәыдаҳкылеит.
Раԥхьаӡа абри абҵара 30 рзы,
Ашьауардынеиԥш уԥшрақәа рзы,
Иахәҭаз ахьаҳзымҩыз азы,
Ҳҵәыуеит
Ҳхьаақәа рыла.
Аԥсра аҷкәын ԥагьа.
Ҳгәы аиаҭым акәны, уаҳхамышҭӡеит.
Уагьаҳхашҭӡом…
Кәаӡба Ведаҭ, Ҭырқәтәылантәи инеиз рыҩныҵҟа иҭахаз аҩбатәи ҳҩыза иакәын. Адиаспораҿы уи иҭахарагьы даара ахьаа цәырнагеит. Иҭаацәа ахьынхоз Инегьиолтәи рыҩныҟа ауаа хыҵны ирызнеиуан. Ҳаргьы ҳрыдышшыларц ҳрызнеит. Иан рыцҳа илызхаҵомызт лыҷкәын иҭахара, «сыла иамбакәа ихасҵом!» ҳәа арҵәаа ҳәа дыҳәҳәон ан гәышьа. Дыԥсаанӡагьы илызхаҵомызт ушьҭа лыҷкәын иҭахара. Сара сыҩныҵҟатәи ахьаа, абри ахҭыс еиҳагьы иеизнарҳаит, иҟасҵо акгьы сгәы иақәшәомызт. Аԥсныҟа ацара схы иҭагьежьуа иҭан. Ведаҭ иҭахара аамышьҭахьгьы «уажәы иҭахараны иҟада?» ҳәа ишәаԥырҳаԥуа иазԥшын. Абри ҳауаажәлар ԥыҭҩык арҿыхаразыма? Абас схәыцуан сара, Ҭырқәтәыла ссасушәа схы сыԥхьаӡон, арахь сатәӡамызт, иаарласны Аԥсныҟа схынҳәыр акәын, амала раԥхьаӡа аԥара сыԥшаар аҭахын азы Метин Ашәба иҟны аусура сналагеит.
Баҳадыри Оқани ҩымчыбжь ахәшәтәырҭаҿы инхеит. Аҭыԥҳацәа, урҭгьы, егьырҭ ахәцәагьы ирхылаԥшуан. Баҳадыр «абааԥсы Ҭырқәтәылаҟа шәымхынҳәын!» ҳәа дааҟәымҵӡакәа Аишьегьиул длылабжьозаарын. Ицараны иҟоуп ҳәа инырызшәа. Ахәшәтәырҭаҿы дышьҭанаҵы Аишьегьиули иареи даараӡа иеиҩызцәахахьан азы Аишьегьиул лымшынҵа аҟны данырхәыз аамҭазтәи игәаанагарақәагьы аниҵахьан.
Сахьшьагәакьа Аишьегьиул бахь,
Сара аҩыра сцәыуадаҩуп, аԥхьара акәзар абзиабара аҟара исзымариоуп. Ааи! Сахьшьа, аҭоурых абри аамҭа цәыршәага аҟны, ҳаԥсадгьыл аӷа хәымга дақәланы даныҟоу, сара знапы ашьа ахьтатоу партизанк иаҳасаб ала, абзиабара закәыз схашҭу, исхамшҭу сыздыруам. Амала сгәырӷьаҵәа сыҟоуп. Аԥсраҟынгьы, ахәра аҟынгьы, ахьаа аҟынгьы сгырӷьаҵәа сыҟоуп.
Сыԥсадгьыл аҟны санырхәы аамҭазгьы, аӡы санылаиазгьы, сгәы анхьаауазгьы, сыԥсы гәырӷьон. Уи аамҭазы Ҳамзатов дуӡӡа иажәеинраала аасгәалашәеит. Саргьы сыдгьыл сқәиан, сыԥсуа-сынхауа сзымдыруа, ахысбыжьқәа рыбжьара аҳәҳәабжьқәа срылан. Ԥсышәала, схатәы бызшәала, сара сыдгьыл аҟны, сыԥсы еибакуан, сыӷәӷәан, сыхәны сыҟазаргьы. Сгәырӷьон…
Абаӷба Баҳадыр.
Аҵыхәтәаны ҳахәдацәа инамҵасит
АГӘЫРӶЬАРА.
Иҳацрыҵуам ҳара
Аԥсра ҟаларгьы,
Ашәақәа еицаҳҳәоит
Аиааира иазкны
Ҳаԥсадгьыл аҟны.
Аҭыԥҳацәа Аԥсныҟа ианца мчыбжьык аҟара анахыҵ аамышьҭахь, Еркутгьы иаҳәшьа длышьҭаланы амҩа дықәлеит. Уи аламҭалазы, дысмыргәамҵааит ҳәа иааигәара снеиуамызт. Еркут Аԥсны дук даанымхакәа дхынҳәит. Аха Аишьегьиул дицӡамызт. Иҽрыцәгьаны, ларгьы дырԥхашаны диманы дааргьы ҟалон. Аха уи ихы иаҭәеимшьаӡеит. Еркут, абас аамысҭашәала ихы ахьымҩаԥигаз даараӡа сгәы иахәеит, аҭыԥҳацәа рҭагылазаашьа баны, сара сҩызцәагьы дырҭааны, рысаламқәагьы иманы дысзааит. Абас ала ҳабжьара иҟаз ахьшәашәарагьы иаҳхашҭуа ҳналагеит.
Ведаҭ иҭахара ажәабжь анҳаҳа аамышьҭахь, Алии сареи ҳлатәан ҳаицәажәеит. Аиаша сҳәозар, иара дсацәажәеит. Уаҳа ишизымчҳауа, дымцар шамуа сзеиҭеиҳәон. Ҳҩыџьагьы ҳшзеицымцоз здыргәышьон азы еиҭах сара аешьара ҟаҵаны Али амҩа дқәысҵар акәын. Ушьҭа ҳахьашьцылаз азы иаразнак аусқәа аанаҳагӡеит. Шьыжьык, уаанӡа ишыҟаҳҵахьаз еиԥш Ефкан иҟынтә иаҳзынхаз арҭмаҟ аԥенџьыр аҟынтәи адәахьы ианҳаршә аамышьҭахь аусурахь ҳцозшәа аҩны ҳаҩдәылҵит. Али, уаҳа аӡәгьы иамҳәаӡакәа автобус длақәтәан иҿынеихан дцеит. Саргьы сыблақәа ҭраа сишьҭаԥшуа саанхеит сашьа ишьҭахь…
Акаҳуажәырҭаҿы сахьтәаз исымԥыхьашәаз қьаадк аҿы шәҟәык ҩны Баҳадыр иизигарц азы Али исҭахьан. Баҳадыр ари ашәҟәы ахәшәтәырҭаҿы Аишьегьиул даирԥхьазаап. Ари ашәҟәгьы, егьырҭ изҩыз ашәҟәқәагьы, Баҳадыр данҭаха ашьҭахь имаҭәақәа ахьыҟаз иааргәылхны 16 шықәса раахыс иҵәахны исымоуп. Арҭ ашәҟәқәа рҿы Аԥсны азы ҳзызхәыцуаз зегьы аарԥшуп ҳәа сгәы иаанагоит.
Баҳадыр сашьа!
Раԥхьаӡа сшәыдышшылар сҭахуп, ихәугьы амашәыр алԥха шәымазааит. Ушԥаҟоу? Еркут сашьаду ушыбзиоу сзеиҭеиҳәеит, аха зегь дарароуп шьцылароуп ҳәа сҵаауеит. Еркут зегьы иҳәеит, аха иҟои? Аҵыхәтәантәи аҭагылазаашьа зеиԥшрои? Тҟәарчал аганахь шәышцаз ансаҳа сахьшәыцмыз азы сышԥахьаауаз, шәааигәа сыҟазар шԥасҭахыз, аха иамуит свиза шызгазгьы амҩа сзықәымлеит.
Араҟа аусурақәа ашьшьыҳәа ицоит, ҳаҩнаҭаҿы акәзар, Аԥсны аӡбахә аныҳәамҳәо аамҭак ыҟаӡам, аха уахь ҳцап анаҳҳәалаак зегьы хылагәыла иааҳәуеит, ируам, Ҭырқәтәыла саныҟоу Аԥсны азхьаара, Аԥсны саныҟоу арахь инҳажьыз рызхьаара сыбӷа ԥнаҵәоит. Ҳазшаз абри аҩыза ҳҭазыргылаз изқәымгәыӷуа рхы иҭаирԥааит. Ауаа акалашәа иҟоуп. Уаантәи сааижьҭеи зегьы шаҟа сырцәыхарахаз гәасҭеит. Урҭ срылагылоушәа сырбоит, аха, схы-сгәы ахшәаны сыҟоуп. Ласы-лассы «Беқьир ара иуусузеи? Уеилагоума?» ҳәа схы сазҵаауеит. Ишԥа ԥшӡаз Аԥсны исхызгаз ҩажәамш, ҿаҵак 40-ҩык еицеиҩаҳшон, ҭаҭынк ҳаицахон, каканк иаҟараз аҵәа, ҳаз-зегьы иҳазхон. Ишԥа бзиаз ҳаихӡыӡаара. Абарҭ зегьы изыԥсаз, абыржәы сызҭагыло аҟьамсаррҭахь санаа иҵегьы еилыскаагәышьеит. Ахәылбыҽхатәи ҳашәақәа, ажәыларахь ҳанцозтәи ҳгәыхыҭхыҭра, ишԥагәхьаазгои? «Ус анакәха арахь узымаауеи?» ҳәа уҵаар алшоит. Даара агхақәа ҟаҳҵеит. Раԥхьа Али днеин дхынҳәит, нас ҳаисуа, ҳаиқәԥауа ҳаицнеит. Ефқан данҭаха ашьҭахьгьы еиҭах ҳхынҳәыр акәхеит, усгьы иагьҳахәҭан. Нас сара еиҭа снеирц амҩа сықәлеит, аха саб атәыла нирыбга саангылар акәхеит. Уажәы Али днеиуеит. Абри иухоумаршҭын Баҳадыр, хара сыҟазаргьы гәык ала сшәыцуп. Аҩыза аамҭацәгьаҿы деилукаауеит ҳәа саумҳәахьази, уажәы уара аамҭа цәгьа уанҭагылоу уааигәара сзыҟамлеит. Суҳәоит, саҭоумҵан, аҭагылазаашьа шсоуз еиԥш сшәызнеиуеит. Амала сара уахь имнеиуа, мамзаргьы ицаны иааны, баша иалаҽырбо игәароу ауаа среиԥшу џьумшьан, арҭ иеиқәысԥхьаӡаз ауадаҩрақәагьы ҿыҵгаӡам анеира зҭахыҵәҟьоу изы, арҭқәа реиқәыԥхьаӡарагьы аҭахӡамызт аиашазы, аха уара «дзымаауазаргьы ма шәҟәык ҳзиҩааит!» ахьуҳәаз азыноуп абарҭқәа зузеиҭасҳәо. Уаҳа изҩыша акагьы сгәалашәом, аҩызцәа зегьы асалам сызрыҭ. Ушьапы уқәгылазар Ерҳангьы дсызгәыдкыла.
Ҳаԥсы злаҭоу ахақәиҭра мцала ицаҳәцаҳәуа угәыдыскылоит сашьа.
Лассы ҳаибабап ҳәа сгәыӷуеит.
(Аҵәыуара сышԥарҭынчуаз, аха абыржәыҵәҟьа сызҵәуом.)
Ерҳан қәрала дсеиҳабын, аха агәыԥ аҿы зегь раасҭа исзааигәақәаз дрыуаӡәкын. Дубыхын, ахырҵәара аамышьҭахь аубыхқәа егьырҭ риешьара жәларқәа ирыланхон, рбызшәа акәзаргьы ирцәыӡхьан. Ерҳан, иҩызцәа реиԥш Аԥсныҟа дандәықәла, уи иабдугьы егьырҭ аҭаацәарақәа реиԥш дақәшаҳаҭымхеит. Аха Ерҳан иабду дизымӡырҩыкәа Аԥсныҟа ддәықәлеит, амала мызқәак раамышьҭахь аиҿахысра аамҭала ианаанкылаха, иабду дақәыршаҳаҭны еиҭах даарц азы Ҭырқәтәылаҟа дхынҳәит. Амала иацәажәашьа дақәшәомызт. Мышкызны, иабду дааидгылан «Даду! Уара уаб уанхәыҷыз дылҽыжәланы Чанаккалеҟа (Дарданел) данца уаҳа дзыхнымҳәӡеит. Уара абыда унхеит, иахьа 90 шықәса шухыҵуагьы аибашьра атәы ануаҳалак уаб дугәалашәоит, алаӷырӡ изкауҭәоит. Уажәы Аԥсныгьы аибашьра ыҟоуп. Уатәи ахәыҷқәагьы уара уеиԥш абыда инхар уҭахума?» ҳәа диазҵааит. Иабду «Исҭахҭӡам» аниҳәоз, илаӷырӡқәагьы алеира иалагахьан. «Ус анакәха, унапы сыҭ, уҳақгьы уазыразханы амҩа сықәҵа, саԥхьа умгылан ушьҭа!» ҳәаны иабду днақәыршаҳаҭны амҩа дықәлеит.
Ԥхынҷкәын 14 рзы ҳгәы ҭызблааз жәабжь гәыҭшьаагак ҳаҳаит. Ақырҭқәа 80-ҩык раҟара ауаа зҭатәаз ҳверталиот иеихсны икарыжьзаарын Тҟәарчал ақалақь иалыргоз ахәыҷқәеи, аҳәсеи рыла иҭәыз ари аверталиот ианкаҳа иҭатәаз зегьы илҭаблы ицеит. Арыцҳашьара ҳәа акагьы ззымдыруаз, ахәыҷқәаҵәҟьа гыгшәыграла ирызынҟәон. Баҳадыр ахәшәтәырҭаҿы дахьышьҭаз игәы еиҟәжәон, дхьаауан. Саргьы Ҭырқәтәыла убасҵәҟьа сшыҟаз, Баҳадыр иҟынтә шәҟәык соуит. Иаразнак сыԥсыԥ сыхәда инкылахо сшыҟаз снаԥхьеит.
Гәдоуҭатәи ахәшәтәырҭа.
Сашьа гәакьа Беқьир.
Абас ауп сашьа, ҳақәԥара ишцац ицоит. Аха аҵыхәтәантәи ажәабжь еиқәаҵәа усгьы иуаҳахьеит 80-ҩык ауаа, ахәыҷқәа рхәыҷра иахьымӡакәа, иҭарблит иҵәаа-ҵәаауа. Ирыцҳарымшьаӡеит ҳхәыҷқәа, урҭ ацәыбзахылҵқәа, арҭ ихәыҷқәоуп ҳәа ирзымхәыцӡеит. Урҭ, рқьышә хәыҷқәа рыла Аԥсны аӡыхьқәа изаҿыхәаӡом ушьҭа, ираҳаӡом иаҳҳәараны иҟоу аиааира ашәақәа. Амца рхысааиҭ, абзиабара ҳхадыршҭит, ршьа ҳдыржәырц рҭахуп арҭ афашистцәа, урҭ ргәқәа ашәыргәындара ҭагьежьуеит… Ҳхәыҷқәаҵәҟьа ирыцәшәеит арҭ абгассақәа, иацәшәоит ҳажәлар рҭоурых. Аҳаҳаи! Фашизм, ударакәац ыҵхны ушьа ҳажәуеит, ижәны иаҳҿаҳхуеит, ҳаӷра ҭаҳарцәаанӡа…
Офф! Сашьа, сҭәуп бааԥсыла. Тҟәарчал амла иамгааит ҳәа иалыргоз ауаа зегьы ҭадырхеит. Зегьы ҭаблит, иузеилымдыраауа рҟынӡа.
Ушәҟәы соуит сашьа. Даараӡа ибзианы уеилыскаауеит, уҭагылазаашьагьы здыруеит. Уара узусҭоу еилыскааратәы ҳаицын, уахьеилыскаашаз аҭыԥқәа рҿгьы ҳаицыҟан. Ухы арқьиара зынӡа иаҭахӡам. Узусҭоу ибзианы издыруеит. Ҳара амла, ахьҭа ҳаицакит. Ӡыда, ҭаҭында ҳаицынхеит. Иҳамаз ахәыҷӡа иеицеиҩаҳшеит. Зхы мацара иазхәыцқәазгьы ҳамбеи? Абарҭқәа зегьы раамышьҭахь сара ушԥеилысымкаари?
Сҩыза бзиа, сашьа, уара уаҳхашҭуама? Акымзарак хьаас иҟоумҵан. Сара, уахьыҟазаалак ужәлар рмаҵура ушаҿу ибзиаӡаны издыруеит.
Саргьы хьаас сҟоумҵан, сыцәгьам. Ус ҩ-хык сканажьыр зуазма? Реиҳагьы сыӷәӷәоуп. Ҳаԥсадгьыл ахы иақәиҭхаанӡа ҳақәԥара хьаҵрада инаҳагӡоит.
Наалеҭ рықәзааит! Абри аверталиот дара аимпериалистцәеи урҭ рмаҵуарцәеи рҿы икарыжьындаз, алаапкқәа реиԥш уажәраанӡа адунеи аадырҳәхьазаарын. Аха, ҳаргьы ҳаангылаӡом, аимпериалистцәеи урҭ ирмаҵуару афашизми ыҟанаҵы ҳрабашуьеит.
Салам умазааит Ҳаԥсадгьыл аҟнытә сашьа гәакьа!
Салам рымазааит ҳауацәа, ҳҩызцәа…
Абаӷба Баҳадыр.
(Ашәҟәы сызҩы)
Баҳадыри, Аишьегьиули хаз-хазы ашәҟәқәа ҩны исзаарҭихьан. Аишьегьиули сареи ҳаныхәҷқәаз аахыс маӡа ҳабжьамкәа ҳаицеизҳахьан, аха ус
иышҟоугьы раԥхьа Баҳадыр ишәҟәы саԥхьеит. Иџьашьатәӡами?
Аишьегьиул.
Иџьашьатәуп, иахьанӡа ашәҟы узысымҩӡац. Ашәҟәы узыҩра сышԥалагари? Ааигәа Баҳадыр изуҩыз ашәҟәы саԥхьеит. Иара иоуп исазҳәаз, бара бысзаԥхьа ҳәа. Сшалгазгьы сызгәамҭаӡеит. Иара уи аҽны Ҭырқәтәылаҟа ҳхынҳәырц иҳаӡбахьан. Саргьы ушьҭа ҳхынҳәыр реиҳа иеиӷьуп ҳәа исыԥхьаӡоит. Еиҳараӡакгьы абри икарыжьыз аверталиот аӡбахә ҳажәлар ибзиаӡаны ирыларҵәатәуп. Уи ҳара иҳазкашәоит. Баҳадыр уи иазкны иузиҩит. Амала ҳарҭ абра ҳшыҟоугьы аҭоубыҭқәа ҳархагылаанӡа изакәу ҳзеилымкааӡеит. Амца уаблырц азы амца уалагылазароума?
Уи аҽны Баҳадыр сааҭла ашәҟәы узиҩырц даҿын. Иудыруоу сыздыруам аха кырӡа бзиа уибоит. Иара убас ҳаргьы. Раԥхьаӡа, даныцәазгьы дцәажәон «шәымцан, шәымцан» ҳәа, иааигәара снеицыԥхьаӡа «Аишьегьиул сахьшьа ҳхала ҳааншәмыжьын!» ҳәа сеиҳәалон. Уажәы ҳхынҳәра иаршьцылара ҳаҿуп. Оқан ааигәа сыхәмаруашәа ианиасҳәа ишьапы ахьаа аӷралеит, ацәҳара далагеит. Амала уигьы ашьшьыҳәа дашьцыло далагеит ҳәа сыҟоуп. Раԥхьатәи аамҭақәа дысзыӡырҩуамызт. «Шәаазар шәусқәа нашәыгӡа, ибжатәны иааныжьны шәышԥацо» иҳәон.
Баҳадыр ҩымш раҟара ҵуеит ахәшәтәырҭантәи дылырҩааит. Уажәы асасааирҭаҿы дыҟоуп. Оқан иакәзар макьана дылрымҩааӡац азыҳәан игәы ԥжәо дышьҭоуп.
Ахәыҷқәагьы араҟа иҟаӡам, Афон иҟоуп. Ажәылара ицар ҟалап, мышқәак раахыс уа иԥшуп.
Раԥхьатәи амш Биргиули Рамазани ҳарыцны ҳарҭааит, ишҳаигәырӷьаз убандаз.
Уи аҽны ушәҟәы санаԥхьа, уа аҟазаарагьы шаҟа иуадаҩыз сгәаҿы иеилыскааит. Зегьы ааныжьны ахынҳәра шаҟа иуадаҩузеи. Шәара шәааныжьны ҳшааз иеиԥшуп. Шаҟа мшы ҵуеи агәаҭеира ҳаҿуп. Иарбан ииашоу? Баҳадыр ивараҿы аҵәуара… Сгәа-нала сҵәуо сызбаз иара заҵәык иоуп.
Ушьҭа аҷкәынцәагьы агәабзиара роут. Раԥхьа ҳанааз аамҭазы иҟаҳҵарц иаҳҭахыз даараӡа ирацәан. Амала излазбо ала иаҳҭаху зегьы ҳзыҟаҵаӡом, араҟа исфо аҿаҵаҵәҟьа схы ахызбаауа салагеит. Нас зегьы акы рҳәоит, ҳхынҳәреи, ҳаангылареи иазкны аҳәоуеиқәшәара дунеихаан ҟалашьа амам. Ганкахьала, араҟа ак рыхьыр сышԥахынҳәуеи ҳәа схәыцуеит, аха акымзарак ҳзыҟамҵаӡакәа баша ҳахьтәоу сеиланагоит. Уадаҩрак ҟамлар ашықәс ҿыц аамышьҭахь уахь анеира сгәы иҭоуп, егьырҭ аҭыԥҳацәа иҟарҵаша сыздыруам. Ерџьументгьы уаанӡа ара дҟалап ҳәа сгәыӷуеит. Арахь исзыԥшуп, ашәҟәы хсыркәшароуп. Зегьы салам сызрыҭ, Илқьиу, Нураи, ҳара ҳтәқәа… Изҩыша маҷымзаарын, абзиаразы, абзиаразы Беқьир.
Иаарласны аиааира ала ҳаиқәшәааит.
Аишьегьиул.
Аҭыԥҳацәа, Аишьегьиул ишылҳәаз еиԥш, ашықәс ҿыц аамышьҭахь Ҭырқәтәылаҟа ихынҳәит. Шықәсқәак раамышьҭахь, аҭыԥҳацәа Аԥсныҟа рцара, Ефқани Баҳадыри рҭахара аамышьҭахь, сыԥсҭазаараҿы зегь раасҭа иснырыз хҭысны ишыҟалаз гәасҭеит. Урҭ ирыхҭысқәази, ҳара иҳахҭысқәаз еиԥшын. Ус анакәха урҭ зегьы раасҭа сара иеилыскаар акәын. Аха исзеилымказаап. Еиҳаракгьы Аишьегьиул сахьлызгәамҵыз кырӡа ахьаа сызцәырнагеит.
Сахьхәит… Урҭ ргәы иҭагьежьуаз аԥсадгьыл абзиабара, сара сгәы иҭаз ахаҭаԥсаҭа акәын. Амала Аԥсныҟа ианцалаак ирԥеиԥшызгьы здыруан, уи аҟныгьы сара сиашахеит. Лара Аишьегьиул лышәҟәгьы уи арҵабыргуан. Зегь дарароуп урҭ Аԥсныҟа ибналаны рцара, аамҭа цацԥхьаӡа сеигәырӷьон, аӡәгьы ирасымҳәозаргьы.
Ари аламҭалазы аклуб ахь сныҟәалон, аизарақәа сыҽрыласырхәуан. Зныкгьы Акризис комитет аҟны ажәалагалак ҟасҵеит, ажәа аарымхны, «Ҭырқәтәыла 500.000-ҩык аԥсуаа, 5 миллионҩыуаакгьы Кавказаа (Ачерқьесцәа) ҳаҟоуп ҳҳәоит. Ҳарҭ аԥсуаа зегьы раԥхьаӡа аҭакԥхықәра зду ҳауп. Ус анакәха, ҳаззегьы ашәахтә ҳшәошәа ессымза долларк долларк ҳшәар, мызкы 500.000 доллар еидаҳкылоит. Шәааи, абри аҩыза аус напаҳаркып» сҳәеит. Аха сгәаанагара аӡәгьы дадымгылеит. «Ус иалҵуам, иуадаҩхоит» рҳәеит. Амала аԥсуа бизнесменк дҩагыланы «Ҳара Ҭырқәтәыла 100-ҩык ибеио аԥсуаа ҳзымԥшааӡои? Убарҭ рыцыԥхьаӡа 10.000 доллар рымаҳхыр мачхәума?» аниҳәа, зегьы иаразнак инақәшаҳаҭхеит. Сахьырзеилымкааз даараӡа сгәы иалсит. Сара аибашьра ахьаа, ҳажәлары зегьы ирыларҵәаны урҭ зегьы иеизаҳгаша ацхыраара иаласырхәыр сҭахын. Ари аибашьра, ҳажәлар иреибашьран. Ибеиаз 100-ҩык аԥсуаа мацара ракәӡамызт ахьаа зхьааз. Ажәак ала, акомитет абеиацәа мацара иахьрықәгәыӷыз амшала даараӡа сырцәыхьшәашәеит. Хымԥада аԥарагьы ҳҭахын, абеиацәагьы, уи ада аиааира уадаҩхон. Аха ҳара зегь раасҭа иаҳҭахыз, ҳажәлар рымчи, рылшареи ракәын.Ҭырқәтәыла инхоз ачерқьесцәа Аԥсны ицоз аибашьра аганахьала рыхдырра ашьҭыхра аус адаҳулар, жәлала, бызшәала, культурала, ажәак ала зегь рыла ҳазлахәу ҳажәлар, рнырҵәара, ршьра ишаҿу, амацәаз иҭакны
ишрымоу, ишахәҭоу ажәлар иҳазраҳәар, зегьы ршьапы рықәыргылара ҳалшон. Абар мышқәак раԥхьа верталиотк азна ауаа аҿҿаҳәа ибылны иқәырҵахьан. Саргьы араҟа аизарақәа рҿы стәан, аиашазы схы сцәымӷны сыҟан азы аизара ааныжьны сдәылҵит, Месути Бешири Акалцбақәеи, Гындиа Емини, Патрони, нас зыхьӡқәа сгәаламшәо аҩызцәа рацәаны исыцдәылҵит. Арҭ аҩызцәа рхы рыԥсы ақәҵаны Аԥсны амаҵуразы иқәԥон азы урҭ рааигәра сгәы схашҭуан. Аха сҭыԥ араҟа акәӡамызт Аԥсныҟа санцаша аамҭа сазыԥшын.
Есымша сылахь еиқәны аусурахь сцаны саауан. Мышкы Седат дааит. Аԥсныҟа дцозаарын. Седат, Ефқан рыцҳа иан лқыҭа деиуан д-Бесленеиын. Ефкани иареи кырӡа иеизааигәацәан. Амҩа дықәлаанӡа, Сҭампыл ҳаиқәшәеит. Ашықәс Ҿыц аламҭалазы акәын. Зегьы Аԥсныҟа ацара иаҿын сара уаҳа сзеиҭаҵӡомызт. Седат ашәҟәқәа исҭарц азыҳәан ауп сызизцаз. Ауха иҩызак иҿы ҳаанхеит. Седат датеистын, дмарксистын, иҩызцәагьы убас, уи ауха коммунизм, марксизм, ҳәа абадақь асра иналагеит, аха сара алекциа сазыӡырҩыртә сыҟаӡамызт. Седат иаҳаҭыр акәымзар сырԥырҵынгьы сцон. Уи ауха урҭ рызхара ижәны ареволиуциақәа ҟарҵеит. Аҳәынҭқаррақәа аԥырҵеит, иқәыргеит… Сара сакәзар, Аԥсныҟа ицараны иҟаз Седат сиҵашьыцуа стәан. Седати сареи ҳаибазырдырызгьы Ефқан рыцҳа иакәын. Зегь рыла ҳаиқәымшәозаргьы, ҳазлеиԥшқәаз маҷӡамызт. Адырҩаҽны Баҳадыр уаанӡа изызҩыз ашәҟәи, иара ашәҟәы анысзааиҭиы ашьҭахь иҟасҵаз аҭаки инаганы Седат исҭеит.
Актәи ашәҟәы.
Адунеи зегьы раасҭа иҳараку ашьха сыхәнаргьы Риҵа акәша-мыкәша иҟоу аҳауа агьама сзыԥшаауам. Зегь раасҭа иԥшӡоуп ҳәа ирԥхьаӡо аҭыԥ аҿы снеиргьы Аҟәатәи аԥшаҳәа гәхьаазгоит. Сара сзы зегь раасҭа иҳараку Аԥснытәи ашьхақәа роуп, зегьраасҭа иԥшӡоу аҭыԥгьы Аԥсынроуп. Амала 24 шықәса акәым, 130 шықәса акәым, зқьышықәсақәа раахыс чымазарак еиԥш иҳацуп уи агәхьаагара.. Аамҭа сара исызнауз акаҳԥра, ааигәа, 3-4 шықәса рашьҭахь ауп ианеилыскаа. Амала зқьы шықәсала исыӷроу агәхьаагара акалашәа гәырӷьаракгьы снаҭоит. Аамҭа, агәхьаагара саршьцылазшәа сыҟоуп. Абри агәхьаагара иснаҭо ахьаа сахьазымхәыцуа амшала смазохистхама? Мамзар шәарҭ Аԥсны иҟоу ари аҩыза агәхьаагара ахьшәымам азы сшәеигәырӷьоит ҳәа ссадистзар? Исыздыруам. Сыӡны сыҟоуп, иҟам аӡәы сиҩызоуп. Уара ублақәа санырҭаԥшуа убламца иахылҵуаз алашара еиԥш, сахаҭа алашара схылҵуам, исхылҵыр, Аԥсны зегьы икеикеиуа исмырлашоз.
Сҩызцәа рыԥхӡыфҩыҵәҟьа гәхьааганы сыҟоуп, Аԥснытәи ашьхақәа рҳауа цқьа еиԥш. Аҳауа уаҟәыҵ аҳәынҵәа гәхьаазгеит, Аԥснытәи аҳәынҵәа… Абри сыгәхьаагара сцәыӡыр исыԥсыхәои? Сҭынчхап ҳәа сыҟоуп. Амала уи аҩыза аҭынчра сышԥацәшәо.
Баҳадыр сашьа изызҩыз ажәеинраала.
АԤСНЫ
Аӡы аҟны иҭысхит усахьа,
Ахьааи, ацәмыӷреи, аҟьацреи
Ианызбаалеит ухаҿсахьа аҟны.
Нас избан сыздыруам,
Иаагәасҭеит.
Агәыӷреи, алашареи
Ианызбаалеит ухаҿсахьа аҟны.
Сгәаҿы иҭысхит усахьа
Иӡыҭны имцааит ҳәа…
(Мап Баҳадыр, ари шәҟәӡам. Сгәы иҭыхақәоз анысҵеит. Абарҭқәа зегьы Ефқан дахьҭахаз Шрома (Гәма) исызҩындаз, ахақәиҭра афҩы ахьсаҳауаз…)
Уашьа Беқьир Ашәба
Аҩбатәи ашәҟәы
30.12.1992.
Баҳадыр дуӡӡа!
Сҩызак иқьаф аныҟаиҵа «жәаҩаџьара ахы саахеит аха сымԥсит» иҳәон. Ари ажәа сгәалашәацыԥхьаӡа сылаԥш уаахгылоит. Иахьа ушәҟәы соуит. Еиҭах зегьы срықәшәиит. Араҟа аусура салагеит. Ахәыцра агәхашҭра снаҭеит, сусураҟынгьы исныԥшуа аҟынӡа. Иҟасҵалаак, сахьцалаак, Аԥсны аасгәалашәоит, сгәы ԥжәоит. Уара, сара исызкны иуҩықәазгьы саннамкылеит, схы гәыбӷан аҭара сзаҟәыҵуам. Сҩызак днеиуеит. Седат ихьӡуп, дадыгуп, дыҷкәына бзиоуп, иахьынӡаздыруала ахәаша аҽны днеиуеит.
##   !
Афашизм ахы анҳарҟьацуа ҳаԥсыцқьақәа мҭахааит.
Уашьа Беқьир.
(Али асалам сызиҭ. Иахьа Бурҳан дызбеит, исзааицҳаз сеиҳәеит. Седат диацәажәааит.)
Аҭыԥҳацәа аныхынҳәы аамышьҭахь, Аԥсны азҵаара даҽа ҳамҭакы ауаа рцәажәараҿы актәи аҭыԥ ааннакылеит. Аха уи аламҭалазы Косова Асербцәа
иҟарҵоз агеноцид аӡбахә реиҳа иалацәажәо иналагеит. Изларҳәоз ала Балкан ицоз аибашьра дара иӷәӷәан. Асербцәа, Гитлер иаамышьҭахь аҩбатәи ашьаарҵәыра нап шадыркыз иалацәажәон. Уаанӡа Ефкан дҳацны Трабзон ҳаныҟаз афишак ҳбахьан. Афиша аҟны асербцәа рыруаҩы, иԥсны икажьыз аӡәы иԥсыбаҩ шьапыла даӷрасуан. Ефқан ари асахьа аниба игәы ԥжәаӡеит «абыржәы абри дсымазар, иааигәыдҵаны дысшьуан» иҳәеит.
Ҳара Косоватәи агеноцид аҟны акагьы ҳалымшаӡеит. Ҳхаҭақәа ашьаарҵәыра ҳалагылан, иҳалшарыз? Амала Ҭырқәтәылаа рполитика усгьы Косоваа иадгылан. Ҳара ҳаиҳабацәагьы, усҟан Аԥыза-министрс иҟаз Сулеиман Демирел иахь ианнеи, Косоваа ирыдгылоз Демирел ҳара дҳадымгылаӡеит. «Аԥсны хазы ҳәынҭқарраӡам, ҳара Қырҭтәыла адгьыл акзаара ҳзаӷрагылом, рыҩныҵҟатәи аус ҳҽаҳзалагалом!» иҳәон. Ажәак ала ҳара иҳадгыло ҳәынҭқарракгьы ыҟаӡамызт. Урыстәылагьы аинтересқәа ирықәшәар иҳацхарауашәа ҟанаҵон. Акы заҵәык, Нхыҵ-Кавказтәи ҳаиашьаратә ҳәынҭқаррақәа рыуаажәлар гәык ала иҳадыглан. Урҭгьы ҳара ҳаиԥш агәыԥқәа ҟаҵаны Аԥсныҟа аибашьра аара иаҿын. Адунеи акәзар, Аԥсныҟа иааҳәынгьы имхьаԥшит. Иааркьаҿны иуҳәозар, ҳхы ҳахәар акәын.
Ҭырқәтәыла аиҳабыра рыхмҩаԥгашьа схы сыхнахуан, есымша рполитика рыԥсахырц азы аизарақәа, амитингқәа, апротестқәа рыҟаҵара ҳаҿын. Ҭырқәтәыла миллионла иқәынхоз ақырҭқәа ракәзар, рҷытбжьы гомызт. Ииашазар ақәҿырымҭуази? Урҭгьы ирдыруан Қырҭтәыла шиашамыз.
Абарҭқәа иагьа ҳарҿызаргьы исызхгомызт. Схы сгәы Аԥсныҟа иҟан. Аха ус баша «схы, сгәы Аԥсны иҟоуп» аҳәара мацара акәымкәа, хаҭала уа сыҟазар сҭахын. Ганкахьала сызлацаша амҩақәа рыԥшаара
сшаҿыз, агьырахьгьы Баҳадыри сареи иҳабжьаз ашәҟәқәа рыла сгәы сҟажон.
Сашьа Баҳадыр уахь!
Асалам шәҟәқәа иузынасҭиуа аамҭыцк акәзаргьы гәахәарак унаҭозар исхароузеи! Абыржәгьы шәҟәык узызҩырц азы астол слахатәеит. Амала иауам, исызҩуам сгәы иҭақәо. Аԥсны агәы сагәылатәазар сҭахуп, аха иалуҵам ишубо еиԥш. «Еиҭах уара уда хьаа змам дыҟамшәа уалагеит» уҳәаргьы ҟалоит, аха ари ахьаа сара сыда измоу дыҟаӡам, сарлашәит, уаҳа исзыӷрыӡаауам. Аԥсны аԥсуаа ишыртәу еиԥш, ари ахьаагьы сара истәхеит.
Сара, уара уҟынтә ашәҟәы ансоулаак, знык, ҩынтә, хынтә саԥхьоит, даараӡа сгәы иахәаны, аха аԥшьбатәи аан исзычҳауам исыӷрабылуа исыӷроу амца аизҳара иналагоит. Иара шәҟәык, ԥшьынтә саԥхьар аасҭа ԥшьышәҟәык сзаауҭир ишԥа бзиахо… «Аҩра удысцалаӡом» ҳәа уасҳәахьан, аха иуҩыр сгәы иахәоит. Уара ашәҟәы шузымҩуагьы уҳәазаап, аха уҩырақәа даара ибзиоуп. Фигьен лымшынҵа иануҵазгьы саԥхьеит. Кырӡа ибзиан, хымԥада исыхәҭазгьы алыскааит.
«Ақәԥара ицаҳәцаҳәуа ианыҟоу иагәыламлаз изыҳәан, плотаникатә бзиабароуп!»
Ҳаргьы ҳабзиабара иплотаникатәхеит сашьа. Уара уиашоуп, аҭыԥҳацәа рыбзиабара аҟынҵәҟьагьы иплотаникахаз сара, Аԥсны абзиабара аҟынгьы убас саанхеит – аха салҵуеит абри, сыгәра га суҳәоит.
Уашьа Беқьир Ашәба.
10.01.1993
Афырхацәа рфырхаҵа
Абаӷба Баҳадыр
Салам умаз сашьа, Анцәа иҟнытә ашәҟәы сызҩы ҳәа исзаауцҳаит. Даара ауаҩы дарҭынчуеит, Анцәа иҳәар уаргьы уанаԥхьогьы иануҩуагьы угәы иаахәап, маҷк уарҭынчып. Аҩыра анысҳәа, асалам шәҟәы ҳәа уазымхәыцын. Изҭаху асалам шәҟәы ҳәа азиҳәааит, сара сзы ихадароу ахьӡ акәӡам, иану ауп. Угәалашәарак уҩып, угәаанагарак уҩып. Абыржәы, асааҭ ҵхабжьон аҟынӡа инеихьеит, зегьы шьҭоуп, саргьы ҿыц иааҳхәаз аквариум саҿатәоуп. Абри аквариум хәыҷы, аԥсыӡқәа ԥшь-цыраки, хаҳәхәыҷыки, шьацқәаки, амшын аҟынтә иааиго камаршша ҭраки рыда акагьы ҭаӡам. Амала аԥсыӡқәа даараӡа ргәы иахәаны иӡсоит, афатәгьы анрысҭалаак ирхароузеи. Абарҭ санрыхәаԥшуаз абас схәыцуа салагеит: ҳаргьы убри аквариум иҭыҵыз аԥсыӡқәа ҳарҩызоуп аха иҳаздыруам. Анцәа сиҳәоит аамҭа ҳмырӡкәа иеилаҳкаарц азы. Насгьы сара сзы аквариум еиԥш иҟоу Аԥсны аӡы цқьа, афашизм анапқәа ашьа ахьтата иҭамландаз. Абарҭ аԥсыӡқәа рхылаԥшра шсылшо еиԥш, Аԥсны ахылаԥшра, ахьчарагьы сылшандаз. Усҟан сыԥсы ахьынӡаҭоу, абри агәыԥжәара сгәы инаҭыганы наҟ инасыршәуан. Уажәы сани саби гылеит, уаҵәы ачгара иҵалоит, Аԥсны азы ачгара иҵалоит, уаҵәы еиҭах иузызҩып.
Иулымшозар инеиҵыхны иумҩын, ус баша, ухьӡ мацара анҵаны қьаадк сзаауҭиргьы исызхоит. Ерҳангьы асаламқәа сызиҭ. Уигьы исзиҩыр сшаԥхьаша сызиаҳәа. Абзиараз.
Уашьа Беқьир Ашәба.
«Агәыӷра иеихсуазаргьы аԥсра,
Иухоумыршҭын агәыӷра ԥсӡом сашьа!»
Абарҭ ацәаҳәақәа, Ефкан арра иҭихыз исахьак ашьҭахь ианын. Даараӡа сгәы иахәахьан, уажәы уара ҳамҭас иусҭоит.
Даҽа шәҟәыкгьы сзуҩызаап, аха макьана исмоуӡац.
Мышқәак раамышьҭахь Баҳадыр иҟынтә ашықәс ҿыц иазкны картак сзааит. Ҩба-хԥа цәаҳәазаргьы сышԥеигәырӷьеи. Уахьынтә исзаауа зегьы сгәы шьҭнахуан. Аамҭак азы сгәырӷьаҵәа сааҟалон.
Сыԥсы иазгәакьоу сашьа, уареи уҭаацәеи, ашықәс ҿыц шәыдысныҳәалоит. Ашықәс ҿыц агыгшәыгра иаҿагыланы иеибашьуа «ахақәиҭра аибашьцәа» аиааира рзаанагааит.
АБАӶБА.
Ушьҭа, Аԥсни сареи ҳабжьара Баҳадыр цҳас дыҟан. Аԥсны иазку сыгәҭыхақәа иара иахь изҩуан. Аԥсни Баҳадыри акны срыхәаԥшуазшәа сыҟан. Баҳадыр, Аԥсны дасимволын. Аԥсны бжьыс иамаз иакәын сара сзы. Ари ауаҩы, сара сеиԥш дыԥхашьа-ԥхаҵо дыҟаӡамызт. Аӷьараҳәа игәаанагара иҳәон. Аҿаԥыц ӷәӷәа иман, дыхәны Гәдоуҭатәи ахәшәтәырҭаҿы данышьҭаз иҟаиҵаз ацәажәара иахьагьы интернета аҟны иахьабалак иуԥылоит.
«Салам шәымаз.
Сара Есқьишьеҳир иеиуоу Абаӷба Баҳадыр. Саԥсуоуп. Адунеи саԥсуаны сықәнагалеит. Сыԥсадгьыл ақырҭуа фашистцәа анақәла исуалԥшьоуп сҳәан сыдгьыл ахьчаразы арахь сааит. Ара ҳаԥсадгьылоуп, ҳабдуцәа рыдгьыл ауп!
Ҳарҭ арахь ҳанаа, ҳашьҭахьҟа инҳажьыз шьоукы хәмарра ҳаазшәа цәажәарақәак рамхаҟаҵазаап. Ари сара даараӡа сгәы снархьит. Сара аҳәынҭқарра маҵураҿы аус зуан, ибзиаӡаны ауалафахәгьы сауан, аԥеиԥш бзиагьы сыман, егьырҭ сҩызцәагьы убасҵәҟьа иҟан. Иаҳҭаххар уа ҳаҟазаауан. Ашьыжь аусура ҳцарын, ахәылбыҽха акаҳуажәырҭаҿы ҳтәаны амаца ҳасрын. Насгьы ҭыԥҳак дыԥшааны аҭаацәарагьы аԥаҳҵарын. Ажәакала ахьаа ҳамаӡамызт. Аха ҭынч ҳзымтәеит, ҳаԥсадгьыл иқәынхоз ҳашьцәа реиԥш ҳхы ԥшәыманы иҳаԥхьаӡан Аԥсныҟа ҳааит, аӡәгьы арахь амшгара дмааӡеит, ас ихәыцуа дыҟазар «салам» рымазааит! Ииашамкәа ицәажәоит.
Абри шәхашәмыршҭын! афашизм иахьабалак иаҵахеит. Ақырҭуа фашизмгьы аҵыхәтәа ааигәоуп. Ара ҳара ҳаԥсадгьыл ауп. Ҳажәлар рлахьынҵагьы дара рхаҭақәа ирыӡбоит.
Иҭабуп.»
Баҳадыр иҟнытә жьырныҳәа 24 рзы даҽа шәҟәык соуит. Ари, иара иҟынтә исоуз аҵыхәтәантәи шәҟәхон. Баҳадыр ишәҟәы, наҟ-наҟ аусура саналага исахьагьы надкыланы суада аҭӡамц икыдысҵеит. Абас ала есышьыжьи хәылбыҽхеи иԥшьоу ҩрак еиԥш саԥхьалон. Абар, саԥхьацыԥхьаӡа сзырҭынчуаз уи ашәҟәы.
«Сашьа гәакьа, мшыбзиа!
Кырӡа угәхьаазгеит, ушәҟәы ансоулаак лабҿаба узбазшәа сааҟалоит иугәаламшәаша, иухашҭша аӡә уакәӡам уара. Уԥсадгьыли ҳареи уахьаҳцәыхароу шаҟа иуцәыуадаҩу здыруеит. Хьаас ҳҟамуҵан, угәы
каумыжьын, аиашамра аҿагылара уацәхьамҵын. Ҳажәҩахырқәа еибыҭаны аиааира ашәа еицаҳҳәауеит!..
Аимпериалистцәа зегьы
рцас азы.
Ҳаҵәцақәа ажәларқәа
реиашьареи, ргәырӷьареи
азы ишьҭаҳхуеит.
Ачада, ҩыда
ҳаанхарым!
Иҳаҵашьыцуеит зегьы,
ҳара ҳакәзар, иааҳамоу зегьы,
ҳгәырӷьаҵәа ауаа ирыцеиҩаҳшоит».
Баҳадыри сареи адунеи ажәларқәа реиашьареи, ргәырӷьареи рзы аҵәца аицышьҭыхра ҳзахьымӡеит, иҳаҵашьыцуагьы ҟамлеит, ҳгәырӷьарагьы иамуит.
Ҭырқәтәылантәи Аԥсныҟа аибашьра инеиз рхыԥхьаӡара ишеизҳац аизҳара иаҿын. Аха иеизҳацыԥхьаӡа агәыԥқәагьы ирацәахо, хаз-хазы ицо иалагеит. Аӡәы ак иҳәарц аниҭахугьы «ухьӡала аума, агәыԥ ахьӡала аума узцәажәо?» ҳәа иазҵаауан. Аибашьра ианалага Адаԥазар зхала иеиҿкаахаз агәыԥ уажәы анаара хаз-хазы иҟан, ԥыҭҩык Шамил, ԥыҭҩык Ибрагим Иаган ицын, Гагра инхаз гәыԥҩыкгьы Баҳадыр дырхагылан. Баҳадыри иҩызцәеи хықәкыс ирымаз Тҟәарчалҟа иԥырны Мрагыларатәи ахырӷәӷәарҭа аҟны аибашьра акәын.
Али иакәзар, агәыԥқәа реимакы-реиҿакы иҽрылеимырхәкәа, аҭыԥантәи аԥсуаа рыла иеибашьра иациҵарц иӡбеит. Уи амшала агәыԥқәа зынӡа дрылҵны дыҟан. Али, иҩыза Адгәыр Ҳаразиа игәы
иҭаз аниеиҳәа, уигьы иаарласны гәыԥ ҷыдак шеиҿкаахо иҭахызар уахь диасырц идигалеит. Али, ари иаразнак дақәшаҳаҭхеит. 18-20 шықәса зхыҵуаз 22-ҩык аҿар рыла иеиҿкааз ари агәыԥ ҷыда, 45 мшы зегьрыла иазыҟарҵеит. Рымаҭәа, рҩыҭәа, рабџьарқәа уҳәа иалкааны иҟан. Адгәыр иажәалагала агәыԥ ҷыда ԥызас Али дҟаҵаны, ишиашаз Аҳәынҭқарра Ахада Владислав Арӡынба идырҳәалеит. «Амацәыс» зыхьӡыз ари агәыԥ, аибашьраҿы иҷыдоу аоперациақәа рыдагьы аиҳабыра рыхьчареи ҭынч ауааԥсыра рыбжьара аҭынчра аиқәырхареи реиԥш, ирацәаны аусқәа рнапы ианын. Наҟ-наҟ Аԥсны саннеи ари агәыԥ саргьы салалеит. Агәыԥ, Арӡынба идҵала Лиосик Цыгәба игәыԥ иацҵаны ашьхаҟа идәықәырҵеит. Усҟан Ҭырқәтәылантәи иааз аҳәса ируаӡәкыз Биргьиуль Чуаз-ԥҳагьы, Али имацара даанылмыжьӡеит «Агәыԥ амедиаҳәшьагьы даҭахуп» лҳәан, лҟәаҟәа лавтомат аахшьны ашьхаҟа дрыцхалт, арахь агәырҟаҵашьаҵәҟьа лыздырӡомызт. Али аибашьра еилгаанаӡа агәыԥ «Амацәыс» аиҳабыс дыҟан.
Биргьиульгьы аибашьра аҵыхәтәанынӡа лабџьар шьҭалымҵаӡеит, Алии игәыԥи ашьхантә илбаанӡа дрыцын, ианаҭахха дрыцеибашьит, ианаҭахха анык леиԥш, еҳәшьак леиԥш дрыцныҟәеит, зны деибашуьан зынгьы амаахыр ҟәшәаны ацха иалаӡҩаны ирфаша хаатәык лырмазеиуан.
Алираа ахьыҟаз ашьха аганахь атехника ахьзымнеиуаз азы, Лиосик Цыгәба иштаб ахь аҽқәа рыла мацара инеилон. Алии Адгәыри, афатәи, арациатә кодқәеи, иҿыцу адҵақәа рзы аштаб ахь ицалон. Абас знык ианнеи, Биргуиль лзы шәҟәык, Али изыҳәангьы пакетк ыҟан. Али иаҳәшьа Нураи изаалышьҭыз апакет иҭыҵыз аботас ҿыцқәа раасҭа урҭ иргәылаз араҟы (аҭырқәа рыжәтә) деигәыӷьеит, Биргьиульгьы араҟы даҿыԥсаауан азы, иҩуа инеины ршьамханынӡа асы илатәаны Али есымша иныҟәигоз атәыҩа иалхыз аҵәца ала рызхара ржәит. Аамҭак азы илзааз ашәҟәгьы иаԥхьаз Биргьиуль аҵәыуара дналагеит. Али, цәгьарак ҟалама? ҳәа данлазҵаа иҟалаз еиликааит. Уи аҽны лыԥҳа лымшира акәзаарын. «Иахьа сыԥҳа реиҳа санылҭахыз аамҭазы лааигәара сыҟаӡам, аха иахьсыхәҭоу сыҟоуп, ларгьы лааигәара сыҟазар сҭахын аха… Иарбан реиҳа иԥшьоу усу?» – лҳәон. Ааи, Биргьиуль саҳәшьаду иарбану реиҳа иԥшьоу?
Аԥсны аибашьра анцоз, Ҭырқәтәылагьы ҩ-хырхарҭак рыла ацхыраара ҳаҿын. Аекономикеи, аполитикеи рганахь ала ацхыраарақәа реиҿкаарақәа ҳаамҭа зегьы рықәҳарӡуан. Аекономикатә гәыԥ иалаз, есымза ацхыраара ҟазҵоз ауаагьы ыҟан азы ушьҭа иҭышәынтәаланы аус руан. Ԥыҭҩык ауаа ииашаҵәҟьаны иаарылшо зегьы ҟарҵарц азы рҽыршьуан, змашьына ҭины аԥара алазҵаз уҳәома, зусурҭа ашәаркра аҟынӡа инанагаз ртәы уҳәома, зегьы срықәшәеит. Аха аполитикатә гәыԥ иагьа ҟанаҵаргьы, акагьы алҵуамызт. Амитингқәа, апротестқәа ҟаҳҵон, аиҳабыра рышәхымс ҳалагылан, аха алҵшәа ауамызт, амала ишысҳәаз еиԥш егьырҭ ацхыраарақәа қәҿиарала инаҳагӡон. Иара сабҵәҟьа иҩызцәа аҭаҳмадацәа ааидкыланы ақыҭақәа дрылалеит «Ҳашьцәа аибашьра иацәынхар, амамзаара иагоит» ҳәа ачашылеи аԥареи аизгара иалагеит. Ацхыраара рызҭо рсиагьы ҟаҵаны аклуб аҟны аҭӡамц икыдырҵон. Ацхыраара иалахәыз ауаа, зегьы иддырбарц рҭахызар акәхарын.
Саби иҩызцәеи иаразнак тонала ачашылеи 15.000 доллар раҟарагьы аԥареи анеизырга иҵегьы русура иацырҵеит, аҵыхәтәан иеидыркылаз ачашыла Стамбул иеиҿкааз акомитет анапхгара рнапы ианырҵеит, урҭ Ҭырқәтәыла иахьабалак иеизыргаз ацыхараарақәа еидкыланы Аԥсныҟа ирышьҭуан. Аха саб, иеизыргаз аԥара хаҭала инаганы Арӡынба ирҭар иҭахын. 60 шықәса ирҭагылаз арҭ аҭаҳмадацәа, Аԥсны азыҳәан ражәымҭыҽха излагаз аус, абыржәы сахьазхәыцуагьы убас сгәы арԥшаауеит, аҩра сахьаҿу схәы-сжьы аргылоит, снапқәа ҵыс-ҵысуеит, сылаӷырӡқәа мчыла иааныскылоит.
Ҳара ҳаҩнаҭаҿы, аӡәы Аԥсны ацара игәы ианҭеиклак аҵыхәтәантәи амш аҟынӡа ажәак иҳәаӡомызт. Сабгьы убасҵәҟьа ҟаиҵеит аҵыхәтәантәи амш, «Аԥсныҟа сцарц сыӡбеит» ҳәа даақәгылеит. Ибзиоуп аха, арахь дычмазаҩын, ишԥаилшоз. Саҳәшьцәа егьа рҳәазаргьы ианимуы, саҳәшьа Ильқьиу диццарц ҳаӡбеит. Сара иџьашьаны сыҟан аха, сгәгьы иахәон. «Дцаны ибааит ҳаԥсы зыхҭнаҳҵоз ҳ-Аԥсынра, аԥсшәа ахьиз, аԥсуара ахьиз адгьылқәа ибааит лабҿаба» ҳәа схәыцуан. Уи амшала «ҳара ҳанцоз атәыла урбгон, уажәы уара узцои?» ҳәа сзимазҵааит ганкахьалагьы афырхаҵа Данаҟаи Ашәба имоҭа Ашәаа дырбаргьы сҭахын.
Жәабран мза 12 рзы амҩа иқәлараны иҟан, уи аламҭалаз сахьак сԥыхьашәеит, аҭаҭын иахоз уаҩык ихаҿсахьан, асахьа, Баҳадыр иеиԥшын азы иаразнак иаахәаны ашьҭахь абас ианысҵеит:
Цыба Ефкан изы Сҭампылтәи ҳашьак жәеинраалак иҩит, аха иара излеиҳәо ала ари ажәеинраала иара Ефкан иҩызаарын.
## 
Уара, имиц ахәыҷқәа
рхақәиҭра, рԥеиԥшуоуп.
Уара, арҿиаразы
зыԥсҭазаара ахҭынзҵо уоуп.
Уара, аԥсы-дгьыл сыԥсынра
ахьаа згәылоу адгьыл
иацәыргаз адәыкрын уоуп.
Уара, ҳфырхацәа
рыдгьыл, атҟәареи
ахырҵәареи иазаанагаз
ашьацҳәақәа иԥыххаа иқәызҵо уоуп
уара ҳхақәиҭра уоуп…
Абри асахьа Баҳадыр илҭарц азы саҳәшьа еиҳабы илысҭеит. Иандәықәлоз «кыр уҭахума?» ҳәа дансазҵаа «Арахь шәдәықәлаанӡа амшын бынхыԥшыланы жәеинраалак сызҩы» ҳәа слыҳәеит. Лажәагьы налыгӡеит, сыԥсаанӡа сгәы иадкыланы исыхьчаша жәеинраалак сзылҩит.
Ахьаақәа ҳархысит, агәхьаагарақәа,
Аимгәыжәжәажәарақәа, ацаҩшьрақәа.
Ҳара аԥсра аҟынтә ҳазыӡырҩит
Аԥсҭазаара.
Аԥсцәа рҟынтә.
Уи амшала ауп аԥсра аҟынӡа
Ҳақәԥара, абас изыӷәӷәоу,
Изысныруа.
Ашьхауаа, сашьцәа
Шәыбла аԥхьа, шәгәы аҿаԥхьа иҟоу
Ахьаақәа зегьы иахьысныруа
Уи амшала ауп.
Агәхьаагарақәа зхылҵуа аҭыԥ аҟны сыҟоуп.
Уи оуп саргьы сзырҟьацуа.
Абзиараз ҳәа анысҳәо
Амшын еиқәа арахьтәи аган.
20 мшы раҟара инхеит Аԥсны. Уаанӡа Ҭырқәтәылаҟа сасра иаҳзаахьаз қәрала саб иаасҭа
иеиҵбыз Петиа Ашәбеи иԥшәмаԥҳәыс Заира Куҭалиа-ԥҳаи саб аҩныҟа днаргарц азы ааԥхьара ирҭеит. Саб ауадаҩ иалаиҵар иҭахӡамызт, аха Петиа ианимуӡа мап иызмкит. Саб, даныхынҳәы ашьҭахь абри аӡбахә аниҳәоз илаӷырӡқәа изаанкыломызт. «Уара, аибашьра цоит, рыҩны иахӡам, 4-ҩык ахшара… ран дычмазаҩны дышьҭоуп, рус ыҟам, раагарҭа ыҟам, абарҭқәа зегьы раамышьҭахьгьы шьтәак ахьизымшьыз, акәац аахәаны аишәа иахьықәиҵаз азы дгәырҩон. Анцәаиныс убас хьаас иҟасҵеит сҿаҵақәа сыхәда икылахеит, аха иара сгәы ҟаиҵарц азы дсывагьежьуан» ҳәа аиҭаҳәара даҿын.
Петиа Ашәба, ҳара ҳтәқәа аныхынҳәы ашьҭахь имҩаԥысыз марттәи ажәылараҿы иҷкәын Алиас дҭахеит. Алиас, Али диқәлан. 21 шықәса ихыҵуан, иеицырдыруаз боксиорын. Ансамбль ҳацны раԥхьаӡа Аԥсны ҳаннеи, аамҭыцкгьы дҳадымҵкәа дышҳацыз дҳацын. Ҳанеиԥырҵуаз ҳгәыдибакыланы шаҟа ҳҵәуаз.. Иабантәи здыруаз, ари аҵыхәтәантәи ҳаибабара акәзаарын. Бзиа избоз исзааигәаз ауаа аӡәаӡәала исыԥхауан. Есымша сгәы ашьа аауан, арахь исылшо акагьы ыҟамызт. Бзиа избо убасҟаҟ ирацәаны исцәыӡит. Аибашьра аамышьҭахь аӡәы бзиа дызбар ҳәа сшәоит, урҭгьы ак рыхьыр ҳәа…
Ушьҭа аҵәуара схашҭит анысҳәоз аамҭазы, саҳәшьа еиҳабы Иульқьиу Аԥсны даныҟаз илыҩқәаз срыԥхьо саналага, еиҭах сылаӷырӡқәа сзаанымкыло сналагеит. Сҩызцәеи сареи иеицеиҩаҳшоз шырацәазгьы, ҳҭаацәеи ҳареи иецеиҩаҳшоз ишмаҷыз снарбеит Иульқьиу илҩқәаз.
«Зегьы уа иҟан.
Сара шәсазҵаауазар, адунеи зегьы, мамзаргьы «Сара сдунеи» бзиа избоз зегьы, сашьцәа, сҩызцәа, аҩызара сззызураны иҟаз, уахь иҟан. Аҵыхәтәан
аҭыԥҳацәагьы маӡала иандәықәаҳҵа ашьҭахь аамҭа сзхыгомызт, сцар акәын.
Схы, сгәы иҭаз акы заҵәык акәын, ацара! Алашара иавагьежьуаз аԥарԥалыкьқәа ҳарҩызан. Акы ҳакызшәа акәын ҳышҟаз, ҳара ҳнапы акагьы анӡамызт…
Иааралсны ацара, уа аҟазаара, уи амца алалара, ма алабылра, ма арцәара, ахы ақәҵара, абас акәзаап ишыҟало, зегьы улшо џьушьоит. Аамҭа абыржәы исгәалашәом, аха аҭыԥҳацәа анцаз ашьҭахь ауп, зынӡа ианысыӡбаз. Ушьҭа аҽынкылашьа сымаӡамызт. Иҳамоу аԥара хәыҷқәа еидкыланы амҩа иқәлоз зегьы ҳырцхраауан, аха уажәы схазы акагьы сымаӡамызт, акәзааит иеиқәсыршәарын. Саб ианаисҳәа «баангыл ааԥынраз ҳаиццап» иҳәеит. Иара итәала сааникылон, аамҭа игон. Ажәаны иануҳәо ибзиан ааԥынра ҳәа, аха ааԥынранӡа, «усыцааларц уҭахызар-абыржәыҵәҟьа!» ҳәа иасҳәеит. Урҭгьы иеизыргаз ԥарақәак рыман уахь иргашаз. Ажәак ала ҳаҽҳармазеит.
Саб иҽазыҟаҵара акалашәа исзааиуан, иахьынӡа илшо афатә аизгара даҿын, ашә, амаслина, ачашыла, абеқмаз уҳәа. Иабаиго, изиҭода ҳәа схәыцуан…
Аха, уа ҳаннеи Аԥсны шаҟа ирыхәаз лабҿаба избеит. Сгәгьы арԥшааит.
Трабзон, аӷба, Шәача, асасааирҭа Магнолиа…
Аӷбаҿы Рамазан Казлатии, Озџьан Џокуеи, Зафер Аргәыни уҳәа иҵегьы ачкәынцәа ҳрықәшәеит. Ари даараӡа ҳгәы иахәеит, ушьҭа ҳхала мацара ҳаҟаӡамызт. Уи ауха асасааирҭаҿы ҳаԥхьеит, ашьыжь аштаб аҟынтә иааит зырҳәаз машьынак ҳлақәыртәаны аҳәаахь ҳнаргеит, уа ҳара иаҳтәымыз аҭыԥантәи паспортқәак наҳдыркын «шәымцәажәакәа шәынҟәа» рҳәеит, ишырҳәаз еиԥш аҳәаа ҳнахысит.
Абар ушьҭа Аԥсны ҳаҟан. «Оҳ, гәышьа!» ҳҳәаратәы ҳаҟан. Автобуск ҳақәтәаны ҳцон, аԥхыӡ еиԥш исгәалашәоит, иҟақәадаз, ӡәыр ҳрацәажәама? Акагьы сгәалашәом. Гагра ианаангыла «аҷкәынцәа араҟа инхоит» ҳҳәан ҳналбааит. Сонер Гогәуа, Ерҳан Ацәлахәа, Баҳадыр Абаӷба, Тарык Ашәба, Седат Ҭҳамзаҟәа уҳәа ирацәаҩӡаны араҟа иҟан. Саб уаанӡа Адаԥазар аҟынтә иидырқәоз дрықәшәацыԥхьаӡа «аа, уара мыжда!» ҳәа рхы ишьышьуан. Ишԥа уадаҩыз уи аамҭа, ҳазшаз даҽазнык ҳҭаимыргылааит.
Али, машьынак ала дааин Гәдоуҭаҟа ҳаигеит. Лиубараа ҳрықәшәеит Али иҩыза Адгәыр акаҳуа ицаҳжәит. Зегьы рԥаҵа аушьҭын, армаҭәа ршәын, ар уаҩын рыззегьы.
Нас, сара саб дааныжьны Али иштаб ахь сцеит, дахьынхоз збар сҭаххеит, рҭыԥ уеигәырӷьартә иҟамызт, амала аибашьра аамҭазы иеиӷьу абаҟаз? Мышқәак Гәдоуҭа ҳаанхеит, уахынла ахымцақәеи, абомба бжьқәеи ҳлымҳақәа ҭыршьаауан. Нас сара Гаграҟа ацара сҭаххеит, уа инхоз сҩызцәа уаҩҵас исымбаӡацызт. Аҵыхәтәантәи акәушәа ҳаибабар акәын, избанзар аамҭа ҳамаӡамызт. Ерҳан сҩыза ҽакалашәа дысзааит, дхәыцуан дшытҟәацра дыҟан. «Аамҭа ҳзаанымхаӡеит» иҳәозшәа акәын дышҟаз. Олџьаигьы зны-зынла сааиацәажәлоит, иара аухагь уи иуадаҿы сынхеит ҳәа сыҟоуп, аҭыӡқәа рҿы ажәеинраалақәа зныз ақьаадқәа кыдын. Цәгьа исгәаԥхеит, насгьы ихызҩылааит рыззегьы.
Баҳадыр ила инеиҵыхны ҳаицәажәеит. Макьана ихәрақәа мӷьацызт, ахәылбыҽха амшын аҟәарахьы ҳнеины ҳлатәан ҳазхара ҳаицәажәеит, Баҳадыр иацәажәара кырӡа сарҭынчит. Иаахҵәаны дцәажәон «зегьы бзиахоит, аиааирагьы ҳара иаҳгоит хьаас иҟабымҵан!» иҳәон. Нас иабџьар еимихит иеибиҭеит. Саргьы знык сирхысит. Амала хык баша инысхит ҳәа
сгәы снархьит, уи аамышьҭахьгьы аҟәҟәа ҳәа ахысбыжьқәа го иалагеит, иҟалазеи ҳәа ҳаҵҟьазаргьы нас еилаҳкааит, ачеченцәа, ус баша ихысзаап…
Ушьҭа ҳхынҳәуан, абзиараз ҳәа раҳәара сзымгәаӷьит, рыцыԥхьаӡа ашәҟәқәа рзыҩны иаансыжьит. Арҭ ашәҟәқәа рҟынтә Баҳадыр изызҩыз иара данҭаха сара исырҭеит.
Гәдоуҭаҟа схынҳәит. Алигьы иҽыԥсахны дыҟан, зегьы реиҳа аруаа рҟазшьа шҭырххьан, рҿы ччомызт, ихьшәашәацәан. Уаанӡа саныҟаз иеиԥшӡамызт Аԥсны аҭагылазаашьа.
Ушьҭа шьҭахҟьа ацара аамҭа ааит. Саб иижәуа аӡыҵәҟьа ихы ахибаауеит, ҳааижьҭеи жәамшҟа ҵхьан, аха иаҳҭаххар даҽа уи аҟара анхара ҳалшон. Сара ахынҳәра сҭахым аха саб… Шәачанӡа ҳашцазгьы сгәалашәом. Шәача еиҭах «Магнолиа» ҳнеит. Ҭырқәтәылантәи ҿыц иаақәаз ыҟан. Урҭ срыцны Аԥсныҟа еиҭах ахынҳәра сылшон. Ааигәа ажәыларакгьы иазыԥшызаап, абарҭқәа саб иасҳәар азин сиҭаргьы ҟалон, аха иацәажәара сзыгәыӷьуамызт. Арахь, Ҭырқәтәылантәи иааз ашьыжь Аԥсныҟа ицараны иҟан азы уаха саб сиацәажәар акәын. Ашьшьыҳәа дахьықәиаз ииарҭа снахагылеит. Аҭӡамц аганахь днаҳәны дышьҭан. «Саб!» сҳәеит, «Сара Аԥсныҟа схынҳәыр сҭахуп. Ааигәа ажәылара ҟалозаап. Зегьы ааныжьны Ҭырқәтәылаҟа сызнеиуам…» дмааҳәыкәа аҭак сиҭеит «Издыруеит…» Слаҟәны саниҿаԥшы аҵәуара дшаҿыз гәасҭеит. Дҵәуо анцәа диҳәон. Иаргьы идыруазаарын ажәылара шыҟалоз. Аха ихала дааныжьны сзымхынҳәит…»
Ефқани Ведаҭи анҭаха ашьҭахь, иҵегьы ҳҩызцәа ҭахар ҟалоит ҳәа ҩныҵҟала ҳҽазыҟаҵаны ҳаҟан, аха ус иҟамлеит, ааԥынра ашьҭахь ҳҩызак
иҭахара ажәабжь анҳаҳа, раԥхьаӡа акәны дҭахазшәа ахьаа ҳазцәырнагеит. Иагьа ҟаларгьы ҳҩызцәа рҭахара ҳзашьцыломызт. Аҭыԥҳацәа аннеи, инапы ԥҟаны ишьа ала аҭӡамц «бзиа шәаҳбоит» ҳәа анызҵаз, Зафер Аргәын иакәын уажәы иҭахаз. Уи дышҭахаз сан аҭел дысзасны исалҳәеит.
Баҳадыр;
Мышқәак раахыс аусурахь сцаны саауеит. Аҵыхәтәантәи амшқәагьы шаанӡа аус зуан. Аҩныҟа ацара санагхалаак сан аҭел дасны «сычкәын умааиӡо ушьҭа?» ҳәа дҵаауан, уи ада аҵх дуӡӡа уаҳа аӡәгьы дысзасуамызт. Исзамысуеи сҳәо аҟынӡа снеихьан еиԥш, сара сасны снарацәажәап аасгәахәит. Ус ласы-лассы аҭел асра ҟазшьас исымаӡамызт аха сасит. Сан аҩны лымацара даныҟоу аҭел ахь ааира лцәыуадаҩын азы ԥыҭрак аамҭа цон, уи амшала маҷк саныԥшы ашьҭахь ауп сан аҭел анышьҭылх. «Бара аҭел шәзамысуеи? Аҭыԥҳацәа аҩны иҟаӡами?» ҳәа слазҵааит, аклуб ахь ишыҟоу ансалҳәагьы инацысҵеит «иҟои аклубаҿы?» «Аԥсны шәҩызак дҭахазаап, нан!» лҳәеит, сгәы ҭыԥҭыԥуа «дазусҭада?» ҳәа аарлаҳәа снаҵааит. Ларгьы убасҵәҟьа «Зафер» лҳәеит. «Нас снеиуеит» ҳәа аҭел нықәҵаны, аҵәуара сналагеит, сҽыззаанкыломызт анаара, аҭӡамцқәа срысуа аусура сыҩнаханы сыҟан. Сааигәара аӡәы дыҟандаз… Аҵыхәтәан Аишьегьиуль сылзасит, сымацара сыҟазаара сацәшәон. Схы сзырҭынчуамызт,ашә ааркны аклуб ахь сеихеит. Аклуб аҟынӡа санхала маҷк сҽеиқәыскит. Жәаҩык раҟара ауаа азал аҟны итәан, еиҭах адәахьы сдәылҵит схы агарҭа сымаӡамызт. Аишьегьиульгьы сахьшьеиҳабгьы адәаҿы игылан. Еиҭах аҵәуара сналагеит. Арахь, сырбар сҭахызшәа-сҭахымызшәа, акалашәа сыҟан. Сызхара санҵәуа ашьҭахь, ҭаҭынк
сахап ҳәа уадак сныҩнашылт. Аишьигьиуль, Ерџьумент иҟәаҟәа лхы ықәҵаны аҵәуара даҿын, рҩыџьагьы саарыҵашьыцит, зегьы раасҭа сара аҵәуара сыхәҭазшәа, зегьы раасҭа сара схьаар акәызшәа сыҟан. Уаанӡагьы, сашьаду Муаммер данҭаха абри аҩыза сыхьхьан. Иагьа ҟасҵаргьы имаҷысшьон. Маҷк схы бзиа избацәозма, сыздыруам. Аҵыхәтәан ҳаҩнқәа рахь ҳаиԥырҵит. Мышқәак рылагьы уаанӡатәи еиԥш ҳусқәа ҳнарылагеит. Ушьҭа сахьзымҵәуоз азы схы гәыбӷан асҭон. Аха Аишьегьиульраа рахь снеины, лҿы ччошәа данызба, оҳ, гәышьа! сҳәеит саргьы ауаа среиԥшзаарын. Ведат данҭаха ас сҟамлаӡацызт. Зафер иҭахара избан сыздыруам ӷәӷәала исынырит. Абыржәы схы иааҭашәеит, иубома Баҳадыр иаҳҩықәо, ҳазлацәажәақәо? Ефкан, Ведат, Зафер ҳәа ҳҩызцәа гәакьақәа рҭахара ҳшалацәажәо убома? Иҭахаз рыԥсыбаҩ шхьшәашәахаз еиԥш ҳара ҳагәқәагьы хьшәашәахазар ҳәа сшәоит.
Абас ҳҟазҵаз, абри аҩыза аҭагылазаашьа ҳҭазыргылаз срықәшәиуеит, арҭ рышьра ҳгәаԥхаратәы ҳшыҟарҵаз убома? Асахьа ҭызхуа снапқәа уажәы арҭ ауаа ршьразы ихиоуп. Аӡәгьы иԥырхагамхакәа зхала нхара зҭахыз ҳажәлар ираӷоуп арҭ афашистцәа. «Ҳара ишаҳҳәо шәынхароуп!» ҳәа рышьра азин рызҭада? Ҳара ҳажәларгьы егьырҭ амилаҭқәа реиԥш рлахьынҵа дара ирыӡбароуп. Ҳаԥсуаа абри иахьазықәԥо ҳазгәдузароуп. Избанзар,ари хьаас измам амилаҭқәа имаҷымкәа иҟоуп.
Баҳадыр сашьа, сара Беқир соуп, ашәҟәы саналага иуасымҳәеит аха уара усгьы иеилукаахьеит. Агьыс ушԥаҟоу, аопеарциа узыҟарҵаанӡа Алигьы уа дыҟан, убзиахазар ҳәа сгәыӷуеит. Ахьаақәа мацара ртәоуп иаҳаҩуа, амала арахь сааишьҭеи иҳабжьысыз ашәҟәықәа рыла, уаҟа ҳанеицыз аасҭа еибаҳҳәахьеит игәауҭахьазар, аха акагьы еибымҳәаӡакәа ҳанеидтәалаз ҳхьаақәа реиҳа иеицеиҩаҳшон.
Баҳадыр, Али уахь днеиит, саргьы сызланеиша амҩақәа рыԥшаара срышьҭоуп, аамҭа макьана исызуаҳәом аха, хара имгакәа уа сҟалоит.
Бзиа узбо, уҩыза, Беқьир Ашәба.
Баҳадыр гәык ала изызҩыз аҵыхәтәантәи ашәҟәы абри акәхеит. Ашәҟәы анызҩы мызки бжаки ашьҭахь ауп Баҳадыри сареи ҳанеибаба, рашәарамзазы аибашьра аамҭала ианаанкылаха иаргьы Ҭырқәтәыла дааны дыҟан. Уахык Адаԥазар дҳалаԥхьеит. Уахыкгьы сара Есқьишьеҳирҟа срызцеит. Баҳадыр, «сара Ҭырқәтәыла сыҟоуп, убара снеиуеит» аниҳәа сгәырӷьаны сыԥеит, аха нас аҭел дасны «Саб иашьа дыԥсит анышә днаҭаны снеиуеит» аниҳәа ҳаизыԥшыр акәхеит, аха Баҳадыр аԥсцәа данрыхцәажәо уамашәа дыхьшәашәацәан, есымша дзықәшәоз акы акәушәа дахцәажәон аԥсра. Аԥсцәа дахьрышьцылаз азыҳәан акәызма сыздыруам, аха абри атема алацәажәаха уаха иаҳмоуит.
Баҳадыр ҳара ҳҿы иҟазаара иазкны иахьа сгәалашәараҿы инхаз рацәак ыҟам. Акызаҵәык ихәрақәа сирбар сҭаххеит, снапы ала снадкьысланы «иухьуама?» ҳәа сышиазҵаауаз сгәалашәоит. Саргьы Есқьишьеҳир саннеи ақалақь сакәиршеит «Ҳамам» зыхьӡыз аҭырқәа ҽыкәабарҭахь снеигеит. Избанзар, ари ақалақь аҳамамқәа даараӡа ахьӡ-аԥша рыман. Ахәылбыҽха иҩны кранаҳфа ашьҭахь Есқьишьеҳир иҟаз аклуб ахь ҳамҩахыҵит, Аԥсны ацхыраара азы ахәылԥаз еиҿыркаауан. Саргьы иҭсыжьыз аԥсуа биарҟи, Аԥсны ахсаалеи зныз етикеткақәа Баҳадыр инаиҭаны «абарҭ уаха иаҳзыҭир Аԥсныҟа сбилеҭ аасхәеит ҳәа иԥхьаӡа» ҳәа наиасҳәеит, иашаҵәҟьангьы уи аԥара ала ауп сбилеҭ злаасхәаз.
Адырҩаҽны Билеџьик ақалақь Пазарџьык ақыҭаҿы инхоз Чкуа Музаффер иахь ҳцеит. Музаффер есымшатәи ибзцәагьарақәа рыла ҳкьатеиах ԥиҵәеит. Ахәылбыҽха автобус ала ҳаныхынҳәуаз азауадқәа рҟнытә иемлысуаз ауааԥсыра инапы нарықәкны. «Иубома сашьа, апролетарцәа еимлысуеит!» ҳәа исирбон. Арҭ ауаа шаҟа дрызгәадуны дрыхцәажәоз, шаҟа лыԥшхаала дрыхәаԥшуаз…
Ԥхынгәымза 2 рзы Ҭырқәтәылатәи ҳаибашьцәа злахәыз адесант аԥслымӡ аиҭагара иазкыз ӷбак ала, мрагыларатәи ахырхарҭахь идәықәлеит, рцашьа убриаҟара ишәарҭан Сириатәи аибашьҩы Нидал «Сара сеибашьҩуп, сыҽшьҩӡам» ҳәа ацара мап ацәкит. Аха арраҿы мап-чап акра азины ҟамызт, адҵа нагӡатәын. Аӷба амшцәгьа амшала иахьахәҭаз аҭыԥ аҿы аԥшаҳәа ианзадымгыла, ицан Тамшь аӡбаара аҟны иӡхыҵыр акәхеит, аӡбаара иалаханы иахьцо-иахьаауа рзымдыруа ишыҟазгьы ақәылацҩәа ирҿагыланы хацәнамырха иеибашьит. Аамҭак ала акәзаргьы, амҩақәа раанкылара рылдыршеит. Уи аамҭазы агәыԥ иацәыӡны сааҭла иныҟәо аӡбаара иҭахаз Ерҳани Имдати ақәылаҩцәа ирымпыҵамхалакәа аарлаҳәа рхы рцәыргеит. Ерҳан ақырҭқәа дыркыр ҳәа дшәаны ипаспорти, иҭаацәарахь ииҩыз ашәҟәи, иашьа иԥа исахьеи иааидкыланы џьара ихәыҵаиҵәахит. Ерҳан уажәгьы Аԥсны днеины убарҭ иахьыҟоу изыԥашауа џьишьоит. Агәыԥ аҵыхәтәан Тҟәарчал рҽеидыркылеит.
Саб Аԥсныҟа дцаны даахьан. Уажәы аибашьрагьы аанкыланы иҟан. Абри аҭагылазаашьа схы иархәаны Аԥсныҟа ацара азин сиҭарц сиацәажәарц сыӡбеит. Саби сани ҳаҩны абарҵа хәыҷы иқәтәаны ацәажәара ишаҿыз снеины сгәы иҭаз расҳәеит. Саб иргәыбзыӷразы саҳәшьцәагьы сывараҿы исыдгылан. Ҩымчыбжьы азы сцоит ҳәа амц расҳәеит, аибашьра
еилгаанӡа хынҳәышьа сымам ҳәа зларсҳәарыз. Сажәақәа агәра игама сыздырам,аха ишиҭахымызгьы азин сзыҟаиҵеит. Анцәа ду! Аҵыхәтәан Аԥсныҟа сцон, аиааира ҳгазшәа сгәырӷьаны сыԥсуан. Иаразнак сҽеидыскылеит. Ԥхынгәымза 26 рзы аҩны абзиараз ҳәа нараҳәаны амҩа сықәлеит. Уажәтәи сымҩа даараӡа иманшәалахеит. Усгьы аибашьра аанкыланы иҟоуп ҳәа аурысқәа аҳәаа дырманшәалахьан. Ԥсоу аҳәаа аҟны спаспорт ансымырх, аҵәы сахатәазшәа сҟалазаргьы,аҳәаа схыганы ҳара ҳганахь саниарга, сгәырӷьаҵәа сааҟалеит. Ушьҭа Аԥсны сыҟан. Сгәы ҭҟәацаанӡа Аԥснытәи аҳауала сыԥсыԥ еивызгеит. Метрақәак ахьҳабжьаз Урыстәыла даҽа ҳауак ыҟазшәа… Абас сгәырӷьаҵәа «амаршрутка» сҩақәтәан Гәдоуҭаҟа снеит. Сҩызцәа зегьы Гагра ишыҟаз здыруан, аха сара раԥхьа Гәдоуҭа снеины сашьа дызбар сҭаххеит. Раԥхьа Али дызбап, нас агьырҭ, сҩызцәа рахь снеип ҳәа схәыцуан. Али данааи уаанӡа Ефкан рыцҳа дҳацны ҳахьтәаз акаҳуажәырҭаҿы сизыԥшын. Уажәазы Лиубаараҿы сынхон. Лиубараа сахьырбаз исеигәырӷьон, аха сахьааз уи аҟара изеигәырӷьомызт «Ааҳ, Беқьир, еиҭах уаама?» ҳәа схы ршьышьуан зынӡа схәыҷӡоушәа. Адамыр, ателехәаԥшраҿы аус зуаз, аибашьра ацәаҳәахьы игон, иааигон. Лиубагьы Нанигьы аҳәынҭқарразы иахьаҭахыз аус руан. Аиҿахысра анаанкылаха, Али, иеиҳабы Лиосик Цыгәба азин имхны Апианда ашьха аҟынтә Гәдоуҭаҟа дылбааны дыҟан. Амала есымша игәыԥ еизганы Гәдоуҭатәи аштаб аҟны рҽыддырбон. Уи аламҭалазы адипломатцәа злеиқәшаҳаҭхаз ала Аԥсны жәлар реизара Аҟәа имҩаԥыргараны иҟан. 1000-ҩык аруаагьы апарламент ахыбра рыхьчаразы иалырхуан. Али игәыԥ иалаз арԥарцәа зегьы Аҟәатәиқәа ракәын азыҳәан ҿыц еиҿкаахаз агәыԥ ахь иалалар рҭаххеит. Али, ари аиҳабырагьы
иреиҳәахьан аха иалуҵамызт аҵыхәтәан Адгәыри Лиосики драцәажәаны мҩак рыԥшааит. Али игәыԥ излаз агәыԥ иалырцазшәа ааҟаҵаны ҿыц еиҿкаахоз агәыԥ ахь рҽанырҵартә иҟарҵеит. Апарламент ахыбра ҳахьчарц азы Аҟәаҟа ҳцараны ҳахьыҟаз амшала сгәыӷрьаны сԥыруан. Ҳаззегьы, амаҭәа-ҩыҭәазы иаҳнаалашаз анырҵеит ҳсахьақәа ҭырхит аршаҳаҭгақәа ҳзыҟарҵеит. Уи аршаҳаҭга иахьагьы иҵәахны исымоуп. Ушьҭа ашьыжь ҳаиқәшәаны нас ҳахьыҟалаша раҳәаны ҳаиԥырҵуан. Агәыԥ иалаз аҿари сареи лассы ҳаилаҵәеит. Аӡәы-ҩыџьа аԥсшәа зызмдыруаз ҳалан. Издыруаз аурысшәа хәыҷы ала сынҭаԥала-ааҭаԥало срацәажәон урҭгьы… Аҷкәынцәа сыхьӡ цқьа иахьырызмҳәоз азын «Агәыцқьа» ҳәа сызҿырҭуан. Сгәы шԥасыхьуеи арҭ аҷкәынцәа санрызхәыцуа, избанзар урҭ рҟнытә ԥыҭҩык аибашьраҿы иҭахеит, иаанхаз ԥыҭҩыкгьы инаркоманхеит, аибашьра аамышьҭахь ҳара ҳхы ныҟәаҳгарц азы аусура ҳаналагагьы Аҟәа амҩадуқәа рҿы ҳанеиԥылалак иагьа аморф ҟаҵаны иҟазаргьы арҭ аҷкәынцәа «Агәыцқьа ушԥаҟоу» ҳәа аԥсшәа саҳәаны сгәыдымкылаӡакәа зныкгьы исывымсӡеит. Аамҭа цаны ҳусқәа аныцәгьаха ԥыҭҩык сҭынхацәа «агәаҵәажәпа» ҳәа сарҳәо ианалагагьы урҭ сҩызцәа «Агәыцқьа» саҳәара ишаҿыц иаҿын. Ауаа абри аҩыза хаз-хазы азнеишьақәа ахьрымоу кырӡа сгәы кылнаҵәараны, иснархьарны иҟан ԥхьаҟа…
Ԥшырала аамҭа цаӡомызт, уск ҟасҵар, акы сахәар акәын. Али изы ахьаа ыҟаӡамызт уи мызла дахьыҟаз ашьха аҟнытә дахьылбааз азы иԥсы ишьон, аха сара сгәы ҿыӷьуан. Уи аламҭалазы уск сыԥшааит. Ҭырқәтәылантәи иааз ахәшәқәа иеилыргатәын, аха аҭырқәшәа ахьырзымдыруаз азы ирылшомызт ҳаргьы хымчыбжьа раҟара убра ҳрыцхрааит, ахәшәқәа хаз-хазы иеидкыланы, акы иаԥсамкәа иҟақәазгьы
ирылхны ишьҭаҳҵеит, аха зегь дарароуп Аҟәа ҳахьзымцо азы ушьҭа исзычҳауамызт, аамҭак азы асериграфиа сахьазҟазо азы абираҟқәа ҭсыжьырц сҭаххеит, амала иахәҭоу амаҭәахәқәа анысзымԥшаа уигьы иалымҵит.
Аамҭа ансоу, Гаграҟа снабжьысит. Ҿыц иааз аибашьцәагьы зыцлаз Ҭырқәтәылатәи аҩызцәеи еиҳаракгьы Баҳадыри Ерҳани избарц азы… Асасааирҭаҿы Ҭырқәтәылантәи нхара иааз ауаагьы нхон. Араҟа избаз маҷк сгәы канажьит, аибашьра иаази нхара иаази иузеиҩымдраауа иеилан. Баҳадыри, Ерҳани адҵа рыманы аконтроль ахь иахьыҟаз азы ҵхабжьон ҳаибабеит. Баҳадыр гәык ала сгәыдикылеит, аҵәца дуқәа рыла ачаи еицаҳжәит. Нас ҭынч абарҵа аҟны ҳтәаны амшын еиқәа ҳхыԥшылеит.
Баҳадыр ари абарҵа аҿы лассы-лассы дтәаны нахара иаази, еимдара иаази дышрылаԥшуаз сзеиҭеиҳәон, нас руаӡә инапы наиқәкны: «Абни ауаҩы дубома маҷк ианижәлаак арбаӷь еиԥш, инапқәа иган иаархо даныкәашо убандаз. Ҳәсацәақәак анибалаакгьы зынӡа дпапанҵҟәырхоит» иҳәон, иҟаҳҵарыз ауаа зегьы ҳаиԥшны ҳшаӡамызт.
Адырҩаҽны Гәдоуҭаҟа сцеит. Еиҭах Аҟәа ҳанцаша аамҭа азыԥшра ҳалагеит. Мышқәак раамышьҭахь Тҟәарчалҟа ацхыраара згоз аконвои шьҭахьҟа иааит урҭ аныхынҳәуаз – адесант ала уаанӡа ицаны иҟаз ԥыҭҩык ҳҩызцәагьы ирыцааит. Иааз агәыԥ реиҳабы Имҭад Агәасба иакәын. Баҳадыр Имдат дааит ҳәа аниаҳа Гәдоуҭаҟа дааит. Уи ауха Баҳадыр Имдат лахь иҭаны азҵаарақәа ииҭеит, Баҳадыр Имдаҭ дыкҿеицалацԥхьаӡа Имдат иҿы акуа дызмцәажәо дҟалон. Арахь Имдат аҵара ду иман Ҭырқәтәыла амилициа аиҳабыс аус иухьан. Аха Баҳадыр агәыԥ дахьеиҳабыз азы ас азҵаара ақәыргылара азин инаҭон. «Шәзырццаки? Уахь реиҳа
ауаа шрыгу шәзазымхәыци?» ҳәа азҵаара ықәиргылон. Уа иҟазгьы Имдаҭ дахьреиҳабыз азы аҭакԥхықәра уи идын. Имдат, иагьа диеиҵбызаргьы Баҳадыр ихымҩаԥгашьа дазымгәаакәа аамысҭашәала ихы мҩаԥигеит.
Мышкы зыҩны ҳанхоз ҳажәлантәқәа рҟнытә ҳаҳәшьа Нани илбаз ԥхыӡк Али изеиҭалҳәеит. Лыԥхыӡ аҿы аԥаимбар Магомед дылбазаарын. Нани џьашьахәык лакәын аха илбаз аԥхыӡ реиҳагьы иџьшьахәын. Излалҳәо ала лыԥхыӡ иалалаз аԥаимбар Магомед (лара ақьырсиан дин ахьазхалҵоз азы «шәара шәԥааимбар» ҳәа салҳәон, «Бцаны ицқьои иҟьашьуи ҩ-ӡык рыбжьара бныҳәа» ҳәа леиҳәазаап. Уи аасҭа иџьашьахәызгьы Али Адгәыр Ҳаразиа ари аԥхыӡ анизеиҭеиҳәа иҟалақәаз роуп. Избанзар, Адгәыр ари аҩыза ҭыԥк шыҟаз идыруан. Али, аԥхыӡ збаз уи аҭыԥ ахь дганы дҳарныҳәароуп ҳәа аниарҳәа, аҽазыҟаҵара ҳналагеит. Адгәыр, Ефкан рыцҳа Гәдоуҭаҟа дызлааҳгаз аурысқәа «ГАЗ» ҳәа изышьҭаз аидарамҩангагак иҩыза Акәын Квираиа имихит. Насгьы ҳаширччоз ҳкьатеиах ԥызҵәаз Дәрыԥшь ақыҭа аҟынтәи иҩыза поетк дышьҭихит. Нас: сара, Нани, Али, Ала, зегьы ҳанециыла быжь-ҩык «ГАЗ» ҳаҽлақәыжьны Риҵаҟа амҩа ҳақәлеит. Адгәыр излеиҳәаз ала Нани лыԥхыӡ аҟны зыӡбахә лаҳаз аҭыԥ, Риҵа аҩада аԥсуаа реиҳараҩык ахьҭыҵыз «Ԥсҳәы» иҟазар акәын. Ԥсҳәы, Рица аасҭа иахьыҳаракыз кырӡа сгәы иахәеит. Ашьхақәа рахь ҳхалараны ҳаҟан сара сышьхақәа рахь. Амҩа ҳақәлаанӡа
Дәрыԥшь ақыҭа аҟны ҳнеины аҩыцқьагьы шьҭаҳхит. Риҵа аамышьҭахь амҩа даараӡа иҿаасҭан, аха ҳаилаџьџьа хәсааҭк амҩа ҳақәын. Аҵыхәтәан Ԥсҳәы ақыҭанӡа ҳнеит. Акәын уаанӡа арациала адырра ахьииҭаз амшала ақыҭа аиҳабы иҽазыҟаҵаны даҳзыԥшын. Акы заҵәык џьмак аахәатәын. Уигьы иаразнак иаахәаны, Нани лыԥхыӡ аҟны зыӡбахә лаҳахьаз аҭыԥ ахь ҳҿынаҳхеит. Адгәыр ишиҳәаз еиԥш, аҭыԥ ахаҭа-ԥсаҭа араҟа иҟан. Ԥсҳәытәи анхаҩы, ҳашҭырқәтәылатәиз, ҳшаԥсылманцәаз анеиликаа ҳаԥхьа игылаз ахәы ҳарбаны «Ԥсылманшьха» ҳәа ахьӡуп иҳәеит, аха Адгәыр уи ашьха «Иналҟәыба» ахьӡуп иҳәеит, аныха Иналҟәыба аҭыԥ араҟоуп иҳәеит. Аԥсуаа рҿы абас иеицырдыруаз Быжьныхак ыҟан иеиуеиԥышм аҭыԥқәа рҿы, аныхақәа аԥсуа мурҭаҭцәа рыдагьы, аԥсуа қьырсианцәеи аԥсылманцәеигьы даара пату ақәырҵон. Аныха аӡбахә ануҳәалаак дузсҭазаалакгьы иахәҭоу идыруеит. Иԥшьоу ҭыԥуп ҳәа ирыԥхьаӡоит.
Анхаҩы ҳазхара ҳиацәажәаны иеилаҳкааша анеилаҳкаа ашьҭахь, ақыҭа аиҳабы иҩныҟа сасра ҳнеит, араҟа аишәа рыхианы игылан, ашәарах жьы инаркны аишәа иқәым ҳәа акагьы ыҟаӡамызт. Мызкала знык аверталиотла ирыгу-ирыбзоу ахьырзааргоз ари ашьха қыҭа аҟны аибашьра аамҭа ҳашҭагылаз ҳхашҭхьан. Ҳаԥшәма, ацха иалихыз ауаткагьы ҳадигалт, ари ауатка асасцәа анизааиуа рзы иҵәахны имазаарын. Ҳанышьҭалоз ҵхыбжьон асааҭ ҩба ҟалахьан. Сара ушьҭа ашьыжь ҳашԥагылари ҳәа схәыцуан, аха асааҭ быжьба рзы, 12 сааҭ сыцәазшәа, аӷьараҳәа сҩагылеит. Шьыжьхьа аныҟаҳҵа ашьҭахь, сыца шсыхьуаз аԥшәма иарҳәахьазар акәхарын, симаны ӡыхьк ашҟа снеигеит, аӡыхь ахьыҵыҵуаз ахаҳәқәа, абҩа асахьа аанахәахьан. Маҷк анысиржә ашьҭахь есымша изыжәларц азы акы иҭаҭәангьы
исзирмазеит. «Анцәа ду! Арҭ ауаа џьанаҭ инхоит!» ҳәа сгәахәуан. Ԥсҳәы убри аҟара исгәаԥханы сыҟан схы-сҿыҵәҟьа ианыԥшуан. Аҩныҟа ҳаныхынҳәы ҳаԥшәма даҽа шьхак сирбеит «Абри ашьха аӡынра асы ақәҳаӡом, избанзар араӡны иалхуп» ҳәа сеиҳәон, аԥхынгьы амра анкыдыҷҷалалаак ауаҩы дазмыхәаԥушазаарын. Убас ицырцыруазаап. Адгәыр «Ари ашьха ԥсышәала ахьӡ амаӡами?» ҳәа саниазҵаа «Ахра шкәакәа» ҳәа шахьӡыз сеиҳәеит. Абри аамҭазы Баҳадыри сареи аиааира анаҳгалак ашьҭахь ҳахьынхаша аҭыԥ ҳәа ҳзышьҭаз Ԥсҳәы шакәыз сгәы исанаҳәеит, аха рыцҳарас иҟалаз абри Баҳадыр иаҳәаха смоуит.
Ԥсҳәы ҳазхааз ҳхықәкы наҳагӡар акәын, ушьҭа уахь ҳаихеит. Ақыҭа аиҳабы ҳаԥхьа дҩагылан, Нани ԥхыӡла илбахьаз ауп ҳәа ҳзызхәыцуаз аҭыԥ ашҟа ҳнеит. Иашаҵәҟьаны Нани уаанӡа ишҳалҳәаҵәҟьаз иҟан. Ҳаргьы Нанигьы ҳшанханы ҳгылан. Абри аҟара ишԥа еиқәшәоз аԥхыӡла илбази уажәы ҳахьыҟаз аҭыԥи. Иџьшьахәын аиашазы… Раԥхьа иаҳбаз аҟәара, ишылбаз еиԥш, ихәашьӡа иҟан (ус анылҳәа сара иҟьашьыз аҳәынҵәа аланы иҟазшәа џьысшьахьан), аӡы ахьыҵыҵуаз снеины санахәаԥш, избаз аԥшӡара сыхнахит. Ахьы еиԥш ицырцыруан иахьабалак… Ақыҭа аиҳабы ҳара зҵаарак иаҳҭаанӡа араҟа зымч маҷу амаден шыҟоу ҳзеиҭеиҳәеит. Арантәи ҩ-хаҳә цырак шьҭысхит арҭ руак хәдахаҵас иҟаҵаны аибашьра еилгаанӡа иныҟәызгеит. Ақыҭа ахада 10-15 метра аган аҿы даҽа кәарак шыҟоу уи иужәратәы ишыцқьоугьы ҳзеиҭеиҳәеит. Нани иҟалҵара лзымдыруа Адгәыр дахьныҳәаша диазҵааит. Адгәыргьы «егьи акәарагьы ҳнахәаԥшып» иҳәан уахь ацара ишаҿыз Нани амыҭлашәк лбан дшәаны «араҟа амаҭ ыҟоуп» ҳәа дыҳәҳәеит. Амаҭгьы иаразнак ахаҳәқәа рыбжьара инхәыҵалан иӡит.
Адгәыр: «Ари ҳахьныҳәаша ҳанаҳәеит, абар бахьныҳәаша аҭыԥ» иҳәеит. Насгьы аӡыцқьа аҟны шәҽышәрыцқьа аниҳәа Алии сареи ҳнеин аӡы аҟны аԥсылманцәа «абдес» ззырҳәоз аҽрыцқьара наҳагӡеит. Зегьы ҳанеиза, Адгәыр Нани лгәы ишланаҳәо ала дныҳәарц леиҳәеит. Ҳаргьы ԥыҭк ҳнасҭханы ҳҩагылеит. Нани лныҳәара даналга ҳхынҳәит. Ушьҭа Адгәыр аныха ҳахьамҵаныҳәоз аҭыԥ ахь ҳнеигар акәын. Адгәыр, еиҭа Нани ԥхыӡла ишылбаз еиԥш, аӡы еиқәаҵәа азааигәара аџьҵла дук амҵан ҳнеигеит. Уахь ҳнеиаанӡа ақыҭа ахада аџьма злаҳжәышаз ақәаби агьырҭ амаҭәахәқәеи ҳзааигеит. Аџьҵла амҵан ҳанааи Адгәыри Акәыни аџьма ҟазарала ацәа аахыхны агәи-агәаҵәеи ааҭыргеит. Уаанӡа зыӡбахә саҳауаз аныха-ныҳәа ҟаҳҵараны ҳаҟан. Иаразнак иеиқәырҵаз амца аҟны агәи агәаҵәеи рӡит. Ишаԥыз ала араҟа аныҳәара «ауаҩы цқьа» иҟаиҵар акәын, уи, Дәрыԥшьтәи иҳацны инеиз ҳҩыза иакәын. Дәрыԥшьтәи ҳҩыза, агәи-агәаҵәеи аҵәы иахаҵаны ианааникыла ашьҭахь ҵәыцак аҩыцқьагьы аашьҭихын. Аџьҵла амҵан дҩагылеит, ҳаргьы ишьҭахьҟа ҳҭыԥқәа аанаҳкылеит. Ҳҩыза дахьпоетыз азы аума сыздыруам, иҿаԥыц ӷәӷәан. Аԥсны аиааиреи аԥеиԥш лашеи рзы ҳхәы-ҳжьы зыргылоз ныҳәарак ҟаиҵеит. Аҩыцқьа ҿамҩак днахәан, агәи-агәаҵәеигьы ҽыҭ хәыҷык намыхны агьама ибеит. Нас ҳаззегьы уи ишыҟаиҵаз еиԥш, иҟаҳҵеит. Абас ала ҳныҳәа нагӡан. Санхәыҷыз аџьаамахьы саннеилаак, есқьынагьы акәымкәа, зны-зынла сгәы ҭынчӡа иҟалон, абыржәгьы убри аҩыза агәҭынчра сызцәырҵны иҟан. Сгәы-сыԥсы, сыцқьашәқьаӡа сҟалазшәа схы збон.
Ушьҭа шьҭахьҟа ҳхынҳәыр акәын, ҳҽеидкылара ҳалагеит быжьҩык џьмак ҳзыфозма? Уи аламҭалазы амхқәа рҿы аус зуаз ауаа рыҩнқәа рахь ихынҳәуан, Акәын уырҭ рызҿиҭын зегьы дара ириҭеит. Ақәабгьы
амаҭәахәқәагьы ақыҭа ахада ирҭарц дрыҳәеит. Ҳаргьы ҳазлааз ҳлақәтәан амҩа ҳақәлеит. Сыԥсы ҭанаҵы исхымшҭша мшык схызганы сыҟан Аԥсны.
Абри аамҭа шықәсык ашьҭахь, Сҭампыл аус анызуаз ласы-лассы иаасхәалоз журналк аҟны статиак саԥхьеит, абри астатиаҿы сзыԥхьази ҳара ҳныҳәареи реиԥшра саршанхеит, сгәыгьы еизнарҳаит.
«Саб иаб иабду, игәы иҭеикыз акы, иҟаларц аниҭаххалак, абнараҿы иҟаз иҭыԥ маӡа аҟны днеины, иҩаз фархьқәак ааидкыланы, мца хәҷык ааиқәҵаны анцәа даниҳәалак, игәҭакы наӡозаарын.
Саб иабдугьы акы ҟаларц аниҭаххалаак, абнараҿы иҟаз уи аҭыԥ маӡа аҟны днеины мцак еиқәиҵозаарын, аха иахьизымдыруаз амшала аума, иахьигәаламшәауаз азыҳәан аума сеидру, дымныҳәозаарын. Еиқәиҵаз амца мацара ала игәҭакы ҟалозаарын.
Саб иаб иакәзар, иҟаларц ииҭахыз аус азы абнараҿы иҟаз аҭыԥ маӡахьы даннеи, амцагьы еиқәимҵеит, дагьымныҳәеит, аха уахь инеира мацара ала игәыхәтәы дақәшәазаап.
Саб иакәзар, џьаракыр дымцакәа абнараҿы иҟаз аҭыԥ маӡа даназхәыц, ииҭахыз ҟалазаап.
Сара ак ҟаларц анысҭахыз, амцагьы, аныҳәарагьы, абнараҿы иҟаз аҭыԥ маӡагьы сыздырӡомызт. Абри аиҭаҳәара мацара азхоит ҳәа сазхәыцит. Иазхароуп».
Саргьы абри аҩыза инацысҵеит.
«Сара ак ҟаларц анысҭахыз амца еиқәҵарагьы, аныҳәашьагьы, абнараҿы иҟаз аҭыԥ маӡагьы сыздыруамызт. Амала ари ажәабжь шазымхо ахьыздыруаз азы абнараҿы иҟаз аҭыԥ маӡа аҟны снеины, амцагьы еиқәысҵеит, сагьныҳәеит, сыгәҭакгьы ҟалеит.»
Схаан изымбацыз хҭыс шанак салахәын. Уи аҽны сыԥсҭазаараҿы иҷыдоу аҭыԥ ааннакылоит. Мышқәак раамышьҭахь, цәыббрамза 18 рзы, иаарласны Али аштаб ахь иԥхьеит. Дахьнеиз, игәыԥ адырҩаҽны имазеины изларҭахыз ала адҵа иоут. Али, Адамыр иуардын ааимихын иҩызцәа руаӡәк ида зегьы адырра риҭеит. Иаанханы иҟаз Гагра дыҟан. Али ила Гаграҟа ҳцаны уигьы адырра иаҳҭеит. Агәыԥ ззеизоз ажәылара азыҳәан акәын, аха зегьы маӡала, мааныла иҟаҳҵар акәын. Избанзар уи аамҭазы аибашьра аамҭала иаанкыланы иҟан. Уи амшала зегьы иҳазрамҳәаӡеит, аха ҳхынҳәаанӡа Баҳадыр иҟны ҳкыдгыланы иҭахызар дышҳацааилаша иаҳҳәеит. Амала уаҳа аӡәгьы изымдырыр акәын. Аха Баҳадыр игәыԥ аанимыжьӡеит. «Ажәыларак ҟалозар ҳаргьы ҳрымгакәа иабацои? Сҩызцәа срыцыз» иҳәеит.
Гәдоуҭаҟа ҳхынҳәны адырҩаҽны азы ҳаҽҳармазеит. Сара уи аамҭазы аԥскра чмазара амшала ахәшәтәырҭаҿы ишьҭаз Ашәба Олџьаи иавтомат ауаара имысхит. Насгьы даҽа ҳашьакгьы, (Ашәба Ҭарык) ҳара ҳгәыԥ далалеит. Автобус ҳҩақәтәаны ҳанырыԥхьаӡа ашьҭахь амҩа ҳақәлеит. Амҩаҿы Адгәыр «Аиҿахысра аанкылара иахьа уажәраанӡа дара ақырҭқәа иеиларгон, зынкгьы ҳара иеилаҳгап, иҟалогьы ҳбап» ҳәа дцәыҵаччон. Гәыма ҳнеиаанӡа урысшәала «дача» зыхьӡыз аҩны хәыҷқәа ахьгылаз ҭыԥк аҟны ҳаагылеит. Ауха уа ҳанхараны ҳаҟан. Алии, сареи, Ҭарыки, дачак аанаҳкылеит. Иаҳфашагьы аарымхны, аԥсшьаразы ҳнықәиеит. Ахәылбыҽха мца хәыҷык еиқәҵаны акәацчаԥақәа ҳфеит. Ацәа сықәҳаны сыҟан аха иҳақәаҳҵаша ҳамамызт, сара Муаммер исиҭахьаз акәртка хызас иныҟаҵаны сынхәыҵаиеит, ацәа сыԥсуан аха арахь сшьапқәа аҵаара иаҿын. Ашамҭаз ауп аарлаҳәа саныцәа.
Ашьыжь заа ҳҩгылан акы ҳнацҳаит. Аҵх бааԥсыла ихьшәашәан, аха ашьыжь амра кахха игылахьан. Ҳаазгаз автоубсқәагьы шьҭахьҟа ицахьан. Ушьҭарнахыс аидарамҩангагақәа рыла ҳамҩа иацаҳҵон. Шьыбжьон еиԥш ҳнарықәтәан амҩа ҳақәлеит. Шьыбжьышьҭахь кәарак ҳанҭысуаз Али, «Уԥшы, Каман!» иҳәеит, Ефкан рыцҳа дызбозшәа Али иахьысирбаз аган ахь сыԥшуан. Избанзар уи аҭыԥ Ефкан рыцҳа дахьҭахаз акәын. Егьи ахәы аасҭа реиҳа иахьхәыҷыз азы Аԥсуаа «гәымахәыҷы» ҳәа иашьҭан. Мызқәак раԥхьа аҵлақәа ҳрылсны уи ахәы ала акәара аҟынӡа ҳзымылбааӡацызт, уажәы сахьахәаԥушаз аҵлаҳәа иаанхаз, абылра иацәынхаз ракәын. Сылаԥш ихыҵаанӡа сгәы снархьит ари ахәы. Шрома ҳәа иахьашьҭаз ахәы ашҟа ҳцон, ҳара раԥхьаӡа илҵшәадахаз ҳжәылара ахьыҟалаз уи ахәы, ҩымз рышьҭахь, аӷа имхын. Иара, Аҟәа ҳгарц азы кыр зҵазкуа ҭыԥны иԥхьаӡан. Ҳаидарамҩангага Гәма акалҭ аҟны абырлаш зауад ахьгылаз қыҭак аҿы инеит. Ара, Ака Арӡынба зыхьӡыз командирк игәыԥи иареи ртәарҭа акәын. Али ԥыҭк ашьҭахь инапы нароуны «Беқьир иубома, «Фуникулиор!» иҳәеит. Ҳахьыҟаз аҭыԥ аҟнытә ҩажәа минуҭк раҟара ҳабжьан. «Фуникулиор» ҳәа зыӡбахә имаз аҭыԥ Аԥсуа телехәаԥшра антенна ахьықәгылаз, ихәыҷыз аха иҳаракыз хәык акәын. Уи ахәы нахысгьы Аҟәа акәын. Иара убри ахәы акалҭ аҟны Али даныстудентыз дахьынхоз аҩны ыҟан. Сгәы ҭыҵны ицон, абысҟак ҳазааигәахазма Аҟәа? Зегьы иманшәаланы ицар мышқәак рыла Аҟәа ҳалалар ҟалон.Уажәы ҳахьыҟаз «Ҭависуԥлеба» ақыҭа аерман қыҭан, Гәмеи афуникулиори рыбжьара иҟан. Аҩганкгьы ахәы хәыҷқәак аман аиҩхаа еиԥш. Ака ҳара ақыҭа агәҭала ҳныҟәаларц, иаргьы аганқәа рыла ацхыраара шҳаиҭаша ҳаиҳәеит. Ауыха абырлаштә зауад крыфарҭас иамаз аҭыԥ шьҭаларҭас иҟаҵаны уа
ҳанхарц ҳаӡбеит. Кыр аамҭа ҳамаҭәақәа ҳзымԥсахыр ҟалоит сҳәан «ҳамаҭәақәагьы иаҳшәыхны уаҩҵас ҳацәап, иаҳԥеиԥшу анцәа идырп» ҳәа расҳәеит. Арахь, Гәмысҭатеи ахырхарҭеи Абжьуааи рганахь ала ажәабжь бзиақәа ҳаҳауан. Ҳаруаа Гәмысҭа ирхьан, Мрагыларахьгьы рҽеиҩшаны рыбжа Галҟа, рыбжагьы Аҟәаҟа амҩа иқәлахьазарын. Ари аҵыхәтәантәи ажәылара ала Аԥсуаа, ақәылаҩцәа иԥыххаа рықәҵара иаҿын. Ауха ақырҭшәа здыруаз ҳҩызцәа арациала ақырҭқәа ргәы зыртҟәацшаз ажәақәа рҳәон. Акы заҵәык, ҳара ҳахьыҟаз ахырӷәӷәарҭаҿы ақырҭқәа макьана рҽырӷәӷәаны игылан, аха иахьфырхацәаз азыҳәан акәым, уаҳа царҭа ахьрымамыз азы акәын. Ушьҭа Аҟәагьы дара рзы ишәарҭан, иааԥҵәаны иуҳәозар, ашьацҳәа иаҿашәаны иҟан. Уи амшала аҵыхәтәанынӡа иеибашьыр акәын. Ауха сахьышьҭаз Аҟәа аганахьала исаҳауаз атҟәацбыжьқәа рымшала сгәы сҭаӡыӡаауан. Ашьыжь шаанӡагьы ахысбыжьқәа рыла ацәа ҳалҵит. Иаразнак сымаҭәақәа срышьҭалеит, аамҭак азы «иааит!» ҳәагьы бжьык саҳазшәа сааҟалеит. Иҳақәлазма, иҟалеи ҳәа сышхәыцуаз арахь, «аибашьра аамҭазы умаҭәақәа ушәыхны ашьҭалара абацәыругеи?» ҳәа схы сазгәамҵуан. Абыржәы аиқәа кьаҿ ала ҳаԥсыр, хьымӡӷымзи? Уи амшала савтомат аԥхьа сеиқәа сашьҭалеит. Аиашазы ҳџьашьахәан ҳарҭ аԥсуаа, минуҭқәак рыла ҳҭахар ҟалон аха, ҳхы злаҳхьчашаз абџьар акәымкәа, хьымӡӷ ҳамгааит ҳәа ҳаиқәа ҳашьҭан. Ӷәӷәала атҟәацбыжьык геит. Иара азауадгьы абжьныҩра аман азы абжьы мыцхәы еиҳахон. Абарҭқәа зегьы ҩ-минуҭк рыла иҟалеит. Нас иааҭынчрахеит. Ашә анаатгьы Ҭаарык дааҩнашылеит. Уи данаҳба оҳ, гәышьа ҳҳәеит избанзар, аӡәгьы дышҳақәымлаз еилкаан. Нас иҟалаз аилкааразы адәахьы ҳдәылҵит. Иҟалаз уи акәын. Ака игәыԥ иалаз
чкәынак ихы еилаԥсаны аҟәҟәаҳәа зегьы дреихсуа далагазаап. Ианамуы егьырҭгьы иара иеихсит, уи аамҭазгьы, иҟәныз агранатқәа руак иақәшәаны ианартҟәац дыцҟьа дҟанаҵазаап. Аҵыхәтәан иршаҳаҭга ала дзусҭаз еилыркаазаап, избанзар раԥхьаӡа урҭгьы қырҭуак дҳақәлазар ҟалап ҳәа ихәыцуазаарын.
Зхы еилаԥсахьаз ари ауаҩ, иара ида даҽаӡәгьы иԥсҭазаара ааҿахиҵәеит. Ҳгәыԥ иалаз «Пиатница» ҳәа заҳҳәоз 17 шықәса зхыҵуаз ҳҩыза дхәын. Ачкәын рыцҳа иблақәа рыҭра иҭыҵуазшәа дыҟан, аԥсра иацәымшәодаз… «Умшәан ахәшәтәырҭа уахьаҳагӡоит» ҳҳәеит, ашьшьыҳәа аԥсрахьы зхы зырхаз иблақәа ҳарҭаԥшуа. «Пиатница» ахәшәтәырҭа дзахьымӡаӡеит. Адауаԥшь иаҩызаз ҳашьа хазына ҳамацара ҳаанижьыр акәхеит, ибла еиқәаҵәақәагьы уаҳа ихимтырц азы наунагӡа инахиҩеит.
Иахәҭаз аҽазыҟаҵарақәа аныҟарҵа аамышьҭахь Алии, Адгәыри, Акеи, рыбжьара иааилацәажәаны ацәаҳәа ҳақәгыларц рҭаххеит. Ақыҭа ҳалалон. Ҭаарык автоматгьы агранатомиотгьы иман. Сара автомат мацара скын, ҳаишьҭагыланы ақыҭа аганахь аныҟәара ҳалагеит, аха ԥыҭк анҵы, ҳашьҭахьҟа иҟаз атанкқәа арациала, иахьеихсшаз раҳәҳәарц азы мандаринаҭрак авараҿы ҳаангылеит. Арациала рцәажәашьа уаҩы икьатеиах ԥнаҵәон. Аҵыхәтәан ақырҭқәа ҳгәаҭаны иҳаихсуа ианалага, Адгәыр ақыҭа шәалахыс ҳәа атанк иҭатәаз адҵа риҭеит. (усгьы танк заҵәык акәын иҳамаз) аха ақыҭа иалахысуаз ҳтанк иҭнарҟьаз ахы ҳааигәара ианԥжәа, Адгәыр дрыҵаҳәҳәеит. Адгәыр Таарык диманы маҷк аҟара аҩада иҩхаланы, ҩнык агранатаршәга ала иеихсны шьҭахьҟа иааит. Адгәыр иҽкажьны аччара даҿын. «Иҟалеи?» ҳәа ҳаниазҵаа иаҳзеиҭеиҳәеит. Аҩны иахьынтәеихсшаз раԥхьаҵәҟьа асетка ыҟазшәа анырба зоура кьаҿыз Ҭарык дыԥаны дхысырц иӡбазаап. Адгәыр абарҭқәа ҳзеиҭаҳәаны аччара даҿын. Аха ақырҭқәа аҟәҟәаҳәа ахымца анҳажәырҵа аччаргьы ааҳхашҭит. Сара раԥхьаӡа «ицаны абни аҩны изеихсзи?» ҳәа схәыцуан, аха нас Адгәыр рациала рацәажәара даналага иеилыскааит «ҳзеихсыз аҩны ҩышә метра аҩада, ҩынҩажәа метра арыӷьарахь
шәеихс» ҳәа адҵа риҭон, уажәгьы сара аччара салагахт, адунеи аҟны абри аҩыза акоординаттә система аԥсуаа ҳада ирмыбаӡацызт. Ҳтанк знык-ҩынтә ақыҭа ианалахыс ҳаргьы ԥхьаҟа ҳдәықәлеит. Излеилыскааз ала Али дзықәгәыӷуаз иҩызцәа ирыдиҵазар акәхарын маӡала исхылаԥшуан. Ақырҭқәа ианҳаихслак ашьҭахь «ушԥаҟоу?» ҳәа исазҵаауан. Ҳара макьана ахысра азин ҳамаӡамызт. Али ҳаизыԥшын. Даҽа маҷк ҳанныҟәа ашьҭахь, Али ҳарӷьарахь игылаз ҩнык деихсит ҳаргьы уи аган ахымца иаҳаргеит. Шәаныуак дшьны дкажьын аҩны ашҭаҿы.
Арациала Ака иацәажәарц иаҿын. Избанзар, аганқәа рыла ишеибырҳәаз еиԥш ацхыраара ҳауӡомызт. Аҵыхәтәан ҩыџьа ааины «Ака дхәуп, игәыԥгьы рҽеидыркыларц азы шьҭахьҟа ихьаҵит» рҳәеит. Ушьҭа ақырҭқәагьы ҳхыԥхьаӡара еилкааны иҳажәларц идәықәлахьан. Арахь, ҳашьҭахь аҟнытә иаауаз атанк иҭатәаз, иҟоу рызмдыруа ԥхьаҟа ацара иаҿын. Рациала «шәаангыл!» ҳәа иагьа ирарҳәазаргьы ирмаҳазар акәхрын иаангыломызт. Ианамуы ҳахьыҟазгьы ҳазымхәыцуа ҳҩагыланы ҳнапқәа шьҭыхны «шәаангыл» ҳәа дҳарбарц иақәаҳкит аха уигьы рызгәамҭеит. Хә-минуҭкгьы мҵӡакәа ҳтанк ӷәӷәала иеихсит. Таарык агранатмиот ала дхысуа дрыцхраарц даҿызаргьы иазымхаӡеит. Уажәы дхагахазшәа дҟаауан: «ҳтанк иеихсит! ҳачкәынцәа ршьит!» Арахь игранатқәагьы дрылгахьан. Игәы каҳаны, дхагаханы даныгьежь иылмҳақәа рҟнытә ашьа аауан. Ҳабла ишабоз ԥшьҩык ҳачкәынцәа атанк илҭаблы ицеит.
Ашәаныуа аруаҩ дышьны дахьыҟаз амӡырха ҳҭаланы ҳхы ҳахьчарц аҭыԥқәа ҳармазеит, иахьаҭахыз аҭыԥқәа рҿгьы аԥшыхәҩцәа ықәҳаргылеит. Али, СКС зыхьӡыз абџьар амҩа аганахь иԥшуаз ҭыԥк аҟны иргылт. Саргьы Адгәыр сицны
аҩны аҩбатәи аихагылахь схалт. Адгәыр араантәи ақырҭқәа дрышьклаԥшуан, ртанкқәа аниба «муха» заҳҳәоз абџьар иҭаххеит. Насгьы атанк илақәкны даҵхеит. Уи аамҭазы Алигьы ахысра далагахьан. Адгәыр атанк ахыҵәҟьа иақәиршәеит, аха муха атанк ааннакылартә амч амаӡамызт, зегь дарароуп маҷк аҟара рныҟәара аанналылеит. Аха ҳҭыԥ ахьеилыркааз азы еиҭах аҟәҟәа ҳәа иҳаихсуа иалагеит. Ҳара ҵаҟа ҳнылбаауаз аамҭазгьы аҩны ахыб бомбак лақәҳаит. Али данызба дысзымдырӡеит, ачашыла иқәыԥсазшәа дыҟан, агәам даганы… Избанзар дахьхысуаз аганахь аҭӡамц аныбга агәам дылахәаҽхьан. Анцәа иҟнытә лассы ихы аҭыԥ аҿы иааит. Адгәыргьы Али иахь: «шәласы! Шьҭахьҟа ҳхьаҵроуп мамзар, ҳан дыркуеит» ҳәа дҟаауан. Али иакәзар, инапы ала, «ҿышәымҭын ҳааигәара иҟоуп» ҳәа идирбон. Даҽазнык ахысра ҳажәырҵеит. Сара ахыӷәра аҵаҟахь сеихазаргьы, нас уаанӡа аверталиот анаҳхала ахаҳәқәа рыбжьара ҳаҽшаҳҵәахыз саназхәыц, иаразнак сахьхәит. Ма бомбак ақәҳар аҩны схәыҵаԥсуеит ҳәа шьҭахьҟа схынҳәит. Аибашьра аамышьҭахь Али уи аҩны днеины ианиба, аԥшәмацәас иамаз аерманцәагьы дрықәшәеит. Аибашьра анцоз сара анеира сахьахьхәыз ахыӷәра аҵаҟа аҟны дара хәыҵатәазаарын. Ҳара усҟан рышьҭабжьыҵәҟьа ҳмаҳаӡеит.
Ақырҭқәа ахьҳажәлаз ҩыџьа ҳҩызцәа хәын, руаӡә дшәарҭаӡамызт, аха Адгәыр Инал-иԥа дхьанҭан, Москва атомтә физика аганахьала аҵара ду иалгаз, зыда ԥсыхәа ҳамамыз арыԥсын. Адгәыр Ҳаразиа иегьа диҳәазаргьы имукәа дҳацны даазаарын. Ибжьы мыцхәы иго аӡәгьы имаҳаӡацызт, уажәгьы дхәны дшыҟоугьы иҷытбжьы гомызт, акы заҵәык иҟалаз агәра иызмго иџьашьаны дҳахәаԥушан. Аамҭыцқәак рылагьы дналаԥсы дцеит, ҳхыԥхаӡара
ахьмаҷыз азы ԥшьҩык ахәшәтәырҭахь дрыманы идәықәлеит аха арԥыс хазына уахь инеиаанӡа иԥсы ихыҵзаап.
Абарҭқәа зегьы иаарласӡаны иҟалеит. Ушьҭа ақырҭқәа 30 метра раҟара аҟынӡа иааигәахахьаны иҟан. Рыбжьықәаҵәҟьа ҳаҳауан. Зынӡа ҳабжьы мыргаӡакәа аҩны ашьҭахь ала ҳакәшаны ақыҭа раԥхьаӡа ҳахьалалаз аҭыԥ аҟынӡа ҳааит. Сааҭқәак рыҩныҵҟала, ҳтанки, ԥшьҩык иҭатәаз ҳаруааи, Адгәыр Инал-иԥеи иҳацәҭахахьан. Али, амҩа ахьеиҿахҵәоз аҭыԥ аҟны СКС инаганы инкыдиргылан, сара сахь «абри ала иааилак зегьы уреихс!» ҳәа адҵа ҟаиҵеит. Снеины абџьар ашьҭахь сыхәхәаӡа сианы сҭыԥ ааныскылеит. Сыҩныҵҟалагьы аӡәгьы дмааирц Анцәа сиҳәон. Али сара ари абџьар сзахаиртәаз даҽа мзызкгьы аман. Аҩада ишхалаз еиԥш ахысра иалагеит сахьышьҭаз аҟнытә амҩа иқәҟьоз ахқәа сбарҭан. Ахаан исымбацызгьы збеит агранат мпылк еиԥш иҟаԥшьыхәхәараӡа иааины ҳааигәара ишкаҳаз збеит. Алираа, иаразнак ҳҽеидкыланы ҳхьаҵроуп рҳәон. Ҳҭыԥ ахьчара ҳалшаӡомызт. Иаразнак абџьар ааиыдскылан ҳашьҭахҟьа аҩра ҳналагеит. Ҳамԥсырц азы ҳабналон. Сааҭбжак раҟара ҳкаҳабӷало абырлаштә зауад ааигәара аҟынӡа ҳааит. Ҭаарык, ҭыԥқәак инапы нарықәкны «абарҭ аҭыԥқәа рҿы ауаа ҳартәап, арҭ ҳашмаҷыз еилыркаахьеит» иҳәеит. Иаразнак уи аҭыԥқәа рҿы аԥшыхәҩыцәа ртәаны ԥсшьаразы ҳнатәеит, уи аамҭазы асааҭ ахәылбыҽха 7 иаҩсхьан. Ус анакәха 13 сааҭ раахыс аиҿахысра ҳаҿын. Ҭаарык сааигәара дааины «сашьа ак уасҳәоит» иҳәеит. «Иҟалеи?» ҳәа саниазҵаа «20-ҩык ахьалахәу агәыԥ аҟны хҩык Ашәаа ҳаҟоуп. Арҭ алахшақәа иҳажәлар зегьы ҳақәырхуеит, ушьҭан ма уара шьҭахьҟа уаангыл, Ашәба Феҳми иҵәҩаншьап ыҵҳамхып» иҳәон, аха сара ари аҩыза сызсыдкыломызт.
Сааҭк аҟара ашьҭахь Али дааит «Шамил игәыԥ ааит, Гагратәи агәыԥгьы амҩа иқәуп, Ҭырқәтәылаа ргәыԥгьы уи иацзаап. Ҭырқәтәылантәигьы 50-ҩык ыҟоуп. Иахьа 20-ҩык ҳахьажәлаз аҭыԥ, уаҵәы 356-ҩык ҳаицажәлоит» иҳәеит. Саргьы «оҳ гәышьа, уаҵәы идҳарбап урҭ» ҳәа аасгәахит. Еиҳаракгьы Ҭрықәтәылаа ргәыԥгьы ахьаауаз сеигәырӷьон. Излеилыскааз ала ажәылара ду аналага нхара иаазгьы агәыԥ иалаланы арахь иааиуан. Шамил игәыԥ аҟынгьы Оқани, Шеидогани, Чамури ыҟан, агьырҭ зегьы Гагратәи агәыԥ иалан. Уаанӡа аԥшыхәразы иҳартәаз ҳҩызцәа ҳрыԥхьаны, урҭ рҭыԥқәа рҟны ачеченцәа ҳартәеит. Нас ахырӷәӷәарҭа ашьҭахь иҟаз ҩнык ҳныҩналт. Аҩны иаҳаԥшааз афатәқәа рыла ҳазхара ҳфеит. Афатә аганахьала аразҟы ҳаман, избанзар аерманцәа рыҩнқәа уи аганахьала кырӡа ибеиан. Арагьы аерманцәа аӡын азы идырмазеихьаз афатәқәа гьамала ифаны ҳнарылгеит. Ауха ачеченцәа рымшала ҳабла ҳазыхмҩеит иааҟәымҵӡакәа ихысит. Арахь, Адгәыр дрыцҳашьаны ҳгәыԥ иалаиҵаз ҭаҳмадак; ԥыҭкгьы анижәы «ажәыларахь сцароуп!» ҳәа даҳзаанымкыло дыҟан. Али убри аҟара иԥсахы еибакит диеихсырц азы ак игымхеит. Анцәа иҟнытә Адгәыр иҟаиҵалакгьы деиқәикит. Ашьыжь, Али Гагаратәи агәыԥ аиҳабы дибарц азы дцеит. Ҳаргьы Ҭаарыки сареи амӡырха аҵыхәа аҟны ҭыԥк ԥшааны шьыжьхьа афара ҳаҿын. Сара зынӡа сахьзамышьцылаз азы атҟәац-быжьқәа гацыԥхьаӡа сыҭырсуан. Ҭарык «сашьа иҟоуи? Уеиқәа умҟьашьызааит?» ҳәа дсыхӡасит. Саргьы «Иҟасҵари уара! Сара шәара шәеиԥш аибашьра сашьцылам» ҳәа иасҳәон. Маҷк ашьҭахьгьы Али «иузаазгаз дубома?» ҳәа даакылсит. Баҳадыр дицын. Иареи сареи ҳазхара ҳгәыдибакылеит, ҳаицәажәеит. «Иацы даараӡа ҳдыргәаҟит, арҭ абгассақәа, ҳрымпыҵахаларц акгьы ааҳагымхеит» ҳәа
иасҳәон. «Хьаас иҟоумҵан сашьа, ҳара ҳтәқәа Аҟәа иалалахьеит арҭгьы уаҳа ирылшаӡом» ҳәа сеиҳәеит, аха Баҳадыр даҽакгьы сеиҳәарц иҭахын. «Иҟалеи?» ҳәа саниазҵаа: «Беқьир иацы ишәхыжәгақәаз уаргьы иуҳәеит, сара аӡәгьы шьҭахьҟа угыл ҳәа сызиаҳәом, аха уашьеи уареи хырхарҭак аҟны гәыԥк аҿы шәахьыҟоу ииашаӡам ҳәа исыԥхьаӡоит. Арахь, уашьа агәыԥ дахагылоуп, уи уаангыл ҳәа ҳазиаҳәом. Уара шьҭахьҟа уаагыл!» ҳәа дсылабжьон. Абри сақәиршаҳаҭхаанӡа дсыцрымҵӡеит. Убасҟан Баҳадыр исеиҳәақәаз убри аҟара сгәаҿы инхеит, уи нахыс ҭаацәаныла автоубскгьы ҳаицҭатәаны сызныҟәом, хаз-хазы ҳцарц азы ирыдызгалоит.
Али, ахәылбаҽханӡа ҳазыԥшуаз ҳзеиҭеиҳәеит; ажәылара аплан рыԥсахуазар ҳәа иԥшызаарын. Амала ԥсхара ҳәа акгьы ыҟаӡамызт. Ҳара еиҭа иацы ҳазлааз ала ҳдәықәлараны ҳаҟан, избанзар ушьҭа ақыҭа ҳдыруан. Ақыҭа ҳнапаҿы аагара аасҭа нас аканкылара акәын ихадараз. Уи амшала Ҭырқәтәылаа ргәыԥ иҳацхраарц иааргахьан. Аха, ҳара абырлаштә зауад ахь ҳнеиаанӡа, агәыԥ аиҳабы, урҭ армарахьтәи аган аҿы иыртәахьан. Иара агәыԥ ажәыларазы адҵа роуаанӡагьы аиҿахысра иалагахьан, арыӷьарахьтәи аган аҿгьы ачеченцәа ргәыԥ ыҟан, агәҭагьы ҳара ҳтәқәа имазеин, саргьы сахьыҟаз сыԥшыр акәын. Асааҭ 7 реиԥш амҩа иқәлеит. Сахьгылаз ацхыраара ласы амашьынақәа гылан. Насгьы ахәра маҷқәа змаз аруаагьы сыдгылан. Ԥыҭк ашьҭахь Умиҭ дшааз анызба сыҩны иааигәара снеит. «Иҟалеи иҽеим ак ыҟоума?» ҳәа сиазҵааит. Хыхь ӷәӷәала аиҿахысрақәа шцоз, реиҳабы дышҭахаз, иаргьы уаҳа аниылмша рнапы даынмхаларц азы арахь дшылбааз сеиҳәеит. Саргьы «Ибзианы иҟауҵеит иулымшаша уҽазумкын, шьҭахьҟа ицо амашьынақәа руак уақәтәаны уца. Сара араантәи Аҟәаҟа сылбаауеит»
сҳәеит. Амала уи амҩала Аҟәаҟа сышзымцоз иабантә здыруаз.
Араҟа ҳажәлар иџьашьахәыз рҷыдарак еиҭа исбарҭахеит. Ҭырқәтәылатәи агәыԥ рԥыза данҭаха, аибашьратә ԥышәа иазымхәыцкәа ԥсыуала иреиҳабыз напхгаҩыс даалырхит. Ари Есқьишьеҳир аҟынтәи аибашьрахь иааз Ерсин Чқәуа иакәын. Аибашьра агәҭангьы қәрала иреиҳабыз иқәнага гәарҭон. Ерсин агәыԥ еиҳабыс даныҟала, агәыԥ иҵегьы аҩада ихеигалеит, аха уаҟа рхы зларыхьчашаз акагьы ыҟаӡамызт, ҵлак гыламызт, хыбрак ыҟамызт, ихаҭагьы уаҟа ишьапы аҟынтә дырхәит. Ачкәынцәагьы ԥхьакырҭак рзиԥшаанӡа акатаҳәа ахы раахо иналагеит. Баҳадыргьы Ерсин дыхәны дахьыҟаз даннеи аамышьҭахь, Еркан Қәҭарбеи иареи, Омер Ацәышба дышхәыз ангәарҭа, далыгарц азы инеин даргьы убраҟа ахы рықәшәеит. Аҭыԥ иҟьантазӡа иҟан азы ианамуы Баҳадыр иаҳәызба ала анышә жны ихы ихьчарц далагеит, аха уи анышә ижаанӡа ахқәа ишиаахоз иаахон.
Маҷк ашьҭахь Ферруҳ Ахба дыҩуа дааит. Ачкәынцәа санразҵаа макьана ишырзалымгоз атәы сеиҳәеит. Уахь сцарц сҭахын, иахьыҟаз аҭыԥ сзеиҭеиҳәеит аха «макьана уахь неишьа умаӡам, алашьцара ҳазыԥшыроуп. Уажәазы инеиуа зегьы иреихсуеит» аниҳәа сҽааныскылт. Асааҭ 9 реиԥш Сириатәи Усаме Гечба дыхәны дааргеит. Ишьамхы аҟынтә дхәын. Аибашьра аамышьҭахь Сириаҟа данцоз иареи сареи Шәача ҳанеиқәшәа, Усаме уи аҽны Баҳадыр далигарц дшаҿыз, аха инапгьы ахы анааха уаҳа шилымшаз атәы сзеиҭеиҳәеит.
Шықәсыла схы сақәыӡбон. Баҳадыр иааигәара сзымнеизем ҳәа. Сшәазма? Мамзар ауаа иахьсылабжьаз сазымиааизма? Раԥхьаӡа «иҟалалаак сцар акәын, ашәаргәындара ҟасҵеит» ҳәа схәыцит, схы
гәыбӷан асҭеит, аха нас ашьшьыҳәа исхызгеит. Избанзар сара аибашьраҿы лассы аамҭа сшәон. Ашәара зныкгьы ҿыӡгас иҟасымҵаӡеит, сышшәоз ахаангьы исымӡаӡеит. Амала имшәоз аӡә сакәзаргьы Баҳадыр уаантәи дшысзалымгоз ибзиаӡаны издыруан. Зегь дарароуп ухы ԥушәар акәын ҳәа схы ақәыӡбара сыԥсаанӡагьы схы-сгәы иҭагьежьуазаауеит… (Али иакәзар, Баҳадыр далыргаанӡа дышхәыз шизымдыруаз, идырызҭгьы уаанӡа ишыҟарҵахьаз еиԥш, ма акы даҿарԥаны дшалыргашаз уи аахыс дшазхәыцуа, 16 шықәса раамышьҭахь исзеиҭеиҳәон.
Сара Баҳадыр сицны ахәшәтәырҭахь санца, шьҭахьҟа иаанхаз Ҭырқәтәылатәи агәыԥ иеилаҩынтны иахьабалаак ахысра иалагазаап. Аҵыхәтәан ианамыу, Али, уырҭ еидикыларц азы Ҭаарык дырзишьҭит. Ҭаарык, агәыԥ зегьы ақыҭа ашкол ашҭаҿы иеизигеит. Амала ақырҭқәа уагьы иангәарҭа абомба рылажьра иналагеит. Али, иҩызцәа ицырхрааны ихәыз зегьы уаантәи иалыргеит. Ихәыз рыбжьара Адаԥазар аҟынтә ҳҩыза Аҳмеҭ Барчангьы дыҟан. Али, ахәцәа рҭыԥ ианықәырҵа иҭыԥ ахь дгьежьны, аминаршәгақәарыла иҳалахысыр ҟалоит ҳәа шаанӡа аҭабиақәа жны идырмазеирц иҩызцәа иреиҳәеит. Нас, Адгәыри иареи аԥшыхәра ицеит. Аха ашьыжь данынаԥшы Ҭырқәтәылаа ргәыԥ аҟнытә ҩыџьа-хҩы мацара раҟара ауаа шынхаз гәеиҭеит.
Ауха, ишазхәыцыз еиԥш амина ршәгақәа рыла ҳалахысра иаҿын. Ҳҩызакгьы игәы инақәыршәаны аԥҽыха аниааха Али кырӡа дшәеит, аха ахәра уацәшәартә иҟамкәа, насгьы аԥҽыха амыхра мариазшәа аниба деигәырӷьаӡаны, ашәра ацәабаӷь амихуазшәа аԥҽыхагьы аамхны наҟ инаиршәит, аха ихәыз ҳҩыза дшәаны дыҟан азы, иаразнак ахәшәтәырҭахь дцарц аниҭахха, Седатгьы диманы
амҩа иқәлеит. Ас ианыҟала Али згәы ҭҟьаз рацәаҩхар агәыԥ реиҳа иаԥырхагахоит ҳәа дазхәыцны шьҭахьҟа ацара зҭаххаз аӡәгьы мап рцәимкӡеит. Аха ас аныҟаиҵагьы аӡә ида, даанымгылаӡакәа зегьы хынҳәит.
Баҳадыр дахьыҟаз уаҳа дрызҭыгомызт Кавказ Аҭрышба ҷыдала иахьигӡаз аруаа, Баҳадыри егьырҭ ахәцәеи ралгаразы ишцаз аӡбахә рҳәон. Ауха асааҭ 10 реиԥш уаҳа исзымчҳаӡакәа уаанӡа иахьсарҳәаз аган ахь сцеит. Жәа минуҭк раҟара ашьҭахь мышкы аԥхьа ҳахьеиҿахысуаз аҭыԥ ааигәаранӡа снеихьан.Аҩада сышхалоз алашьцараҿы аарлаҳәа шьоукы шаауаз гәасҭеит. Усгьы ҳара ҳтәқәа роуп сҳәан «О уара!» ҳәа ҿысҭит. Арҭ Кавказ иҩызцәа ракәын. Анцәа иџьшьоуп Баҳадыр далыргазар акәхап ҳәа сазхәыцны дара рахь сыҩит. Ииашаҵәҟьаны Баҳадыр дрыманы иаауан. Иаразнак саргьы снапы нарыласыԥсеит. «Баҳадыр, сашьа, сара соуп Беқьир» ҳәа иқәҿысҭит. «Беқьир сашьа, сыԥсуеит» иҳәагәышьеит. «Баҳадыр уҽырӷәӷәа амарџьа» сҳәеит, арахь аҵәуара сшаҿыз исырдырыр сҭахӡамызт. Сааҟәымҵӡакәа «Абааԥсы сашьа, ичҳа абааԥсы, маҷк нхеит, ахәшәтәырҭахь узгаша амашьынақәа ҳарзааигәахеит» ҳәа иаҳәарагьы саҿын. Дук мырҵыкәа абырлаштә зуад азааигәаранӡа ҳнеит, сара сахь ибжьы нырганы «фыџьара схәуп, ашьа рацәаны исыцәцеит. Сшьа агруппа актәи ауп» ҳәаны, ахы ахьиаахақәаз ааиқәиԥхьаӡеит. Саргьы иаасеиҳәаз зегьы амедеҳәшьцәа ирзеиҭасҳәеит. Нас «сыхьҭашьуеит» аниҳәа зынӡа сеилагеит икәсыршаша акы сашьҭан, имаҭәақәа иахьԥырҟҟаз азы ицәа-ижьы аатны иҟан, дыхьҭашьуазаарын, иаразнак Муаммер исиҭаз акуртка наганы иқәсыршәит. Амедеҳәшьцәа ахәшәтәырҭахь дызгаша амашьына дақәырҵаанӡа акапельница иларҵар рҭаххазаргьы иамуит. «Каман
аамҭалатәи ахәшәтәырҭаҿы аҳақьым дыҟоуп, иаразнак уахь шәеиха!» рҳәеит. Уи аамҭалазы Ерқани, Омергьы ааргахьан, зегьы амашьына иақәаҳҵеит. Баҳадыр «Беқьир усыцаала» ҳәа дӷызит саргьы «Умацара унсыжьраны сыҟоума сашьа» сҳәеит. Арахь, амашьына сара сақәдыртәарц рҭахымызт, аха уаҩы бызшәа саҳаратәы сшыҟам анеилыркаа азин сырҭеит. Каман ҳаннеи, Баҳадыр мацара дақәхны ахәшәтәырҭахь днаҳгеит, егьырҭ ихьанҭаӡамызт. Аҵх алашьцараҿы ҳахьҩналаз ахыбра школызма ма даҽа ҳәынҭқарратә хыбразма исзеилымкааит, аха ишхәышәтәырҭамыз ибзиаӡаны иеилкаан, иахьабалак ахәцәа злааргаз асакасақәа рыла иҭәын. Акы-ҩба акапельнциақәагьы анаара игылан уаҳа акымзарак убарҭаӡамызт, ус баша хәшәык џьара избар Баҳадыр далнаргозшәа сгәы иабон. Аҟабарда ҳақьым, Баҳадыр акапельница илаиҵарц даҿын, аха иауамызт. Ари имахәар ианамуы егьи имахәар ахь иалеиҵарц иҭаххазаргьы уи аҿгьы иамуит.Аҵыхәтәан ишьапы ала, ишьаҵәкьара ала иалеиҵар иҭаххеит, аха илаломызт, шьҭахьҟа иаауан. Ари аҩыза аҭагылазаашьаҿы аҳақьымцәа Анцәа иаасҭагьы иаҳзааигәаны иҳаԥхьаӡон азы иҟарҵалаакгьы иаҭаху усуп ҳәа ҳрыхәаԥушан. Уажәгьы «идақәа ҳзыԥшаауам» ҳәа ахьсарҳәоз сыржьозаарын, сара иабантәи зыдруаз, ауаҩы ицәеижь акапельница аднамкылозар, ушьҭа иеилкаан, аха ишԥасарҳәарыз: Баҳадыр, «Иҟарҵозеи Беқьир!» ҳәа дсазҵааит. Саргьы «Акапельница уларҵарц азы уда иашьҭоуп» ҳәа аниасҳәа «уара ибзиагәышьоуп аха с… иаԥырырҵеит!» иҳәагәышьеит. Иҟамлеит, иаднамкылеит акапельница Баҳадыр ицәа-ижьы. Ушьҭа Гәдоуҭаҟа даҳгар акәын, иаразнак дызқәаҳхыз амашьына длақәҳҵан амҩа ҳақәлеит.
Сара сылаԥш ихымгакәа сашьа санихәаԥушаз, арахь уи аԥсра даҿызаарын. Иарма напы скырц анысҭахха агәҭантәи ианцәкьыс аҵаҟа ажьы ҭыжәжәаны иамҵны ишыҟаз гәасҭеит. Арахь хыхь ала акагьы убарҭаӡамызт инапхыцҵәҟьа аҭыԥ аҟны иҟан, ашьагьы ааӡомызт. Ишьа илыкәкәа ицахьазаарын сашьа рыцҳа… Лассы-лассы изҿысҭуан дмыцәарц азы, амедеҳәшьцәа ус ҟаҵатәуп ҳәа сарҳәахьан. Азныказы Аҟәа амҩақәа рҿы аиааира ашәақәа ҳҳәараны ҳшыҟоу иасҳәарц иақәыскит аха сацәыԥхашьеит, егьырҭ сҩызцәеи амедеҳәшьцәеи сырцәыԥхашьеит. Санхәыҷыз аахыс ҟазшьас исымаз абри амцхә аԥхашьара уажәы сҩыза гәакьеи сареи аҵыхәтәантәи ҳаамҭа ишаҳҭахыз иаҳхаҳгарц аҭагылазаашьа снаҭомызт. Ажәытә, аԥсуаа ихәыз ауаҩы изы ахәрашәа рҳәон. Уи ашәа сыздырӡомызт. Уи аума ԥсышәала ашәакгьы сыздыруамызт. Амала издыруаз ахақәиҭратә ашәақәа ыҟан, урҭ игәы шьҭанхуазар ҳәа исҳәар сҭаххеит аха еиҭа иамуит сыԥхашьеит. Иахьа, убасҟан исызиамҳәаз ашәақәа абыржәгьы сгәы иҵхоит.
Ус ҳашцоз ҳмашьына аангыланы алашарақәагьы аадырцәеит, ҳмашьына ныҟәызцоз. «Аверталиот ҳхаԥыруеит, арҭ алахшақәа скори-мкори рыздыруам маҷк ҳааԥшып иҳәеит». Уи аамҭазы Баҳадыргьы «сашьа уаҳа аҭаҭын сахаӡом зынӡа сызмыҩӡеит цәгьа исԥырхагахеит» иҳәеит. Аҳ, сашьа гәакьа! дыԥсраны даныҟазгьы иԥсҭазаара дазхәыцуан. «Ҳаҟәыҵып аҭаҭын сашьа!» сҳәеит. Зны-зынла ачабра ырбааӡаны иқьышә инықәсшьуан. Арахь ихәрақәа анихьлак дааӷызуан, уи дӷызыцыԥхьаӡа сара сгәы кылнаҵәон. Аӡәгьы имырбаӡакәа сҵәуон. Баҳадыр иган аҿы Ерқан дышьҭан, уи ихәра шәарҭаӡамызт, аха изыҟарҵаз агәыр аамышьҭахь аӡы идыржәыз игәы архынҳәын зынк ҩынтә иҿихит. Уи амшала саргьы Баҳадыр ԥыҭк сицәыхарахеит азы Ерқан сизгәамҵуан, аха уигьы иалидраауаз Баҳадыр сара сгәы дабжаны дышҟаз.
Амҩақәа бааԥсын азы, аҭаҟәаҭасрақәа рҿы Баҳадыр ихәрақәа реиҳагьы ихьуан. Усҟан саргьы «маҷк нхеит Баҳадыр сашьа, ҩба-хԥа ахы акагьы узнауам, ичҳа» ҳәа игәы сырӷәӷәарц сгәаҟуан. 4 сааҭк раамышьҭахь Гәдоуҭа ахәшәтәырҭаҿы ҳнеит. Баҳадыр «ҳааима?» ҳәа дансазҵаа «аиеи сашьа ҳааит, ҳааит» ҳәаны днаганы аҳақьымцәа рнапы данысҵеит, ибла еиқәаҵәақәа рыла аҵыхәтәан ҳәа дсыхәаԥшуазаарын, исыздыруамызт акәымзар. Ахәшәтәырҭахь ҳахьааиз хазы сгәырӷьаҵәа сыҟан. Анцәа сиҳәон, иҭабуп ҳәа иасҳәон. «Далҳаргеит» ҳәа схәыцуан. Амала сгәыӷрақәа хара изымцеит, аамҭа ахьынӡацаз сыздыруам. Сааҭк иеиҳазаргьы ҟалон, амардуан аҿы схы кны сыштәаз медеҳәшьак даадәылҵын «Баҳадыр иҭынха дыҟоума?» ҳәа данҵаа сҩагылан «уышԥаҟоу?» ҳәа слазҵааит, аха лхаҿсахьа анызба зегьы еилыскааит. Баҳадыр дыԥсхьан… Акымзарак сзымҳәеит, схы аҭыԥ иқәҟьаны сыҟан. Иааигәара сналгарц азы дшааиз анылҳәа, «ибзиоуп, ҳцап» сҳәан сналышьҭалеит. Сылаӷырӡқәа икахәхәа алеира иаҿын. Ауаҩы ари аҩыза амҭазы иреицәаӡоу азы иҽазыҟаиҵон. Саргьы Баҳадыр ак ихьыр адунеи аасырҳәуеит ҳәа схәыцуан. Аха ус иҟамлеит, схәыцрақәа сызрылымҵкәа амедеҳәшьа слышьҭаланы снеиуан, Ԥардак ала иеиҩкааны иҟаз аоперациа ахьыҟарҵоз аганахь саныҩналоз, идәылҵуаз аӡәи сареи ҳахқәа иааинҟьеит, ахьаа ду сышҭагылазгьы аччара аасызцәырҵит, ари исгәалашәа цыԥхьаӡа схы аасцәымӷхоит. Зегьы Баҳадыр сиҿаԥшаанӡа акәын. Ауада саныҩнала, иблақәа ҭраа дсыхәаԥшуашәа дықәын. Ихаҿы ԥышәырччошәа. «Амца ахысааит, Аҟәа ҳзымеицалалеит» иҳәозшәа дыҟан. Иԥсыбаҩ цқьа санахәаԥш изшьапык хә-сантиметрак аҟара ишкьаҿыз гәасҭеит. Аха сашьа ишьапы цыркьӡомзт, избан ишьапы зкьаҿыз? Нас ииашазма, сыздыруам аха ихәу, ма иԥҵәоу ашьапы ауаҩы иԥсы анихыҵлак абас икьаҿхар ҟалоит ҳәа сарҳәеит. Уи аамҭазы аҳақьым, иҟарҵақәаз, Баҳадыр иԥсра зыхҟьаз сзеиҭаиҳәон. Сара, Баҳадыр иҿы ашьышьра саҿын. Макьана дмыхьшәашәаӡацызт, ашьшьыҳәа ижакьақәа сшьышьит сашьа… исзымдыркәа абзиараз ҳәа аибыҳәара саҿызшәа. Аҳақьым иармарахьтәи иҩыҵра аҟнытә ахәра ӷәӷәа шиауз насгьы ирацәаны ашьа шицәцаз сзеиҭеиҳәеит. Акәылӡы ишәаҳҵандаз абас ихьӡомызт ҳәа еиҭах схы сақәыӡбон. Каман ишыҟалаз еиԥш Баҳадыр идақәа акагьы аднамкылазаап ушьҭа аҳауала иҭәызар акәхарын. Снапы иҿы инықәкны ибла еиқәаҵәақәа наунагӡа инахызҩеит. Саҭоумҵан сашьа ублақәа снапала ихызҩеит. Уаҳа уареи сареи ҳаблақәа мацара рыла ҳашԥеицәажәо? Ҳаззеиԥхыӡуаз ҳусқәа ирԥсыхәои? Ааҳ! Баҳадыр, иҟауҵеи, исзууи уара? «Хара, аибашьара ашьҭахь ҳцаны, ашьха қыҭак аҿы анхара ҳалагоит, ԥсыуа ҭыԥҳацәақәак рыла ҳаԥсҭазаара еилаҳҵоит, гәарҭак ахшара ҳауеит» ҳәа иеибаҳамҳәаӡази? Абарҭқәа зегьы срызхәыцуанаҵы, аҳақьымцәа ауада аҟынтә сдәылганы Баҳадыр имаҭәақәа акы инҭаҵаны инасдыркит. Адәахьы сдәылҵит, асааҭ ҵхабжьон 3 ҟалахьан ахәшәтәырҭа ашҭаҿы сыбжьы иахьынӡаҭыҵуаз ала сыҳәҳәеит. Сшьапқәа сырзышьҭыхуамызт азыҳәан уаҵәҟьа снатәеит. Аамҭа ахьынӡацаз сыздыруам. Сгәырҩа сыцеиҩызшаша, знапы скыша аӡәы дсывагылаӡамызт. Сымацара сыҟан. Нас ҳаазгаз амашьына лас аныҟәцаҩ Гәдоуҭа ақалақь ахь дышцо, исҭахызар саргьы сшигаша ансеиҳәа сҽааиыдскылан, Биргьиуль дахьынхоз,
сҭынхацәагьы иахьырзааигәаз аҩынҟа снеигарц сҭаххеит. Баҳадыр имаҭәақәагьы уи аҩны аҟны акәын иахьыҟаз. Аҩны санааи макьана илашьцан имшаӡацызт, арахь алашарақәа ыҟаӡамызт. Саазгаз ауаҩы иҭабуп ҳәа иаҳәаны аҩныҟа снеит. Ашә санас Биргьиул «узусҭада?» ҳәа дҵааит. «Беқьир соуп» анысҳәа аӡәы дышҭахаз иаразнак иеилылкааит. Избанзар уи аамҭазы сахьынхоз аҩныҟа сымнеикәа лара лахь снеизар, ушьҭа еилкаан… Биргьуил ашә анаалырты аҵәуара даҿын. «Дызусҭада Беқьир, иҳацәҭахада?» ҳәа дҵааит. Ԥыҭк снатәеит. Аибашьра анцоз, ауаа зегьы ирзыԥшын азы разыҟаҵара аҭахӡамызт, арахь саргьы урҭқәа срызхәыцуа сабаҟаз. «Баҳадыр!» сҳәеит. Уажәы ақьыз-қьызҳәа аҵәуара даҿын, нас кыраамҭа стәан, чаикгьы сызлыршит. Баҳадыр имаҭәақәа сҭаххан исзаалгеит. Исумка усгьы акагьы ҭаӡамызт. Сара ашәҟәқәа ҭызгеит, еиҳаракгьы изызҩыхьаз ашәҟәқәа. Сара изызҩыз рыда даҽа шәҟәыкгьы рылан ашәҟәқәа, маҷк саԥхьаны ҭыԥҳак ишылҩыз ангәасҭа: «ма бзиа дызбоз ҭыԥҳак илыҩзар» сҳәан аԥхьара саҟәыҵит. Уи ашәҟәы саҳәшьа еиҳабы Ельқьиу ишылҩыз 16 шықәса раамышьҭахь машәыршәа иеилыскааит. Даҽа ԥыҭк сантәа ашьҭахь сгылан аҩныҟа сцеит. Хымш раахыс аибашьра ҳахьалагылаз скараха сыҟан, ацәа сыгын. Ушьҭа амшгьы ашамҭаз инеихьан. Ашә санас Адамыр иааиртит. Лиубараа санырба аҵәуара иналагеит. Акагьы исмазҵааӡакәа Али ак ихьыз џьыршьон. Сара Али деибгоуп хьаас дҟашәымҵан анысҳәа маҷк иааҭынчхеит, аха Баҳадыр дышҭахаз анрасҳәа еиҭах аҵәуара иналагеит. Урҭ ргәаанагарала ҳара Ҭырқәтәылантә иааз ҭынхада ҳаҟан, ҳан, ҳаб, аӡәгьы даҳхагыламызт. Ииашазаргьы ҟалон. Аха Лиуба, Алла, Нани, анык леиԥш иаҳхылаԥшуан, ҳара ҳаиԥш рыжәлантәқәа мацара ракәымкәа зегьы рзы убас
иҟан. Урҭ иаҳзыруаз ҳҭаацәа иаҳзыҟарҵараны иҟаз акәын. Абыржәгьы ирымаз ахәыҷы ааидкыланы иахьынӡа рылшоз ала афатә ҟаҵаны ахәшәтәырҭа ашҟа идәықәлеит. Насгьы уа ишьҭаз ҳаҷкәынцәа рымаҭәа-рҩыҭәа аҩныҟа иааганы иӡәӡәа-иуанҭа ирзнаргон, урҭ рџьабаа ҳара иагьа ҟаҳҵаргьы иҳазшәом.
Уи аҽны хәлаанӡа ахәшәтәыраҿы ҳаҟан. Анцәа иџьшьаны ахырӷәӷәарҭақәа рҟынтә ҳзеигәырӷьашаз ажәабжьқәа ҳзаауан. Аҟәа ушьҭа ҳара иаҳтәын. Ақырҭқәа Ҵабал амҩала абналара иаҿын.
Ҳарҭ ахырӷәӷәарҭахь иҟаз аԥсра ҳалагылазаргьы, шьҭахьҟа иаҳзыԥшуаз рҭагылазаашьа реиҳа иуадаҩзаарын. Ари, ахәшәтәырҭаҿы ибзианы иеилыскааит. Ахәшәтәырҭа аԥхьа ауаа рыла иҭәын. Сара «ихәу ауаа шаҟа ирацәоузеи?» ҳәа схәыцуан, аха ус акәымзаарын. Еиҳарак, ахәцәа аазгоз рыла рхәыҷқәа рҟынтә жәабжьк раҳауазар ҳәа уахгьы-ҽынгьы ахәшәтәырҭа ашҭа илагылан.
Ахәылбыҽха аҩны саннеи, адырҩаҽны Аҟәа сигарц азы Адамыр сиҳәеит. Иаразнак даагәамҵын, «макьана ишәарҭоуп, иҟоуҵои уаҟа, ма машәыршәа хык уаахоит!» ҳәа дсыҵаҟьеит. Саргьы «уара иудырып, аха сара уаҵәы сцоит» сҳәеит. Ауха, Гәдоуҭа ахысрала атәыла бгон. Али, сареи ачаӡырҭа аҟынтә аҩнынӡа аарлаҳәа ҳнеит. Наниҵәҟьа ишылцәымӷызгьы аҟәҟәа ҳәа днахысит.Сара сызгәырӷьомызт, акы сааннакылон. Баҳадыр иҭахара сгәырӷьара ахәаҽуан. Адырҩаҽны ҳазегьы Аҟәаҟа амҩа ҳақәлеит, ҳашиашазгьы Лиубараа рыҩныҟа ҳнеит. Ҳахьнеиз, иаҳбаз кырӡа иџьаҳшьеит, избанзар Али аҩны дыҟан. Уи данызба: «оҳ, гәышьа! Анцәа иџьшьоуп иԥсы ҭоуп, деибгоуп» сҳәеит ҩныҵҟала. Ивараҿы Иаузгьы дыҟан. Иауз саниба убас сгәыдикылеит, сҟәаҟәа ҭыжәжәа сҟаиҵеит. Ихырҟьацәаны агәырӷьара аԥсуара иатәым ҳәа ҳармааӡахьази, ԥхашьарак иамхаҟаҵар ҳәа дшәон. Аха Баҳадыр дышҭахаз анеиликаа игәырӷьараҳәа акагьы аанымхаӡеит. Ианизмчҳа иавтомат ааҭаирцәит, аҳауахь дхысуа…
Уи, аерман қыҭа аҟынтә Аҟәа илбаанӡа Али имацара даанзмыжьыз ҳәа зыӡбахә сымаз Иауз Аҭрышба иакәын. Иауз ҿыц дыҩнран, насгьы ахшара диоураны дыҟан азы Али дирхынҳәырц далагеит. «Араҟа 80-ҩык ҳахьыҟаз 22-ҩык ҳаанхеит,
ҳҭагылазаашьагьы шәарҭоуп имиц аҵеи абыда днумыжьын ухынҳәы» ҳәа иеиҳәазаргьы Иауз «сара сыҵәҩаншьап нсыжьит уара уоуп ихынҳәыша ӡәыр дыҟазар, уааиаанӡагьы уус сара инасыгӡоит умшәан!» иҳәан Али аҵыхәтәанынӡа даангылеит. Али, излеиҳәоз ала кырынтә аԥсра асалам арҭахьан. Агәыԥ дуӡӡа аҟынтә Иауз заҵәык дицынханы дыҟан. Урҭ реиҩызара Ҭырқәтәыла ианыхынҳәгьы иацырҵеит, иааилахәоз егьи дихьӡон, иеихӡыӡаауан есымша. Абри амшала схаҭагьы Иауз даҽакала сизыҟоуп.
Аҟәа ҳанаа нахыс, ҳаргьы еиҳарак реиԥш ақырҭқәа иҭадырцәыз аҩнқәа руак нхарҭас алаҳхын уа ҳанхо ҳалагеит. Ушьҭарнахыс араҟа ҳанхауан. Аибашьра еилгара иаҿын. Ақырҭқәа Ҵабал аганахь ала амҩа рыҭаны ианыбнаҳҵа, ирацәаны ашьа каҭәара ҳақәымшәаӡеит. Мрагылареи Мраҭашәаратәи ҳамчрақәагьы анеиқәшәа нахыс, ақырҭқәа бналара ада мҩа рымаӡамызт. Иара Шеварднаӡе иҳаирплан дзақәымтәаӡакәа аурысқәа рыцхыраарала Аԥсны далган дыргеит. Аҟәа аныҳәа ыҟан, иахьабалак ишәаҳәон, икәашон. Амала сара ашәак сзымҳәеит, аиааира сгәырӷьаҵәа сзаԥымлеит. Знык-ҩынтә саргьы ауаа реиԥш «Аиааира!» ҳәа сыҳәҳәар сҭаххазаргьы сыбжьы ҭымҵит. Аиеи! Аиааира ҳгахьан Аҟәа ҳара иаҳтәын, аха исзааигәаӡаз сҩызцәа сыцәҭахахьан.Сҩызцәа рхьаа сыхәда икылахазшәа иҟан. Аҟәа аԥшаҳәаҿы сахьтәоу сылаӷрӡқәа сыблақәа ирыхчыла Ҭырқәтәыла аганахь схыԥшылон.
«Ажәылара ду» ҳәа сзышьҭаз аҵыхәтәантәи ҳжәылара ҩымш раҟара шагыз, Гәдоуҭа Ҳанефи сиқәшәеит. Ҳанефи Иегожь Ҭырқәтәылантәи иааганы Лӡаа ақыҭаҿы индырхаз дреиуан, Дҟабардан. Лӡаа ақыҭаҿы ирҭаз аҩнаҿы дгәырӷьаҵәа дынхон. Сара Гәдоуҭа данызбаз: «сан дычмазаҩуп сцаны дсымбар ауам, арахь ақыҭаҿы аусқәа еиқәылоит» иҳәон.
Гәдоуҭа снеины Баҳадыр дахьыкҿаз азал аҟны саннеи ауп Ҳанеифгьы уа дшыкҿаз анеиылскаа. Иқыҭа уаа ажәыларахь иандәықәла иаргьы изымчҳакәа дрыцлазаап. Ҳара Баҳадыр дыхәны данааҳгоз ауха ақырҭуа ҳаирпланқәа идыршәыз абомбақәа рымшала аиааира ахықә ҳшықәгылаз иԥсҭазаара дналҵит. Иан ачымазаҩгьы уаҳа дизымбакәа, хымш раамышьҭахь Баҳадыри Ҳанефи анышә иеицаҳҭеит. Баҳадыр иаб иаҳәшьа кыршықәса раԥхьа Аԥсны нхара даахьан азы, аԥсыжра акагьы агымкәа иеиҿылкааит. Сгәы абжа зызкыз сҩыза иԥсыжраҿы тәымуаҩык иеиԥш сгылан. Ақәгыларақәа раамышьҭахь иара иԥсы анҭаз зыгәра имгоз ахәаџьақәа рматанеирақәа рыла инышәынҭра дҭарҵагәышьеит. Игәы иақәҳауаз анышә абжьы, абомба тҟәацуазшәа сарҭрысуан…
Сыԥхыӡқәа рҿы, иқьафына дызлаҳәаз иԥжәаны дҭыҵырц дгәаҟуан. Саргьы иагьа исҭахызаргьы снапы нароуны сызицхраауамызт. Аԥхӡы саганы сиарҭа иеилажәжәа сааԥшуан. Ушьҭа уи аԥхыӡқәа збаӡом. Сымацара саныҟоу сгәаныла сызхара срацәажәоит, схьаақәа, сгәыӷрақәа, сгәырӷьарақәа рыцеиҩысшоит. Есыуаха ҳанеиԥырҵуаз Ефқан, «Сцоит, абзиабарақәа зегьы сгәы иҭаҵәахны» ҳәа ииҳәоз ашәеи, егьырҭ илафқәеи, ихәмаррақәеи аасгәалашәоит. Баҳадыр, «Уареи сареи иҷыгәӡа ҩынхәыҷқәак ҳаргылап, аҭаацәара ҳалаланы хәыҷ гәарҭак ҳааӡап» ҳәа ансеиҳәоз аамҭа сыбла иаахгылоит. Зны-зынла абарҭқәа срызхәыцуа санрылоу, исызцәырҵуа аҵәуара аарлаҳәа сҽацәысыхьчарц санаҿу «шьуокы сырбома» ҳәагьы сыԥхашьаԥхаҵо снаԥшы-ааԥшуеит.
Аԥсны Аиааира анага ашьҭахь иаанаҳкылаз, шьоукы рҳәашьала «иҳақәанагаз» аҩнқәа рҿы анхара ҳалагеит. Ауаа иахьтәоу-иахьгылоу аибашьра ахаҭа ушьҭарнахыс ишеилго, Аԥсны ашьапы иқәгыларц азы ӷәӷәала аус шутәу еибырҳәон. Аха схы шьҭыхны санынаԥшлак избоз зынӡа даҽакын. Зегьы «атрафеи» (аҷан) арҳәазара иашьҭан, ҳаргьы убарҭ ҳрылан азыҳәан акәымзи абарҭ аҩнқәа ҳазрыҩнатәаз. Аԥсны аиҳабырагьы иҭацәыз аҩнқәа Ҭырқәтәылантәи нхара иааз рыҭара иалагахьан.1992 шықәса нанҳәа мзазы ҳаԥсадгьыли, ҳкультуреи, ҳбызшәеи рыхьчаразы ақырҭуа фашистцәа ҳрабашьуан. Нас ҳҩызцәа, ҳҭынхацәа ҭахо ианалага ари ашьаурагьы ацлеит. Аибашьра анеилга акәзар, аҷан азы аиҿахысра ҳналагеит. Сара ас сазыԥшӡамызт. Уи азы сҩашьаны сыҟан. Аҷан еимакрагьы хара изымцеит, ҳажәлар уи ала ишызнымхо, аусура шаҭаху лассы еилыркааит. Хымԥада аибашьра иахылҿиааз абеиацәа ҿыцқәагьы ҟалеит, аха ҳажәлар реиҳараҩык аблокада ишҭакызгьы, агәаҟрақәа зегьы ириааины, ҳҳәынҭқарра иахьанӡа иааргеит. 17 шықәса раамышьҭахь Аԥсны Аҳәынҭқарра аӡәгьы ицхраара иазрыцҳамкәа ибаӷьаӡа ашьапы иқәгылоуп. Адунеи зегьы абри аганахьала Аԥсуа жәлар рымч-рылша иаартны ирбеит.
Сҭынхацәа Лиубеи, Аллеи, Нании, Адамури рашьа еиҳабы, иашьеи Алии акагьы рмыхькәа иеибганы, аиааирала аибашьра иалҵыр шьтәак шишьуаз ала ажәа иқәиҵахьан. Ирахә зегьы абна илан азы руак аарлаҳәа икны иааргеит. Ныҳәак еиԥш имҩаԥыргон, ақыҭауаагьы кыр аамҭа аахыс абас агәырӷьаразы аишәа иахамтәацызт. Ҩымз раҟара ақыҭаҿы саанхеит (Ӷәада. Адамур иашьеиҳабы Славики, ран аҳкәажәи рыбзоурала саԥсшәагьы кыр иацысҵеит. Славик, ахырҵәара аҟны ҳажәлар ирыхҭысыз ажәабжьқәа сзеиҭеиҳәон ласы-лассы… Ҳажәлар рыцҳа! шаҟа агәаҟра дуӡӡақәа рхыргақәазеи.
Аҟәа саныхынҳәы, Адгәыр Гәлырԥшь араион ахадас дҟарҵахьан, Алигьы ихаҭыԥуаҩыс диман.
Ушьҭа арра маҵура акәымкәа аҳәынҭқарра маҵура ныҟәыргар акәын. Уи аамҭазы Ҭырқәтәылантәи 100-ҩык инареиҳаны ауаа аараны ишыҟаз ҳаҳаит. Шәҩык имаҷӡамызт азы ҳгәырӷьаны ҳаԥсуан. Ҳашьаду Еркәҭгьы агәыԥ далазаарын. Али, Гәылрыԥшь араион аҟны Ҭырқәтәылантәи иааз рнырхара инапы ианын, урҭ зегьрыла ацхыраара рзыҟаиҵар акәын. Амала ҳаргьы кыр аамҭа аахыс Ҭырқәтәыла ҳамцаӡацызт. Ҳҭаацәеи, ҳҩызцәеи игәхьааҳгахьан. Али, иусураҿы азин рымихит, Еркуҭ даныхынҳәуаз Аллагьы даашьҭыхны ҳнаицлан Ҭырқәтәылаҟа амҩа ҳақәлеит. Ефкан ажәа шисҭаз еиԥш аибашьра еилгаанӡа иамсымхыз сԥаҵа ссеит. Даара иуадаҩыз амҩа аамышьҭахь ԥхынҷкәын мза 9, 1993 рзы Ҭырқәтәыла ҳнеит. Еиҭах Аԥсны гәхьаагаразы…
Аԥснынтәи Ҭырқәтәылаҟа ҳхынҳәит, ҳаб инапы ҳнагәӡы, иаргьы Алии среи ҳалахь днагәӡит, ҳанцоз дмагәӡит аха… Уаҳа акагьы ҳаимҳәаӡеит. Ҳҩызцәа иахьҳацәҭахаз азы изымгәаӷьызаргьы ҟаларын. Мамзар Аԥсны аиааира ахьагаз азы иҳанаижьзаргьы сеидру… Сара саб ахәыҷқәа реиԥш дҳацәҳауазар ҳәа сыԥшын, аха уи ҳалахь дагәӡуан. Игәырӷьареи ҳашҟа имаз абзиабареи арбара абри аҟара илшон. (ҵ шықәса раамышьҭахь 1999 шықәса рзы иҟалаз адгьылҵысра ду ҳаибганы ҳаналҵгьы дшьамхнышгыланы Анцәа диҳәон. Аха, сан, саб диеиԥшӡамызт уи даанымгылаӡакәа ҳгәыдылкылон, ҳхыдылкылон…
Саб ҳанхәыҷқәаз, ақыҭаҿы игылаз аҷандар ҵла ду амҵан аиҳабацәа еидтәалан ишцәажәоз, даргьы харантәи ишырзыӡырҩуаз ҳзеиҭеиҳәон. Мышкы; ақыҭа иалҵны даҽа ҳәынҭқаррак ахь ицаз ҷкәынак 40 шықәса раамышьҭахь даныхынҳәы, аҭаҳмадацәа уи аҵла амҵан идеизаланы кырӡа иеицәажәазаап. Аҵх цаны зегьы рыҩнқәа рахь ианеимлыс ашьҭахь ауп, ԥсуала ԥхашьароуп ҳәа зҽаанкыланы игылаз иаб дааины «ушьҭа зегь цеит ҳазбода» ҳәа изхара иҷкәын дангәыдикыла. Саб 16 шықәса анихыҵуаз иибаз абри ахҭыс игәаҿы инхахьазаарын.
Иахьа 85 шықәса ихыҵуеит, шықәсқәак раахыс Ҭырқәтәыла снециыԥхьаӡа ахәыҷыԥшқа иеиԥш сгәыдикылоит. Сара раԥхьаӡа аҳәаанырцә сахьыҟоу азы ус ҟаиҵоз џьысшьон, аха сашьа Алигьы ус изиуазаап. Ари анеиылскаа саб уаанӡа дызхьымӡаз ахарҭәаара дшаҿыз еилыскааит. Мамзаргьы «ушьҭа сҭаҳмадоуп сызцәыԥхашьода» ҳәа изхара ҳгәыдикылон. Анцәа идырып ианаамҭаз ҳахьҳгәыдимкылаз шаҟа дахьхәны дыҟоу…
Саргьы, иахьа саб дрыӷәӷәаны дгәыдыскылоит, уаанӡа исцәыӡыз ашықәсқәа рцас азы. Шаҟантә сахьхәраны сҟалара сыздыруам, ԥхашьароуп ҳәа ауаа иахьырбо сыҷкәын дахьгәыдсымкыло?
Ҭырқәтәыла саныхынҳәы Стамбул аусура салагеит. Саб иаҳәшьаду лмоҭа Шамил Ацәышбеи сареи ҳаицынхон. 1994 шықәсазы иеиуеиԥшым аамҭақәа рзы Баҳадыр изы ҩ-шәҟәык зҩит, иԥсы шҭам дышзамыԥхьо шыздыруазгьы!…
Баҳадыри сареи Аԥсны ашьха қыҭак аҟны ҩны хәыҷқәак ҳазмыргылаӡеит, ҭыԥҳа ԥшӡақәакгьы ҳзаамгеит, ҳамҩақәа аиааира маҷӡак шагыз ихазыхеит. Уи аԥсра алихит. Сара аԥсҭазаара сзааныжьны. Уажәы Аԥснытәи ашьхақәа кырӡа иреиԥшу Швеицариа ақалақь хәыҷқәа руак аҟны сынхоит. Сыԥшәмагьы дасԥуаӡам. Швеицариатәуп. 9-ҩык ахшарагьы сымаӡам, исопҳәагьы сыҟам. Амала адунеи зегьы иреиӷьысшьо ԥак дсымоуп. Баҳадыр дымҭахазҭгьы иахьа Аԥсны сыҟазаауан. Аԥсны иагьа исцәыхаразаргьы, иазааигәаӡоу раасҭа аԥсы ҭоуп, сгәы иҭоуп абзиабара…
Ҳарҭ, Аԥсныҟа хатәгәаԥрала аибашьрахь ицаз ауаа, ҳазегьы иеиԥшыз ҳакәын. Мцхәы ибеиоу, ма иӷару, аиаҵәа кыдызԥаауаз, ма акагьы иаԥсамыз аӡәгьы дҳалаӡамызт. Ажәлар ирылҵыз ҳакәын. Амала аибашьра ҳаԥсҭазаара ахырхарҭа зынӡа ишаԥсахуаз ҳаздыруамызт. Абарҭқәа зегьы ҳарзымхәыцуа аҟара ҳгәы ԥшаауан. Адәахьала иузымбозаргьы ҳгәы ԥшаауан. Уажәы ҳаԥсҭазаара абри аҟара изыԥсахыз иҭабуп ҳәа расҳәарц сҭахуп. Аха, урҭ Аԥсадгьыл зхы ақәызҵаз роума? Зны-зынла схы сақәыӡбоит, схы гәыбӷан асҭоит, абри аҟара ашьа аамышьҭахь аԥсҭазаара ҿыцк ҳахьазыхынҳәыз. Схы-сгәы иҭагьежьуеит абарҭқәа. Бзиа избаӡоз сҩызцәа, реиҳа иахьаҭахыз аҟны амҩабжара саанрыжьхьан. Ҳаргьы ҳуаами, аамҭала ашьшьыҳәа зегьы шьҭахьҟа иаанхоит. Саргьы иесыуаха сыкәа иҭаҵаны, рыԥсы ҭоушәа сзеиԥхыӡуаз сҩызцәа ирызкны сгәыӷрақәагьы маҷхо иналаганы, аҵыхәтәан асахьақәа рҿы мацара иаанхон. Уажәы ихәашьуа иалагаз сгәалашәарақәа: аҵыхәтәантәи ҳҭаҭын, аҵыхәтәантәи ҳҿаҵа, аҵыхәтәантәи ҳаԥсыԥ, зеицеиҩаҳшоз сҩызцәа рсахьақәа санрыхәаԥшуа сгәы убас иԥшаауеит, аҵәуара сҭаххоит. Амала кыр шықәса ҵуеит сан рыцҳа лыԥсҭазаара даналҵ аахыс уаҳа сҵәуом, сызҵәуом. Аха аԥыхьа ус акәызма сшыҟаз? Уаасылакьысыр сылаӷырӡқәа имазеин. Уажәы снапы асахьақәа ианрықәсшьуагьы сгәалашәара ԥхасҭахар ҳәа сшәошәа сыҭрысны снапы снахоит. Сцәа сҭаӡыӡаауеит. Исхызгақәаз еилызкааша зегьы зыцеиҩысшаша аӡә дыҟазар ишԥасҭахыз. Аха иамуит. Аӡәгьы исызиамҳәеит сыгәҭыхақәа. Аибашьра
иԥырхагахеит, деилаԥсеит ҳәа срыцҳарымшьарц азы! Схьаақәагьы сгәырӷьарақәагьы уи азоуп сгәы изҭазхәаҽыз.
Зегь дарароуп иагьа ҟаҳҵаргьы, ҳаклубқәа рҿыҵәҟьа аибашьра зԥырхагахаз ауаа ҳәа ҳаԥхьаӡан. Маҷк ҳабжьы рдуны ҳанцәажәалаак: «Абааԥсы ирымашәымкын» рҳәозшәа инеихәаԥшы-ааихәаԥшуан.
Аиааира иаҳгаз иҭахаз ҳаҷкәынцәа рҭаацәеи ирыцеибашьуази рыда зегьы ирханаршҭуан. Баҳадырҵәҟьа макьана ҿыц дышҭахазгьы аиааира агәырӷьара агага аҵаҟа даанхон… Аха, ҳара уи аиааира акәын ҳхы зқәаҳҵоз. Убысҟан сара «… зықьҩыла уҵеицәа гәыкала ҳҽалаҳархәит ари ақәԥара ду. Ҳаџьал ааиаанӡа ҳаршьит, ҳархәит, ҳакнарҳаит… Иҳаихсит, Оо, ҳажәлар ҳаухоумыршҭын» зҳәаз Уур МумџьуԤ даасгәалашәон.
Аԥсны, ауаа аиааирагьы рхашҭны «атрофеи» еимҵәара ианалага, иара Ҭырқәтәылантәи мышқәак рзы иаазгьы ирыхәҭамыз аҩны дуӡӡақәа ианрышьҭала схы сацәыԥхашьон. Усҟан еиҭа «…Иаҳҭаххандаз ҳдипломақәа аԥара ду аҭнаҳхуан. Ҳанџьнырын, ҳҳақьымын, ҳадукатын, ҳанхара, ҳанҵыра ҳбеиара иацаҳҵон. Аха ҳгәы, ҳажәлар рзы иеисуан. Ҳаԥсҭазаара зегьы ашәҭ шьыҵәрак еиԥш, ҳамҭас ираҳҭеит ҳажәлар, ҳаршьит. Оо, ҳажәлар ҳаухоумыршҭын» зҳәоз Уур Мумџьу даасгәалашәон.
Аԥсны, раԥхьаӡа аибашьра инеиз агәыԥ иалаз Баҳадыр ишиҳәаз еиԥш, «ҳџьыба аҟнытә иаҳҭашаз акагьы ҳамаӡамызт ҳаргьы ҳаԥсы аҟынтә иаҳҭарц ҳааит» зҳәаз ҳаибашьцәа Ҭырқәтәыла ианыгьыжьгьы аиҳабацәа еиҳараҩык зегьы ԥарала иҟалошәа ишхәыцуаз баны: «Ҳамшәаӡакәа ҳҭахеит ҳажәлар, ҳаухаумыршҭын, мышкы ҳнышәынҭрақәа рҿы ашәҭқәа гылоит, ҳаухоумыршҭын. Мышкызны ҳабжьы зегьы рылмҳақәа ирҭаҩуеит ҳажәлар, ҳаухоумыршҭын, ахақәиҭра иазку ашәҭқәа ҳарҩызоуп ҳажәлар, ҳаухоумыршҭын» зҳәоз Уур Мумџьу даасгәалашәон.
Баҳадыр данҭаха цәыббра 22 рзы саргьы «сыԥсхьан». Уи иахьоуп иангәасҭа. Аԥсны, ашьаҿа ӷәӷәақәа рыла Аҳәынҭқарратә мҩаҿы аныҟәара ианаҿу аамҭазы, уи иаҵагылаз ахьырԥар анызба даҽазнык сиит. Абри абиԥареи адунеи зегьи, иаҳхаҳгақәаз рдырыр сҭаххеит. Уи адагьы Аԥсны аибашьра аналага раԥхьаӡа иҩны инеиз агәыԥ иалаз ауаа аибашьра ада даҽа уск иадзымкыло зегьы рахь: «Баша ҳамҭахаӡеит сыжәлар, ҳашәхашәмыршҭын» сҳәар сҭаххеит.
Сгәы рықәсыԥсеит абарҭ абӷьыцқәа, сгәы иҭакыз Аԥсны абзиабареи, аибашьра аамҭазы иаҳхаҳгақәази, ҳагәҭыхақәеи иеицеиҩаҳшақәази шәзеиҭасҳәеит. Баҳадыр иҳәашьала «Згәы хәаԥсамыз» сҩызцәа шәзеиҭасҳәеит. Ҳаԥсадгьыл абзиабара ашәала ишәзеиҭасҳәеит. Хәыҷла-дула ҳажәлар ықәымӡааит, ҳкультуреи уи иахылҿиааз ҳџьанаҭ дгьыл, афашизм ашьа иамхәаҽааит ҳәа ҳақәԥара шәзеиҭасҳәеит. Аԥсны иахьанӡа иааиаанӡа иахнагақәаз рҟынтә хәҭакгьы сара ишәзеиҭасҳәарц сҭаххеит. Аԥсны аганахьала иҳамоу ахәыцрақәа, ҳгәаанагарақәа насгьы Аԥсныҟа аибашьра ҳаазгаз агәбылра закәыз, зегьы ргәаҿы иеилыркаар сҭаххеит. Ҳажәлар рлахьынҵа анырыӡбоз ҳаргьы ҳашрылахәыз рдырыр сҭаххеит.
Цәгьарак акәымызт иаҳҭахыз. Ҳаԥсадгьыл аҟны ҳхы ҳақәиҭны ҳанхар ҳҭахын. Амала ирмуит. Ҳхы дырҟьацыр рҭаххеит. Ицқьашәқьаӡа иҟаз ҳгәы дырхәашьит. Ҳагәқәа арацәа еиԥш иеиқәаҵәахеит. Аҵәуара ҳхашҭит уи амшала… Абыржәгьы сыкәша-мыкәша имҩаԥысуа ахьаақәагьы, агәырӷьарақәагьы исныруам. Сгәы иакәшаз ацәабаӷь сагәылҵны, сызгәырӷьаӡом, сызхьаауам. Аӡәымзар аӡәгьы бзиа исызбом исцәыԥсырҳәа сшәаны. Акы заҵәк; сгәы иҭоу ҳхақәиҭра мца арцәара рылымшеит, ирылымшеит ҳ-Аԥсынра агәыбылра ҳамхра. Ҳаԥсы ҳамырхит, аха ҳ-Аԥсынра рызҳамымхит. Сара; Ашәба Беқьир, Аԥсны сгәы иҭыԥраауа ҵысуп, дарбанызаалак абри аҵыс дырҟьацыр азин рысҭаӡом.
Ҳара Аԥсныҟа афоҭосахьа ҭыхразы акәмкәа аибашьра ҳәа ҳамцаззи… Уи амшала уаҩҵас сахьақәак рыԥшаарагьы иаҳзымариамхеит.
Ишәыдызгало арҭ афоҭосахьақәагьы реиҳарак агазетқәеи, авиио нҵамҭақәеи иргәылхқәоу роуп…
