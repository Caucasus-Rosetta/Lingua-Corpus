М.Л. АҲАШБА
(1903-1992)

Аԥсуа сахьаркыратә литература арҿиараҿы аџьабаа ду збахьаз ашәҟәыҩҩы, ажурналист, ҳрсепублика акультуратә ргылараҿы ааԥсра ззымдырӡо ауаажәларратә усзуҩ М. Аҳашба ашәҟәыҩҩцәа рабиԥара еиҳабыра даҵанакуеит. Уи 20-тәи ашықәсқәа раахыс аԥсуа литература дазааԥсауан, илшахьазгьы маҷӡам, еицырдыруеит иажәеинраалақәа, иажәабжьқәа, ипиесақәа. Урҭ изыхәҭоу аҭыԥ ааныркылоит аԥсуа литераутраҿы.
Диит М. Аҳашба 1903 шықәсазы, Очамчыра араион, Ԥақәашь ақыҭан. Аҭыԥантәи ашкол даналга, иҵара-дырра иациҵарц иҭахны, дцаны Очамчыра ақалақь аҿы ашкол дҭалеит, убраҟа қәҿиарала аҵара иҵон 1918 шықәсазы, аҩны иҭаацәаратә ҭагылазаашьа митәык ишымашәаламызгьы, дҭалоит Аҟәатәи арҵаҩратә семинариа. Ари асеминариа аҿоуп алитературеи ажруналистикеи рзы игьама ашьҭыҵра иахьалагаз, игәырҵҟәыл есааира аҽаанраԥшуа иахьалагаз.
Дырмит Гәлиа ибзоурала арҵаҩцәа рсеминариаҿы иеиҿикааз аԥсуа литература акружок иалаз Иуа Коӷониа, Ӡаӡ Дарсалиа, Иван Папасқьыр уҳәа днарывагыланы М. Аҳашбагьы активла амаҵ иуан, инапы ианырҵоз акаҿы деиҵахомызт, уи далахәын иара убас аԥсуа драматә гәыԥ аусурагьы. Тамшь, Аӡҩыбжьа уҳәа ақыҭақәа рҿы апиесақәа ықәыргыланы иддырбон. Арҵаҩцәа рсеминариа даналга, 1923-1924 шықәсақәа рзы агазеҭ «Аԥсны ҟаԥшь» редакторра азиуан. Араҟа уи ажурналистикахь имаз аинтерес есааира аҽарҭбаауан, иагьиҭаххеит иҵара-дырра иҵегьы иациҵарц. а1924 шықәсазы дҭалоит Москватәи ажурналистикатә институт. Иара абри аинститут аҟны уи идырра, иашан, акырӡа аҽарҭбауеит, иԥышәа ӷәӷәахоит, иаҳагьы иҵаулахоит.
1927 шықәсазы М.Л. Аҳашба Москвантәи ажурналистикатә институт далганы даауеит, аусурагьы далагоит агазеҭ «Аԥсны ҟаԥшь» аредакциаҟны. Ари агазеҭ Мушьни Аҳашба иџьабаа адуп. Уи 1927 шықәса инаркны 1945 шықәсанӡа редакторс даман. Аҭакԥхықәра ду зцу аредактор иуси Аԥснытәи АССР Иреиҳаӡоу Асовет Апрезидиум аҿы амаӡаныҟәгаратә уси еилеигӡон. 1955-1956 шықәсқәа рзы М.Л. Аҳашба ажурнал «Алашара» редакторс даман, дыҟан иара убас ахәыҷтәы журнал «Амцабз» аредакторсгьы.
Иқәыԥшра ашықәсқәа инадыркны М.Л. Аҳашба инарҵауланы аинтерес иман атәыла аполитикатә бзазара, агәҭынчымра, аилкаара ҟазшьас иман.
Ишазгәаҳҭаз еиԥш, М. Аҳашба алитературатә-сахьаркыратә ҩымҭақәа аԥиҵо далагеит Аҟәатәи арҵабратә семинариа данҭаз ашықәсқәа инадыркны. Уи ихатә поезиатә хәыцра шизцәырҵыз азы шаҳаҭра ауеит асимволтә ажәеинраала «Амшцәгьа». Ари ажәеинраала кьыԥхьын 1920 шықәса ноиабр 20 азы иҭыҵыз агазеҭ «Аԥсны» аҟны. Ажәеинраалаҿы апоет ҿа «амра шаша» ашҟа ихы нарханы даҳәоит, ажәлар ирхаԥаны иҟаз аԥҭа еиқәаҵәақәа наҟ иԥхьацаны ирзыԥхарц. «Аҭынчра лашартә шьыжьы» ааигәахара амотив еиҳагьы еилыхха иаарԥшуп ажәеинраала «Угыл, ишоит, сашьа!» аҿы.
Тамшь Аӡҩыбжьа уҳәа ақыҭақәа рҿы апиесақәа ықәргыланы иддырбон.
М. Аҳашба арҵаҩратә семинариа далгоит 1923 шықәсазы, убри ашьҭахь ҳамҭакы аус иуеит агазеҭ «Аԥсны ҟаԥшь» аредакциа аҿы. Агазеҭаҿы иусура ажурналистика аинтерес инаркит, иагьиӡбеит уи азанааҭ шьҭихырц, иҵара-дырра ацҵаразы дук хара имгакәа дцоит Москваҟа, дагьҭалоит Москватәи ажурналистика аинститут. Далганы даныхынҳәлак (1927) ҩаԥхьа аусура напы аиркуеит «Аԥсны ҟаԥшь» аредакциаҟны. 1945 шықәсанӡа редакторс дыҟан, акраамҭагьы аредакторреи Аԥснытәи АССР Иреиҳаӡоу Аосвет Апрезидиум аҿы амаӡаныҟәгаҩреи еилеигӡон.
1955 шықәсазы ажурнал «Алашара» анышьақәдыргыла, редакторс дҟарҵоит. Дыҟан иара убас ахәыҷтәы журнал «Амцабз» аредакторсгьы. М.А ҳашба аҩра далагеит Аҟәатәи арҵаҩратә семинариа данҭала инаркны. Раԥхьатәи иажәеинраалақәа рахьтә иалкааны уахцәажәартә иҟоуп «Угыл, ишоит, сашьа!»
«Амшцәгьа» ҳәа агазеҭ «Аԥсны» адаҟьақәа уракаҿы иикьыԥхьыз ажәеинраала аҟны ажәлар ирхаҳаз аԥҭа еиқәаҵәақәа рхьацара игәы азыҳәозар, убри акәзар зегьы раԥхьаӡагьы иажәа зызку, хыхь зыӡбахә ҳҳәаз ажәеинраалаҿы дазышәаҳәоит ахақәиҭра ааигәахара:

Угыл, ишоит, сашьа,
Ҳалагап аусура.
Имыӡырц ҳ-Аԥсынра,
Иаҭахуп аус ӷәӷәа!

Иаауп нас напыла,
Иаауп хшыҩла – хыла.
Иаауп ҳамԥшыкәа
Уахныла, ҽынла!

Угыл, ишоит, сашьа,
Иаамҭоуп шьҭа,
Абар, игылт ашы-еҵәа,
Аҽазнакит аҵх ашара.

Ҳаидгылап ҳажәҩа еибыҭа,
Аус азаауп аџьажәлар риаша.
Алашьцара ҳхых изгаша,
Ҳаԥсшәа мырӡ, ҳа ҳзырҿиаша!

Арҭ ацәаҳәақәа еилыкка иаадырԥшуеит автор игәҭакы, имцабзха ицраз, ииҭахыз иуаажәлар рымаҵ аур, ргәы еидкыла, рхы еидкыла аусура, акультура арҿиара, аиша адгылара.
Даҽа жәеинраалак аҿы уи иҩуеит:

Амра ҟаԥшьы, амра!
Уцәырҵ, улаша!
Иагьаҟәых ақәа леира,
Аԥсҭҳәагь рхыга наҟ!

Араҟа уаҩы изымдыруа иҟам, Аԥсны Асовет мчра ашьақәгылара аламҭалазы «Уцәырҵ амра ҟаԥшь, амра лаша» ҳәа уи дызҿу насгьы ажәлар уи амра рцәызҵаәхуаны ԥсҭҳәмаҟәылха ирхажьу, измырбзазо, ԥхьаҟа рыҿиара аанызкыло акакәны ҳшахәаԥшуа. Усҟантәи аамҭазы, асеминариаҿы еиҿкааз акружок иалаз аҿарацәа, «шарԥы-еҵәа» еиднакылоз алитераторцәа ҿарацәа зегь гәацԥыҳәарала аус руан, ражәеинраалақәа ааԥхьарала иҭәын.
Еиқәҿырҭуеит, еишьашәалоуп хыхь зыӡбахә ҳҳәаз М. Аҳашба иажәеинраала, асеминариа аҿтәи акружок активистцәа ируаӡәкыз апоет И. Коӷониа иажәеинраала «Ҳгылап сашьа!»
М. Аҳашба имоуп Аԥсны аԥсабара блахкыга асахьа аазырԥшуа ажәеинраалақәагьы «Аӡын» ҳәа 1920 шықәсазы агазеҭ «Аԥсны» адаҟьақәа руакаҿы иикьыԥхьыз ажәеинраала аҿы иҩуеит:

Адәқәа сыла ихҟьоуп
иҟәашӡа,
Аӡқәа аҵаа рхуп
иҵәцашӡа.

Аамҭа аиҭасра: ахьҭақәа аԥхарра шрышьҭанеиуа, ишышәҭуа аԥсабара уҳәа даҽа ҩымҭак аҿы дахцәажәоит абас:

Иааит ааԥынра,
Ишәаҳәоит аԥсаа.
Адәқәа ԥшӡарахеит,
Тлаз иаҵәала ихҟьаӡа.

Аԥсуа жәлар рҿаԥыцтә ҳәамҭақәа реизгара ашәҟәы ранҵара хшыҩзышьҭра аман «Шарԥы-еҵәа» еиднакылоз алитераторцәа ҿарацәа рганахьала.
Рҩымҭақәа рнабсгьы, урҭ аус рыдырулон жәлар рҿаԥыцтә поезиа, иреиӷьыз, акьыԥхь ашҟа ицәырыргон. М. Аҳашба «Бан лымаҳә» ҳәа жәлар рҿаԥыц ҳәамҭа аҿынтә ианиҵаз еихышәшәа иҩуп, шаҟа апоезиара алоузеи! (иалкаау ад. 290).
Ари раԥхьаӡатәи икьыԥхьымҭақәа иреиуоуп. 1919 шықәса август мазазы асеминаристцәа рнапылаҩыратә ихҩааланы, Д.И. Гәлиа редакторс дызмаз раԥхьаӡатәи аԥсуа газеҭ «Аԥсны» аҟны ианылеит. Афольклортә ҟазшьа инагӡаҵәҟьаны изманы иҩу аҿы иаарԥшуп, Амаҳә ихаҿсахьа, жәлар ргәаанагараҿы дызалҟаз иагмыжькәа, ибзиоуп ҳәа ирԥхьаӡо еиԥш, иԥасмзгьы.
М. Аҳашба иҩит акыр ажәеинраалақәа 20-тәи 30-тәи ашықәсқәа раан. Урҭ рахьтә рыӡбахә уҳәартә иҟоуп «Арԥыс игәҭыха», «Нас уаҳа ибҭахузеи» (1928), «Сдәыԥшӡа сдәыԥшӡа, сдәы какаҷ» 1936 шықәсазы, икьыԥхьын агазеҭ «Аԥсны ҟаԥшь» маитәи аномерқәа руак аҿы.

Сдәы ԥшӡа, сдәы ԥшӡа,
Сдәы какаҷ сгәазырҳага
Сшьапы неиҵых, сылаԥш нухьыгӡа,
Иугеит схьаақәа насхыга.

Еицырдыруеит М. Аҳашба егьырҭ иажәеинраалақәагьы, ҷыдала урзааҭгыланы урыхцәажәартә иҟоуп Аџьынџьтәылатәи еибашьра атемала иҩыз иажәеинраалақәа.
1941 шықәсазы Аџьынџь еибашьра ишналагаҵәҟьаз «Аԥсадгьыл азы» ҳәа иҭыҵыз аизга ианылеит ажәеинраала «Ан днакьалгоит лԥа заҵә».

Ахьа амҵан игылан ҩыџьа,
Амыш ахәларахь еихон.
Иан днаскьалгон уаҟа Мыџьа,
Ла дахьиабжьоз ацкы иҳәон:

«Сан, бысцәымшәан, ибҳәаз савсшам,
Ҳтәыла иақәлаз иҭархаразы.
Иҳәоу ажәа са иҩбастәшам.
Ҭоуба бысҭоит уи азы.

Убас иага иҟазаргьы, М. Аҳашба дызлеицырдыруа алитератураҿы ипрозатә рҿиамҭақәа рыла ауп, еиҳараӡак исатиратә жәабжьқәа рыла. М. Аҳашба 20-тәи ашықәсқәа раан ауп шьапыӷәӷәала алитература данналагыла, лассгьы исатиратә жәабжьқәа рыда деицырдыруа дҟалеит. УИ дырҿагылоит, иҿаԥиҽуеит абрабарыҩцәа, ахымхаԥагьаҩцәа, аҽраԥш-ҽарбацәа. Ажәабжьқәа ирылубаауеит аиумор зҩыда, сатирала иҭәуп Убарҭ рахьтә иалукааша ҩымҭақәоуп: «Алло», «Ац ныҳәа акгьы иаԥсам сҳәон, аха», «Ҳаи, дад, аписар…» уҳәа убас даҽа акык-ҩбак. Арҭ ажәабжьқәа еизакны хаз шәҟәны иҭыҵит 1929 шықәсазы.
Автор абраҟа зыӡбахә ҳҳәаз аҩымҭақәа рҿы иааирԥшуа ахҭысқәа, шамахамзар, усҟантәи аамҭазы аԥсҭазаараҿы аҭыԥ рыман, ифырхацәа ракәзаргьы, ихыҭҳәаамызт, иааигәа-сигәа игылаз аркәын типра руа иҟан. Ҳалацәажәап ажәабжь «Алло». Асовет мчра анышьақәгыла раԥхьатәи амшқәа раан, ақыҭаҿы акультуратә-массатә усура аиҿкаара, ашьҭыхра акырӡа аҵанкуан. Аха макьанагьы уи инраҭбааны аԥсҭазаара аларҵәара ауазаарым, иаҵырхагоу рацәоуп. Ҽынлатәи алашара иацәшәо ыҟазаап, урҭ алашцьарахь ицәыҵалоит, ирымадоу ауаагьы дырлашәуеит.
Асовет мчра анышьақәгыла раԥхьатәи ашықәсқәа раантәи аԥсуа қыҭа асахьа абзазашьа атәы зҳәо, аҿатә аамҭа аиааира шагаз атәы аазырԥшуа сахьаркыратә ҩымҭа ҟаимаҭуп. Аҩымҭа асиужет иааркьаҿны иуҳәозар абас иҟоуп.
Аҟәатәи акьыԥхь усзуҩцәа шеф ҳасабла иацхраауа ақыҭахь иргоит арадио-аппарат. Анхацәа уи џьаршьоит, илакәыршьоит. Ақыҭа ҿыц мҩала аҿиара аиҵаҟбара иаҿу акулакцәа, аменшевикцәа рцәынха-мынхақәа уҳәан-сҳәан анхацәа ирыларҵоит.
Аҷҷаҳәа ацәажәара, ашәаҳәара (аԥсуаа ржәытә ашәақәа апластинка ианырҵаз ддырҳауан) излагаз агәра мгакәа, «Уара, абри Карамсакалаа абрахь џьара ицәыҵатәаны ирымҳәзааити» ҳәа ицәыҵаҟәындҟәындуан урҭ. Аха ажәлар рзахьырхәуамызт, ргәы рзацәырхьшәашәомызт, ари аҿыц ԥшьгара иҟалаз.
Ҭамел иҩызцәеи иареи рыбзоурала ақыҭа уахәамаҿы еиҿыркаауеит аԥхьарҭа ҩны, арадио аппаратгьы уахь инаргоит.
Ари ҳәарада иақәшаҳаҭмызт, ирцәымыӷхеит раԥхьаӡагьы иргыланы апапҨ, аҭуџьар Қалашь, акәлакцәа Бадра – Бандалеи, Уазамаҭ уҳәа егьырҭгьы.
Аҿар иаԥшьыргаз аус бзиа еиҵарҟьарц ргәы ахдыршәарц маӡа аргама еицхырааны «амыцқьа маҭәахәқәа» ауахәама иҩнаргалаз маӡа идәылганы хаԥсҭакахь иганы икарыжьуеит: анцәа иахьицәымӷыз аҟнытә «злыԥха  ҳауша» елырныха ааны иагазшәагьы рыларҵоит. Убри аҿы кыр ихы аџьабаа аирбеит Уазамаҭ.
Аха аҵыхәтәаны зынӡа машәырла  хәҷык арасаҭра дылсны дышцоз антена ацраҳәа адаҷ хәыҷы ишьапы иахашәан, дшәаны аҳәҳәара даналага еибарҩны инеизар, арадио аппарат агәышҵа харххала арасаҭра агәҭа амаӷра ишыларшәыз рбеит.
Иҵоуроу афырхацәа рахьтә еиҳа иаулкаартә иҟоуп, рхаҿсахьақәа иахьынӡахәҭаз изышьҭымхызаргьы, аҿатә идеиақәа ныҟәызго, аԥхьагылаҩцәа ҳәа иԥхьаӡоу, аҿар иреиуоу ашәҟәыԥхьарҭа Ҩны ахылаԥшҩы Ҭамел, ақыҭсовет ахантәаҩы, апартиачеика амаӡаныҟәгаҩ, акомҿарра иалоу уҳәа убас егьырҭгьы.
Ҭамел урҭ зегь дырхаҭарнакны даабоит, - икәша-мыкәша игылоу ауаа дырҿырԥшны уихәаԥшуазар, иубоит уи уаҩгәԥшьа заманак шиакәу, шефра ҟазҵо аппарат анҩаргоз аума, ауахәамахь аԥхьарҭа иаганы аусура ианалагаз аума, иара ианырцәыӡгьы, зехьынџьара мыцхәрак, ҵыхәрак иланы дубаӡом. Уи ихатә усқәа ааныжьны, азеиԥш усқәа дрышьҭоуп. Ашколи аусҳәарҭеи аремонт рзыҟаҵаразы аԥара аизгара еиҵихуеит, уи зегь рыхшыҩ азцаӡом изҭахым ыҟоуп, аха убраҟагьы мццакрада уи иаб Гәаџь, Барчан Џьангьаиа, Кәат егьи уҳәа реиԥш иҟоу ауаа ихы иархәаны иаԥшьигаз аус лаҵшәадамхартә дныҟәоит.
Уи ихаҿсахьа егьырҭ ахаҿсахьақәа (Уазамаҭ, Бадра, Қалашь) иаарыҵаӡомашь уҳәо иҟоуп, аха ари ԥсабарала иҟалаз акоуп усҟан ақыҭаҿы (1925-1926 шықәсақәа) автор излаҳирбо ала, урҭ ирышьашәалаз ауаа ирхагаланы иҟан, иагьымчыдамызт, раамҭа цахьазаргьы рышьаҭақәа макьаназы иӷәӷәан. Ажәытә уахәамеи ақыҭа школи реиҿырԥшра, машәырны иалаимгалеит автор.
Ажәабжь алагамҭаҿы ҳара ҳаԥхьоит: «Убасҟан еиԥшҵәҟьа (ара зыӡбахә имоу ажәытәтәи аамҭоуп) ари ауахәама иахагылаз аџьари ашьыжьмралашареи еиқәҵәишон…» Абасшәақәа акәӡами ишаарԥшу аҩымҭа аидеиа хада шьақәзыргыло – аҿыц аԥшьгарақәеи акәалкцәа рхаҭарнакцәа имҩаԥырго аҵшәааратә усурақәеи реизыҟазаашьа?..
Акритик Ш. Инал-иԥа ишиҳәауа еиԥш, Асовет мчра шьақәгылеит, аха зегь иаразнакала изыхәҭаз амҩа иқәлеит, итатаԥшьуп иҳәар иҭахым. Уи иаҳирбо ақыҭа, қыҭа гҿахоуп, Бадра еиԥш иҟоу ауаа макьанагьы ишырҭаху иаиуеит: «Уи, - иҩуеит автор, - иара идгьылқәа роума, жәлар рыдгьылқәагьы иара изы жәлар рнапала илиҵеит, жәлар ирмалхаша иара ималитәуеит, жәлар рџьабаала ихы ынҟәигоит, аханатә еиԥш иахьагьы ари ақыҭан қьаф иуеит, дҳәалыҳәачо, дмыҳә-мыто иқыҭа уаа дрылоуп».
Убас угәы еиҵазырхоз ыҟазаргьы, уи аамҭала акәын. Иага рҳәаргьы, иага ҟарҵаргьы акәлакцәа ирзаанкылмоызт аҿиара, иаҳа-иаҳа аҿыхара иаҿын Қәмызтәи аџьажәлар автор излаҳирбо ала, есааироа иазаҳуан рыхдырра, ирҿагылон, иҿаԥырҽуан амучацәа, уажәшьҭа акәлакцәа ирҭаху рзалыршомызт аизҳара амҩа ианылаз ақыҭа.
Ашәҟәыҩҩы исахьаркыратә хархәагақәа шамахамзар иманшәалоуп, иаагап ҿырԥшқәак.
Афырхаҵа хада Бадра-Бандалеи иҟазшьа, ихаҭашьа шаҟа дақәшәаны иааирԥшуазеи адәныҟатәи иԥшра-исахьа: «Дҟаԥшьӡа, апарпыл џьыка еиԥш, деибакны, ила-гәыӷра иакәыршаз ашкәакәақәа шьаршәыла иҭырҭәааны… дарбаӷьха, иҽырчы ахәшҭаара дыҿҳәатәан, нас ибӷа ааиҵыхшәа инапы нагӡаны, имаҟа инаҵишьит…»
Басиаҭ ҳәа аҩымҭаҿы иуԥыло аперсонажцәа руаӡәы исахьа абасала иҭихуеит: «… Абыржәтәи ҳҿарацәа, «ашьо буска, ишьо Чела» ҳәа идәықәқәоу, абри еиԥш ажәытә ашәак дурҳәозар, - ҳәа даазгәырӷьа-ааԥышәарччеит, анышәынҭражә еиԥш иҭабганы иҟаз ихаԥыцда ҿала…»
Ашәҟәыҩҩы ибызшәа аҵыхәтәахьы инеизакны ҳалацәажәарц ҳгәы иҭоуп, аха абраҟагьы ҩбаҟа ажәа аҳәара иамҩаны исыԥхьаӡоит. М. Аҳашба абри ажәабжь аҿы ифырхацәа руаӡәы Бадра, Бандалеи ҳәа ихьыӡшьараны инихиҵан ус иааиххалеит. Уи, иара афырхаҵа иҟазшьа иақәшәо, даазырԥшуа акакәны иҟоуп. Зҳәатәы митәык акагьы ԥхылнамдо, зымч-зылшарақәа ҵаҵӷә змам ауаа дреиуоуп Бадра. Убри азоуп Бандалеи  зихьӡитәызгьы. Уи ишьашәалоу ауаҩы изхы иахьагьы ирҳәоит: дуаҩы бандалеиуп, бандалеироуп дызҿу.
Раԥхьаӡа акәны, уи иалеигалеит аԥсуа жәлар ақыҭсовет, акомҿар иачеика, апартиатә иачеика уҳәа егьырҭгьы.
Иуԥылоит аҳәоу маншәалақәа реиԥш, ажәа бзиақәа иаҳҳәап: «аҭаҭлақәаз», «шап-шапуа», «-ыбжааҳәыра» (ҿыбжа дааҳәшәа уҳәозар еиԥш) уҳәа иҵегьы. Аха иҟоуп ажәақәа автор ишәхымс изхымҵыз иара иааидхалаз.
Иаагап ҳзыхцәажәо ажәабжь аҟнытә ҿырԥштәык: «Иацы еиԥш иахьагьы Есҳаҟ иҷандарақәа рхықәцәақәа иаарықәԥхаз амра иахәаччауа зқьы бӷьыла иахьыбла-бӷьеибарлацәҟәуа, шьыжьы-ԥшахьла рхы ыркьантауа, иааидықшала – аахәыҭхәыҭуа, рӡарақәа еилыффаҷа игылан.
Аҵыхәтәантәи ажәа аҿгьы уажәы ианааҩуа, ианаҳҳәауа ашьҭ. «р» быжьшәоит еилффаҷо, еилфаҷа.
Џьара иҩуеит Асовет ҳәынҭқарра мчра Асовет мчра ахаҭыԥан. Иуԥылоит еилақәоу еиҳа иашахоит иара еилеиҵаз: ҷирӷәӷәа-ырласны», (ад. 13) «Даацәыгьхьаԥшит» (ад. 27). Абри ажәагьы маҷны иуԥылоит «насышьхьчаркны («сеимаақәа насышьхьачхьаркны уҳәозар еиԥш).

«Ацуныҳәа акы иаԥсам сҳәон, аха»… (1928)

Ари ажәабжь ажәытә цәынха-мынхақәа рҿаԥҽра иазкуп, еиҳаракгьы амцхаҵарақәа, - иахьагьы актуалра  ацәымӡкәа иҟоуп.
Автор араҟа дцәыригоит Ӡаӡ ҳәа рҵаҩык, знапы иану аус ду ззеилымкааз, зажәеи зуси еимадам, ҭакԥхықәра ҳәа змам аӡәы иоуп иара. Аҵара ԥыҭк шимоугьы икҿахоу, иназзаԥымгаз «интеллигентуп». Убас, Ӡаӡ «аԥсуа рҵаҩы аҩыза Ӡаӡ», акласс аҟны иҵаҩцәа данрылагылоу уизыӡырҩыр, ажәытә ҵасқәа; аныҳәара-аныԥхьарақәа, аԥсхәы – асабшахә уҳәа дрықәӡбоит, ахәыҷқәа агәра дхаирҵоит акагьы ишаԥсам ала, аха адырҩаҽны уизыԥшыр, агәблаа ҩыла ихыхәхәо икны ацуныҳәараҿы рыгәҭа дгыланы, арыжәтә даганы дцәаләоит абас: «»Ацуныҳәа акагьы иаԥсам сҳәон, аха иахьа сгәы даҽакала иҟалеит, изааӡарызеи… Ацуныҳәа ажәлар еибанарбоит… Есышықәса хәынтә-хәынтә ацуныҳәа ҟашәҵалааит», - иҳәан, даҵашьшьы ижәшьа «Аа, дад, аҵара ду змоу… мбатә шеилиргауа жәбауоу. Ҷышәра хәыҷык зҵаз ракәын ҳазмыхәаӡауа акәымзар!» - иҳәоит аҭамада Гедлачгьы. Абас еиҟарауаахеит, иеиԥшхеит ажәытәра иатәу Гьедлачи арҵаҩы ҷкәын Ӡаӡи. Аха, аиашаҵәҟьа ҳҳәозар, Ӡаӡ Гьедлач иаҵкысгьы длаҟәуп, избан акәзар, уи имгәоуп хәыцырҭас имоу. Адырхаҽны даабоит Ӡаӡ, усҟан уи ашколаҿы иҵаҩцәа дрылагыланы, илацәыкәбар ҭыхуа, дыԥхамшьакәа дырҩегь иреиҳәауан «ацуныҳәа акы иаԥсам, ихырҵәагоуп, шәҭахцәа идшәмырҟаҵалан» ҳәа. Иҵаҩцәа инеихәаԥшы-ааихәаԥшуа, иацы ацуныҳәара иамԥагылаз рырҵаҩы иахьа ииҳәауа мбатәбарашәа ибаны игылан. Абас инҵәоит ажәабжь.
Ӡаӡ ачара аҿынтә аҩы даганы ауп ацуныҳәа ахь иҩызаки иареи шымҩахыҵыз, икаҳа-бӷало ирԥхашьагаха ауп ишыҟоу дара. Иблуза шкәакәа иалаҭәаз аҩы, уи арӷрарҷкәнуа ишыҟаз еиԥш ауп иара ихаҭагьы хыда аныҟәареи, аҩыжәреи дшарӷраз, дыбжам-ҽамны дшыҟанаҵаз.
Аҩымҭаҿы иуԥылоит аиҿырԥшра бзиақәа, исахьарку лассы аамҭа убла ихымҵуа аҭыԥқәа: «Мыҷ дҩагыланы аҳаҷа-ҳаҷа ҳәа арҵаҩы ииҳәаз зенгьы еиҭеиҳәеит». «Амш аҳауа ршуа разныссала иеилнарԥхаауан, «Ацә-жьы алҩаҵә ахыббы, маҵәа-маҵәа ажьхы иахыҩрны агәыблаа иаанаҳалауа арҭәра иаҿын».
Ирацәоуп абарҭ реиԥш аиҿырԥшрақәа, ажәа лԥшаах бзиақәа.
Ианаамҭоу иуҳәаз ажәа кыр иаԥсоуп ҳәа ари ажәабжь усҟан азы иаҳәауаз рацәан, иара макьанагьы, мыцхә аҵасқәа анахҭаҳкуа, иаҭахы-иаҭахым ажәабжь, еиҳаракгьы убри аҿы зажәеи зуси еимадам, аҵас бааԥс аԥыхтәуп ҳәа ақәҵара зыдкыланы, иара амҩаԥгара зҽалазырхәуа, мамзаргьы зыцхыраарала имҩаԥырго, имаҷым урҭ, ирацәамзаргьы.

М.Аҳашба егьи иажәабжь

«Ҳаи, дад, аписар, закә кампаниоузеи ишааҳауҳәара» иаанарԥшуеит 20-тәи ашықәсқәа раантәи аԥсуа қыҭаҿы аҭагылазаашьа зеиԥшра. «Аҵәыуашьа ззымдырыз ихы ԥиҽуеиТ» ҳәа аус ауышьа, азнеишьа иақыәмшәакәа ауаа ханыҭаҩынҭарақәа,а уадаҩрақәа рҿынӡа инанагон, уи иччархәу аситуациа иҭанаргылон.
Ари ажәабжьаҿы автор иқәиргылоит акыр зҵазкуа апроблема анапхгаҩи ауааи реизыҟазаашьа, ирччархәны агратесктә ситуациа аҿынӡа инаганы иааирԥшуеит, шьоукы-шьуокы анапхгаҩцәа рымдырра, реилымкаара иахҟьаны иаҭахым, имцхәу аныҟарҵо еицәоу иҟоузеи! Ақыҭа иаланхоз ауаа аситуациа ччархәраҿы икылнагеит, реиҳабыра рымдырра иахҟьаны.
Араҟа уи араион ахаҭарнак ақыҭаҿы еилибамкаарақәак ыҟазаргьы иреилиркаап, хыла дзызнеиз жәлар рынхамҩа ашьҭыхраҿы акырӡа зҵазкуа аполитикатә усмҩаԥгатәы ауаа рлымҳаҿынӡа инеигап, изыхәҭоу амҩа иқәиҵап ҳәа уззыԥшуа ихаҭа дагьҩымкәа дагьӡымкәа, ииҳәо-ииуа дақәымшәо даабоит.
Уи барбарҩык, еилымгак иоуп, атәым бызшәақәа рахьтә иидыруа акы-ҩба атәым ажәақәа налаҵо дцәажәоит, уи  ҽырбагас имоуп.
Ибом, издырам иажәа шымцхәу, акгьы шԥхылнамдо, акакан хәаԥсаҵәҟьа ишаԥсам. Ажәабжь аҿы иччархәу аситуациа ҟанаҵоит «акомпаниа» ииашамкәа иахьеилыркааз. УИ ажәа дара ишрыдыркылаз атәы зынӡа ишьахәны иаҳәоит нхаҩык иажәа: «Изакә кампаниоузеи, умбои, аӡәы акрыфара иҭаххеит, криҿаҵа рҳәеит». Дцәажәеит аиҳабы, аха ииҳәазеи? Уи иара ихаҭагьы еилкааны имаӡам.
Ҳазыӡырҩыпи уи анхаҩы Гәыџь ишидикылаз атәы зҳәауа аҭыԥ: «Ех, сажәит, аха сан ислырҵаз сыԥсшәаҵәҟьагьы нагӡаны исзымдыруазаап, сара мыжда».
Уччар узымччауа, уҵәуар узымҵәуа шырҳәауа еиԥш ҟиалеит аҭагылазаашьа, изыхҟьозеи еиҳарак уи? «Амдырра, абзамыҟәра», ҳрықәшаҳаҭуп абас иазҟазшьагәаҭо уи иҟалаз аччархәра, аха ара иҟоуп даҽакгьы. Аихьымӡара – аиԥымӡара аамҭа иҭагылан ақыҭа араион, изхьымӡацыз рацәан, еиҳаракгьы – акадр разыҟаҵараҿы». Еилызкаауа, издыруа аҵара нагӡа змаз ауаа ыҟазар, ҳәарада, ицәырызгодаз, иқәзыргылодаз Андреи Танас-иԥа еиԥш иҟаз ауаа? Ауаҩы аҵара имамзаргьы, ахшыҩ змоу уанӡа днеирымзт, аха араҟа ажәлар зҿы аус рымаз рыҩбагьы – дрылхәдан. Убри азоуп дзызнеизи иареи «дзышьҭаз аус» иалырҳәаара рзымдыруа наҟ-ааҟ еиҿыԥшуа изеидхалазгьы иагьаумҳәан ажәлар ҟәышуп, рысас дхылда-зылдашәа анырба даҳԥыраагап рҳәан рҽамадариашеит, еицҿакны рыбжьқәа дыргеит: «Ааи, дад, иҳаҳаит, еилҳаргеит, ҳақәшаҳаҭуп, иҳадаҳкылоит…» Аԥсшәа маџьананы иахьидыруаз мацара аума уи игәҭакы иназмыргӡаз
Андреи Ҭанас-иԥа Шарба ихатәы бызшәа аӡы кылымкәа идыруазаргьы, иус иахьынӡахәҭаз, уи амҩа изықәҵмоызт, уи дызлацәажәоз еилкааны имазар рлымҳаҿынӡа инеигарын, рыцҳарас иҟалаз инапы ианырҵаз дазыҳаҵҳаҵауа даабом, аҭакԥхықәра иамоу изеилкаауам. Уи ишахәҭоу иҭыԥаҿы дгылазар, дышҩеизҵәҟьа астол издырхиаз иҽынахажьны иҽцәыркны акрифозма! Акка дӷәаҳауа ауаа дрылагылан. Ари абызшәа изымдырра анаҩсангьы дшеиқәшәам рызмдыруа иҟазма.

«Апарпыл џьыка»

50-тәи ашықәсқәа раан аԥсҭазаараҿы ҟиаз аицакрақәа, ахаҳә-хашьцаларақәа раарԥшра иазкуп, ажәабжь иамоуп иҵару аполитикатә ҵакы. Араҟа ицәыргоуп еиуеиԥышм ауаа рхаҿсахьақәа, аха зегьраԥхьаӡагьы иналкааны уахцәажәартә иҟоуп аперсонаж хада араиком амаӡаныҟәгаҩ Тариал ихаҿсахьа. Уи «абӷа» имоу дақәгәыӷны «иҽхыршаны» ауаа дрылоуп, ацәҳара-ашҳара, акадр рыԥхасҭатәра ауп уи еиҳаракгьы дызҿу, иусзуҩцәагьы иара еиԥшуп. Аинструктор Пармен уи игәахәара мацароуп дзышьҭоу, амаӡаныҟәгаҩ дықәгыланы данцәажәо иажәа злаирԥшӡаша ажәа ҭлапҟақәа, ажәа ҵәылаҵагақәа, иара иҳәашьала «апарпыл-џьыка» цәыҵыԥшааны изнеигоит.
Араҟа иубоит ахаҭаракульт иарҳаз амцқьарақәа, ацәыҵабӷьаҭра, ашәаԥырҳаԥра уҳәа убас егьырҭ анеготивтә цәырҵрақәагьы.
Абас аҭагылазаашьа уаҩы деигәырӷьаратәы ишыҟамгьы, иҟоуп, иуԥылоит зынамыс цқьоу, зынӡа уи иатәнамтәыц ибжьнамхыц ауаагьы.
Аԥсҭазаараҿы аиҭасрақәа аныҟала, иналаршә-ҩаларшәны ицәырҵуа иалагеит, инархагылеит аусқәа. Убас иҟоу дреиуоуп араиком амаӡаныҟәгаҩ ҿыц Антон Рацәба инагӡаны акәымзаргьы агха-ԥхақәа ртәы иҳәоит, урҭ рырҽеира игәы иҭоуп. Ҷыдала иазгәоуҭартә иҟоуп ибызшәа, ирыҵаркуа ыҟазар акәхап, зигар бӷьыцла иқәыршәны, газеҭ цыԥжәаха еикәарҳәыла зҵыхәа нагӡаз агаз лампа заҵәы, зхәы ҭанақьҟьаԥсу уҳәа егьырҭгьы.
Автор ҷыдала дазҟазоуп афырхацәа рпатреҭ-сахьақәа рҭыхра. Уи уаҩы ибоит рыԥшра-рсахьаҿы еиԥш, рцәажәараҿгьы, иаҳҳәап, Пармен уажәы-уажәы иҿакуп ажәа агәыԥҵәага «ыҟами», ахҵы-хҵы дкажьцәоит.
Автор ҷыдала дазҟазоуп ифырхацәа рпатреҭтә-сахьақәа рыҟаҵара, иухашҭуа убри аганахьала Тариел исахьа.
Аҩымҭа абызшәа ҳаналацәажәо иҳәатәуп уи  жәлар рбызшәа ишазааигәоу, аиҿырԥшрақәа ацәажәара аҟазшьа аҷыдарақәа ихы иаирхәо иахьа-уаха дызлагылоу ауаа ржәар ишалоу, рхы ишадырхәо.
Аҩымҭа уанаԥхьо Антон исахьа иҵегь игәылҭәаанда ҳәа агәаанагара умоурц залшом, иҟоуп иахьеиҵыху аԥхьаҩ изы митәык хырҳагара злам аҭыԥқәа. Хыла иаагозар, аҭыԥантәи аклуб аусура, араиком абиуро аилатәара артутура уҳәа убас иҵегьы.

Мақьҭаҭ иажәабжь

Абри ажәабжь аҿы ашәҟәыҩҩы асатирик иааирԥшуеит зыԥҳәыс аагара ахыԥаз азаҵәра иамҭахәхаз, зыҵәҩаншьап иақыәмгәыӷука Тыҩ Мақьҭаҭ ҳәа «нхаҩык» ихаҿсахьа. Ихьзеи иҵалазеи уи? Иаахҵәаны иуҳәозар, деиԥшны даныҟаз аҭаацәара дзаламлеит, иара иҳәан еиԥш ихьыз убри ауп, «Аӡәы дкьаҿуп, сҳәеит, аӡәы дауп сҳәеит, даҽаӡәых, лыжәла иагуп сҳәеит…» Абас аҳәсахәыҷқәа шеилихуаз аамҭа цеит, иани иаби ԥсит, имацара дыгәгәаӡа аҩны дыҩноуп, мцак ааиқәҵаны, бысҭак неихьшьуа… Раԥхьаӡа игәы зызцаз аԥҳәызба Гәԥханашь ԥҳәызба еиҿкаак лакәын, еинасыԥхар ауан, аха рацәа иԥсит Тыҩаа, дызусҭада зыԥҳа дыршауа, рыжәла ыҟам, рыхьӡ ыҟам ҳәа ацәгьаҳәацәа ныбжьалан, иааиҟәырҭхеит. Убри ашьҭахь ҭауади-аамысҭеи рҭыԥҳацәа дрышьҭалт, «дахьымҩаӡоз» ишьапы кыдиргылт, аха дкыдыҩрны дкаҳауан… Аҵыхәтәан Зиза ҳәа ԥҳәызбак длышьҭалт.
Уи ақыҭаҿы ирдыруаз, нхаралагьы хар змамыз Рашьыҭ Аиба ҳәа нхаҩык диԥзан. Ҽнак зны днымҩахыҵит дара рахь. Аӡә лаҵкьыс, аӡә деиӷьны аиҳәшьцәа ԥшьҩык аацәырҵит. Аиҳабацәа ыҟаӡамызт. Ашәшьыраҿы инатәеит. Абарҭ ихы дгәаирԥхарц азы акәхап, абақь асра дналагеит. Ашьха аҭыԥаҿы дшыҟаз амшә анрықәла, ҳәызбала амгәацәа ҭырбганы ишкаижьыз, алаапк сшьуеит ҳәа дшашьҭалаз уҳәа иимҳәаз иҟоузеи? Ажәа иаиршьыз аҭыԥҳацәа, ирҭаз аԥҳәысҳәаҩ дшеиқәшәамыз анырбҩа, асамарҟәыл иарҳәауа, аҵәы илырхуа ианалага, арҭ рҿы исырҽеиуа акгьы ыҟам, иҳәан дхара-хаԥшуа ашҭа дынҭыҵны дцеит. Убри ашьҭахь,  дахьынкыдгылақәазгьы деиқыәмшәеит иамуит… Абас иахьа, уаҵәы ҳәа иаиуаз, дажәит неихыркәа имамкәа аҩны дааҩнахеит.
Ианаамҭоу аҭаацәа алаларагьы акырӡа аҵанкуазаап аԥсҭазаараҿы…» «Аҭаацәара ҳәынҭқарра хәыҷуп», иҳәеит аамҭала уаҩ дук. Убас иҟоу аҳәынҭқарра хәыҷқәа рылоуп ажәлар шеибарку. «Ихы дацәыӡит» ҳҳәап Мақьҭаҭ. Уи еиԥш иҟоу ауаҩы изы, ихы акәӡам дызцәыӡыз, жәлары зегьы дырцәыӡит. Аӡәаӡәала ауми нас, ауаа шеицыло? Аӡәы – уи иҵеира, иԥшьоу уҳәа кыр амҽханакуеит.
Ари атема иахьагьы иактуалтәуп, иаҳәауа, иаҵанакуа узымхәыцыр ауам, еиҳаракгьы адемографиа азҵаара ҵарны ианықәгылоу аамҭазы.



















И.А. Коӷониа
(1904-1928)

I

Иуа Коӷониа диит 1904 ш. рзы Кәтол ақыҭан. Иаб Абас Абжьуаа рҿы хьӡы змаз анхацәа дреиуан. Аашықәсатәи ашкол даналга, 1919 ш. рзы диасуеит Аҟәаҟа, дагьҭалоит арҵаҩцәа рсеминариа. Уи аҵара ицызҵоз аԥсуа шәҟәыҩҩы И. папасқьыр усҟантәи аҭагылазаашьа бааԥс азгәаҭауа иҩуан: «Аҵара уадаҩын… Есышықәса (аҵаҩцәа – Г.Г.) иааргалар акәын 16-16 ԥуҭ аџьықәреи, 2-3 ԥуҭ аҟәыди. Аџьықәреи лаганы мгьалс аҵаҩцәа ирзырӡуан…»
Иуа далан Д.И. Гәлиа еиҿикааз аԥсуа литературатә кружок, активлаҵәҟьагьы аусура иҽалаирхәуан.
1924 шықәса рзы Иуа адрамкружок амаҵ азиуан. Реизарақәа руакы атәы «Трудовая Абхазия» аҟны иахьахцәажәо абас аҳәоит: «Абзаский литературный кружок будет иметь целю культурно-просветительной работы в городе, и, главным образом в деревне… «У кого нет своего языка у тех нет нации и безграматность – позор».
1925 шықәса рзы Иуа дҭалт Москватәи аҳәыҭқарратә журанлистикатә институт (ГИЖ).
Москва иибаз-иаҳаз рацәоуп. Дыҟан иара убасгьы Ленинград Коӷониа аҩызара бзиа ибон, уи иҩызцәа дрызҿлымҳан аҵара ицызҵоз аҩызцәа М. Гадлиба, М. Аҳашба, Н. Ҭаркьыл, К. Лакоба уҳәа еснагь ибзарӡы рҳәон, пату иқәырҵон иуаҩышьа азы. Миша Гадлиа иҩызаки иареи ақалақь аҿы ианиԥыла шаҟа даигәырӷьазеи иара. «Ҳнапқәа ааикәыршаны ҳгәыдибакылеит, иҩуеит иара. Акраамҭа аицәажәара, алафҳәара ҳаҿын. Раԥхьаӡа сара «Шьардаамҭа» аацәырзган еицаҳҳәеит, - ари ашәа сара 22 мшы исмаҳацызт».
1927 шықәса декабр мза 10 рзы акоммунисттә университет акинозалаҿы, СССР ажәларқәа рцәаргақәҵа акомитет ринциативала иҟан аизара. Уи азкын Октиабртәи ареволиуциа жәашықәса ахыҵра. Араҟа дықәгыланы ажәа иҳәеит Е. Ешба. Уи иҳәеит Аԥсны аекономикеи анхамҩеи, акультуреи, уҳәа рызҳара ртәы.
Иқәгыланы ицәажәеит иара убас аԥсуа студентцәа, урҭ дрылахәын И. Коӷониагьы.
1928 ш. рзы 24 шықәса данырҭагылаз иԥсҭазаара далҵит.
Уи иԥсра гәалсра дус иҟарҵеит Аԥснытәи аџьажәлар, агазеҭқәа ирнын, анекрологқәа, адышшыларатә телеграммақәа.
Апоет Л. Кәыҵниа иҩуан: «Икыдшәеит ҳаеҵәа, уаҳа иҵхаӡом, алашара ацәыӡит, наӡаӡа иаабаӡом. Аԥсуа литература еҵәак ацәҭашәеит, аԥсуа литература шәҭык ахшәеит».
Коӷониа иԥсра иазкын агазеҭ «Аԥсны ҟаԥшь» иацҭыҵуаз ажурнал «Еҵәаџьаа».
Раԥхьатәи адаҟьаҿ иануп:

Иуа ухьӡала уҩызцәа аҿара,
Иҭрыжьуеит шәҟ хәҷык иахьа абра.

Апоет Оҭар Демерџь-иԥа уи аԥсыжра дақәымшәазт, дцеит Кәтолҟа, ибеит Иуа дахьжыз, уи иԥсра даара хьаас иҟаиҵеит. Иҩит ажәеинраалагьы, уи аҵыхәтәан абас ихиркәшоит:

Иахьанӡа сгәы жьан,
Иахьанӡа сгәы нкылан,
Иахьа издырит ицқьаны,
Ушҳалҵыз ҳгәы былны.

И. Коӷониа ихьӡ аԥсуа литература аҿы, ашәахәа еиԥш иалаԥхоит, уи ипоезиа амацәаз абла иҭаршәу абырлаш еиԥш, аԥсуа литература иалубаауеит. Инагӡаны игәҭакы изымҳәеит, имаӡеит, аха уи дзыхьӡазгьы, ҳбызшәа аԥсы ҭанаҵы иҟазаауеит, аԥсуак уи иыҩмҭа ахара иаҵоу агьаа зыкхьоу иқьышә иқәкызаауеит, ихашҭраны иҟаӡам. Избанзар уи ԥсабарала иҟалаз абаҩхатәра ҵаулаҵәҟьа иахылҵыз ҟазароуп, интонациала шьҭабжьыла аԥсуа жәлар рҿаԥыц поезиа иазааигәоуп, абас уҳәар ҟалозар уи аӷра иҭшеит, уи азакәанқәа ирҭыҵуам. Иуа Коӷониа, иара ипоезиа хыҵхырҭа хадас иамаз жәлар рҿаԥыц поезиа анаҩсгьы, уи ибзианы идыруан аурыстә классикатә поезиагьы, еиҳаракгьы Пушкин, Лермонтов, Кольцов уҳәа рырҿиамҭақәа. Уи еилыхха иаҳнарбоит иажәеинраалақәа рритмикатә шьақәгылашьа, урҭ реиҿкаашьа, логикала рырҿиашьа.
Иагьараан уи илымҳа иҭыҩхьан, иаргьы бзиа ибаны иҳәахьан А.С, Пушкин еицрыдыруа абарҭ ицәаҳәақәа:

Буря мглою небо кроет,
Вихры снежные крутья:
То, как зверь, она завоет,
То заплачет, как дитья…»

Иаҳгәалаҳаршәап Иуа еицырдыруа ипоема хьыршәыгә «хмыҷ шәарыцаҩ ныҟәаҩы» алагамҭа.

Иҩызцәа иман храк днаҿалеит
Хмыҷ шәарыцаҩ ныҟәаҩы.
Даара бзиа иӷәӷәа ддәықәлеит,
Ахра ҿҟьара дазцарцы.

Арҭ астрофақәа дасу ирҳәо изызку ала зынӡа еиԥшӡам. Пушкин иажәеинраалаҿ рифмара ззеибауа ацәаҳәақәа рҿы еицәыхароу рифма уԥылаӡом, рызегь аҷалап еиԥш еиқәшәоит. Иуа ицәаҳәақәа ишыжәбо еиԥш арифмақәа еицәыхароуп, аха уи иарԥсыҽуама? Аҳәара ҳцәыуадаҩны ма иаҳгәамԥхо иҟоума? Иара убас ишыҟоугьы Пушкинтә цәаҳәақәа иаарыдҩыло иҟоуп, ԥшӡара-еихышәашәарала урҭ иреиҵамкәа иубоит. Ус иҟазҵазеи?
Ажәеинраала аритмикатә шьақәгылашьа ауп, ажәақәа ииашаны реишьҭарыглара, бжьықәыӷәӷәарала урҭ реиҿкаара ашьҭыбжьҿыԥшра уҳәа ацәаҳәақәа еилыхха, улымҳа знык инҭасыр иқәнукыло, иухамышҭуа иҟарҵоит.
Иаагап ҿырԥштәык жәлар рҿаԥыцтә поезиа аҟнытә, аарҩара аан ирҳәоз, ақьабзтә поезиа иаҵанакуа ашәа «Ӡиуауа».

Ӡиуауа, Ӡиуауа,
Ӡариқәақәа мыркылдышь!
Аҳ иԥҳа аӡыша дакуеит,
Ӡы-хәыҷык ӡы-хәыҷык! –
Хәыҷык ала ҳалаӡом,
Дук азы ҳуҳәоит.

Арҭ ацәаҳәақәа ануаҳауа арифма иҟоу иҟаму ҳәа уазхәыцӡом, уанахәаԥшлакгьы ауп иаундыруа ишрифмадоу. Жәеинраалатә цәаҳәақәаны иҟазҵо абжьықәыӷәӷәарақәа реиҿкаашьа, ашьҭыбжьҿыԥшреи роуп. Шамахамзар, ажәацыԥхьаӡа иуԥылоит ацыбжьыҟақәа «ӡ», уи алитерациа ҟанаҵоит, ианаҭоит аинтенсивтә ҟазшьа. Уи аԥызҵоз ауаа теориала ирыздыруамызт, ашьҭыбжьҿыԥшра закәыз, аха ԥсабарала рцәа-ржьы иалан, еишьашәалоу ацыбжьыҟақәа, ажәақәа реиҭаҳәарала ашәа иласӡа еилахха, уаҩ илымҳаҿ ишнеиуаз, агәынкылараҿы ишыманшәалаз уҳәа рдыруан. Уи аганахьала, атрадициа дуӡӡа змаз жәлар рпоезиа аԥышәагьы иранаҳәоз маҷмызт.
Абри азҵаара цәыригоит апоет Р. Гамзатов «Советқәа» ҳәа 1973 шықәсазы иҭыҵыз ишәҟәы аԥхьажәаҿы. Уи исонетқәа ихатәы бызшәала иҭыҵыз ацәаҳәақәа рҵыхәтәаҿы арифмақәа рымаӡам, аурыстә аҿы иҟоуп. Акритикаҿы автор иахь аҽыԥныҳәақәа ҟарҵеит, еиҳаракгьы, аоригинали аиҭагеи абас еиԥш аинҟьара ахьроуз азы.
Абарҭ асонетқәа аурыс бызшәахь еиҭагауа иаларгалеит арифма, ԥсабарала иҟалаз акоума ари? – азҵаара ықәыргыло аҭакгьы ҟаиҵон убраҵәҟьа урҭ равтор Р. Гамзатов: – сара сгәы излаанаго ала, ааи! Избан акәзар, аурыс жәеинраала рифмада ҟалашьа амам, уи аԥсабара иашьашәалоуп. Аурыс жәеинраала рифмада аҳәынҵәрақәа зҿым акаба (ашинель) иаҩызоуп».
Иара убас абри ахшыҩҵак нагӡо автор иҳәоит: «Авар жәлар рҿаԥыцтә поезиа арифма иашьашәалаӡам. Уи атрадициа ашәҟәыҩҩратә поезиахьгьы ииасит. Саргьы сырҿиараҿы уи атрадициа сықәныҟәон. Авар бызшәала иаԥҵоу ажәеинраала арифма ауҭар, ауапа аҳәынҵәрақәа ҿоуҵар иаҩызоуп» (Р. Гамзатов, Сонеты, Москва, 1073, стр.7).
Аԥсуа поезиа иаднакылт аклассикатә жәеинраала аиҿартәышьа. Уи ижьымдырны, иара иацәтәымны акәӡам ишуаҳауа.

Днепр аӡиас ҩхала,
Ашьацраҿ дкажьын иара,
Дхәын уи дацәнымхартә ӷәӷәала,
Ҿымҭкәа дазԥшын аԥсра.

Адәахьтәи арифмала иӷәӷәам ҳәа узрыгәҭасуама абарҭ реиԥш иҟоу ацәаҳәа ссирқәа:

Аӡын ҵых ҵаарҷҷо
Иаҿын ашара,
Аӡын-ҵых хьшәашәаӡа,
Иԥшын иӡырҩуа!

Апластикатә стиль ихархәашьа иабзоураны арҭ ацәаҳәақәа рҿы апоет дзыхцәажәо аӡынтә ԥсабара ақәԥылрара еилыхха улаԥш иныҵашәоит, иуаҳауеит ашамҭазы аҷҷаҳәа аҵаа зышәыло аӡқәа рышьҭыбжь, уӡамҩа инадшәылоит уԥсыԥ алагаҩагара аанызкыло аԥша хьшәашәагьы.
И. Кочониа илирика ушар ҟалоит х-гәыԥкны: аграждантәи, афилософиатәи, апеизажтәи. Уи иажәеинраалақәа еиуеиԥшым атемақәа ирызкуп, аҿара, аҩызара, ауаҩра, анамыс, апату уҳәа. Апоет адәныҟатәи асахьа аҭыхра мацараҿы даагылом, илшоит ипоезиа аобиект аҩныҵҟа агәылаԥшра. Аамҭақәа реилыҵымҭақәа (Аӡыни ааԥыни) автор асимволика иаҵеиҵаз иаҳәо аԥхьаҩ ҷыдала ихшыҩ азимшьҭырц залшом. Уи ипоезиа ажәытә аамҭеи аҿатәреи иргәылиааит. Убри аҟнытә асоциалтә зҵаарақәагьы игәы иҭымхарц залшомызт. Иуа данҩуаз урҭқәа дырзымхәыцыргьы ҟаларын, аха иҩымҭақәа урҭ ирықәшәоит, рыԥсабара иагәылиааит.
«Аӡын» (1984) ҳәа ииҩыз ажәеинраалаҿы уи иҳәоит аӡын шааиз, асыԥсақәа цырцыруа, ихьшәашәаӡа ахрақәа шхырҟьо, рхеи-ҿаҩеи иҟәашӡа аӡаӡа шырҭашәу уҳәа уб.иҵ.
Уи иашьҭанеиуеит амшәцгьа, уи ҳабла иаахгылоит абасала:

Аурҭ ӷәӷәа насит
Мыцхәы  иџьбараны.
Аԥсҭҳәагьы нхылеит,
Зынӡа илашьцаны.

Аха аӡын иага аҽарыцәгьаргьы, иага амчқәа ашәаргьы, зегь акоуп амра ԥхара аакылҟьар ицҟьа-шәҟьа иагоит зынӡа.
И. Коӷониа Асочет мчра раԥхьаӡатәи ашьаҿақәа аҽрықәыршәаны инеиуаз, уи акультуратә ус-ҳәысқәа рҿы иалахәыз, аиааирақәагьы лабҿаба избаз апоетцәа ҿарацәа дреиуан. Игәы аздырҳауан зехьынџьара аҿыхара иҟаз, ирымаз агәацԥыҳәара. Аԥсабараҿ имҩаԥысуа аиҭакрақәа, шаҟа ииашаны, шаҟа инҭкааны мыцхәрак аламҵакәа иааирԥушуазеи («Тәрада анхара» - 1924): «Абна бзарыбаруа еҵәа бӷьыла ихҩоуп, адньыл ҳаскьын какаҷла иқәҵоуп, аарыхрақәа рҽеибаркны шьҭа аҿыхара рҭахуп, амҩақәа сабоуп, ҳәанҵәак убаӡом».
Ажәеинраалаҿы иҭихуеит шьыжьтәи асахьа, амра ҩыҵхахоит зехьынџьара ахаацәа рҟәнуп. Ашәаԥыџьаԥ шьыжьтәи ахаара-абазара иаҵашьшьы иажәуеит. Аԥсабара асахьа блахкыга анаҩсгьы апоет иааирԥшуеит, уи агәамхара ду азҭо, абеиарақәа ируаку ауаҩытәыҩса иџьа, уи ауп еиҳаракгьы изырԥшӡо, иланарԥшыраны иҟазҵо. Аԥсабара ашьҭыбжьи ауаа рышьҭыбжьи еилаӡҩауеит, ашәаны иуаҳауеит:

Сҿыхеит сыҭрысны, сшыцәаз сҭахәхәа,
Снагылеит смаашьакәа слахҿыхӡа сара.
Сыҽбыга аашьыҭхны, сҿынасхеит ҭәархра,
Аӷьараҳәа иахьаҿыз сҩызцәа еицлабны архра.

Аԥсны аҽеиҭакра, аҿиара, аизҳара амҩа анылара, гәацԥыҳәарала уи аԥылара ҳара иаабоит апоет акыр ажәеинраалақәа рҿы.
Уи даҿҳәаран иԥсадгьыл Аԥсынтәыла, иуаажәлар рзы гәык-ԥсыкала дыҟан, иԥсуара дазгәдуны, дацәыԥхамшьакәа иҳәон «Са саԥсыуоуп» ҳәа. УИ ихаҭа милаҭс дзеиуаз аарԥшра мацара иазкымызт, иаҵанакуаз рацәан: Ахаҵара, агәымшәара, ажәа амеижьара, иҳәоу анагӡара, аиаша адгылара, иладырҟәуа ихьчара, ажәакала, намысла патула ахымҩаԥгара уҳәа уб.иҵ.
Апоет аԥсҭазаараҿы иҟаҵамыз, изхьымӡацыз дазхьаауан, уи еснагь гәыҵхас иман. Зегь бзиоуп, иманшәалоуп ауаҩы игәы каршәны дынхартә-дынҵыртә иҟоуп ҳәа уаҩы игәы ианаанаго аамҭазы иара «гәрцҭыԥк хьаас ҟиаиҵоит». Чмазара цәгьоума, бзиароума мамзаргьы дызҿыз ихы-иԥсы змадаз аус ауадаҩра аума – еснагь уи гәыҵхас, хьаас имаз. Иҟаҵамыз, ирҽеимыз, изхьымӡацыз маҷмызт усҟантәи аамҭазы, ҳәарада уи апоет ипоезиа ианымԥшыр ауамызт.
Икәша-мыкәша иҟоу аилкаара, ауаҩы игәы аҭаԥшра, ихьаа уара иухьааны, игәырӷьара угәырӷьараны аҟаҵара зынӡагьы имариам, убри азы алаԥш ҵарра анаҩсгьы, агәы дуӡӡа аҭахуп:

Стәоуп схәыцуа ҵыхбжьнынӡа,
Цқьа сыздыруа еилсыргеит,
Сахьынаԥшуа сара сааигәа
Сгәы иҭоу  ззымдыруа рацәаҩуп.

Ари гәырҩас иукша, изызхәыцтәу зҵаароуп, аха уи иабаргәузеи амц ԥаршеира аасҭа:

Ҩба сазҳәо ӷас дсымоуп,
Ила инҭамҳәакәа сызцом.

Абарҭ ацәаҳәақәа рыла ҳара иаабоит апоет иуаҩышәатә-гәаԥхашәатә хәаԥшышьақәа, уи аԥсҭазаараҿы иихьчоз, хаҳәырҵәи дызҿагылаз. И. Коӷониа, заамҭа бзианы зхаҿы иаазгахьаз, иара ихаҭа дқәыԥшны абыргцәа рхәыцра, рҟәышра иманы, ддырҩ дуны даабоит. Апоет иаԥхьаҟа иуалԥшьаны иду аазырԥшуа гәеиҵахара ҟамҵакәа, еиҳа-еиҳа аизҳара иҽазишәот. Ԥхьаҟа аҿиара игәҭыхоуп «Сара сымҩа» ҳәа ажәеинраала иҩыза аҟны:

Сымҩа маҷым, ихароуп,
Сгәы иҭақәоугьы крырҭахқәоуп.
Сыгәҭыхақәа рацәаӡоуп,
Саҟәыҵыргьы ԥхашьароуп.

Иажәеинраалақәа ирцәаҩаӡам зцәа иҭашьшьы иҟоу, зҭыԥ изахымсуа, ишьханԥсылахьоу атема, иҿиауа изызҳауа, аамҭеикәшара иалоу ауп уи иажәеинраалақәа зызку, иахьа иҟоу уаҵәы ҟиам, иахьа узхьымӡаз уаҵәы ахьӡара уадаҩхоит, дасу ианраамҭоу, ианрықәнагоу рымҩаԥгара ауаҩы игәыхәтәы дахьнагӡоит. Нкылашьа змамкәа аамҭа аиасра иахьаҿу гәнигоит, дархәыуеит, дызхьымӡаз гәхьааигоит «Сыҷкәыноуп, ҵоуп макьана» ҳәа ииҩыз ажәеинраалаҿы:

Ех, аамҭа, аамҭа,
Уабацои уԥырны.
Исцәыуӡоит есымша.
Асааҭқәа жәпакы.

Дзыхцәажәо иубо, иуаҳауа аарԥшра И. Коӷониа ипоезиа иацәаҩа ҷыданы иҟоуп. Уи узырбо аҿырԥштәқәа маҷӡам иажәеинраалақәа рҿы.
«Ашәарыцаҩ ашьха» (1925) аҟны автор зсахьа ҭихуа Кәыдры ахыҵхырҭа иахчынгоу ашьха еибаркыра асахьа аҿыханҵаҿы еиԥш ауп убла иаахгылоит.
Уажәы-уажәы зҿызыԥсахуа ашьхақәа рҿаԥшылара, рҟазшьа аҷыдара уҳәа инҭкааны иузырбаша ашәыгақәа рхархәашьа даҽаӡәы диеиԥшымкәа илшон: «Сыԥсала ихҟьаз ахрақәа», «Агәаҩа лашьцарақәа», «Ихьӡыркызшәа иԥхоз аҳаҩақәа» «еибаха-еибафо» илеиуа Кәыдры уҳәа аекзотикатә цәанырра изнарҵысыз сахьақәам, урҭа уаҩы – ашәарыцаҩ иҟазшьа аарԥшра иалахәу детальқәоуп. Ашәарыцаҩ исахьа аԥсабара иаласаны иаарԥшуп, игәымшәара, ихаҵара, иԥсадгьыл азы имоу агәадура иара иагәылиааит. «Аԥсҭҳәа хылԥа» зхарԥаз ахрақәеи,а ҟәаԥа-ҿаԥа ҭылашьцаақәа, дыди-мацәыси, кырцхи имҩа шәарҭаны ишыҟарҵоз анааирԥшлак ашьҭахь иҳәоит:

Са сашьцылан сгәы мыҭрысит,
Сазыгәдууп иара уи.

Абас ашәарыцаҩ иага уадаҩра дрықәшәазаргьы, игәҭакы нагӡамкәа иаанымхеит: «Ахылҩа еиқәа ҵысаанӡа, сыла сшамжьоз агәра згеит». Ишдыру еиԥш ауаҩы аԥсабареи еснагь иҟоу имажәо темоуп, арҿиара знапы алаку рзы.
Абри азҵаатәы далацәажәо акритик В. Ҵнариа иҳәоит: «…Ажәеинраала иқәнаргылоит ауаатәыҩса ирзеиԥшу, амилаҭтә ҳәаақәеи аамҭеи ирҭыҵуа афилософиатә зҵаара: ауаҩи аԥсабареи. Ауаҩы аԥсабара аҿаԥхьа иигаз аиааира даргхырӷьоит, агәадура инаҭоит, ихаҵара ахаҵара ацнаҵоит».
И. Коӷониа поетк иаҳасабала изҳауан, ишазгәаҳҭахьоу еиԥш жәлар рҿаԥыц ҳәамҭақәеи Д. Гәлиа ипоезиатә рҿиамҭақәеи ртрадициақәа рыла. Уи иажәеинраалақәа «Қьафла дышԥаҟаз», «Аӷьыч мажда рыцҳа», «Шаҟа деичырчаҩузеи» уҳәа убас даҽа акык-ҩбак Д. Гәлиа раԥхьаӡатәи иажәеинраалақәа («Шаҟа дыԥстәы цәыбзахәузеи», «Абжьаҩашьа хабжьаҟьала») анырра ду ширҭаз убоит. Иҟоуп еиқәҿыз-уа еишьашәалоу ацәаҳәақәа:

:

«Шаҟа деиҭаҳәатәузеи» ҳәа хыс измоугьы акырӡа иазааигәоуп иара убас Д. Гәлиа раԥхьаӡатәи иеизга ианылаз ажәеинраала «Шаҟа дыԥстәы-цәыбзахәузеи!» Абри ала ҳара иаҳҳәарц иаҳҭаху, И. Коӷониа аҩра даналагоз дызҿыԥшуаз шьаҭас ԥашәс имаз иаҵшьны, иналкааны иаҳарбарц ауп. Ауасхыр кәадазар, ма ихәарҽзар уа иқәыргыло анарха аиуам, ишнеиуа наҟ ихәаԥсоит, ииасуеит.

II

Аԥсуа поет гәлымҵәах Иуа Коӷониа – «аԥсуа литература қәыԥш далагылеит иаразнак, иаакылҟьаз амреиԥш», - иҩуеит Аԥсны жәлар рпоет Б. Шьынқәба. Уи алитератураҿы иааира, ицара дук рыбжьамхеит, аха инижьыз ишьҭа-мҭа ыӡуам, аԥсуа литература алагамҭа ашәахәеиԥш иалԥхоит, аԥсуа бызшәа ыҟанаҵы аԥсы ҭазаауеит.
И. Коӷониа ипоезиатә рҿиамҭақә, иԥсҭазаара далҵаанӡа дзыхьӡаз, ииҩыз зегьыҵәҟьа ҳара ҳҿынӡа имааӡеит, иахьа уажәраанӡагьы ҳлитература иацәыӡны иҟоуп.
1925 шықәсазы «Ажәытә жәабжьқәа» ҳәа хыс иаманы иҭыҵыз апоет ишәҟәы аԥхьажәаҿы ҳара ҳаԥхьоит: «Акьыԥхь аархаразы ихианы иҟоуп: ипиеса «Аԥшатлакә зшәаџьҳәаҩхаз». Ажәеинраалақәеи ахьӡвртәрақәеи ԥшьынҩажәа раҟара».
Аҵыхәтәан иҭыҵыз И. Коӷониа ишәҟәы (Аҟәа – 1955) иану ажәеинраалақәа 30 иреиҳам. Иабаҟоу егьырҭ?
Еицырдыруа ажәабжьҳәаҩ Чаҵә Чагә иԥа Џьобе Чаҵәба иҳәо саҳахьан. И. Коӷониа инапҩымҭақәа, ф-тетрадк ирзынаԥшуа, аҩны иҵәахны иҳаман ҳәа. Ҳазну ашықәс анҵәамҭазы уи ссасны сиҭан. Сиазҵааит Иуа инапҩымҭақәа, аамҭала дара рыҩны иҵәахны ирымаз рзы.
Ҳаҭырла сыздызкылаз аԥшәма снартәаны абас сеиҳәеит: Иуа иаби сара саби еиҿцаауан, бзиа еибабаон, еиуаракгьы рыбжьан. Иуа данхәыҷыз аахыс ҳаҩны дааӡахьан, уи аҩны данааилак итетради икалами аашьҭыхны саб дааидтәалон, иааиҳәоз хәыц-хәыц ианиҵон, убарҭ атетрадқәа уажәгьы сылаԥш ихгылоуп рацәақәа аахҩажьааны, иахьаанукылогьы иаажәпаны. Аха аибашьра ианалага ақыҭахь ҳцеит,у сҟан аамҭа зеиԥшраз иудыруа ауп, убасҟан иӡит, убри аахысгьы аиуа зеиуаз ҳәа акагьы аамбеит, зҿы ҳаанҿасыз, ҳара еснагь аҩны ҳауҟахыз, аҭаҭын агәылаҳәаны иахо инырхзар акәхап.
Апоет иаҳәшьа Магәа излалҳәо ала, Иуа ипанҩымҭақәа реиқәыршәара, урҭ акьыԥхь разырхиара жәпакы аџьабаа адибалахьан уи лыԥшәма, ашәҟәыҩҩы, аиҭагаҩ Владимир Маан. Уи Иуа инапҩымҭақәа аҩны иааганы аус рыдуиулозаарын, аха еицрыдыруа аамҭа аан азалымдарақәа иҟаз ирыхҟьаны урҭ ҳара ҳҿынӡа изымааӡеит. Магәа излалҳәо ала, лхаҵа данҭаркуаз урҭ анапҩымҭақәа згәылаз апапкақәа ааҵәа инҭаҵаны дҩаҵаҵан дрыманы ицеит.
Сара акыр снаҵаа-ааҵахьан Володиа дызмадаз аҩнаҭақәа рҿы, ишәҟәқәак, инапҩымҭақәак нханы иҟазар ҳәа. Володиа иаб иашьа иԥа Константин Маан (уи Гәдоуҭа дынхоит) иҳәауа исаҳахьан, Аџьынџьтәылатәи аибашьра аламҭалазы уи убраҟа дара рҿы шәҟәқәак нижьхьан ҳәа.
Акыр шықәса уажәаԥхьа, сара ус, исцәагозеи ҳәа, сразҵааит аҭаацәа, аха аӡәгьы акы игәалашәомызт. Рышәӡәқәагьы срылаԥшааит, аха Володиа итәуп сҳәаратәы акагьы сымбеит.
Ашьҭахь, уи иҩнаҭа жьра-цәарала иалахәу, уа итәоз-игылоз, шьҭарала иҷандаратәу, уажәы Гәдауҭа ақалақь аҿы инхо Саҭбеи Ачба сиазҵаан, уи иагьсеиҳәеит, Володиа ишәҟәқәак абра аҩны иҟан, аха Хьрыԥс Ажәанба (Володиа иаҳәшьа ду лԥа) игеит ҳәа уанду лгәы иаланы илҳәауа саҳахьан ҳәа.
Сара мызқәак уажәаԥхьа Хьрыԥс Ажәанба ишәҟәқәа, идокументқәа, инапҩымҭақәа (уи «Советская Абхахия» аредақциаҿы Аџьажәлар рышәҟәқәа рыҟәша еиҳабыси уи ахатә корреспондентси аус иуан) сыргәылаԥшит. Убраҟа избеит А. Толстои, И Тургенев, А. Пушкин уҳәа рҩымҭақәа реизгақәак, 1940 шықәсазы П.С, Шьаҟрыл иредақциала иҭыҵыз аԥсуа лакәқәа реизга. В. Маан ишәҟәқәа рҿынтә ҳәа рықәыҩны. Иара убас исымԥыхьашәеит сара зынӡаскгьы сыззыԥшымыз Иуа иажәеинраалақәа хыԥхьаӡарала жәаба рҟынӡа. Аҩ ирфахьеит урҭ ақьаадқәа, латын шрифтла иҩуп, анбанқәа хыгагаа, рыԥхьара аауадаҩны иҟоуп.
Аҵыхәтәантәи адаҟьаҿы абри аҩыза анҵамҭа ануп: «Ихҩаалоуп Иуа инапҩымҭақәа рҿынтә, 1934 шықәса. В. Маан».
Зынӡа зыӡбахә ҳамоу анапҩымҭақәа 13 даҟьа ыҟоуп, иҩуп карандашьла.
Арҭ ажәеинраалақәа шамахамзар, акьыԥхь рымбаӡацт, иҿыцқәоуп аԥсуа литературазы. Араҟа иуԥылоит 1920 шықәсазы агазеҭ «Аԥсны» адаҟьақәа рҿы икьыԥхьыз ажәеинраалақәагьы.
Аԥсны Асовет мчра анышьақәгыла аламҭалазтәи («Аҳы, шьҭа аԥсацәа», «Уҿыха, арха», «Ҳгылап, сашь»), уи ашьҭахьтәи ажәеинраалақәа («Ашьыжь сахьынаԥшуаз», «Ерцахә» «Сыԥс аҩҭкаара, Аԥсынра!» уҳәа уб. иҵ.) еидкыланы урыхәаԥшуазар, иубоит апоет еснагь ажәлар рыгәҭа дышгылаз, урҭ рхьаа шихьааз, ргәырӷьара шигәырӷьараз.
Аԥсны Асовет мчра ашьақәгыларазы ақәԥара аан ииҩыз иажәеинраалақәа ааԥхьарала иҭәуп: «Аҳы, шьҭа аԥсацәа, ҳнеихап ҳаԥхаьҟа», «Уҿыха, арха» уҳәа уб. иҵегьы.
Анапҩымҭа ҿыц аҿы иаабаз ажәеинраала, «Ҳгылап сашьа» ҳәа хыс измоу,а втор аҵыхәтәаны аус шадиулаз, акыр ацәаҳәақәа ширҽеиз, ишиԥсахыз аабоит, 1920 шықәсазы агазеҭ «Аԥсны» ианыз иадкыланы ҳанахәаԥшлак.
Аҩ-вариантк рҿы аԥхьатәи ацәаҳәақәа еиқәшәоит: «Ҳгылап, сашьа, ишоит умбои!»
Анаҩстәи ацәаҳәақәа, «Ҳрылгап ҳусқәа, иутәны иҳамақәоу», ԥсахуп абарҭ реиԥш иҟоу ацәаҳәақәа рыла: «Иҿыхеит Аԥсынра, амҩақәа лашоит». Аҵыхәтәантәи аниԥсах, ажәеинраала астрофа еиҳа еилыхха иҟалеит, аҵакгьы еиҳа игәылшәеит. Ажәакала иуҳәозар, ажәеинраала еиҳа еидкылахеит, аемоциара шьҭыҵит.
Еиҿҳарԥшып даҽа ҩ-строфак:

Абасала, И. Коӷониа заатәи иҩымҭақәа дрыхәаԥшуан, аҵакы мырӡкәа, еиҳа иманшәаланы ауаҩы иҿаҿы излаииша, ишгәникылаша дазхәыцны еиқәиршәон.
«Аҳы, шьҭа, аԥсацәа» ҳәа 1920 шықәсазы агазеҭ «Аԥсны» ианыз ажәеинраала ашьҭахь инапҩымҭақәа рҿы иаабоз рыцхәс иаҵаҩу 1919 шықәсоуп. Уи ианҩыҵәҟьаз ашықәс акәхап. Актәи астрофаҿы аҵыхәтәантәи аҩ-цәаҳәак, «Зыӡбахә ҳаҳауа алашарахь, ҳала хызтша ҳара зегьы», ԥсахуп абарҭ ацәаҳәақәа рыла, иаазгоит астрофа зегьы:

Аҳы, шьҭа, аԥсацәа,
Ҳнеихап ҳаԥхаьҟа!
Зыӡбахә ҳаҳаз алашарахь,
Ҳабла хызтша
агәырӷьара ду ахь!

Аԥсны Асовет мчра анышьақәгыла ашьҭахь, Аԥсны акультуратә револиуциа амҩаԥысра активла зҽалазырхәыз аҿарацәа дреиуан Иуа Коӷониа.
Усҟантәи аамҭазы, уи иҩызцәеи иареи ақыҭа ӷәӷәала иацхраауан. Аҵара-дырра ашьҭыхра, акомҿартә организациа аиҿкаара, ашколқәа ацхыраара рыҭара уҳәа рҿы. Иуа Коӷониа хаҭала илиршаз зынӡагьы имаҷӡам.
Аҟәа ақалақь аҿы алитератцратә кружокқәа шьақәыргыланы русура еиҵихон, аиԥыларақәа аҩымҭақәа реилыргарақәа еиҿикаауан. Иуа аамҭала аҵара ицызҵоз И. Папасқьыр иҩуеит: «1924 шықәсазы аԥсуа литература акружок икаҳаны, еиҵаханы,а ус азымуа иҟаз, Ваниа хадара азуны ишьақәыргыланы аус аируан, ес-мчыбжьа напылаҩыра ажурналқәа ҭыжьуа.
Ахақәиҭра зауз аџьажәлар ргәы раҳаҭны аҭынч ԥсҭазаарахь ииасит, иара апоет иҳәоит еиԥш, «Тәрада анхара» напы аларкит. Убри аамҭазы апоет аԥсҭазаара ҿыҟ изнарҵасыз ацәаныррақәа ажәеизадала акәымкәа, сахьаркыратә ажәала раарԥшра иҽазишәоит. Ииашахәҵәаӡа, ишшаӡа иҟаз апублицистика иҽаҟәыхьчаны иаԥиҵоит аамҭа ҿыц ахазынарақәа ауаҩы ихы-игәаҿы иназго, аусуратә гәаҳәара зырҿыхо асахьақәа.
Аԥсҭазаара ду ашҟа ахышә аазыртыз раԥхьатәи ашьаҿа иара ицәа-ижьы ишанырыз, ишеиликааз атәы иҳәоит, «Ашьыжь сахьынаԥшуаз» ҳәа ииҩыз ажәеинраалаҿы:

Ашәаԥшь лахҿыхӡа
Ицәырҵит шьыжьӡа.
Аԥсҭҳәақәа неилыҵит,
Иҿыхеит аԥсҭа.

Шарԥыеҵә наскьагоуп,
Амш ааԥшит.
Сашҭа гәазырҳагоуп,
Шәахәыцк нахьшит.

Автор иара ус икаххаа еилгаз шьыжьтәи амш асахьа ҭихзар ауеит, аха уи асахьа ассоциациала иузцәырнаго, иуанаҳәақәо ыҟоуп. Убри акәхап, апоезиагьы поезианы иҟазҵо, амч-алшара азҭо. Араҟа аԥхьаҩ игәныҩуеит «аԥсҭҳәақәа реилыҵра» зсимволикоу, «Шарԥыеҵәа наскьагоуп» ҳәа ииҳәауа иаанаго, аԥсабара «ашәахәац иахьшызгьы» закә шәахәоу.
Ажәеинраала «Ерцахә» (.1924)  зҵакы ҵаулоу, еиуеиԥшым ахшыҩзҵаарақәа узцәырызго ҩымҭоуп. Ерцахә ашьхақәа зегь реиҳа иҳараку, иԥшӡоу, ашәарах зыҿцаауа шьхакы аҳасабала акәымкәа, асимволикара аҵаҵаны асахьаҭыхра иалнаршеит уи даҽакала ҳахәарԥшра, ҽа ҵакык ахь ҳхьарԥшра.
Аԥсҭҳәақәа зхачу, изхадыдуа, изхамацәысуа Ерцахә, ажәакала иуҳәозар, амшцәгьа иагәылахаз, иаахалашеит.
Апоет иҩуеит:

Ерцахә, ашьхақәа раҳ,
Имеицакит агәы.
Ауеиа бааԥсы иалҵны,
Ишеишеиуа инагылт.

Б. Шьынқәба иҩуан еиԥш, «Иуа Коӷониа Шьхатәылатәи аԥсабара ргәырӷьагас, гәҭгагас иман… Ашьхақәа рыԥшӡара адагьы урҭ ирнибаалон ахаҵара, ахаламырҟәра, аламыс аҳаракыра».
Аԥсны ажәытә аҿатә, ажәлар зҭагылаз аамҭа, раԥхьаҟатәи рԥеиԥшхә уҳәа ирацәан уи гәыҵхас имаз, дзызхәыцуаз.
«Далтәи абаахыҽҽара» аҟны апоет амҳаџьырра иннажьыз ашьҭа-мҭа бааԥсқәа ртәы далацәажәоит.
Ауаџьаҟқәа шаҳәшаҳәуа, аԥхара зныруаз, ахьхьа-аџьџьаҳәа ацәажәабжь зыҩныҩуаз абаа хьыҵәцара аԥсҭазаара наҿабеит.

Ԥшоуп аԥшәмара зуа абраҟа иахылаз.
Уажәы-уажә иныҩнасуеит ашьҭыбжь цәгьаӡа.

Егьи ажәеинраала, «Сыԥсаҩҭкаара, Аԥсынра!» раԥхьаӡа акәны икьыԥхьын агазеҭ «Аԥсны» аҟны.
Уи ажәеинраала аҵыхәтәантәи авариант ала, иубоит апоет абраҟагьы арҽеирақәа шалеигалаз. Иаагап агазеҭ «Аԥсны» ианыз раԥхьатәи астрофа:

Иҟоума, мшәан, џьара,
Ҳаԥсны еиԥш иҟоу акы.
Иҿаԥха-ҿаччауа, иԥшӡаӡа,
Ишьҭами илашауа иара.

Аҵыхәтәантәи авариант аҿы зыӡбахә ҳамоу аԥхьатәи ацәаҳәақәа абасала иԥсахуп:

Иҟоума, мшәан, џьара
Ҳаԥсны еиԥш даҽа тәылак!
Иҿаԥха-ҿаччо, иԥшӡаӡа
Асас иԥыло гәыразыла

Араҟа исымҩатәны иазгәасҭарц сҭахуп даҽакгьы, ԥшь-строфак иҟоу ари ажәеинраала аҟны, апоет ажәа абзиабара зынӡаскгьы иҿаиршәаӡом, аха уи азын ажәеинраала акагьы аыгмхаӡеит. Апоет дызлацәажәо, абзиабара ԥсабаратәны, иаԥхьо игәаҿынӡа инеиуа иҟаиҵеит.
Араҟа ишаабо еиԥш, абжьықәыӷәӷәара ажәа анҵәамҭа аҿынтә ииасит аԥхьаҟа. Уи иаԥсахит аритмикатә шьақәгылашьа, ажәеинраала, абас уҳәар ҟалозар, еиҳа аҽарыцқьеит, аимоциара шьҭыҵит.
Ари ажәеинраала аҟны апоет даара угәы уҭазырхыәцша, акыргьы уабжьызгаша ахшыҩҵак ааирԥшуеит:

Улахь еиқәызар, сылахь еиқәуп,
Сгәы схьаауеит, ԥсҭҳәак наухьысыр.
Уԥшӡара акәзар сгәы зызхьуа?
Уԥшӡара акәзар, сзыргәаҭеиуа?

И. Коӷониа илшон ауаҩы игәы аҿынӡа анаӡара, уи ихы-ихшыҩ иазҭамыгӡо амаӡақәа рцәыргара. Абас уҳәар ҟалозар, асахьаркыратә хаҿсахьала уи илиршон аԥсихологиатә ҭагылазаашьатә ҷыдарақәа раарԥшра.
Зыбла ҵарыз, сахьала ихыәцуаз апоет иман ауаа иреиҳәашаз, иҳәашьагьы даараӡа иманшәалан, знык уи аҩымҭа иаԥхьаз ихы-игәы аҿы иаанхон, идыруан ҿырҳәала.
Иуа ахаҿсахьатә дерыҟаҵара дазҟазан, уи иажәатә ҿыханҵа лабшҿаба иубо амаҭәар иашьашәаланы, лассы аамҭа убла ихымҵуа аарԥшра, - абри акәын ибаҩхатәратә ҟазара зызкыз.
Аԥсышәала ашәҟәы ианҵоу ажәеинраалатә традициа Д. Гәлиа иҿынтә иалагоит. И. Коӷониа ирҵаҩы иҩымҭақәа жәлар рпоезиеи ракәын еиҳаракгьы зҿынтә даауаз, изҿиҵаауаз ажәа артәашьа, уи ахархәашьа,а урыстә классикатә поезиа анырра анаҭазгьы маҷӡамызт.
И. Коӷониа ибиографиа цқьа ухаҿы иааганы уназхәыцыр. иубоит, уи аиҩызара ашьҭыхра аизыҟазаашьа бзиа арҿиара, ауаҩра аныҟәгара уҳәа иҽазҵәылхны дшазықәԥоз. Аха идыруан, ҳәарада, акәтаӷь былгьо аԥсҭазаараҿы еимакы-еиҿакык ыҟаӡамкәа, ҟыба-ӡыбада мҩаԥысшьа шамамгьы.
Амаҷ инахибарҟьаны, еимаркыз ҳәа акагьы ыҟаӡамкәа, ауаа иакәым рылеибахыр алшоит, аԥсҭазаараҿы зуахкы уҭаху ҳәа иҟамлац иҟоузеи.
Иарбан усзаалак аҿы, ацәгьеи абзиеи рышьхәа ахьеивҵоу аҟынтә, хара ихыәцуа, амыццакра асԥуаа рыԥсихологиа аҷыдарақәа ируакуп. Убр рнубаалоит жәлар рҳәамҭақәа кыр рҿы еиԥш, алитературатә ԥҵамҭақәагьы. «Гәыҩбарак са исыманы…» ҳәа 1926 шықәсазы ииҩыз ажәеинраала аҟны апоет далацәажәоит ахҭыс зыла ицәыргоуи уи икәша-мыкәша игылоу шьоукы аилибакаара шрыцәмаҷу, ишрымоу ацтәгьы.
М. Лакрба иновеллақәа руак («Ҭаркьыл Шьааб») аҿы ишыҟоу еиԥш, абраҟагьы алирикатә фырхаҵа дыззеилымкааз ауаҩы (зҿы аус иоуз) ажәа имикуам, ҽакала иуҳәозар, аҷкы дашьҭам дышиашам еиликаар иҭахуп, еилызкаару згәы иҭоу аӡә иакәзар иара.
УИ игуманизмра, иуаҩра, аҷәгьа-абзиа рызнеишьа аҿы хаҭала имаз абзиарақәа ртәы акәӡами ирҳәауа абарҭ ацәаҳәақәа.

УИ иқәҿымҭ сызивсуа,
Сшәаны акәӡам сара.
Ҳазҭахым ирмоурцаз ауп
Еимактәыс убра.

Ацәгьа абзиа шахылымҵуа
Идыруп уеизгьы,
Аха уи сашьҭалом
Изуеит ҳәа ацкы.

Изакәызаалак,а уаа рыбжьара иҵысыз аимак ӡбатәуп знымзар зны, иааԥшыроуп аиаша, аха изла?..
Абриа уп аус злоугьы. Иуа абраҟа дырҩегьых,а уаҩы идиҵоит иҟалаз аизыҟазаашьа бааԥсы адзхәыцырц, ццакырак имыхьырц.

Аха уеизгьы дазҵааит инамыс,
Дазхәыцааит цқьаӡа –
Маҷк изынханы дыҟазар,
Аҭак иауеит иара.

Адунеии уи ақәԥшылареи рҵыхәаԥҵәарадара, ауатәыҩсатә ԥсҭазаара иалаӡо, ишьҭнахуа уҳәа реидкылара, еиҿырԥшны рызхәыцра, апоет дкылнагоит, аматериалисттә хшыҩзцарахь, иҟаиҵоит иҵауроу афилософиатә лкаа – аԥсҭазаараҟны зегь ҿиауеит, зегь рҽырыԥсахуеит.
Адунеи анҵыра иадкыланы уахәаԥшуазар, ауаҩы иԥсҭазаара лацәарӡасрак аҟарагьы ыҟаӡам. Аха уи  ихшыҩлҿиаа, иҟаҵамҭа ашәышықәсақәа ирзынхоит.
Алаԥшҳәаа зхьымӡо, ауаҩы ихшыҩ изҭамыгӡо ақәԥшылара, аԥсҭазаара аикәшара, насгьы уи ҵыхәаԥҵәара шамам атәы рҳәоит абарҭ ажәақәа:

Ажәҩан ҵаулара
Сылаԥш ахьӡаӡом,
Адгьыл еиужьра,
Аҳәаақәа збаӡом.

Ахәы днықәгылан ҿиҭуеит апоет, аха ибжьы зыхьӡода. Уи аҳауа иналаӡуеит џьара, «Ахрақәа ирынҟьо инӡаакәкәалт сыбжьы».
Ауаҩы, иага ниҵыргьы, адыррақәа зегь шизидымкыло, зда царҭа амам аилкаара аҿынӡа дышзымнаӡо, ихшыҩ зхьымӡо шыҵҩадоу шидыруагьы, ҳәаақәак, шәага-загақәак урызирхәыцуеит:

Адгьыл џьара икнаҳауп,
Мпылк иаҟараны.
Гәрцҭыԥк ныскылоит
Абраҟа саргьы.

Араҟа аԥхьан иашҳҳәаз еиԥш, аамҭеи адунеии,а уҩи реишьашәалара, аха убри инаваргыланы урҭ реиҟарамра, реиԥшымра автор ицәаҳәақәа рҿы мыцхәрак-ҵахәрак аламкәа, иааркьаҿны, уаҩы ихшыҩ аҿы инхаратәы иаарԥшуп.
«Бхала быҟоукма, ауаа брылоума» ҳәа излагауа ажәеинраалаҿы апоет иажәа хьырҵәаҵәақәа бзиа иибаз аԥҳәызба илзикуеит, ишдыру еиԥш, И.К оӷониа иинтимтә цәаныррақәа зныԥшуа иажәеинраалақәа иаадыруа ишәҟәқәа рҿы шамахамзар, иуԥылаӡом, абзиабаратә мотивқәа ахьаабо ипоемақәа рҿы ауп. Зыӡбахә ҳамоу ари ажәеинраала аҟны, апоет иҳаиҳәоит бзи иибо иааигәа даныҟамла, даницәыхараха, уи ахьаа ду шизнарҵысыз, игәы ҭынчымрак шҭагьежьуа, дшамыртәо, дшамыргыло.
Доуҳала, ҩнуҵҟала урҭ еишьашәалоуп, аха ишаҳҳәаз еиԥш, иааигәара дыҟам, дхароуп:

Бызшәак ауп ирымоу, уи еиднакылоит
Зыԥсы еихәлоу, еицу еизгәыкны.
Бымҩа аҵкарахь сыԥшуа сзынхазеи,
Сбыҳәоит блакҭа хаа сынҭарԥшы.

И. Коӷониа ишәымҭазы ииҩыз ирҿиамҭақәа иреиуоу, машәырла ҳа иҳамԥыхьашәаз, аԥсуа поезиатә рҿиара зегь аҿы, иаҳәо, иаҵанакуа иахьа иааинырсланы ахцәажәара уадаҩуп, уи наҟ-наҟ еиҳагьы иубозар акәхап.
Акыр ҵуеит И. Коӷониа цәала-жьыла дҳалагыламыижьҭеи, аха ԥсра зқәым иажәа аԥсуа еснагь игәы иҭан ицаҳәцаҳәуа, игәырҩа хнаҽуан, игәахәтәы дахьнагӡон. Ҿыц иаҳԥыхьашәаз арҭ ажәеинраалақәа, хҳәаа ҟамҵакәа, аԥхьаҩ уахь инаҳархар ауан, аха убрыгь ҳзырҳәаз урҭ иҳаздырҵысыз агәырӷьара ауп, ҳхәыҷы аахыс ҳгәы иҭаҵәах иҳамоу уи иажәеинраала шьахәқәа ргәбылра ауп.
Иуа Коӷониа иажәеинраалақәа рҿы ихы иаирхәо аиҿырԥшрақәа, аепитетқәа, аметафорақәа ажәлар иртәуп, рҿаԥыцтә ҳәамҭақәа рахьтә иаауеит.

Ажәҩан ҵәцеит икахха,
Иубашам ԥсҭҳәакгьы.
Аӡын ҵых цеицеиуа
Иарашӡоит зынӡа.

Ашәаԥшь амҩақәа, аӡиасқәа, ажәҩан, абнақәа, абаҳчақәа, ашьхақәа, арҩашқәа уҳәа Коӷониа иажәеинраалақә рҿы рыԥсы ҭалоит ауаҩ иԥсҭазаара иалахәны иҟалоит: «Аӡын ҵхы цеицеиуеит, мамзаргьы «Ажәҩан еилыбзаауан цәымзашәа илашаны».
Аԥсны аԥсабара еиԥш, ибеиоуп, иҳалалуп, иблахкыгоуп, Иуа Коӷониа ипоезитаә рҿиамҭа. Уи уарҵаруеит, уԥсы унаршьоит, абзиарахь ухьанарԥшуеит.
Иажәеинраалақәеи ипоемақәеи рҿы зыӡбахә имоу, дзыхцәажәо, ипоезиа обиект акаҵәарақәа реиԥш, иҳаракуп, ицқьоуп, иԥшӡоуп. Иажәеинраалатә цәаҳәақәа ракәзар, еилыхха иҟоуп мыцхәы аџьабаа удырбаӡом уанрыԥхьо. Иҟоума мамзаргьы, уи дахьазымдыруа, иажәабжь ахьымнеиц ҭыԥк ма ҩнаҭак Аԥсынтәылан. Уи ипоезиатә рҿиамҭақәа рҿы аԥсабаратә ҟазшьала еиларҵәоуп, ажәлар рдоуҳатә фырхаҵареи урҭ рҳәамҭа лыԥшаахқәеи рпоетикатә ҷыдареи. Апоет дырзышәаҳәон аԥшӡареи абзиареи, игәы иԥсы зегь поезиатә ажәала иҭәын.
И. Коӷониа ипоезиаҿы аԥхьаҩ игәы хызхуа акаәкны иҟоуп ажәеи ацәалашәара ҳараки реимадара, урҭ ргармониа, адәахьтәи асахьеи аҩнуҵҟатәи аимоциеи реиласара, реиларҵәара, ажәа аиҷаҳара, ахӡыӡаара, ишәа-иза иахьаҭыԥу аргылара – апоет ԥсабарала ицәеижь иалан, хәцәырххала иҳәоу ажәак ма цәаҳәак иажәеинраалаҿ аума, ипоемаҿ аума џьаргьы иуԥылаӡом.
Иуа иажәатә-сахьаркыратә система азкын аԥсабара аԥшӡареи уи амч гәазырҳагеи, ауаҩы ирдырра еилыркаара, игәаҿы уи азхьреи агәбылреи рырҿыхара.
Аԥсабара асахьа аҭыхра мацараҿы даанҿасуамызт, уи азирхомызт.
Ипоезиа иацәаҩаны, иаҷыда хаданы иҟоуп ауаҩы аԥсабареи реилаӡҩара, уи еизаку сахьаны аарԥшра.
Ашьха, ага, аамҭа аиҭарсрақәа: аӡын, ааԥын уҳәа роуп еиҳаракгьы ипоезиатә лирика ианыԥшуа. Уи еиуеиԥшым ԥштәылеи шәыга-хкылеи еилоуп.
Аԥхьан ишаҳҳәаз еиԥш, ажәақәа «еилыбзаауа» «ибзарыбзаруа» уҳәа лассы-лассы ипоезиаҿы иуԥыло епитетқәоуп, урҭ аԥсабара асахьа шьахәқәа раарԥшраҿы ихы иаирхәоит.
…Ашьандал иҭагылоу ацәашьы ахәша анаҵауҭәалак еиҳа ишарлашо еиԥш, акәын Иуа Коӷониа иажәа хьыршәыгәқәа ицәаҳәақәа ишдырлашоз, ишдыркакаҷуза.
Апоетдзыхцәажәо амаҭәарқәа улаԥш иҵашәоит, рыбжьы улымҳа иҭасуеит, рыфҩыхаа лаҳа-лаҳауа иуаҳауеит.
Апоезиатә баҩхатәреи ауаҩреи еицеиԥшны илан Иуа Коӷониа, ирҿиаратә усураҿы урҭ аки-аки хеибарҭәаауеит, хҭакы еицҭадыршәуеит.
Иара убри акәзаргьы ҟалап, апоет иҩымҭақәа ҳанрыԥхьо ҳзыргәыӷрьо, ҳалахь еиқәызҵо, ҳгәы хыҭ-хыҭуа ҳҟазҵо.

III
Аԥсуа литература, еиҳаракгьы, уи раԥхьаӡатәи ашьаҿақәа раан, ӷәӷәала иаларсын жәлар рырҿиамҭа, уи ахыҵхырҭақәа ируакын.А ԥсуа литература ауасхыр шьҭаҵаҩ Д.И. Гәлиа иааивагылаз ашәҟәыҩҩцәа ҿарацәа аҿыц ԥсҭазаара иазышәаҳәауа, жәлар рҿаԥыц ҳәамҭақәа рахьгьы лассы-лассы ихьаԥшуан, урҭ ирҿыԥшны иаԥырҵон аҩымҭақәа.
20-тәи ашықәсқәа раан уаҩ еиҳа даликаартә иӡбахә уҳәартә ихы ааирԥшит Иуа Коӷониа.
Уи ипоемақәа шамахамзар, жәлар рҳәамҭақәа рҿы иуԥыло аҭоурыхтә-фырхаҵаратә ашәақәа ирылхны иҩит, рсиужетқәа рнаҩсгьы, рсахьаркыратә ажәа ҟаимаҭқәа инарҭбааны ихы иаирхәоит, ахау рҭ афольклортә рҿиамҭақәа иузрылымкаауа, ирылаӡҩаны иҟам, автор иҟазара, ибаҩхатәра рныԥшуеит, рсиужетқәа еилыхха – знык иаԥхьаз ма изаҳаз ихамышҭуа иҟоуп. Афырхаҵа хада жәлар змырбзазо амч еиқәаҵәақәа ирҿагыланы ақәԥараҿы аиааира игара, аламыси апатуи рзы ахақәҵара, аиаша аныҟәгара, абзиабара азиашара уҳәа роуп ипоемақәа рҿы еиҳараӡак иааирԥшуа, дзызҿлымҳау. Абарҭқәа зегьы рҿы ажәа ишәа-иза ахархәара, дзыхцәажәо еилфаҷа асахьа а-ҭыхра, уи ахы-аҵыхәа имыруадаҩкәа аԥхьаҩ игәаҿы анагара апоет ибаҩхатәратә ҷыдарақәа ируакуп.
Иуа Коӷониа еилкааны иман ажәлар рҳәамҭа асиужетқәа ишшаӡа ашәҟәахьы риагара мацара акгьы шунамҭо,а ҟазара аҳаракыра аҿынӡа ишызхамлоз. Убри аҟынтә уи жәлар рсиужетқәа рҿиаратә ҳасабла дрызнеит,а форма лыԥшаах иагәылакуа ҿыц еиҿикааит, еиҳа иҭышәынтәаланы иҟаиҵеить.
Ипоемақәа рсиужетқәа имыруадаҩцәакәа еиҿикаауеит. Аамҭа кьаҿла иҟалаз хҭыск аҿоуп, шамахамзар, уи ифырхацәа ахьаабо, ажәлар рыԥсҭазаара аҿынтә иаауа, кыр шәышықәсала рхы-ргәаҿы иҟаз, изхыҽхәоз, аду зларҳәоз урҭ афырхацәа алитераутратә хаҿсахьа аҿынӡа ишьҭыхны иахьатәи ауаҩы иԥишьит, убри ауп изаҳхамышҭуа ҳхы изанаҳшьало, ҳабла изыхгыло.
Иуа Коӷониа ипоемақәа рахьтә ҵакылагьы мҽхакылагьы иаҳа иаулкаартә иҟоуп уи ипоема «Абаҭаа Беслан».
Апоема аԥсуаа ржәытә бзазашьа аарԥшра иазкуп, уи иаҳнарбоит ахаҵара агәыҭбаареи аҳалалреи анацм агәҭакы анагӡара шзалымшо, ишҵакыдоу ишыбжоу уи ихықәкы. Беслан ихаҿсахьаҟны, ажәлар ҳаҭыр зқәырҵоны ирымаз аҟазшьа ҷыдақәа, агәымшәара, аиҿамсра, ахаҵара, аәынкылара,а уаҩ ижәлар рҿаԥхьа иуалԥшьа, иҟәышра, хара ихәыцра уҳәа уб.иҵ.
Афырхаҵа хада Беслан апоемаҿы ҳара даабоит еиуеиԥшым аситуациақәа рҿы. Аханиԥацәа раҳҭынра днеины Ҳаниф даниго, данцо амҩан иабхәа дихьӡаны ианеиҿагыло, аҵыхәтәаны аҩны Ҳаниф дзызҳәаз амаҳә ар иманы данрықәлоз, иазгәоуҭар ҟалоит иара убас аҩны ӷәӷәала дыхәны данышьҭаз аамҭазы иҭынха дуи иареи реиқәшәара.
Абарҭ еиқәаҳԥхьаӡаз ахҭысқәа рҿы ауп уи илоу аҟазьа бзиақәа  рҽахьцәырырго, ацәгьа абзиа дшырзыҟоу ахьаабауа, дахьаадыруа. Имаҭәа-иҩыҭәа, иабџьар, иҽеиқәа лаҳәаԥштәыла уҳәа акала дҩашьо дыҟоума мамзаргьы. Ажәакала иқәымшаҳаҭхашьас иҟоузеи автор «Аԥсны иааӡаз Абаҭаа, дхаҵа ӷьеҩын иаамҭала».
Абаҭаа Беслан иԥҳәысаагашьа, ҳаниф ԥшӡа лымҵарсра, аепостә ҳәамҭақәа рҿынтә Сасрыҟәа, Хәажәарԥыс уҳәа рыԥҳәысаагара угәаланаршәоит.
Апоемаҿы ишаҳәо еиԥш, аҭаацәара аланагалара, хьыӡла-ԥшала аҟазаара, иага уадаҩра ауаҩы дақәшәаргьы, уи игәҭакы анагӡара аԥсҭазаараҿы зегьы ирыцкны иԥхьаӡон.
Жәлар рҳәамҭақәа рҿы ишыҟоу еиԥш, Беслани Ҳанифи ӡбахәыла ауп ишеигәныҩыз, Аӡә иԥхыӡ аӡә далан, «длышьҭаларцы игәы иҭеикит иимбацкәа зыхьӡ иаҳаз».
Нхыҵ-аахыҵ аныҟәара, агәыџьбарара, аамҭакьаҿла амҩа анагӡара аҭоурыхтә фырхаҵаратә ашәақәа («аџыраа рашәа», «Инаԥза Кьагәа») ртрадициатә аарԥшышьа иақәшәоит: «Фаха-фымш ныҟәа хьыбжьаз, хымш рыла днаӡеит».
Шаҟа уаҩы игәы иҭнымҵәо иҟоузеи Абаҭаа Беслан Аханиԥацәа раҳҭынра днаӡаанӡа амҩан аԥҳәыс еиба лҿы данымҩахыҵызтәи асахьа.

Аԥҳәыс еиба аҭакәажә,
Аҟәардә дықәиан дыцәан,
Днышьамхышлан лаԥхьа дгылан,
Дааирҿыхеит дук мырҵыкәа!

Лыблақәа ҭырхаха днаихәаԥшит, иагџьалшьеит абас еиԥш изԥшныз, иалаҟаз ауаҩы лашҭаҿы дахьылбаз! «Укаԥха-каҷҷо уаазгазеи, сыҩныжәқәа рҿы», сара рыцҳа.
Уи илыбзоуроуп аханиԥацәа рашҭаҿы инеира Ҳанифеи иареи наҟ-ааҟ реибадырра, реилибакаара.
Ихықәкы анагӡараҿы дышхьамҵуаз, агәаӷьра ду шимаз, ибзиабара дшамеижьоз еилыхха иҟоу сахьала иаарԥшуп уи аханиԥацәа раҳҭынраҿы днеины уаа шә-ҩык еилырхааны Ҳаниф даниго аамҭазы.
Дҽырԥа-ҽырԥо ахан днаҵаххын ибжьы налирҳауеит:

Са соуп Абаҭаа
Харантәыла иаҭоу,
Бысцәымшәан сара,
Бацәымшәан аԥсра.

Ларгьы зхәы ҭазыжьуа аӡә лакәмызт, лхы-лгәы иара иахьоуп иахьыҟоу, иажәа ҩбалымтәит, лҽаарт даԥылоит лыбзиабара… Игәаӷьра лыгәаӷьроуп, гәыбжьахьара лымаӡам. Дагьыԥеит хыхьынтә, дкаууа дышлеиуаз дналымҵасны шәақьымца даҿамшәа ашҭа дынҭҟьеит. Беслан ихы зқәиҵоз баша-машак лакәмызт: «Афелдышь ԥҵәаха, абырфын цаха, диҩыҵарк дигон».
Аԥхьаҩ еснагь игәы иҭахәхәа иҭоу лассы аамҭа ихамшҭуа сахьоуп иабхәеи иареи реиқәшәара. Беслан иабхәа баша-машак шиакәым абри адеталь алагьы иубоит: «Иҽыхәа ԥшӡа наԥшы-ааԥшуа ԥслаҳәҵас иаауан».
Ҳаниф лцәа ианырхьан уи дышрышьҭало, дагьшрыхьӡо, аха уи Беслан иалҳәеит, аикәым ала дизымныҟәарц, иакәм ала данизныҟәа акгьы шырзеилам. Беслан дынҽыжәԥан иуапа нкаиршәын Ҳаниф днаиртәеит, хьаас ишьҭылхыз лгәы азырҭынч акыр иааскьахьаза иабхәа дизԥшуа даагылт.
Аҵыс мҩас абла ҭызҟьоз Беслан  иирҟаҵагәышьозеи иабхәа, ишәақь аҩахахагьы ииҭома, аха ус дныҟәом ахаҵа, иажәа деижьар ҟалома. Еиҿагылоит аԥсҭазаареи анамыси, Беслан итәала, ахы уаҿашәар еиҳа еиӷьуп, унамыс уҟьашьыр аасҭа.

«Раԥхьа ахысра уалс иудуп,
Ухы мҩашьартәы ухыс,
Нас изулак сара соуп
Издыло ацкы».

Иабхәа Беслан иажәа ҩбеимтәит, уи инақәарццакны дагьхысит аха ихы кәараҵеит, «имаҳә иҿы амц иҳәеит».
Беслан ашьхауаҩ ишиаҭәаз дныҟәеит, иабџьар дамыхеит, инапқәа хҭарԥала иԥахны дышҽыжәыз дхынирҳәит. Абас ала уи уааздыххыло,  иатәамба узвысуа аӡә шиакхым иирбеит, егьигьы ихәыдаз аӡә иакәмызт, ихаҵашьа, иҟазшьақәа уҳәа еиликааит, идырит.
Беслан ихаҭара еиҳа иҭырҭәааны иузырбо епизодуп, ахьымӡӷ згаз аҳәынҭқар иҵа ир иманы, данрықәла ихымҩаԥгашьа, убраҟоуп иан, иаҳәшьа, иԥҳәыс уҳәа рҟазшьақәагьы ахьаабо.
Ацәгьараҿы ауп ауаҩы дахьудыруа, уи дзакәыҵәҟьоу ахьааԥшуа. Ари шикәшаз анеиликаа днеит раԥхьаӡа иԥҳәыс ԥшӡа Ҳаниф лҿы, иагьлеиҳәеит реимҵәаҩцәа шрықәлаз, иаарласынгьы диманы дцарц шиҭаху. Избанзар аҭагылазаашьа злаҟоу ала, аӡә лыда длыхәо дыҟам иажәа лынҵашьала абас ауп уаҩ дшазхәыцуа. Аха лара хьаҳәхьачарада илҭоит абри аҩыза аҭак: «Уан аҭакәажә дныжьны сабоугои сара№?
Уаҳа ҳәашьас илымази ашьха ԥҳәызба, жәларык рҭыԥҳа. Араҟагьы ахатәы разҟ аасҭа аԥыжәара аиуеит ауаа рзеиԥш разҟ азықәгылара, ахьчара. Ауаҩы иегоисттә цәаныррақәа рҿагылара, жәлар ридеалқәа ируакын, уи апоет штрихк ала иааирԥшит. Беслан убри аҭагылазаашьаҿы раԥхаьӡа зҿы днеиз иԥҳәыс лҿоуп, иаҳҳәап лара дазыразхар, иани иаҳәшьеи амца иналажьны еиманы ицозма?
Мамзаргьы, ихы иадикылаз аԥҳәызба ацәгьау саҿы идгылара иҩызара анагӡара, иҭынха-иҭынҵы ламысла патула рызныҟәара лылшозу илылымшозу еиликаарц дашьҭазу? Дԥишәарц, илҳәо саҳап ҳәа иҟаиҵазар?.. Уи аха шимамыз, аҭагылазаашьа шыуадаҩыз еилкааны ишҳамоу шаадыруагьы абри аҩыза агәаанагара ҳауит, иҳазҭазгьы иара апоема ҳзыхцәажәо аепизод аҿы адетальқәа реишьҭаргылашьа ауп.
Ҳаниф илҳәаз иаԥсоуп ангьы аеҳәшьагьы, аҭагылазаашьа аҽанаԥсахлакгьы иааԥшуеит ауаҩы иԥсыҽрақәа, иҩнуҵҟатәи иӷрара иаразнакы иаацәырҵуеит, ара ус иҟамлеит, зхы мацара згәырҩо, зхы иашьҭало ҳәа араҟа аӡәгьы дубаӡом.
«Уан аҭакәажә сызургозеи, уаҳәшьеи уԥҳәыси га…» - ҳәа диашьапкуеит иан иҟаз анлеиҳәа, штрихк ала иааирԥшит аԥсуа ан лҟазшьа ҷыда, - лҵакыра рхахәс дцаргьы моу лымаӡам, дара еибга-еизҩыда инхар ауп илҭаху. Аиаҳәшьа лакәзаргьы, урҭ дрышьашәалоуп, ҟазшьала, хаҭашьала дара дырзааигәоуп. Беслан иаҳәшьа днеины дырҿыханы дима дцарц шиҭаху анлеиҳәалак лара абас еиԥш лыбжьы аалыргоит:

«Ҳаит, сашьа ахаҵа,
Гәеиҵамха Беслан:
Хьымӡӷ умгацызт ожәраанӡа
Иухьзеи иахьаӡӠ

Қыҭак рҭыԥҳа дныжьны
Сабоугои сара,
Узцозар, уца думаны,
Аханиԥацәа рҭыԥҳа».

Убри аамҭазы ар иакәшаны игылаз агәгәаҳәа еицхысын, дызгарыз ахы иқәшәан азхаз дынкаҳаит Бесалн. Абри аҩыза ацәгьара аан дасу ирхьчо аԥсуароуп, ауаҩроуп, акритик В. Аҵнариа Иуа Коӷониа изкны иҩыз ашәҟәы аҿы ишиҳәо еиԥш «Уи  дҭахеит анра-аԥара шихьчоз аешьара-аеҳәшьара шихьчоз, уи дҭахеит абзиабара ду шихьчоз». Ақьаԥҭаҿы иааиз Абаҭаа иҭынха ду иԥсы инапы ианиҵеит, дагьиҳәеит иҟалаз Баҭаҟәа еиҳәарц. Баҭаҟәа адырра аниоу еимҵәаны ицоз ар дрыхьӡаны драбашьны ирхынҳәуеит иҷан, иуаажәлар.
Аха иԥсы дахьымӡеит Беслан. Уи дыцәахьан зынӡа. Шаҟа уаҩы игәы ҭнашьаартә иҟоузеи иашьа дыԥсны дыниниазтәи асахьа:

Дышьҭихит, дышьҭеиҵеит
Дизгәаҟт цәгьаӡа,
Аха иабаҟаз ашәақьымца
Дабылхьан уаанӡа.

Ишаабо еиԥш апоема аҵыхәтәахьы даацәырҵуеит Баҭаҟәа.
Бнслан ихаҿсахьа жәлар рбаҩхатәра иарҿиаз хаҿсахьоуп, уи иԥшра, исахьа, иҽеилаҳәара, ибыӷаҟазара шаҟа пату ақәҵаны иаарԥшузеи жәлар рҳәамҭаҿы, ҳәарада, зыӡбахә ҳамоуп апоема аҿгьы хаҵарак ҟаҵаны иԥҳәыс аагара акәызҭгьы, уа еиҳаракгьы хшыҩзышьҭра змоу, Баҭаҟәа ихаҿсахьа зынӡа даҽакуп иаабо.
Уажәраанӡа цқьа ирзымдыруаз, хаҵарак илоуп ҳәагьы ргәы иззаанамгоз, ацәгьара ианақәшәа ида ԥсыхәа рмоуит…
Ихӡырымгара, ацәгьараҿы иаразнак алкаа аҟаҵара, изыхәҭоу адгылара, мгеимцарак ала, амҩа ақәҵара иҟазшьа ҷыдарақәа ируакуп. разҟыс иҟалаз дырдырит, деилыркааит уи уажәраанӡа хьчак иоуп, илшагәышьозеи ҳәа датәамбакәа ихәаԥшуаз иуацәа иҭынхацәа. Убри аҿы иаҳәауа рацәоуп аханиԥацәа рҭыԥҳа инбжьагаланы ачамгәыр ианҵаны ашәа илҳәаз. Убраҟа ҳара еилаҳкаауеит, урҭ аамҭала аибаркыра иалагаланы ианыкәашоз «рнапы акырҭа оҩы изымҭоз Абырзыкь рыҷкәынцәа зҟаштатла қәҵан, знапы зыхдырҷоз Ҟабардаа рыҷкәынцәа иҭҟәаны ианыргоз рхабар ҳәа шырымбаз, рыцхыраара шырзымдыруа, иара убри аамҭазы, рыбзиарак зымбацыз иҭҟәаны ианыргоз зда царҭа рмоуз Баҭаҟәа заҵәык  шиакәу, иарау бри шиакәу аԥсра-аӡра иампыҵҟәҟәааны рыҩныҟа изырхынҳәыз, рыԥсы иахәшәхаз.
Абри, абри аамҭазы –а абс рҳәеит, абас ҟарҵеит ҳәа астрофақәа рыбжьара ажәабжьтә форма абжьагалара апоема аҿыц-цәа аханаҵоит, асахьаркыра шьҭнахуеит.
Абасала, аҩымҭаҿы ажәеинраалеи ажәабжьи реимадара, жәлар рҿаԥыцтә ҳәамҭа иашьашәалоуп, Нарҭаа ражәабжьқәа аагозаргьы, убас ауп ишеиҿкаау. Иуа иоуп уи раԥхьаӡа аԥсуа поезиа иалазгалаз шаҟагьы иԥсабаратәны, ииашаны ахархәара аиузеи уи аформа.
Абри иаҳҳәаз инамаданы даҽакгьы абраҟа иазгәаҳҭарц ҳҭахуп. УИ аепикатә поема азыҟазшьагәаҭо – аепикатә-параллеллтә мотивировка хацыркыра ҳәа изышьҭоу ауп. даҽакала иуҳәозар, аепикатә поемақәа рфырхацәа ирыцу, ирхыкны игылоу, «ирхылаԥшуа», зны-зынлагьы ргәаҳәарақәа мҩақәызҵо, иԥхылздо амч.
Апоема «Абаҭаа Беслан» аҿы зегь зылшо мчы дуны иаабоит аԥхыӡ шана. Беслани Аханиԥацәа рҭыԥҳаи, ԥхыӡла ауп ишеигәныҩыз, ишгәаԥхеибашьаз…
Ҳзыхцәажәо абри апоетикатә ҷыдара ахархәара амоуп И.К оӷониа егьи ипоема «Наҩеи Мзауҷи» аҟынгьы. наҩеи ԥҳәыс данааиго, ачараҿы амаҵ зуаз иҩыза бзиахә Мзауҷ, аҭаца дигәаԥхеит, иара убри аҽны иагьиӡбеит, лхаҵа дԥырхны, хатәы ԥҳәысс дигарц, ҽнак зны шәарыцара иахьеиццаз игәҭакы неигӡоит. Ашьха иҟалаз ари арыцҳара, аҵлақәа харԥо иасуаз аԥшатлакә ада шаҳаҭ димаӡамызт. Ушыцәоу уанааԥшлак ухы ԥҽны иубар шырҳәауа еиԥшҵәҟьа дақәшәеит Наҩеи, игәҭыха зеиҳәода ашьха агәҭаны, акаҵәараҿы? Иӡбеит иԥсы аԥшатлакә анапы ианиҵарц:

«…Сызбада сзаҳада?
Сурҭынчит цәгьаӡа;
Усшәаџьҳәаҩха аԥшатлакә
Иахьа ма уара!»

Убри ашьҭахь Мзауҷ даауеит аҩныҟа дхынҳәны, амҵи-аҵеи еиқәыртәаны иреиҳәоит иҟалаз атәы, ижьуеит, мцшаҳаҭс дгылоит. Такә набжьысхьан еиԥш аан, иҩыза иԥҳәыс иара дигоит. Аамҭақәа цон, иаргьы игәы каршәны дыҟан, аха ҽнак зны ашәшьыраҿы иԥсы ааиҭеикырц дахьынаиаз ашана ззырҳәаҵәҟьо ҟалеит, иаахәыҵҟьаны аԥшатлакә асит, дцәырҳаны даақәтәеит Мзауҷ,  еҩсҭаахә иҟәаҟәа днеины дықәтәоу,а ҟырҟырҳәа дааччеит, игәалашәазар акәхап, Наҩеи усҟан иасыз аԥшатлакә ахь ихы рханы ииҳәаз ауасиаҭ-ажәа.
Ари хьаас ишьҭызхыз иԥҳәыс ауха ианышьҭалоз игәшәымшәа налҳәан, еилылкааит лхаҵа иччара маанас иаҵаз, изхылҿиааз.
Иҟалаз шыҟалаз наирҳәаны, лшьа луеит. Гәнаҳала иҭахаз лхаҵа ибаҩқәа ааганы иқә-иҵас мҩаԥганы анышә иамалдоит, егьи амаҳагьа, ақәаба-сабаа иқәнауа ақәаҵарахь дынцәыҵаржит.
Еиҭаҳҳәахоит абраҟа афырхаҵа ицхраауа, иҿахәы еиҭазҳәо мчны иалагалоуп аԥшатлакә-шәаџьҳәаҩы.
Асиужети акомпозициеи рышьақәгылашьа ала, иара апоема аиҿкаашьала, асахьаркырала акәзаргьы изыхәҭоу аҳаракыра-ы игылоуп. Апоема алагамҭа (аекспозициа) ахеиқәҳәаларҭа – Мзауҷ иҩыза иԥҳәыс бзиа дахьибо, шихәашьадо уҳәа на-наҟтәи ахҭысқәа рзы, абас уҳәар ҟалозар, наԥшырҭа ҳаракыроуп,  мцхәрак-ҵахәрак аламкәа, еилыхха иҟоуп. Акульминациа – Мзауҷ иҩыза дахьишьуа, апоема ахы-аҵыхәа еидызкыло, ацәгьара, аҽахьықшо аҭыԥ – ҷыадала иалукаартә иҟоуп. Автор иҟазара убоит – иара убасгьы, аԥтларҭагьы ацәгьара иҟалаз ахьцәырҵуа. Иԥыҵәҵәа-ԥыҵәҵәа ашәыга мцхәы ақәмарататкәа, епитет шьахәла еиҿкаауп иара.
Апоема «Наҩеи Мзауҷи» аҵакы ҟаимаҭла ихдыркәшоит абарҭ ацәаҳәақәа:

Абри еиԥш ауп есқьынгьы,
Ацәгьа бзиа шамырҿио.
Зықәла дзыԥсахыз ауаҩы,
Ианигәамхәӡо ишихьӡо.

«Зосҳан Ачбеи Жанаа Беслан иԥацәеи» аҟны апоет иҳаилиркаауеит ашьыцреи ахыбаареи зыблақәа хнаҩаз, зыхшыҩ арцагәыз аҭауад хзымдыршәа иҟоу, жәларык шықәихыз, иаргьы хиамҩа дшақәымшәаз,  хагәла аӷдырра дасуа дшаанхаз. Уи иара итәала «соуп» ҳәа дыҟан, аӡәгьы ихы иҵиҵомызт, «иара иқыҭан дуаҩы цәгьан, дызҭахымыз рхы хисон, иара иқыҭан, имч зықәхоз рҿы». Аха иара убраҟагьы, еиҳа зымчу даныҟала ишәаргәындара аацәырҵуеит, дыччархәхоит. Убри убас шакәу еилыхха шаҳаҭра зуа акоуп, ақәлара аԥхьа ауаа днарылсны Жанаа рыуа-рҭынха ирымоу еиликаарц дахьашьҭоу. Дахьымнеиз ҳәа крыҟоума Бзыԥан, дибеит диазҵааит Хабриԥа Кац, Гәмысҭа Гәлрыԥшьҭиԥа Сламбақь иахь ауаҩ дишьҭит, Абжьыуаа рҿгьы ҭынха дыр ӡәыр рымоумашь ҳәа инкыдҵаалт.
Аԥснытәылан ҭынха дышрымамыз анышьақәиргыла ауп уи игәҭакы анагӡара напы аналикуа.
Уи ихирҵәеит аишьцәа, изхирҟьаз акзаҵәыкоуп: ршьапы иқәгылар, уаҩы дырмыхәо иҟалоит, саргьы срыҵадырӡуеит ҳәа дшәаны. Иуаҩымра, ишәаргәындара, ихамаԥызара – абарҭқәа роуп ацәгьара иҟаиҵаз зыхҟьаз. Аха аԥхьан ишаҳҳәаз еиԥш, ацәгьа абзиа арҿиозаарын. Ихаҭа хьӡыда-цәада, ахаҵа ишиаҭәамыз ала дымҩасит: «Чмазарала дишьаҭаланы, дҭынчхеит иаргьы, илацәа неиқәиԥсеит наӡаӡа Зосҳан». Аепикатә традициа иашьашәалоу, уи иаҟазшьа ҷыдоу хҭыскгьы аабоит абри апоемаҿы «Аишьцәа рыуа, рҭынха ахьча Баҭаҟәа, аидыслараҿы гәымшәаҩны зхы аазырԥшыз, ацәгьуоцәа рахьтә ԥыҭҩык ҭаирхеит, хҩы-уаак роуп ирыцриҟьазгьы, аҵыхәтәан «дшеибгаз дрыцәцаӡеит. Аха Жанаа-ԥҳацәа изыруа ашәаҿы дҭахазшәа ихцәажәоит.


«Ҟштатла қәҵан
Зхабар ҳамбаз,
Аибашьраан зхы ҳақәызҵаз,
Ахьча Баҭаҟәа…»

Афеодалтә еиҿыхарақәа ирыхҟьаны ауаа реизыҟазаашьақәа рзы инарҵауланы узырхыәцуа акоуп апоема «Маршьанаа шықәибахыз» аҟны ажәлар рҭагылазаашьа, урҭ рлахьынҵа.
Апоема афырхаҵа хада, агәымбыл-џьбара Алмахсиҭ иҭаца ижәлантәык дахьиццазх хьымӡӷ дус ишьаны иашьцәа ацҭәы нарылеиҵан, ишнеиуаз наҟ-ааҟ инибарҵәеит. Абарҭ дара-дара анеичыча анибарҵәарахь рхы андырха шәаагыл иҟашәҵо иашам, игәнаҳароуп ҳәа разҳәауазгьы уаҩы дҟамлеит. Рхы иоужьын, зхы иоужьу ауаҩы иҟаимҵара иҟоузеи.
И. Коӷониа абри ипоемаҿы шамахамзар, егьырҭ рҟынгьы,  изазгәарҭахьоу еиԥш, иаабо аиҿагыларақәа ҵаҵӷәыс ирымоу аетикатә-моралтә ауаҩышәатә-ԥсихологиатә зҵаарақәа роуп, асоциалтә проблемақәа аҩбатәи апланахь иагоуп, еиҳа илаҟәуп.
И. Коӷониа ипоема «Ашәы данаҟаии аҟарач Бакәыкәи» нхыҵ-аахыҵи ҳәа ажәытә аиқәларақәа иҟаз, урҭ ирхылҿиаауаз азалымдарақәа раарԥшра иазкызар, егьи иҩымҭа «Мшәагә Кьаҿи Папба Рашьыҭи» еиҳа илакалтәуп, ахьӡиа-ьымӡӷи ҳәа аԥсуаа рыхдырраҿы ишьақәханы иҟаз аҵасқәа рҿаԥҽра иазкуп.
Ихы зыхирҟьоз  мзыз дук ыҟазма, мамзаргьы, папба рашьыҭ аамҭала зҿы дымҩахыҵыз, аԥшәма ҳанцоз мҩаныфас «ахәыцха» ҳаиҭеит ҳәа дқәыланы, уи иқыҭауаа еимиҵәарц зыӡбаз.
Иҵегь иҵаулоу асоциалтә зҵаарақәа ықәгылоуп егьи апоема «Ашәаныуа Мырзаҟан» аҟны. Абџьарҟәныхра, аҭакра жәлахыхрак еиԥш изыԥхьаӡоз Мырзаҟан, Қәҭешьтәи агенерал-губернатор Гагарин идҵа нышәашьа имамызт. «Аҿаҩа иааӡаз», «хыс   зтәыла иамаӡаз» «соуп» ҳәа иҟаз, хьымӡӷыла аҟазаара аҵкьыс, аԥсра хараӡа еиӷьны иԥхьаӡеит. Убри ауп ихьӡгьы, еиҳаракгьы Мраҭашәара Қырҭтәыла акраамҭа ирхамшҭуа изырҳәауазгьы.
Бызшәа шьахәла иҩуп ари апоемагьы. Апоет, акритик М. лашәриа, уи азҵаара далацәажәо иҳәоит: «ирькаҿу, акырӡа еилацалоу апоема аԥхьара иаразнак уаланахалоит. Абызшәеи акомпозициеи рганахьала «Ашәаныуа Мырзаҟан» И. Коӷониа иреиӷьӡоу ипоемақәа ирхыуԥхьаӡалар алшоит».
Шаҟа ажәа ҟазала, мцхәы даламлацәакәа, иааркьаҿны, аха иухамшҭуа иааирԥшуазеи уи Мырзаҟан исахьа:

Ибла ҭбаақәа мраҵас иԥхон,
Иӡара пан, дааихыуҵәарын,
Деиӷраҳаҳа цәгьа деибыҭан,
Ҟазшьак, ламыск уи игӡамызт.

Аибашьра амца шыра даналагылаз, игәымшәара, ихаҵара еиҿырԥшра шьахәла иаарԥшуп, уи жәлар рсахьаркыратә хыәцра иахылҿиааит, апоет иманшәалангьы ихы иаирхәоит:

Иԥхӡы каҭәон ԥҳалк хышәҭызшәа,
Ашьа илҵуан  ақәаршҩы ауашәа…

Изызку атемала, аҩышьала И.К оӷониа ипоемақәа иаарылукаартә иҟоуп аԥсуа поезиатә рҿиамҭа  иашедевру «Хмыҷ шәарыцаҩ ныҟәаҩ».
Егьырҭ ипоемақәа рҿы еиԥш, араҟа асоциалтә конфликт аманы, иалоу афырхацәа еимакык-еиҿакык рыбжьаны, ринтересқәа еиҿаҳауа иубаӡом. Иаҳа иашоуп, иаҳҳәар ауаҩи аԥсабареи реизыҟазаашьа алоуп уи асиужет злашьақәгылоу, аԥсабара амч дууп, иҳаракуп уи аисарагьы баргәым, - абри ауп хшыҩзцарас ҳзыхцәажәо апоемаҿы иаабо. Асоциалтә конфликт амамзаара иланарҟәуа, ихьысҳанатәуа ҳәа иҟаӡам. Зегь акоуп аепикатә рҿиамҭа агдра аҿынӡа иҩаӡоит, еиҳаракгьы уи алзыршо акакәны иҟоуп иара Хмыҷ ихаҭа ихаҿсахьа аарԥышьа. Ауаҩы аԥсабара далиааит, уи даласоуп, иԥсҭазаара иҵасхәра уи иузаҟәыҭхо ҳәа иҟаӡам. Андаҭлара – атрагедиатә хҭыс ахылҿиаауеит. Аԥсабара ауаҩы дҳаранакуеит, имч-илшара цәырнагоит, аха иара убри аамҭазы дахьнархәырцгьы илшозаап. Ирҳәоит ажәытәқәа амци аӡи уҽырнумшәан ҳәа. Абраҟа иацҵазар ауеит, ахра-цәгьа, амҩа бааԥсы уҽырнумшәан ҳәа. Аха Хмыҷ еиԥш иҟаз аԥсуа хаҵа, агеи ашьхеи еиԥшны иззыҟаз, ацуҭа еиԥш ашьха еимзырҟьоз, згәашьамх мцхәы иҵарыз ус изыҟаҵомызт. Ихықәкы анагӡараҿы дацәхьаҵыр, нас усҟан ишԥеихцәажәои, ишԥеилыркаауеи иҩызцәа-иԥызцәа? Уи ҳара даабоит агәымшәареи агәаӷьи рнаҩсгьы, ауаҩреи анамыси иланы. Ахра аҿҟьара иаҿаланы инеиуаз иҩызцәа ргәы шыҭрысыз анеилирга, иманы шьҭахьҟа дхынҳәын, хра иашарак аҿы иааныжьны иара имҩа наигӡоит.
Ҽаӡәызар иҩызцәа дрыцхынҳәыр ауан иаргьы, аха хыхь ишаҳҳәахьоу еиԥш, уи ус изыҟаҵом. Амаҷ аҿы дхьаҵыр, дышԥаҟаларишь, нас жәлар рҿынтә напынҵак иоур иара? Ашәарыцара иадҳәалоу ари ахаҿсахьа, иаҵубаауеит ҩашьара зқәым, иҳаракӡоу ауаҩытәыҩсатә ҟазшьа, инарҵауланы ауаҩы илахьынҵа уазнархәыцуеит, абзазаратә қьабызқәа урылганы ацәанырра ҳаракырахь ухәнызгауа мчуп. Хыла иуҳәозар, ара иҟалаз атрагедиа (ауаҩы иҭахара) аԥсҭазаара абзиабарахь иуԥхьоит, ашьақәхареи анҵыреи ирызҳәоуп.
Абызшәа аганахьала иугозар, ари апоема иахуҳәааша рацәоуп. Аха абраҟа иааркьаҿны, иазгәаҳҭоит ауаҩы иҩнуҵҟатәи исахьеи аԥсабара асахьеи реишьашәалара, реизааигәара шааирԥшуа атәы. «Иҩызцәа иман храк днаҿалеит, Хмыҷ шәарыцаҩ ныҟәаҩы» ҳәа дналагоит, шьаҿа-шьаҿа ахра аҿҟьара дахьаҿоу имҩаҿы ашәарҭара иԥылоу, иҩызцәа ргәалаҟара уҳәа ирацәоуп иааирԥшуа.
Шаҟа шьҭыбжь гәыҿкаагала еибыҭоузеи урҭ зҿоу ашьха асахьа:

Ԥхны мшын, амра бзиан,
Ԥсҭҳәакгьы убомызт харантәы.
Рҩаш бжьымзар шьҭыбжьы ыҟамызт,
Аҟәаԥа-ҿаԥа зегь ӡырҩуан…

Ахратәыла иааӡаз, ашьха иашьцылоу, уи агәы згәу, аҟазшьа зҟазшьоу аӡә иакәны ҳҿаԥхьа днагылоит Хмыҷ шәарыцаҩ, иара ишатәуалагьы деибыҭоуп:

Илабашьагьы аԥса ахарсын,
Ахы ҿыԥса иҵарӡа,
Ижәцәеимаа рҵәы аҵыҭәа  изаҵан,
Ишьапы дамшьуа иԥхаӡа.

Абрит апоема рифмала, ритмикала иаагозар, еиҳа еихышәшәа-еизышәшәа иҟоуп, аформа апоет инапаҿы аӡамҭа, ашәымҭа ишҭагылаз убоит.
Аԥсны жәлар рпоет Б. Шьынқәба, «Аԥсуа жәеинраалеиҿартәышьа апринципқәа рзы ашәақәак» ҳәа 1952 шықәсазы ииҩыз астатиаҿы иаҳәоит: «…Аҵыхәтәаны И. Коӷониа иаԥиҵаз, хьырҵәаҵәаны аԥсуа поезиа афонд иалалаз апоема «Хмыҷ шәарыцаҩ ныҟәаҩы» ритмикала, даҽа сахьак аанахәеит, ацәаҳәаҿы цыралагьы қәыӷәӷәаралагьы реиҟаратәрахь ахы хоуп.
Б. Шьынқәба ииҳәаз еилыхха иузырбо ҿырԥштәуп апоема аҟнытә абри астрофа:

Уа хра маҷым, зегь заҿалом,   8
Бнатә шәарахгьы рацәаӡоуп    7
Ҽыла, гәыжьла уаҩ дызхалом  8
Хра ҭакнаҳауп, егьхароуп,        7

И. Коӷониа еиҳаракгьы иажәеинраалақәа рҿы длирик ҟазаны ихы ааирԥшит. Уи иажәеинраалақәа дызхаанызтәи аамҭа – еиҳаракгьы изызку, дызлаз ауаа рынхашьа-рынҵышьа, рыбзазашьа, ҿыц ишьақәгылаз реизыҟазаашьа уҳәа имаҷым дзыхьӡаз, иааирԥшыз. Уи илирика апоет дызхааныз аарԥшра иазкызар, иопоемақәа аҭоурых ахь ихьаԥшуеит, иуаажәлар знысыз амҩа аарԥшра дазҿлымҳауп.
И. Коӷониа ипоезиатә рҿиамҭа ахәшьара арҭахьеит аӡәырҩы аԥсуа шәҟәыҩҩцәа, акритикцәа, имҩашьо иазгәарҭон уи аԥсуа поезиа ахьӡырҳәагақәа дшыруаӡәкыз, иаӡар, илшараны иҟаз шырацәаз, аԥсуа культура зегь азы шьаҭа рӷәӷәаганы иҟаларц шалшоз, аха иҭынхазгьы уаҩы иҟәнишьаратәы иышҟам, иалкаау аҭыԥ шааннакыло.
Ҳажәа хыркәшо Аԥсны жәлар рпоет Д. Гәлиа иажәақәа ырла иаҳҳәарц ҳҭахуп: «Иуа Коӷониа ҳлитература аҭоурых аҿы иҭыԥ налкааны дгылоуп, ҳаргьы ибзианы иаадыруазароуп иаҳхаҳмыршҭыроуп убри ибзоурала ԥхьаҟа ишеихаз, ԥхьаҟа ацара ишалагаз ҳлитература.










В. Маан
(1905-1942)

Диит Мгәыӡырхәа ақыҭан, Гәдоуҭа араион. Дшысабиз иаб дыԥсит, иан Жорданиа-ԥҳа, уи лоуп лыц дкылакны дагьызааӡаз. Раԥхьаӡа аҵара дҭалеит Аҟәа ашьхарыуаа ышкол, аҵыхәтәаны аԥсуа школ ҳәа изышьҭаз. Араҟа хышықәса раҟара аҵара иҵон, убри ашьҭахь иан Лыхныҟа диалгоит, иара убраҟатәи ашколаҿы иҵара иациҵоит, усҟантәи аамҭазы К.Ф, Ӡиӡариа иакәын директорс убраҟа амаҵ зуаз. Ашколаҿы быжькласск данрылга даанахәоит Аҟәатәи арҵаҩратә техникум. АПБраҟа ауп аҩра дахьалагазгьы. Уи даналга аԥсуа бызшәа арҵаҩыс аус иуеит Гагратәи ақыҭанхамҩатә техникумаҿы.
1928-1930 шықәсқәа рзы – Кәтолтәи ашколаҿы дыҟан, аус иуан ҳамҭакы Џьгьардатәи ашколаҿгьы.
1935 шықәсазы Аҟәаҟа даауеит дҭалоит Апедагогтә институт.
Араҟа аҵареи аусуреи еилеигӡоит, рҵаҩыс аус иуеит Аԥснытәи совпартшколаҿы. Аҟәатәи апедагогтә институт даналга аусура далагоит Аԥсуа институаҿы, еизигон, иҭиҵаауан аԥсуа жәлар рфольклор, ҷыдала аус адиулон аԥсуа жәлар рфырхаҵаратә епос, Хә. Бӷажәба излеиҳәауала, уи наҟ-наҟ диссертациас ихы иаирхәар иҭахын.
Ирҵаҩра анаҩсгьы уи арҵага шәҟәқәа реиқәыршәара, рҭыжьра инапы алакын, иҩуан ажәабжьқәа, аурыстәи, ақырҭуатәи литературақәа рҿынтә еиҭеигон. хыла уи еиҭеигаз иреиуоуп: «Кавказтәи абаандаҩы» - Л. Толстои, «Му-му» - тургенев, «Адаӷь ныҟәаҩы» - В. гаршин, «Хамилиона» - А. Чехов, «Ауаа рҟны», «Парматәи ахәыҷқәа» - Горки, «Адесант ҟаԥшь» - Д. Фурманов уҳәа убас егьырҭгьы.
Ирҿиамҭақәа рҿы уи дазҿлымҳан равеолиуциатә тематика, иажәабжьқәа «Абџьар», «Адгәыр ихаҵара» уҳәа Аԥсны ареволиуциатә ҵысра аарԥшра иазкуп. Аԥхьатәи ажәабжь аҟны иаабоит Н. лакоба ихаҿсахьа. Абџьар аӡхыгара, анхацәа «Кьараз» ҳәа реидкылара, аменшевикцәа ирҿагыланы ақәԥара аиҿкаара уҳәа ирацәоуп дзыхцәажәо. Араҟа ахақәиҭраз игылаз ажәлар ирхаҭарнакцәаны иаабоит Мураҭ, Мсҭаф, Кәмач уҳәа аӡәырҩы.
«Нестор абџьар ааигеит!.. Шьҭа аменшевикцәеи ҳареи иҳаибарбап. нагӡара ақәзааит ахақәиҭра!..»
Абарҭ ажәақәа рыла ихыркәшоуп ажәабжь асиужет.
«Адгәыр ихаҵара» аҿы автор иҽазишәоит жәлар рыхьчаҩ, урҭ ррыцҳара, ргәаҟра имцаха изыцроу, илазырҟәуа дырҿагыланы иқәԥо аӡә иакәны иаарԥшра, зыхзаԥызароу,  зхаҳәатәада даҽакы иацымныҟәо дырҿагылоит.
Аначальник ажәлар рымч зқыәмхоз адҵа ириҭаз иахҟьаны ауаа иҿагылоит. Убри инахырҟьаны Суҟадла ҳәа нхаҩык ишакәымыз дизныҟәеит, аҭакгьы иоуеит иаразнакы. – Аначальник дызлақшаз аҟамчы ааимпыҵхны ихы дласын, ашьа неиҿаиршәит, Адгәыр дрыцәцоит усҟан. Аха иаагылозма аҳәынҭқар ичынуаа абрагь длажәг ҳәа  аекзикуациақәа ҟаҵо ауаа ирылан. Қыҭакаҿы хьӡы еиқәаҵәа ҟаҵо ишрылаз, Адгәыр даакылҟьеит. Ар зманы алаапк еиԥш анхацәа ирылагьежьуа ирылаз – ихымҭа даиргоит. Аҵыхәтәаны дыкны дҭаркуеит. Иара убраҟагьы ԥҳәыск лцәа ԥызҽыз баандаҩык дԥырихуеит… иаргьы иус ӡбаны ашьра иқәырҵоит…
Ацәгьа ҟазҵаз ацәгьа изыҵәахуп – абасшәақәа ауп аҩымҭа аҵакы шеилукаауа.
Адгәыр еиԥш иҟаз аҵеи жәлар рзы акыр даԥсаны дгылар ауан, аха изымчҳаит аиашамрақәа, ақәымчрақәа иҟаз, ихгьы ақәиҵеит.










ААМҬА ИАХЫЛҾИААЗ АПОЕЗИА

Зынӡа иҷкәынаӡаны аԥсуа литератураҿы ицәырҵыз апоет Леонти Лабахәуа имҽхак аҭбаареи ипоезиатә ԥышәарақәеи унарызхәыцыр, и-70- шықәса ахыҵа иԥсы ҭаны дзаԥылар, ҳәарада, аԥсуа сахьаркыратә литература азы илшашаз шьарда ирацәахон. Акыр иӡыригарын, акыргьы ишьҭихрын уи ахьӡ-аԥша.
Леонти Лабахәуа 30-тәи ашықәсқәа раан ҳара ҳлитератураҿы иааиҵагылаз ашәҟәҩҩцәа ҿарацәа дрыуаӡәкын. Уи гәык-ԥсыкала Аԥсны асоциализм аргылара ашәа азиҳәон, ибжьы рықәиргон, аҿыц цәырҵрақәа, икәша-мыкәша иҟалоз ахҭысқәа уҳәа убас иҵ. Истаирала иаҿаԥиҽуан аԥсҭазаара ҿыц иаԥырхагаз, ԥхьаҟа аҿиара еиҵазҟьоз,а уаа рыхдырраҿы инханы иҟаз ажәытә цәынха-мынхақәа зегьы.
Л. Лабахәуа диит декабр мза 26, 1911 шықәсазы, Река ақыҭан (Очамчыра араион), аԥсуа  нхаҩы иҭаацәараҿы. Иқыҭа гәакьаҿы алагарҭатәи ашкол данахыс 1924 шықәсазы уи дҭалоит Очамчыратәи аԥсуа школ. 1928 шықәсазы даауеит аҟәаҟа, аҵара иҵоит Арҵаҩратә техникум аҿы. Абраҟа уи алитература интересс икуеит, дырзааигәахоит ашәҟәыҩҩцәа ҿарацәа Л. Кәыҵниа, О. Демерџь-иԥа, Қь. Агәмаа уҳәа убас егьырҭгьы. Л. Лабахәуа активла иҽалаирхәуеит алитературатә ԥсҭазаара, ирацәаны даԥхьоит.
1932 шықәсазы дҭалоит Аҟәатәи аҳәынҭқарратә педагогтә институт. Абраҟоуп уи иҽынеиҵыхны алитература амаҵ азиуа дахьалагаз поетк иаҳасабалагьы дахьшәыз. Уи алитературатә хәылԥазқәа иҽрылаирхәуан, лассы-лассы аџьажәлар рҿаԥхьа дықәгылон иажәеинраалақәа рыла. Иҩымҭақәа икьԥхьуан «Аԥсны ҟаԥшьи», «Советская Абхазиеи» рҟны еиԥш, «Советский писатель Абхазии» ҳәа изышьҭаз алитературатә газеҭ адаҟьақәа рҿгьы. Апоет иажәеинраалақәа жәпакы анылеит 1934 шықәсазы «Аԥхьатәи ашьаҿақәа» ҳәа иҭыҵыз аизга.
Л. лабахәуа аинститут далгоит 1936 шықәсазы, убри ашьҭахь зны аус иуеит ,лабырхәатәи ихарҭәаам абжьаратәи ашкол  аҿы рҵаҩыс, нас Мықәтәи абжьаратәи ашкол аҿы. Аха уи арҵаҩреи арҿиаратә усуреи рҿы имаз агәҭакқәа дырхьымӡеит, .?)ҷҵ-тәи аамҭа хьамҭақәа раан дҭаркын, уаҳагьы аԥсҭазаарахь дзымхынҳәит.
Л. лабахәуа ипоезиа аҷыдарақәа ируакуп, изаамҭану азҵаарақәа бла ҵарыла ргәаҭара, рыхцәажәара, атематика акуталра уҳәа убас иҵегьгьы.
Ажәлар гәык-ԥсыкала рымаҵ аура, урҭ рыԥсҭазаара ҵабыргыла аарԥшра, апоезиатә цәанырра амазаара. Амарксисттә теориа еилкааны адырра ихадараны иԥхьаӡон ирҿиаратә усура зегь аҿы.
Уи идыруан, еилкаангьы иман ашәҟәыҩҩы иуаажәлар рҿаԥхьа иуалԥшьаны идыз, хықәкыс имазаарц ихәҭаз, илиршараны иҟаз. Дызныз аамҭа иднаҵоз рацәан, уи анагӡараҿы акы саҵахап ҳәагьы дыҟамызт.
Дгылан деиқәныхла, деибыҭан уи зегь рыла, избанзар, аиаша ижәлар иреиҳәарц иҭахын:

Сзыргәаҟуа имцабз-қьоуқьадха,
Исыцроуп, ицәарц иҟалом.
Саԥхьа иқәу абарҭ ақьаадқәарҿ
Аиаша аҳәарцаз скалам.

Л. лабахәуа иҩуеит абрҭ реиԥш иҟоу ажәеинраала шьахәқәа иаҳҳәап: «Октиабр ажәохә шықәса, ахыҵра», «Иҟоузеи Река ажәабжьыс», «Аԥсны», «Акомҿар игәҭыха», «Хьҵыс лашәа», «Аамҭа», «Сыла ҳахәмарп».
Абри ацикл аҿы апоет иааирԥшит Аԥсны ҿыц асахьа. Леитмотивс арҭ ажәеинраалақәа ирымоу асоциализм аргылареи, раԥхьатәи ахәшықәсатәи апланқәа рынагӡара азы хаҳәрҵәи ақәԥареи роуп.
Л. Лабахәуа зыԥсадгьыл иапатриотыз, жәлар рхьаа зхьааз, ргәырӷьара згәырӷьараз аӡәы иакәын, уи акыр иажәеинраалақәа рҿы иубоит. Урҭ ирныԥшуеит ипатриотизмра, игәбылра, иуаҩышьатә ҷыдарақәа. Аԥснытәыла ажәытәтәи асахьа анҭихуа, уцәа уҭӡыӡаауеит, улахь еиқәнаҵоит, хара уархәыцуеит. Зыӡбахә ҳҳәаз ажәеинраала «Аԥсны» (1933) аҟны иҳәоит:

Иҟәиҭӡа иӡырҩуан ашьхақәа,
Рылахь еиқәҵаны иџьабон.
Агенерал имагә ашьхәақәа,
Аԥсназы есымша ичаԥон.

Аԥсны аҳәынҭқар ихаантәи аҭагылазаашьа анҭихлак анаҩсан игәалаиршәоит аменшевикцәа рхаангьы еиҭаҳәарак шамамыз, алашьцара ишыҵаз.
Аменшевикгьы, апоет излеиҳәауала, Аԥсны азы ичаԥон имагә ашьхәақәа, аха ишиҭахыҵәҟьаз аҟьаха иадымраӡеит аџьажәлар, урҭ рыбжьы дыргеит октиабр абжьала.
Ажәлар рычҳара ахыҵра, рхьыԥшымраз ақәԥара кульминациатә пунктны иҟоуп ажәеинраалаҿы.
Аԥсны икаԥхеит ахақәиҭра мра, анкьа ихәаҽыз, блааԥшырак зымбоз ажәлар рхы иҩахеит, дасу русхәқәа напы ддыркит. Ажәеинраала хыркәшоуп рықәԥара  алҵшәа атәы зҳәауа ацәаҳәақәа рыла:

Еизҳауеит Аԥсны игәырӷьаҵәа,
Абаҳчеи ашәҭқәеи ртәыла.
Иҳаҳауеит иссирха агәрхаа ажәа.
Ехьа ҳцәажәоит ҿырҭәыла!..

Аԥсуа сахьаркыратә литератураҿы иалкаау аҭыԥ ааннакылоит асатира. Асатиратә мотивқәа уԥылоит аԥсуа жәлар рҿаԥыц ҳәамҭақәа жәпакы рҿы. Аԥсуа шәҟәы сатира ахы зкыз Д.И. Гәлиа иоуп. Уи иаԥсаны имыздаз ашәҟәыҩҩцәа дреиуоуп Л. лабахәуа. Уи ицәыригон, дырхыччон, иаҿаԥиҽуан, иҽеимыз, ихәарҭамыз аԥсҭазааратә цәырҵрақәа.
Апоет исатиратх мцаԥшь рыжәиҵон, амучацәа, ахымдырцәа, аҽхырцәажәацәа, абарбарцәа, аԥагьацәа. «Мазлоу зегь злоу» ҳәа дишьҭоуп зус ззеилмыргаз, иманшәалам ауаҩ ԥагьа, ахырҽхәаҩы. Аха рыцҳарас иҟалаз, акридыруашәа, креиликаауашәа ауаа идсырбоит ҳәа дахьаҿу ауп. Ажәлар иара дрымамзар ихәыларкрызшәа, акгьы рызмырҽеирызшәа, ида ихәарҭамшәа дцәажәоит:

Ара Мазлоу, ана Мазлоу,
Сыҟаӡамхеит зегь злоу.

Мазлоу ауаа ирҩашьарц, рылаԥш мҩахигарц, рылаԥш мҩахигарц даҿуп, аха иныс рҳәаӡом даргьы, игха аартны иарҳәоит имӡакәа, уи дзакәыҵәҟьоу, «дышԥстәы хԥароу» иара ихаҭа аҭак иҟаиҵаз алагьы иубоит:

Ехьа уҽеим, уара ухәарҭам,
Ҳара ҳусмоу, уус ахаҭам!
Ус шәҳәеит ҳәа сара сҭынхадам, -
Иҳәан ддәықәлеит ҽыла дкәаруа,
Инацәкьыс ркьакьо ирмақаруа.

Апоет ажәлар рымч агәра игоит, урҭ ирҭаххар ҭыԥ шырмоуа идыруеит Мазлоураа:

Аха аизара дакәабар,
Ибз ирҽхәага аҵабар,
Аԥсыӡ еиԥш аӡы иҵабар,
Нас даҟәыҵышт ибар-бар!

«Бадра иԥхыӡ» (1934) ахьӡуп егьи исатиратә жәеинраала. Араҟа апоет далацәажәоит оумашәа иубаша хҭыск. Бадра, аибашьра ҟалар иҭахуп, игәы иаанагоит убри алагьы ижәытә аамҭа хынҳәрашәа. Игәыла Ӡыҟәеи иареи убри иалашыҩкны ианалацәажәоз ауха дахьынышьҭылаз ибеит ԥхыӡ: бџьарла иҽеибыҭа, иҽыхәа дақәтәаны ар драԥгыланы деибашьуашәа, аха раԥхьа инҭҟьаз ахы аҿывҳәа иақәшәазаап Бадра ихы.

Убасҟан дҿыхеит дцәырҳаны,
Ҳаи, сышԥақәшәеи џьаҳаным,
Аибашьра иаԥхьо ҳхы ҳтәым…

Иахьа иҩызшәа ауп ишыҟоу арҭ ацәаҳәақәа. Аибашьра иаԥхьо рзы ихшыҩрҵагоуп ари ажәеинраала.
Ирҳәо маҷӡам егьырҭ исатиратә жәеинраалақәагьы, иаҳҳәап. «Абас иҟоуп аҩы алеишәа», «О. рерашьа, Пышә абаша» уҳәа убас иҵ.
Иҵаулоу сатиратә ҵакыла иҭәуп 1934 шықәсазы уи ииҩыз апоема  «Ацәышлардыгә». Зны-зынла аԥсҭазаараҿ иуԥылоит шьоукы-шьуокы анкьатәи рџьабаақәа рылахь иаԥыракны, ауаа гәзианқәа рҿы иҭала, ргәы иҭала ихыхны ауаажәларратә усқәа еиҵазҟьо, шьҭахьҟа изго. Абас еиԥш иҟоу аӡә иоуп зыӡбахә ҳамоу аперсонаж хада Ацәышлардыгә. Хаҭала уи Мазлок акыр дизааигәоуп, иҟазшьақәа инубаалоит.
Дызусҭада Ацәышлардыгә? Аԥсны аколнхарақәа анеиҿыркаауаз араион аҿынтә ақыҭа иадырҵаз аӡә иоуп иара. Анкьаӡа абри ҳаамҭазы сеибашьуан, ашьа касҭәон, сара сзакәу жәдыруама ҳәа егьараангьы дубаргьы ҽхырцәажәароуп дызҿу. УИ имахәар ԥхьашьшьаа аусура ахаҭыԥан, уаа ажәа иаиршьуеит, аӡә иуааҳәцәа ашьхаҟа ирԥшун ҳәа рус еиҵаирхоит. Ԥыхьа иааҟаиҵахьоу азы ажәлар иарҳәоит иҭабуп ҳәа, аха иахьатәи азы уи иҟнытә ирҭахқәоу рацәоуп. Играқәа алахиҩарцаз акәхап абарҭ ажәақәа зиҿаку:

Ахы ашәышәбжьы митәха игон,
Ауаа каҳауан, инҵәон,
Аӡәыр ибозма, сыԥсра, сыӡра,
Абар, сахьырхәыз, аа сҩыҵра!..

Ацәышлардыгә азеиԥш мал дагәылатәаны афара даҿызаап, дыцәоуп шьыбжьаанӡа, иԥҳәыси иԥҳаи аколнхарахь инеиӡом, ашҭа иқәуп еибарҟарҟаруа, арахь мораллагьы дыцқьазаарым иара, дырзышәарыцоит жәлар рыҳәса. Аколнхараҟны еиҿкаау апартиатә иачеика аиҳабы Ҷыка уи игу-ибзоу аахтны ианиеиҳәалакгьы, иара аҭак ҟаиҵоит абас:

Уан лгәԥҳәыхш уқьышә инықәымбац,
Нас иубазшәа уара уаҩ иимбац,
Уара уацәҳаит са сыстаж
Аха иԥнажәап уи уԥашь.

Абас ала, уи истаж имоу илахь иаԥыракны дааиуеит, хыхьчагас имоуп.
Астаж – ари сабрадоуп, аха ауаа ҟәышқәа иҿыржәоит иара, агазеҭгьы данырҵазаап:
«Аԥсны ҟаԥшь» дәықәлеит иԥыруа, Ацәышлардыгәаа нахәаруа»…
Тематикала идеиатә ҵакыла изыхәҭоу аҭыԥ ааннакылоит апоема «Адгьыл аимак». Уи иаанарԥшуеит Аԥсны асовет мчра шьақәгылаанӡатәи анхаҩыжәлар рыԥсҭазаара: адгьылдара, азакәандара, арыцҳара уҳәа ирацәоуп апоет дызааҭгыло, дзыхцәажәауа.
Ԥаса адгьыл еимакны еисуаз, анхацәа рыҷкәхынцәа Гыџьеи Грышьеи еиҩызцәа иашаны иҟалеит, урҭ еиднакылеит жәлар рынасыԥхә лашазы ақәгылара «Ареволиуциатә қәԥараҿы анхацәа ркласстә хдырра ишазҳауа,  милаҭеилых ҟамҵакәа ажәларқәа реиҩызара аԥсуа литеартураҿы раԥхьаӡа аарԥшра зҽазызкыз дреиуоуп апоема «Адгьыл аимак» ҳазҭаз ашәҟәҩҩы.
Аамҭа ҿыц – ауаа ҿыцқәа! – абри ауп, иааркьаҿны иуҳәозар зыӡбахә ҳамоу апоема идеиатә ҵакыс иамоу.
«Тҟәарчал абжьы» ахьӡуп уи ипоемақәа уракы. Иҩит иара 1934 шықәсазы. Апоема раԥхьаӡатәи ахқәа рҿы апоет иааирԥшуеит Тҟәарчал ажәытәтәи асахьа, амамеиқәара ахатәаны ишыҟаз. Арҩаш абжьи ахьшьцәа рҿырпын бжьи рыда шьҭыбжь шҭымыҩуаз. Аишьцәа Ҭемрази Ҭархәынеи Аргәынаа ицырцыруа ишәыгәӡа ирбеит ахаҳә-рацәа. Иара убри ауп апоема  хеиқәҳәаларҭасгьы иамоу. Аишьцәа ари аԥшаах баша-машак шакәым, акы ишазҳәоу рдыруеит: «Амаден амазаап аҳаԥы, сашьа идырла ари амаа\л, иузымдыруа иҟанаҵоит Тҟәарчал», - иҳәоит аиҳабы.
Уи абеиара  атәымтәылатәи акапиталисцтәа рыблақәа ҭҟыҟ-ҭҟыҟӡа, рыԥсы қым-қымуа иазыԥшуан, убраҟагьы инеины инцәыҵафҩы-аацәыҵафыҩхьан, аха «Амалуаа ирҭахын ираҳҭеит урҭ емп, иԥжәоит ҳлаӷәым, ҳҩахоит ҳтемп», - иҩуеит автор.
Ажәлар ирылымшо иҟоузеи, ԥыхьа игәыҭшьаагаха аҿарпын бжьы ахьықәыҩуаз, иахьа ашәаҳәабжь гоит, ахьхьаҳәа аканатқәа ирықәԥрааны ицоит арацха. Ари Асовет ҳәынҭқарроуп иҟазҵо. Иацтәи анхаҩы дусуҩуп, ақҭыа аҿынтәи даан далахәуп Тҟәарчалргылара. Убри ҳара иаҳирбоит Кьасагә ҳәа акомҿарра иалоу ҷкәынак ихаҿсахьала. Зехьынџьарантә арахь иааз еиуеиԥшым амилаҭқәа иреиуоу ауаа рнапы еикәыршаны аус руеит. Аинтернацилонализмра  мотив хаданы ари апоема иагәылгоуп. Аԥсуаа ирыдгылоуп аурысцәа, ақырҭцәа, аукраинцәа уҳәа убас егьырҭ амилаҭқәа рхаҭарнакцәагьы. Дара убарҭ роуп ашьхақәа ирцәыҵаҵәаху амал ацәыргара иашьҭоу. Тҟәарчал еиԥш иҟаз адгьыл кҿаха ахаҿы зыԥсахуа, еиҭазкуа. Уи аусура аилашра атәы абасала асахьа ҭихуеит:

Митә ыҟоуп ишыжәбо,
Илеиуеит ишьҭыԥо.
Ацаҟьа ишышәпо,
Иаԥыхьашәо ҟәыбо!
Ашьҭахьҟа иннажьуеит
Асаб аилач,
Харантәи иџьаршьоит
Илеиуеит алеирҭаҿ…

Зны-зынла амш аадыды-мацәысшәа ихәар-чарны иниас ицоит цәыкәбаркгьы наыҿмшәакәа. Аха ари апоемаҿы ус иҟам, башаӡа имацәысны имдыдызаап:

Иԥыххаа, ижьыххаа
Еиқәԥоит арацәа…
…Авагонеткақәа леиуеит
Рацәала еиҵарпапа.

Арацәа аҵхра, арацәа аҭыгара, атәыла арацәа аҭара уҳәа апоемаҿы кульминациатә пунктны иҟоуп.
Апоема асиужет даараӡа иарманшәалоит уи еидызкыло аҟәырҷахақәа реихылҿиаара реицнеира.
Темалеи ҵакылеи иалукаартә иҟоуп автор егьи ипоема «Акашәарах». Иҩит иара 1933 шықәсазы. Бзиа еибабо арԥызбеи аԥҳәызбеи рынасыԥ мҩа алхраҿы ирԥырхагахо ажәытә цәынха-мынхақәа рҿаԥҽра иазкуп. Бзиа еибабоит Натеи Уатеи, урҭ ихәҷижьҭеи еибадыруеит, аколнхараҿгьы аус еицыруеит. Ишнеиуа, наҟ-ааҟ, ацәгьақәа рыбжьарҳәауа иалагоит. Аколнхара иацәыбналаны иҟоу, аусураҿы зыбӷашшара ԥҵәоу Сакәыт иоуп уи еиҳаракгьы изырӷыӷкуа, амца ацразҵо.
Уата икашәарах ааӡароуп Сакәыт ирххо имоу, бзиа еибабоз реиԥырҟәҟәаараҿы ихы иаирхәо. Уи аус хәашь напы залеикыз иалеигалоит иара ишьашәалоу изааигәоу даҽа аӡәык-ҩыџьак. Аус убри аҿынӡа инеит, аԥҳәызба лаб Шәарах иашьцәа ааидеизалан ҭоуба идыруит уԥҳа акашәарах данигша ушҳалаҳцо ҳәа. Аԥҳәызбагьы убри нахыс аҩны дныҩнаркит, ашәи-ҭышәи днарышьҭуамызт лара. Аха ацәгьа хәшьадацәа акгьы рылымшеит аҿарацәа рынасыԥ аӡбараҿы. Урҭ рыбзиабара ашьха ӡыхь еиԥш ишыцқьаз иаанхеит.Илзырымуз иҟоузеи аԥҳәызба, аха заҵа лгәы мбыррыз. Уатеи лареи анеицәажәо лара илҳәоит:

Сырбылӡаргьы амца сақәҵан,
Убзиабара неит сгәаҵан!
Уи азыҳәан уара умгәамҵын.

Абас ҿа анилҭа днызкылоз иҟаз арԥыс. Уи аԥхьагылара змоу аҿарацәа дреиуоуп, ларгьы иара убас. Рыжәҩахыр еибыҭан ҿыц ишьақәгылаз аколнхараҿы аус руеит.
«Еихымсыӷьуа игалашт шәџьа ашәабжь», - иҩуеит апоет. Урҭ реилибакаара, реизгәдура, реинасыԥхара аҿатәра аиааира агара иасимволны иаарԥшуп апоемаҿы.
Л. лабахәуа аамҭа кьаҿла иаԥиҵаз ажәеинраалақәеи апоемақәеи еиуеиԥшым атемақәа ирызкуп. Апублицистикатә ҟазшьа рымоуп урҭ еиҳаракгьы. Аҿыц аамҭа ауаа рхаҿы анагара, дырдырра – насгьы шьаҿа ҭбаала ԥхьаҟа ацараҿы иаԥырхаганы иҟоу абри ауп еиҳаракгьы урҭ зызку, иаадырԥшуа.
Мҩа мариа ҟамлаӡацт ианакәзаалакгьы, мҩа мариала аԥсҭазаараҿы зҭыԥ ылызххьоу дызусҭада? УИ аԥсҭазаара аилашыра далагылан есқьынгьы. Иара убри аԥсҭазаара ашьҭыбжь ауп иахоу Л. Лабахәуа иҩымҭақәа рҟны ауаа еиҳа ргәы иҭыхоз, изырцыхцыхуаз акәын иааирԥшуаз.
Уи дазгәдуны дахцәажәоит ажәлар аҿыц ԥсҭазаара ироуз:

Амшын еиқәеи, ашьхеи, амреи.
Араҟа иссируп иԥшӡаха.
Адгьыл ҿаҩеи, археи ашьхеи
Ишәҭуеит баҳчала ихҟьаха.

Л. лабахәуа иҩымҭақәа улаԥш нархугар иумбарц залшом уи иԥсадгьыл азы игәы цаҳәцаҳәуа дшыҟаз, амаҵ аура дшазхиаз, аҩызареи аиашьареи шныҟәигоз, ишилаз аинтернаионализмра.
«Ақырҭцәа поетцәа шәахь» ҳәа уи ииҩыз ажәеинраалаҿы ҳаҭырқәҵарала дихцәажәоит ес-ииуа ирыициуа, ақырҭуа шәҟәыҩҩ ду Ш. Русҭавели:

…Избан ҳәа шәҳәозар ҳ-Шьоҭа,
Бжьшәы шықәса рнаҩыс ицәажәоз,
Дырхыӷӷоит ишахәҭоу имшаҭо
Рыԥсы шҭоу зҩымҭа  зцәажәыз!

Аа, уи анаҩсан ииҳәауа:

Пушкини Шьоҭеи адуқәа,
Ссирымзар ируз шәхәыци!
Иҟалеит ажәлар ирнырқәуа.
Рыхьӡ Ельбрус нахысит.

Аамҭала ари ажәеинраала ииашамкәа акритика ахьазыруз иахҟьаны цәаҳәақәак нарыԥсахын, иахьа уажәраанӡагьы ус иаанхеит. Иаагап ҿырԥштәы заҵәык. Аҵыхәтәантәи ацәаҳәақәа рҿы «Ҳаԥсахап ҳзааӡо Аԥсынра» ҳәа имаз ԥсахуп «ҳаԥсахап ҳаԥсадгьыл ду ҳара» ала.
Омашәа иубаша, ауаҩы дахьиз, дахьааӡаз даԥсамхар, дызлаԥсахараны иҟоузеи аԥсадгьыл дугьы… Ауаҩы ихәҷышьҭақәа зну амҩахәасҭа, иашаҭ, игара ахьгылаз аҩныргәы уҳәа рҟынтә ауп аԥсадгьыл ахьалаго.
Аԥсуа қыҭа еиныланы азҳа-зыӷьара, ауаа рылахтра ԥхьаҟа рцара уҳәа ртәоуп ирҳәауа апоемақәа «Аколнхара бзиа», «Фариза», ажәеинраалақәа: «Иҟоузеи Река жәабжьс», «Аҵла цәажәоит». Л. Лабахәуа игәы иалсуан иуаажәлар рыцәгьа. Изакәызаалакгьы урҭ ирԥырхагаз, ирԥышьклаҳәуаз илацәа хҩаны давсны дызцомызт, дырҿагылан, иаҿаԥиҽуан урҭ. Ажәытә ҵасқәеи ашьцыларақәеи ныҟәызго ауаа ахьирхәуеит апоемақәа «Ацәгьахәыц Шьаҳани, «Ҭрыс иԥа Баҩдани», «Кәаташьи аҟәџьали» рҟны.
Апоет имч илша зегь зызкыз арҿиара акәын, убри ала иҭахын иаргьы ихәҭаа алеигаларц ҳзеиԥш ус ду! Аԥсны раԥхьаӡатәи ашьаҿақәа ашәа рзызҳәоз дреиуан Л. Лабахәуа, усҟан иҟаҵамыз рацәан, аха агәыӷра иман, уи ԥхьаҟа ишеизҳауаз, аԥеиԥшхә лаша шазыԥшыз.
Л. лабахәуа иажәеинраала техникас иамоу, уи ахатә ҷыдара уҳәа уахьынагәыдԥшылогьы улаԥш иҵамшәарц залшом. УИ жәлар рпоезиа аиҿартәышьа аԥсабара еиҳа иазааигәоуп, аклассикатә жәеинраала аиҿартәышьа аасҭа. Метрикак (шәага-загак) иҽҭацаланы иҩуамызт. Жәеинраалак аҿы еиуеиԥшым аформақәа уԥылоит, лассы-лассы рҽырԥсахуеит абжьыӷәӷәара, аинтонациа уҳәа убас егьырҭ ашәага-загақәагьы. Дахәыҷыз инаркны жәлар рҿаԥыцтә поезиа ахьынтә илымҳа иҭаҩуаз ажәақәа ррифмақәа рритмикатә еицааирақәа уҳәа инарҭбааны иҩымҭақәа рҿы ихы иаирхәон. Иаагап ҿырԥштәқәак:

Л. Лабахәуа иҿы:

Мазлоу хаҵа ефенди
Шәымбои, амра дашәитеи
(«Мазлоу зегь злоу»)

Жәлар рпоезиаҿы:

Исымоу зегь ҷанындаз,
Сара сыҷкәын бианындаз.

Арҭ ацәаҳәақәа иаагаз бжьықәыӷәӷәарала адагьы шәага-загалагьы еиқәшәоит, цәаҳәацыԥхьаӡа бжьба-бжьба цыра ыҟоуп. Шьҭыбжьыла, бжьықәыӷәӷәарала еиқәшәоит абарҭ ацәаҳәақәагьы: «Абӷьы иаҵәа рыҵаԥса, рнапы ааԥса рыкәаԥса» («Акашәарах») «Кәаташьи аҟәџьали» аҿы: О, шьыр гышьа, гәышьаӡа, Кәаташь, абысҭа аушьа ҵа, жәлар рпоезиа аҿынтә: «Ух гәышьа гәышьаӡа, сахҭан еимаа ушьаҵа»…
Л. лабахәуа иажәеинраалақәа еиҳараӡак атоникатә (акценттә) жәеинраала еиҿартәышьа алоуп излашьақәгылоу. Ари зырҵабыргуа ак акәны иҟоуп ашьықәрс (стопа) аиԥшымра, ашьықәырс еилаԥсақәа рыла истрофақәа реиҿартәышьа. Ҿырԥшыгас иаагозар, аԥхьан зыӡбахә ҳҳәаз апоема «Акашәарах» актәи астрофа шьақәгылоуп 12 цәаҳәа рыла, насгьы ажәеинраала еицааиратә ҵакы 2 инадыркны 4 рҿынӡа зышәага ыҟоу еиԥшым ашьақәырсқәа рыла. Еилаԥсоуп иара убас арифматә еицааирақәагьы. Уи асхьема абас иҟалоит: абаббвбвбггг.
Еицырдыруа ажәеинраала «Мазлоу зегь злоу» аҟынгьы иаабоит еилаԥсоу ашьықәырсқәа, ажәеинраалатә цәаҳәа анҵәамҭаҿы иаҳԥылоит еицааиуа ма ахаҵатә ма аԥҳәыстә рифмақәа рыдагьы, дырҩегьых еилаԥсоу арифма хкқәагьы. Иаҳҳәап адактильтә рифмагьы.

Ҩ-ажәак иҳәон аԥсышәала –
Х-ажәак иҳәон аурысшәала, –

Л. Лабахәуа иажәеинраалақәа ритмикала ибеиоуп, ирныԥшуеит ашьҭыбжь ҿырԥшрақәа. Ашьха лаӷәымла аԥжәара, уи атемп иамоу, иаласышьоу уҳәа ҳара иаабоит хыхь зыӡбахә ҳҳәахьаз апоема «Тҟәарчал абжьы» ҳәа хыс измоу аҟны.

Гәырр агәақь!
Арирахьтәи акәакь,
Гәырр агәақь!
Анирахьтәи акәакь,
Аҵықь! Аҵықь! Аҵықь!
Инымхо шьанҵак, дацык,
Апҟаҩ! Апҟаҩ! Апҟаҩ!
Уеиҵамхан ԥхьаҟа аӷьеҩ!

Ари апоема аҿгьы аритмикатә еицааирақәа атонтә (Акценттә) жәеинраала еиҿартәашьоу изҵазкуа.
Абас иҟоуп иаарькаҿны иуҳәозар, Л. Лабахәуа иҩымҭақәа рҵаки рпоетикеи.
Л. Лабахәа аԥсҭазаара агәҭа иалагылаз пафос дула ашәа азызҳәоз апоетцәа дыруаӡәкын. Зны-зынла «рерашьа», «Ура» ҳәа акәын џьара-џьара ауаажәларраҿы имҩаыԥсуаз аусқәа дышрыхцәажәоз, иҟан уи иаамҭалаз, ишьашәалаз апоетцәа аӡәырҩы ишрыхьуаз еиԥш, ариторикеи аформализмреи аниԥырхагаз, данахнаԥаауаз. Аха убас иага иҟазаргьы, уи иҟаиҵаз ахәыҷгьы ҩашьара ақәӡамкәа акыр аамҭа аԥсуа литератураҿы иаанхоит.




В. АГРБА
(1912-1937)

Аповест «Ҳколнхара «Ԥхьаҟа» аишьа» усҟантәи аамҭазы акырӡа зҵазкуа апроблема иахцәажәоит: ақыҭан аколнхара аиҿкаара аан имҩасуаз, иара автор зыгәҭа дгылаз ахҭысқәа. Урҭ ҳаԥхьа иниаҟьаны ицоит, ирццакны, акинолента аҟазшьа рыманы Асиужет аибыҭара иӷәӷәаны аиласара акәым автор дзыцклаԥшуа, уи дзышьҭоу даҽакуп – ԥсыхәа змоу ала иқыҭа зҭагылоу усҟантәи аамҭа анҵара. Убри акәхап астиль ахьырвыррақәагьы, аҭаҟәаҭаҿарақәагьы зыхҟьо. Аповест еиҿагылоу ауаа рацәаны иалоуп. Урҭ рахьтә улаԥш иҵашәо асахьақәагьы ыҟоуп: иаҳҳәап Езыгә, Цәгьамш, Ҳампал, аиҳабыра иаарышьҭыз.
Егьа умҳәан, аповест аҿы иҟало – ианыло ныҟәзцо еиҳарак аҟазшьақәа рымч акәым. Абри аҳасабала аҩымҭа аамҭа иузаҟәымго иадҳәалоуп, хроника ҳасабла иаҳнарбоит аԥсуа қыҭаҿы аколнхара аишьа. Аха ари ахроника – аԥсҭазаараҿы иҟало-ианыло баша ирмашьцаны анеиҭаҳәара иазҳәам. Автор ахцәажәара мацара азмырхакәа дықәԥоит, агитациа ҟаиҵоит, џьоукы акы иазирхәыцуеит, иадиԥхьалоит, даҽа џьоукы даҽакаҟны иаԥирҟәҟәаауеит.
Ашәҟәыҩра анапҟазарала аповест иагны иуԥхьаӡашагьы ыҟоуп. Ус акәзаргьы ҟаларын, автор ицәанырра аахтны, ицаҳә-цаҳәо апартиатә идеиазы дшықәԥаҩу азгәоумҭар. Уи ибон аамҭа џьбара аҩнуҵҟа иҵысуаз, еилашуаз амчқәа аҟазшьақәа ицәырнагоз ма иаҵанарӡуаз. Ҳәарас иаҭахузеи, ажәлар гәык-ԥсыкала абас рзыҟазаара ашәҟәҩҩы иқәҿиарақәа акыр еиԥнагалон. Аповест ахҭысқәа иргәҭылакыз, избоз ауаҩы ианиҵазшәа иҩуп. Афырхаҵа хада «ашәҟәынҵаҩы» Езыгә, ԥыхьа нхаҩ ӷарны, аха есааира ихдырра иазҳауан, дышнеиуаз аколнхара «Ԥхьаҟа» хантәаҩыс дықәдыргылартә еиԥш. Ишьҭихыз аформа абзоурала, автор иҩымҭа иалеигалоит еиуеиԥшым аԥсҭазааратә материал. В. Агрба аԥсуа литература аҿаԥхьа иқәиргылоит апроблема-ҿартә ԥсҭазаара аарԥшра. Усҟантәи ашәҟәыҩҩцәа ҽԥныҳәас ириҭоит аҿатә рацәак иахьазхьамԥшуа, ажәытәра атематика иагәлаханы иахьыҟоу… Аха ари акәым аус злоу. Автор ихдаратә тезис – ашәҟәыҩҩы аҿатә (ԥсҭазаара) аарԥшра дазҿлымҳазароуп ҳәа ииҳәо хымԥада ииашоуп.
Аповест аҿы иаҳәоит Ӡымҭа ҳәа изышьҭоу ԥсыуа қыҭак аҿы аколнхара шеиҿыркааз, убри иахҟьаны уаҟа ӷәӷәала акласстә қәԥара шымҩаԥысуаз. Ақыҭа ҩыџьараны еиҟәшан: џьоукы (аиҵарак) ажәытә хныҟәгашьеи ақьабзқәеи реиқәырхара иашьҭан, аҿатә ԥсҭазаара лаԥшықәҵаны иқәԥон. Рыжәҩахыр еибыҭаны иқәгылеит: акәлак Цәгьамш, ахәаџьа Шьаҳан, апап Кәасҭа, нас дара ирхьыԥшқәазгьы, «аҷырхал-уаа» - Ҭашьыхә иҩызцәа налаҵаны. Ақыҭа аџьанхаҩыжәлар реиҳараҩык апартиа анапхгарала аколнхара амҩала идәықәлеит, аха ари мариамызт, иуадаҩын. Ауаагьы еиԥшымызт, абызқәагьы рацәан. Абар уи –аколнхара аӡбахә шаҟа ирлах-ҿыхны дахцәажәо Езыгә: «Ақыҭа Ӡымҭа иахьа агантә жәабжь дук кылҟьа иазааит. Уи ажәабжь зегьы ирцтәын иахьа џьоукы рхы рыхнахуан, џьоукы рыблахаҵ аргьыжьуан, џьоукы ардагәон, ҽа џьоукы гәаныла иаргәырӷьон, ргәы шьҭнахуан, ргәашьамх арӷәӷәон арҭ ажәабжь ирзааиз.
Ақыҭа Ӡымҭа акын, аха Ӡымҭа инхоз ажәлар акымызт, зегьы еиԥшымызт, зегьы еиҟарамызт. Ажәабжь агантә ҳқыҭаҿы иааиаанӡа, атәыҩақәа ахадаргылеит, аҵыхәа арҭеит… Зхаԥыц хуа итәазгьы рацәан. Урҭ изхырҳәаашаз анроу, ирҳәашаз мачхәума, ирҳәашаз рзымхәыцыр ҳәа ушәозу. Иалагеит аӡлагара апартиа иалази акомҿари  ирыгхаз аусқәа зегьы гәаҭаны, аџьанхаҩыжәлар еидкылауа, дара рганахь иадбжьалауа, аусура имҩаԥыргауаз амчала, апартком иаарала, рнаҩсан ақыҭан иҟаз аколнхара аҟынтә иааиз Лашарба ицәажәарала ишьақәгылеит аколнхара «Ԥхьаҟа – иааԥхеит ишапшапуа аколнхара мра. Аӷьеҩҳәа инеиуан аколнхара «Ԥхьаҟа», ус иаанхеит «аҭоубыҭ уаа».
Ашәҟәыҩҩы исахьаркыратә напҟазара алшоит алагара, иалагеит. Аӡы мачхәума – ирацәаӡан абз гьангьашқәа. Аиаҳәагьы ыҟан. Алуқәагьы рыԥшааит. Алагатәгьы рзааит, иалагеит аӡлагара, илагоит ҳаӷацәа рӡлагара».
Аколнхара аӷацәа, апартиачеикеи акомҿар риачеикеи ргхақәа рхы иархәаны, еиҵарьҟеит аколнхара аиҿкаара иазкыз аԥхьатәи аизара. Уи ивубар ҟалоит аиҳабыра иаарышьҭызгьы, ажәлар рхы иҭамгалаӡакәа, иаахәжәаны аколнхара ҟасҵоит ҳәа зҽазызкыз. Аизара анхыбга ашьҭахь ибызшәала, абызшәа маҭәахәқәа ихы ишаирхәо ала. Уи дыҩуеит аԥсы зхоу, ахьхьаҳәа еихышәшәо, акырӡа илахҿыху, иџьбароу бызшәала. Насгьы ари абызшәа ианыԥшуеит аҩымҭа иалоу ауаа рҿцәажәашьа зеиԥшроу, даҽакала иаҳҳәозар автор дызлыҵыз бзыԥынтәи адиалект аҷыдарақәа жәпакы (иаҳҳәап, ажәа ҳәашьақәа: аҵҟа, ачыӷь, арымӡа, ахьысра, асхамшә, сгәанала, ашьҭыр, аиҳаба, доукы, зынкзаҵәык, избит, асапат, акәтыршәшәар…). Уи анаҩс, ашәҟәыҩҩы улаԥш иааҵашәартә адәныҟала ауаа рсахьа ҭыхны, даманшәаланы, ирҿыханы Аԥсны аԥсабарагьы  ҳирбоит. Абар, хыхь иаҳҳәаз зырҵабыргуа акык-ҩбак аҿырԥштәқәа. Ицәырҟьа-цәырасуа иаабо, аӷацәа ирыдызцәыло, игәзиану ақыҭсовет ахантәаҩы Ҳампал исахьа, асатиратә ҟазшьа змоу: «Ақыҭсовет аиҳабгьы, ачара иуазшәа, имахәар ԥхьаршьшьаа, ихҭарԥажә асаара илышьҭасуа, ахса-хса дкаӷьцәо аусҳәарҭақәеи ажәлари дрыбжьан дыблаҟьо аргьала еиԥш… Икьаҿ-цәыш акаҷыҷ ҩы алатата ишәын, иблақәа ҭыгга, иԥштәы цаны, дцәышҟаҟараӡа дыҟан. «Даҽаџьарагьы Ҳампал иҟазшьа цәырнагоит «адунеи ҳтәырҿаҿо ҳақәызҵаз» ҳәа ииҳәо ажәақәагьы. Ажәа џьбарала аԥхьаҩ игәы рыхиршәоит ииҭахым ауаа, ус иубоит, иаҳҳәап, ахәаџьа Шьаҳан иԥҳәыс Нангәа «аббы лыхга» ма аиҳабыра иаарышьҭыз»  ихы нықәҵа-аақәҵо, ишьапқәа ҵәҩанны иҵазшәа, инышьҭарҳәазо, ипортфель ыргьало икны, деимахәланы».
Раԥхьатәи аизара данахцәажәо автор еилыкка иаҳирбоит еизаз ауаа хәыцырҭас ирымаз, ргәы ҭҟьаны ишыҟаз еиҳарак аҳәсақәа, урҭ «ақәыџьма иаршәаз ауахьад реиԥш еидгәыгәланы», аиҳабыра иаарышьҭыз ихәаԥушан. Ари маҷк иџьаџьоуп, аха аиаша ҳнарбоит. Даҽаџьарагьы; аиҳабы данырба, «акамбашьқәа мчыла аӡмах иҭырцоз» реиԥш ашьшьыҳәа иҩагылеит ажәлар. В. Агрба дазҟазоуп адиалог (ҩыџьа ма урҭ инареиҳаны) иманшәаланы, ирҿыханы аиқәыршәара. Уи иацҵатәуп даҽакгьы – аҳәоуқәа (афразақәа) акырџьара иԥыҵәҵәа-ԥыҵәҵәаны, иҿахҵәа, иркьаҿны аҩра. Абарс ус иҟоу аҿырԥштәқәа рахьтә акы: «Дук мырҵыкәа аишәақәа хиан. Ишша мацараха, иуаса кьаԥаха, акәац-ҵаа… Ауасажьы жәны, унацәақәа ацуфаратәы… Акәтыжь хазы… Ашәырҩа… Арашых сыӡбал… Акаҷыҷ ҩы цамцамуа, алаҳә хӡы еиԥш  еиқәаҵәҳаҳараӡа, иџьоушьаратәы… Ааи, аишәақәа дырхиеит хҳәаа узамҭауа, гра узавамбауа. Аишәақәа қьаф ҟаҵаган, уаҩы дхырхуан»…
Адрама «Аиааира». Уи шьаҭас иаиуит еицырдыруа адраматург В. Киршон идрама «Ача». Ари апиеса еицырҩит С. Ҷанбеи иареи. В. Киршон ипиеса «Ача» аҟнеиԥш, 30-тәи ашықәсқәа раан ақыҭаҿы имҩаԥысуаз асоциалтә еиҭакрақәа раарԥшра иазкуп. Аха аԥсуа шәҟәыҩҩцәа аурыс драматург иҩымҭаҿы иарбоу ахҭысқәа иашагәыцәӡа ирыдрымкылеит, «иаԥсуаратәит». Аԥсуа қыҭаҿы акласстә еилазаашьа аҷыдарақәа ирықәшәо иҟарҵеит.
Ари аҩымҭаҿы ихадоу фырхацәаны иаабоит Аџыри Ԥандеи, урҭ ҟазшьала, реиԥшымра, реиҿагылара уҳәа роуп еиҳаракгьы араҟа иззааҭгылоу.
Аџыри Ԥандеи – аиуара рыбжьоуп, ихәыҷы аахыс еибадыруеит, еиҩызцәоуп. Уажәы руаӡәы (Аџыр) араиком актәи амаӡаныҟәгаҩыс аус иуеит, егьи (Ԥанда) дыстудентуп, аԥсшьара мшқәа раан араион ахь ацхыраара азы даашьҭуп… Аџыр Ԥанда еразнак ақыҭахь ддәықәиҵеит, уаҟа аџьықәреии аҭаҭыни, акәаци рылхра дҵас иҭаны. Ԥанда уи даара илахь еиқәнаҵоит, наҟ-наҟтәи реимак-реиҿакгьы абраҟоуп ахы ахьакуа, иара абри ауп аҩымҭа хеиқәҳәаларҭасгьы иаиуа.
Ԥанда ихьымӡӷишьеит дшаиҵәҟьаз еиԥш, ақыҭахь ихы ахьдырхаз. Аа, иара дышхәыцуа: «Сара сеиԥш иҟоу ақыҭа рахь ирышьҭуам, аиҳабыраҿы иныркылоит, Москва сцаны аҵара зысҵоз, ақыҭа дырҩегь срылалап ҳәа акәымза?» Аџыр иҩыза дирԥхашьарц далагоит: «Москва иуҵаз ухазы имуҵеит, ажәлар рзоуп изуҵаз». Ԥанда иусқәа иара ишиҭаху имцошәа аниба, араиком амаӡаныҟәгаҩ игәалаиршәоит аизара шрыбжьоу, аха уик Аџыр зынӡа ихы ихнахуеит, иажәа даԥыҩланы, иаразнак иааҿахиҵәоит: «Уаа-ҭахыла» аус акәӡам ҳара, уи уара иудыруазар уқәнагоит». Иахьудырҵаз уцароуп, уаҳа ԥсыхәа амам ҳәа дааидӷәӷәаланы данцәажәа, егьи дхьаҵуеит, ииҳәаз дақәшаҳаҭхоит.
Аџыр – дҿоуп, дыџьбарацәоума уҳәауа дыҟоуп, аха ихықәкы бзиоуп, ауаа рызнеишьа дақәшәоит, ибзиангьы идыруеит инапаҵаҟа иҟоу, зҿы аус имоу. Акадр рықәыргылараҿы шамахамзар дҩашьом. Абжьагьылдызцәа, аҽхырцәажәаҩцәа, ацәгьаҳәацәа баны даанхом. Иҟазшьа ҷыдақәа ируакуп; цқьа еилимкаац изымдыруа аус, ихаҭа иҭиҵаанӡа амшхә далацәажәом. Анхаҩы дзышьҭаны днеиз аус иаразнак аҭыԥ иқәиҵоит, уаҵәахьы ииаигом, мышкы иахыԥаз шәымш иахыԥар ауеит, ауаа ирҳәаз дықәныҟәоит.
Аҩбатәи асахьа инаркны ахҭысқәа мҩаԥысуеит ақыҭаҿы. Апиесаҿы ицәырҵуеит аҽа конфликтк – ақыҭаҿтәи акласстә еиҿагылара, ақыҭанхамҩатә аалыҵқәа аҳәынҭқаррахь алагаларазы ақәԥара.
Аброуп иахьааԥшуа урҭ реиԥшымзаара. Ԥанда аҵара ду сҭоуп ҳәа абақь иасуаз, апрактикаҿы длыҵшәадахеит, ирбеит аҵара аганахьалагьы омак дшалаҟам, анхаҩы «Ибызшәа» шизеилымкаауа… Кадыр ҳәа зҿы даагылаз акәлак митәык дицәыхарам. Иатәеибом анхацәа рылшара, илбааныхны дцәажәоит. Ажәакала, ҳаԥхьаҟагьы ак илҵып, акы даԥсахап ҳәа гәыӷракгьы узынижьуам. Игәнымыҩра ауп аизарагьы хзырбгалаз. Апап Кәасҭеи, амулла Есыфи, аҭауад Ҟазылбақьи иара зҿы дыҟоу Кадыр иҿы инеины ирҭаху рҳәоит, ирҭаху рыӡбоит… Ԥанда иаурысшәеи иԥсшәеи еилаҵо ауп дышцәажәо, ииҳәауа ажәа убас еилахәа-еилапашьуп, ахи аҵыхәеи узеилыргом…
Цәгьашәа еилахарц иҟан ианаамҭаз Аџыр дырхьымӡар, амҩа иқәимҵар. Актәи аизара Ԥанда иҿабырҳацәра иахҟьаны ихабгалазар, аҩынтә раан еиҳаракгьы Аџыр ибзоурала имҩаԥысуеит изыхәҭоу аҳаракыра аманы. Хыхь зыӡбахә ҳҳәаз акласстә ӷацәагьы абраҟа акагьы рылымшеит. Аџыр агха-ԥхақәа дрывсуам, рыграқәа иҵәахуам. Ишакәым ауаҩы дизныҟәогьы убаӡом, Аџыр ихаҿсахьа аромантикатә цәаҩа ахукаауеит, аха уи промантизмра ажәа ҟәазла, харкы бызшәала иаарԥшым. Ақәԥара аситуациа знапаҿы иааганы измоу, усзуҩ иашаны даабоит. Ҷыдала иналкааны уахцәажәартә иҟоуп Кадыр ихаҿсахьа. Уи аҿыц иаҿагыланы иқәԥо хадас дрымоуп, дҟәыӷоуп, дгызмалуп, иаразнак еиликааит Ԥанда иажәа ҟәазқәа рыда акагьы дшалаҟам. Хьаас имаҵәҟьоу ӷәӷәала ашәахтәқәа ахьиқәшәо, иаамҭа шицымныҟәо ауп, аха анхацәа зегь игәблушәа ихы дирбоит. Абз анцәа изуиҭаз угәаҭкы уҵәахырц азыноуп ҳәа шырҳәауа еиԥш, адәахьала уи дқашьуп», ацха рҿишьуеит», ирҩашьарц даҿуп, Ԥанда ила «амаӡақәа» ыҵихырц дашьҭоуп, еиҳаракгьы ашәахтә ашәараҿы рыпланқәа еиликаауеит иааҟало азалымдарақәа зегьы иҩызцәеи иареи рҿынтә иаауеит, аха убас рылеиҵоит – анхацәа ирыхҟьошәа. Ԥанда еилымкаара имдырра иахҟьаз агхақәа апартиа аполитика акәушәа ауаа ирылеиҵоит. Аӷацәа рахьтә Ҟазылбақь еиҳа иҽиҟьоит, ицәыӡыз «аамҭа» бзиахә дазхьаауа иҳәоит: «уажәраанӡа ҳкалҭ аҵкар акыха змауз, уажәраанӡа зыхәда рҟәны, зхы зықәжьны ҳамхқәа ирҭаз, ҳхәы еицлабны анагара иаҿыз – уажәы иуаа духан, амч ду роун, ҳабжьгьы ҳамырхуа иалагеит».
Апиеса усҟантәи аԥхьаҩцәеи ахәаԥшцәеи рполитикатә ааӡараҿы даара акраҵанакуан, иреилнаркаауан ақыҭаҿы имҩасуаз аполитика иашаҵәҟьа, иахьатәи ахәшьарақәа рыла уазнеиуазар, аиашамрақәа ыҟазар ҟалоит, дызусҭадаз уи иацымныҟәоз, акәлак ҳәа иԥхьаӡаз, жәытә ҵасла зынхашьа аиқәырхара иашьҭаз, аха убас иага иҟазаргьы ахызынхареи аҳратәреи» мап рыцәкны аколлектив ахь аиасра, - ари мҩашьарада иуҳәар ҟалоит аперспектива злаз акы акәын ҳәа. Уи ауаа ирҭахыҵәҟьамзар, мап ацәыркуазар, ус еихьнарԥшрымызт.
Апиеса «Аиааира» иалоу аперсонажцәа рцәажәашьала, рхымҩаԥгашьала иаарԥшуп дасу рҟазшьа, иԥсихологиа, исоциалтә-класстә ҭагылазаашьа.
Апиеса «Аиааира» изаамҭанутәи апроблемақәа ирызхьаԥшит, актуалра алан, аиҭакрақәа рымҩаԥгараҿы имҩақәҵаган.
«Ашьамҩа». Араҟа иаарԥшуп Аԥсны аурыс колонизаторцәа аҭыԥантәи афеодалцәеи ирҿагыланы ақәгылараҿы иналукааша ахҭыс – 1866 шықәсазы Лыхны аџьажәлар абџьарла рықәгылара. Ибылгьаны ицо исыркәымпыл ишазҳауа еиԥш, Лыхны ахы зкыз ари ақәгылара иаарласны Аԥсны зегьы амҽханакит.
Апиеса иалоуп ареалтә-ҭоурыхтә хаҿқәа (кониар, Аҟәатәи арратә ҟәша аначальник, Аԥсны аҳ Аҳмуҭбеи иашьа Ал. Чачба, Бзыԥтәи аокруг аначальник Измаилов, усҟантәи аамҭазы еицырдыруаз анхаҩы Шамы Осман уҳәа уб.егь).
Автор иаԥхьа иқәиргылт дҵак – еиуеиԥшым асоциалтә қәԥацәа рхаҭарнакцәа рхаҿсахьақәа рыла иаҳирбар иҭаххеит аамҭа ахаҿы, бџьаршьҭыхлатәи ақәгылара ҵаҵӷәыс иамаз, аҭагылазаашьа зеиԥшраз.
Аханатә автор ицәыригоит зыжәлар ирыҟәҟьаз, изыԥсахыз ауаа рхаҿсахьақәа. Убри аганахьала хшыҩзышьҭра ауҭаратәы иҟоуп Ал. Чачба ихаҿсахьа. Ганкахьала уи ихәура иҭоу ауаа аԥстәы аҟара пату рықәымҵо, аҩ иҵацаланы имоуп, даҽаганкахьала, еиҳа зымчу рҿаԥхьа дқьақьоит, дхырбза-кәырбзо урҭ дрышьҭоуп. Кәаҿ Гыд уҳәа анхацәа иҟамчы рхакны икуп, иркуа-иршьҭуа иақәшәом, еинҟьа-еиныруа еилоуп, ишәаны рыци-рышәи еилгом, зыжә дирӡаз анхаҩы иԥҳәыс диашьапкуеит ԥсыхәак ҟаҵаны ирыздырхынҳәырц. Иара усҟан аҭак абас илиҭоит: «Ҳаи, ус ахьԥабҳәауа, бгыл арахь! Быжә рышьратәы ихагахама? Уи сара идсыршьуам, бымшәан, бца аҩныҟа! Урҭ, ус ҟазҵаз ахәуцәа сара идсырбап ала гызмалқәа! Рҟәаҟәа ацәа ахысҳәап. Акымзарак бацәымшәан. Урҭ, быԥшәмагьы, ажәгьы, уажәыҵәҟьа иоружьратәы ҟиасҵоит. Аха уи дшынеиԥыршәаз еиԥш иара иҟынтә иҳаҳауеит абри аҩыза ареплика: «Дыззааз ажә, шьҭа ацәа ахыхны еиҿыҟьҟьа ақәаб иҭоуп…»
Иаареимҳәауа ҳәа ак ыҟам уи ихәура иҭоу ауаа: «агыруа ччиа», «агмыгқәа», «ала гызмалқәа», «Уцәа ухыхны, аҵәҩан иахасырԥап», уҳәа уб.иҵ.
Аԥхьан ишысҳәаз еиԥш, абас иҟоу ауаҩы, еиҳабу аӡә данибалак димҵақьақьоит, ихаҵкы асаара икаиршәуам. Кониар данырҭаа ихәы-иԥхь ак игрыжьуам, уи игәы иахәоит ҳәа аҳәынҭқар ипатреҭ рныҳәоит…
Узақәшаҳаҭхауа ҳәа иҟам Акониар иԥсы ишьарц ихы ахьнықәиҵаз ауадаҿы аԥсуа ԥҳәызба дахьыҩнаргало… Ари ацәыс-жьысразы акәӡам арахь дзааз, ажәлар агәынамӡара рымоуп ҳәа иаҳан, еизыргарц драцәажәарц азыноуп. Иара убри аизара ауп адрама асиужет еиқәҳәаларҭасгьы иамоу.
Кониар иҩызцәеи иареи Ал. Ачачбеи еиҩырго ҳәа акагьы ыҟамзар иахьеишьашәалақәо, гәҭыхала иахьеиқәшәақәо рацәазар Шьрыфи асолдаҭцәеи иреиуоу шьуокы-шьоуки еиԥшым…
Ажәлар ашҭаҿы еизоит, абџьарла еибыҭоугьы ыҟоуп, иҟоу-иану еизырҳаны ирарҳәоит, уи иарбжкуеит дара. Рхьаа хьаа ацнаҵоит, амца днаркуеит Нагә ҟьала иреиҳәаз ажәабжьгьы. Ахԥатәи ақәгылараҿы – ахҭысқәа царҭа змам акәаԥ аҿынӡа ихалоит. Абраҟоуп акульминациатә кәаԥгьы ахьыҟоу.
Аҵыхәтәантәи, аԥшьбатәи, ақәгылараҿы иԥжәоит ажәлар ргәаӷ, аҩымҭа аиқәҳәаларҭа аԥтлара иалагоит, хаха еиҿагылоуп ҩ-гәыԥк – анхацәеи царизм ачиновникцәеи аҭыԥантәи афеодалцәеи.
Аҭауадцәа рхаҭарнаки Шамы Османи ражәақәа хаха еиҿагылоит.
Кониар иуаа ирыдиҵоит ацтәы ҟаҵаҩцәа рылыргарц, аха уажәшьҭа ажәлар нкылашьа рымаӡамызт. Ихыҵит ргәаӷ, уи Аԥсны зегьы амҽханакит…
Ашәҟәыҩҩы уиаҟара дашьҭаӡам хаз-хазы иҟоу ахаҿсахьақәа ралкаара, дасу дара-дара злеиԥшым ԥсихологиала раарԥшра. Уи хықәкыс иман, қәҿиаралагьы иааирԥшит ажәлар зегьы неизакны рхаҿсахьақәа. Автор ибзиаӡаны идыруан ижәлар рҟазшьа, изышьҭаз, ргәы иҭыхоз, рсахьарк ажәа, иқәманшәалахеит, узавамло абызшәа ашарабзарала ихыркны еиҿкаауп абыргцәа – анхацәа рыҿцәажәара…

ЛЕУАРСА КӘЫҴНИА
(1912-1944)

Заамҭа ибзианы зхаҿы иаазгаз, блаҵарыла уи иагәылаԥшыз иагыз-иабзаз инарҵауланы иазхәыцуаз, бжьҿацалагьы ашәа азызҳәоз аԥсуа поетцәа дыруаӡәкын Леураса Кәыҵниа.
30-тәи ашықәсқәа раан ауп Л. Кәыҵниа алитератураҿы данцәырҵыз, дук аҩыха имаӡазаргьы, илитературатә ҭынха иаҳәауа, иаҵанакуа зынӡагьы имаҷӡам аԥсуа культура зегьы азын.
Л. Кәыҵниа иԥсадгьыл дапатириот иашаны дыҟан, бзиа ибон ҷыдала дахьааӡаз Аԥсынтәыла, уи имч-илшара зегьы иуаажәлар ирыдиҵон, рхатәы культура аизаҳзыӷьара иазкын. Апоет ианакәзаалакгьы ихатәы интересқәа раасҭа, ажәлар ринтерес, ажәлар рус еиҳа иҳаракын  дахәаԥушан. Ихы-иԥсы зыхҭниҵозгьы иара убри акәын. «Смал рҳаҩны хатә мал сашьҭам», иҳәоит иажәеинраалақәа руак аҿы ифырхацәа руаӡәы иҿала.
Диит Л. Кәыҵниа 1912 шықәсазы, Кәыдры аԥшаҳәаҿы иԥшӡакәакәараӡа ишьҭоу Аҭара ақыҭан. Иара уброуп раԥхьаӡагьы ашкол дахьҭалазгьы. 1925 шықәсазы, даанахәеит Нестор Лакоба ихьӡ зху Аҟәатәи абжьаратәи ашкол. Абри ашколаҿы ауп алитература агьама ахьикыз. Леуарса Кәыҵниа ирацәаны ихы аус адиулуан. Дшыхәыҷызнатә идырит Баирон, пушкин, Лермонтов уҳәа рҩымҭақәа. Иара убас Леуарса Кәыҵниа ибзианы идыруан аԥсуа литература ашьаҭакҩы Дмитри Гәлиеи, Ҷанба рҩымҭақәа, урҭ ирҿиҵаауаз шьардан.
Аԥсуа школ данҭаз иурокқәа иҽырхаршәаланы, аамҭа аниауаз иқьаад хәыҷы импыҵарҟәҟәны ажәеинраалақәа рыҩра даҿӡан. Леурса Кәыҵниа иоуп уи ашколаҿы акружок аусура еиҵызхаз, аҿар рацәаны иалазгалаз. Акружок аҿы еилдыргон ашәҟәыҩҩцәа ҿарацәа рҩымҭақәа Леураса Кәыҵниа излаилшоз ала ихы дамеигӡакәа ацхыраара риҭон иҩызцәа ашәҟәыҩҩцәа ҿарацәа. Раԥхьаӡатәи иажәеинраалақәа кьыԥхьын 1928 шықәсазы «Иаҵәаџьаа» ҳәа «Аԥсны ҟаԥшь» иацҭыҵуаз адурнал хәыҷы аҟны. Лассы-лассы уи иажәеинраалақәа убон аобласт газеҭқәа рдаҟьақәа рҿы. Абас алитература амаҵ шазиуазгьы уи иҵара иагижьуамызт, Леуарса Кәыҵниа еснагь аҵаҩцәа бзиақәа дырхыԥхьаӡалан, дагьалгеит иара ашкол даара ибзианы. Ҩ-шықәса аус аниу ашьҭахь, 1935 шықәсазы Леуарса Кәыҵниа Москваҟа амҩа дықәлоит аҵара ду аҭаларазы. Угәы амырхыҭхыҭкәа узаԥхьом уи ахьизҳаз аҵара ахьиҵоз Аҟәа ааныжьны Москваҟа амҩа данықәлоз ииҩуаз ажәеинраала:

Умш бзиахт ҳәа усгьы исҳәом,
Сагьаҭоумҵан, уи уара.
Избан уҳәар митәык сынхом,
Дырҩагь сҟалоит лассы ара.
Схынҳәоит сдырреи сыми рдуны,
Сашәа ҟаза, сыбжьы мцаӡо,
Уахгьы ҽынгьы инеиужьны,
Сусуҩы дуны смааԥсаӡо.

Апоет  дҭалоит Мақсим Горки ихьӡ зху алитературатә институт. Уи аҳҭны қалақь аҟны идырра азҳаит, инаԥш-ааԥшра духеит лассы-лассы даҿцаауан абиблиотека, ирацәаны даԥхьон. Абраҟа идырит иааигәаны усҟантәи аамҭазы алитературатә институт аҿы аҵара зҵоз ашәҟәыҩҩцәа Константин Симонов Евгени  Долматовски,  Галина Николава уҳәа. Урҭ иажәеинраалақәа акырынтә еиҭаргахьан «Литературная газета» «Комсомольская правда» рҿы икьыԥхьын урҭ реиҳарак…
Иҵара хыркәшаны даауеит Аԥсныҟа. Араҟа иаразнак ала дахагылоит ашәҟәыҩҩцәа реидгыла, уи хантәаҩыс акыргьы аус иуеит ааԥсара ҳәа ҟамҵаӡакәа дрыцхраауеит ашәҟәыҩҩцәа аҿарацәа, урҭ икәша-мыкәша еидкыланы аԥсуа литература амаҵ азиуеит. Леуарса Кәыҵниа инапы иҵҵит имаҷымкәа аҩымҭақәа, урҭ иахьа уажәраанӡагьы ихьӡырҳәаганы ҳара ҳлитература иагәылоуп. Убра ашәҟәыҩҩцәа реидгыла аҟны дшыҟазгьы ауп арра дшыргаз. Ари ҟалеит 1939 шықәсазы, аҭынчра аамҭазы. Усҟан уи арра дрымгар ԥсыхәа амамкәа иҟамзт. Иахаану изларҳәоз ала, Аԥснытәи АССР ашәцәыҩҩцәа реидгыла зыҩназ ахыбра Аҟәа ақалақь аҿтәи аваинком  имикын, еицәҳаит. Иимҭарц далагеит, аха имч мхеит, ицхырааран иҟазгьы рҿы аӡы ҭаҭәаны итәан, акагьы рымчымызт. Аваинкоми иареи анеиҿанагала ӷәӷәала еицәҳаит. «Ухы саны «апризивникцәа» урылакны арра усмышьҭуазар, саб сиԥам ҳәа диқәмақарит. Иажәа дахымԥеит, Қарҭтәи аиҳабыра рымчра згәы алаҟаз аваинком. Усҟан иҩызцәақәакгьы аԥсуаа рахьтә аӡәы-ҩыџьа амаҵурақәа змаз рҿгьы инеизаап, аха лҵшәа ҳәа акагьы аимуит. Аррахь иҳаԥхьар, ҳаргьы ҳцароуп, Аԥсадгьыл ахьчара мап ацәукыр ҟалома ҳәа рарҳәеит, амца акуа иҟаз џьушьап. Аԥсадгьыл акәӡамызт урҭ усҟан хьаас ирымаз, изыргәамҵуаз зынӡа ҽакын. Қарҭтәи иаашьҭыз арра-маҵуратә хылаԥшыҩ ажәа имыркыр, рмаҵурақәа рцәыӡыр ҳәа ишәон. Ашьҭахь «бронқәак» ҟалан егьин, даанҿасыр ауа иҟан, аха имуит. Аррахь инаԥхьаз аҿар дрыцны дцеит. Польшеи СССР-и рҳәааҿы Белосток ҳәа изышьҭаз ақалақь аҿы арра-маҵура дахысуан. Аибашьра иалагаанӡа (изларҳәо ала 1941 шықәса, маи мзазоуп) иԥшәмаԥҳәыс дцаны дылбахьан.
Рыцҳарас иҟалаз, краамҭа дзаанымгылеит, ашәарҭа анааигәаха, лхәыҷи лареи еидкыланы амҩа иқәиҵеит Аԥсныҟа… Убри ашьҭахь, дук хара имгакәа аибашьра иалагеит. Раԥхьатәи амшқәа раан иаргьы фырхаҵарыла дҭахеит. Абраҟа иаҳарбар ҳҭахуп Аџьынџьтәылатәи аибашьра ду аламҭалазы иҭагылазаашьақәа зныԥшуа цәаҳәақәак. Хыхь зыӡбахә ҳамаз ачиновники иареи реимак иахылҿиааит уҳәауа иҟоуп абарҭ ацәаҳәақәа:

Ара сыԥсы ҽаџьара сҭаха,
Сахьцалакь сыԥсы зысхыҵуа акоуп,
Уи иахьуҭаху сдәықәҵа уаха,
Уи мап ацәыскуам зегь рзы сыхцоуп.

Ҽа жәеинраалак аҿы уи иҳәоит:

Издыруада дук мырҵыкәа,
Иамуӡакәа ԥхьа цатәхар,
Ҳаԥсадгьылаз ақәԥарада,
Уаҳа ԥсыхәа ҟамлаӡар,
Схьаҳәхьачома, ма сшанхома,
Ма иалшома сшәарц џьара.
Ахаҵа иуалу саҵамхакәа,
Сабџьар шьҭыхны сцоит қәԥара.

Леураса Кәыҵниа зхы ԥхьазкуаз аӡәы иакумзыт дфырхаҵан, иман агәаӷь, алеишәа, агәаҳәара. Апоет лабҿаба ибеит иҳәахьа, ишәақь ахь ихы рханы иҳәоит:

Абас ҳаиниеит уареи сареи иахьа,
Абас ҳаицуп ҳаицрымшәо ҽнак ҳара…
Абас имцымхеит абар са сҳәахьа,
Абас издуран ҳшеиццоз ҳарҭ хара.
Идыр, узкыу деибыҭоуп есқьынгьы,
Идыр, иҭрысуам имч шәаҩҵас.
Идыр, иԥсадгьыл, о, иазкуп ихгьы.
Идыр, ҭоубоуп ари дрыхцәажәом цас.

Иҵабыргны Леуарса Кәыҵниа иажәеи иуси еивҟьомызт, игәы иҭаз акәымзар ҽак иҿы иаирҳәомза, иажәеи игәи ахҿеиԥш еицнеиуан, аӷа хәымга игәаҳәҵәа иалаҟацауан. Иԥсадгьыл азҳа-зыӷьара ианаҿыз ҿатәла аҽеиҭакны ԥхьаҟа ианцоз ианазҳауаз ақыҭанхамҩа ааглыхра, ажәлар акьтивла рҽеилархәны аҿыц нхамҩа аԥшьгара рыԥсҭазаара ачаԥара напы анадыркуаз Леуарса Кәыҵниа уа дрывагылан, аҳаҳи, амарџьақәа ҳәа ибжьы иргон, ргәырӷьара игәырӷьаран, рхьаа ихьаан, абзиа ашәа азиҳәон, ацәгьа аҿаԥиҽуан дрыцхраауан иуаажәлар, амҩа иқәиҵон, аҿыц ԥсҭазаара иааиз абзиабара диркуан ирцәымчаитәуан ажәытә аамҭа, ашьҭахь аԥсадгьыл ашәарҭа ианҭагыла ԥхьаҟа ицатәуп анырҳәа, Леуарса Кәыҵниа икалам нышьҭаҵаны абџьар шьҭыхны аԥсадгьыл азы ақәԥаҩцәа днырылагылт.
Иҳа иҵабыргхоит, уи изыҳәан иуҳәар изнапык ала икын акалам, изнапык ала икын ашәақь.
Леураса Кәыҵниа дпоет дуун, уи дызхьымӡаз шырацәазгьы аԥсуа литератураҿы ишьаҭа ӷәӷәаны иаанижьит. Уи иҩымҭақәа ирааӡеит, рымҩа аанартит Аԥсны ашәҟәыҩҩцәа хԥа-ԥшьба рабиԥарақәа…
Ажәытә шьақәгылашьақәа аилаҳара ианаҿыз, аҵыц аниуаз, аҿар аԥхьагылара рыманы иааиуан. Л. Кәыҵниа бзиабарала ирзикуан иажәақәа, ргәы азирхаҵон рус дуқәа рнапы злакыз. Урҭ рахьтә еиҳа иалукаартә иҟоуп абаллада «Акомҿар».

Ԥхьа днеиуеит ҽырԥала,
Иԥыруеит ихҭырԥа,
Игәырӷьоит, ихәмаруеит
Амшын ацәқәырԥа.

Изнапык иакыми,
Цәымзак лашо,
Игәы ишьамхы иҵԥраауеит
Има дахьцо…

Уи иҿара, иқәыԥшра баша иныбжьаӡ ицар иҭахымызт, идыруан знык шакәыз ауаҩы аԥсҭазаара аниауаз, ишахәҭоу амҩаԥгара уалԥшьаны иԥхьаӡон. Уи аиҭакраҿы имч дуны дрыхәаԥшуан аҿарацәа. 1932 шықәсазы «Аҷкәынра» ҳәа иҩыз ажәеинраалаҿы иҳәоит: «Нас арԥыс, ирӡтәым уҷкәынра егьузалымхуа, аԥша иатәу аусқәа рзы».
Ихҭыс дуны иҟалеит 1932 шықәса рзы апоет иажәеинраалақәеи ипоемақәеи реизга ашәҟәы аҭыҵра. Уи ашәҟәы ианылаз ажәеинраалақәеи апоемақәеи еиуеиԥшым атемақәа ирызкуп. Урҭ рҿы еиҳаракгьы аџьа-усура атәоуп дызлацәажәо, дрыдгылоит ажәлар ирышьклаҳәуа, ԥхьаҟа измышьҭуа анегативтә цәырҵарқәагьы. Ауаажәларра рҿиара, аԥсабараҿы иҟало аиҭакрақәа шьаҭас ишрымоу ицәа-ижьы ианыруеит, еилкааны имоуп, ипоема «Аҭаҳмадеи ахәҷи» (1932) аҟны уи иҩуеит: «иацы иҿалаз агьылшәҭ, мчыбжьык изнеиуам, иҿшәоит, аха иҿыцу ҽак ҿалоит афҩы хааны игоит»…
Шаҟа игәырҿыхаганы, шаҟа игәырхааганы игозеи «Март 4) ҳәа иҩыз иажәеинраалаҿы иажәақәа…
Март 4, 1921 шықәса!.. Ари аҭоурыхаҿы инхеит наунагӡа, избанзар, Аԥсны ахақәиҭра аиуит. Убранӡа «Аҟәатәи аокруг» ҳәа изышьҭаз Аԥсны «ССАР Абхазия» ҳәа республиканы ишьақәгылт, ажәлар наӡаӡа ирхырҳәеит аԥҭаҟәа еиԥш аҳратәра ирхажьыз, рыжәҩақәа еиҵырхит, иаатит рыблақәа.

Иахьа еилашәшәоит аԥсуа ихҭарԥа,
Иахьа еисуеит амшынгьы ацәқәырԥа.
Абаҳча, ашәаԥыџьаԥ зегьы шәҭит
Аҵаа, асы, анаҟә ӡыҭит.

Иаагап ажәеинраалақәа рҟнытә даҽа ҿырԥштәқәак: «Амра-ца бықәԥхан, ба барҵарт ԥсаҵас, шәаԥшьгьы набықәҵәишан баршәҭит шәыҭҵас» («Ахьшьыцба»). «Анаган-хы еиԥш зажәа ҭҟьоз» («Бзиала шәаабеит») «Аҵаа ԥҽыха иқәуп, зҭра ихшәаз аԥсаа аиԥш» («Афырхацәа»)…
Л. Кәыҵниа дыздыруаз, изааигәаз ргәалашәарақәеи ранҵамҭақәеи рыла, еиҳаракгьы апоезиатә ҭынхала иубоит ауаҩра нагӡаны излаз, зымҽхак ҭбааз, маашьарада уахгьы-ҽынгьы зхы аџьабаа азырбоз, аӡәы шиакәыз. Зҩызцәа зыҵшьаан зхы аӡыргареи зкариератә маншәалареи ирышьҭаз ауаа дреиуамызт, ииашоуп ҳәа игәы иззанагаз аҟны хьаҵра издыруамызт бзанҵы, ихыи-иԥси деигӡомызт, дахьыҟазаалакгьы имч-илшара зегьы иуаажәлар рымаҵ аура акәын изызкыз.
Уи ипоезиатә диапазон акырӡа иҭбаан. Аоперативтә ҳасабла ибжьы рықәиргон атәылаҿы иааҟалоз ах-ысқәа зегьы: Челиускинаа реиқәырхара, Димитров афашизм асаса еиқәаҵәа дҭыҵны Асовет тәылахь иаара, Германиатәи аусуцәа рԥызаҩ, акоммунист иаша Тельман иҭакра уҳәа убас иҵегьгьы. Амхы иҭагалан  зҽага зҟьоз аколнхацәа инадыркны, Тҟәарчал ашахтақәа рҿы арацәа ыҵызхуаз аусуцәа рмахәҿа ӷьеҩ аҟынӡа ирацәан уи иажәа ззирхоз. Раԥхьаӡа Аԥсны аҳҭны-қалақь Аҟәа адәыӷба аареи раԥхьаӡатәи аԥсуа ԥҳәызба ԥырҩи ирызку Л. Кәыҵниа иажәеинраалақәа аанхоит адунеиаҿы раԥхьаӡа акәны акосмос ахь агәашә аазыртыз ирызку ажәеинраалақәа шаанхауа еиԥш. Жәеизадала акәымкәа инеиҵыху сахьаркыратә еиҿырԥшралеи епитетлеи акәын урҭқәа зегьы шааирԥшуаз.
Леуарса Кәыҵниа ирҿиамҭақәа Владимир Маиаковски ипоезиа акырӡа ианыԥшуеит. Кәыҵниа дазҿлымҳан уи иажәеинраала аиҿыртәышьа, анырра дуӡӡа иоуит иара убас апоет Бизменски иҟнытәгьы. Убри азакәхап џьара-џьара иҩымҭақәа рҟны аформалимзар гицәаласуа. хыхь ишаҳҳәаз еиԥш, Леураса Кәыҵниа ипоезиа абжьы ахазҵоз асоциалисттә ԥсадгьыл акәын уи гәык-ԥсыкала дазыҟан, ашәа азиҳәауан, избанзар хыхь ишаҳҳәаз еиԥш,  уи ауп ижәлар рыблақәа хызтыз алашарахь икылызгаз.

Октиабртәи амца са сагәылҵит,
Са сықәынхоит хы зламло адгьыл ԥшӡара,
Сара мч дула насыԥ шьҭысхуеит,
Убри азоуп енагь издуу сгәы.
Убри азоуп изсымдыруа ашәара
Сыбжьы зырныҩуа ахрақәа, ахәы.

Леуарса Кәыҵниа дықәԥон зидеиа ҳараку аҩымҭақәа рзы. Ибзиаҵәҟьаны идыруан асовет шәҟәыҩҩы иуаажәлар рҿаԥхьа иуалԥшьаны идыз. Апоет иҳәон:

Ижәба азауад, игәашәҭ афабрика,
Ижәу аус, ишәҳәа зегьы акы,
Иҳашәҳә дшыҟоу аколнхаҩы,
Аус шиуа, игыу, иутәы.

Абасала, ирацәан уи иҩызцәа, акалам зкыз ашәҟәыҩҩцәа ирыдиҵоз. Иҵабргыҵәҟьаны арҭ ацәаҳәақәа уаҩы ддырхыәцуеит, илаԥш ҳәаа кырӡа иҭбаауп…
Аԥсҭазаара ииашан азнеира, ииашаны аарԥшра – абас ауп дшахәаԥшыз, абри ауп ажәларгьы ирҭаху. Леураса Кәыҵниа уи ажәеинраала ииҩижьҭеи 30 шықәса ҵуеит. Аха иахьа иҩызшәа ауп иҿацаӡа абжьы шгауа.
Иԥсадгьыл ҿатәла аҽеиҭакны, аизҳара амҩа иананыз, жәлар ҭынчлатәи рынхара-рынҵыра иазышәаҳәоз, ашьҭахь аибашьра аныҟала, ԥхьа цатәуп анырҳәа Л. Кәыҵниа икалам нышьҭаҵаны, абџьар шьҭыхны ахақәиҭраз ақәԥаҩцәа днарылагылт… иахьагьы ԥхьаҟа аиааирахь иуԥхьоит аамҭала иҩыз ацәаҳәақәа:

Абыржәоуп ахаҵа уаҩы дангәеиҭо,
Абыржәоуп ахаҵара анаҭаху…

Апоезиа еихсыӷьра ақәымкәа ахьхьаҳәа ицәажәо арахәыцқәа иреиԥшуп, уи еснагь иаҳгәаланаршәоит ауаҩытәыҩса иуаажәлар рҿаԥхьа уалԥшьаны иду, еиуеиԥшым аԥсҭазааратә цәырҵарқәа рахь ауаа рхьарԥшра, лассы-лассы иҟало аиҭакрақәа ргәыларԥшра, дырдырра хадара злоу акакәны иҟоуп ашәҟәыҩҩы изы.
Дарбанзаалакгьы апоет имоуп иара ихатәы Пушкинтә Михаиловское, ихатә Чагьам, - Ҟаисан Кәалиев ипоезиаҿы ишыҟоу еиԥш. Л. Кәыҵниа ижәлар рдура, рхатәрара, раҳаракыра, рынарха иадикылон Аԥсны ашьхақәа раҳ Ерцахә. Уи иоуп Ерцахә символк аҳасабала раԥхьаӡа аԥсуа поезиаҿы ицәырызгаз, инарҭбаангьы зхы иазырхәаз, Л. Кәыҵниа агәахәара ду инаҭон аҿыц аамҭа, уи ашьҭыбжь акәын ипоезиагьы шьҭыбжьыс иахаз, гәык-ԥсыкала дазыҟан асоциалисттә ԥсадгьыл, ашәа азиҳәон, избанзар, уи ауп ижәлар рыблақәа хызтыз, алашарахь икылызгаз. «Шьҭа аказыҳәа уеиҵамхароуп, ухы уанақәиҭха Аԥсныра», - иҩуеит иара.
Апоет иара иеиԥш иажәеинраалақәагьы ргәы ҭыӷьӷьа иҟоуп. Аиҩызара аныҟәгара, ажәа амеижьара, агәыразра, агәаартра уҳәа ирацәоуп хкыла ипоезиа иагәылаӡо, цәаҩа ҷыданы уи иамоу. Уи еснагь дықәԥон зидеиа ҳараку аҩымҭақәа рзы.
Аԥсуа поетцәа ихы нарықәкны иҳәон:

Шәырҟәаҵ ажәҩан, аиаҵә
хаала,
Уажә иаҳҭаху урҭ шракәым
жәдыр.

Акалалмла иара ишьашәалаз ауаа аԥсҭазаара аиалашырахь дрыԥхьо, иара заҵа дхьаҵны дымцарыз, далагылоуп рыгәҭа. Убри азакәхап ихы амшынцәқәарԥ изадикыло:

Судкыл ацәқәрԥа, уара
суашьоуп,
Саргьы исымам тәамҩахә
џьара.

Дахьыҟазаалакгьы, усс дызмадазаалакгьы ауаҩ изҿлымҳара, ихылаԥшра аҭахуп, избанзар, дасу илшо ахәҷала дхандеиуеит, аус иуеит. Апоет еилкаарала иҟаӡам аус хәыҷы, аус ду. Аӡҟәыҵәа хәыҷқәа еилаланы аӡырҩаш ҟарҵоит, аӡәы заҵәыкгьы илшо рацәоуп:

Аӡәызаҵәыкгьы ҳара иҳагхо,
Уигьы ихы акәым –
Зегь иҳагхаз иоуп.

Апоет Л. Кәыҵниа иҩымҭақәа рҿы ишаҳҳәахьоу еиԥш, иааирԥшуеит иуаажәлар ргәы ацԥыҳәаны анхара ҿыц изҿыз атәы, аха давсуамызт агхагьы. Уи аԥсҭазаара ыртаташьны аарԥшра дашьҭамызт, аха агха мацарагьы иҽадцаланы далацәажәомызт.
30-тәи ашықәсқәа раантәи аԥсуа қыҭа аҭагылазаашьа инарҭбааны изныԥшуа аҩымҭақәа иреиуоуп «Шьаризан» (1933), «Даур» (1936).  Арҭ апоемақәа рҿы иаабоит асоциализм аргылара знапы алаку ҿыцла зыԥсҭазаара зчаԥо ауаа рхаҿсахьақәа. Аиҳаракгьы уаҩы игәы архыҭхыҭыртә урҭ цәыргоуп «Шьаризан» аҟны. Апоет дацәымшәакәа иаҳирбоит ажәытәра ацәынхақәа; ашьоура, амцхаҵарақәа уҳәа жьымдырны ауаа рԥсихологиа ишаднакылаз, зны-зынла аӡәырҩы рыблақәа хҩаны ишамоу, иахьакәым икылнагарц шалшо. Аха автор излааирԥшуа ала, урҭ уажәшьҭа шьаҭа рымам, аԥыжәара ргауагьы изыҟалом, избан акәзар, иҟоуп ҿатәла ихәыцуа ауаа.
Аҩымҭа афырԥҳәызба хада Шьаризан усҟантәи аҿар дырхаҭарнакны даарԥшуп. Лара аиааира илгаз аҿар зегьы ириааироуп. 30-тәи ашықәсқәа рзы «Акомҿар», «Шәӡырҩы!», «Миллион бжьы» уҳәа убас иҵегьы ииҩыз апоемақәеи даҽа акы-ҩбак иажәеинраалақәеи рҿы адекларациеи ариторикеи рахь дианагозҭгьы, аԥсҭазаара аҵабыргра хыхь-хыхьла акәзҭгьы ишырныԥшуаз аԥхьан зыӡбахә ҳҳәаз апоемақәа «Шьаризани» «Даури» рҿы дызҭагылаз аԥсҭазаара иаҳа инараҵуланы, инарҭбааны еиуеиԥшым ауаа рлахьынҵақәа рыла иааирԥшит. Иҩымҭа «Шьаризан» аҟны апоет ихы иаирхәеит Онегинтә страфа, апоема ахы инаркны аҵыхәанӡа уи аформала иҩуп, иҟоуп ибзианеы иқәҿиаз аҭыԥқәа, аха џьара-џьара уи аҟара еиҿкааны иҟам арифмеи аритмикатә еицааирақәеи.
Иазгәаҭатәуп иара убас Л. Кәыҵниа ипоезиаҿы жәлар реиҩызара амотивқәа зныԥшуа ажәеинраалақәа шмаҷым. Шаҟа игәы рыздуны дрыхцәажәоузеи уи милаҭрацәала еилоу ауаа зқәынхо итәыла ԥшӡа. Аԥсны аҳҭны-қалақь Аҟәа азы иҳәон «иагәылашәҭуеит амилаҭ рҿар» ҳәа.
Ари атема иазку ажәеинраалақәа иреиуоуп «Апоет иашәа», «Русҭавели иӡыхь», «Тарас Шевченко», «Џьамбул» уҳәа убас иҵегьы.
Гәымчхара дула зтәыла-ԥсадгьыл ашәа азызҳәоз апоет, ма ари, ма ани ахҭыс аӷьеҩ ҳәа зыбжьы ақәзыргоз, шаҟа игәыҿкааганы, алирика-цәа ахьынҳәҳәа иааирԥшуазеи ауаҩ ихатә интимтә дунеи.
Л. Кәыҵниа иҩымҭақәа акыр жәлар рҿаԥыцтә рҿиамҭақәа ирымадоуп, урҭ ирышьашәаланы иҩуп.
Аԥсны жәлар рпоет Д.И. Гәлиа, И. Коӷониа жәлар рҿаԥыцтә поезиа инарҭбааны рҩымҭақәа ирыладырҵәозҭгьы, Л. Кәыҵниа урҭ рформақәа рмтоивқәа ракәын ихы иаирхәоз.
Иаагап ҿырԥштәык:

«О, бара, уа инеиуа» ҳәа ажәлар ашәа ирҳәауа иалхны иҩит абри ажәеинраала:

О, бара, убра инеиуа!
Бымҩа абахоу сызкәхшоу?

Ажәытәи аҿатәи реиласара шәышықәсала ауаа еицырдыруаз рҳәахьақәа аҿыц-цәа ахаҵара, иаамҭа иашьашәаланы арцәажәара – Л. Кәыҵниа ипоезиа аҟазшьа ҷыдақәа ируакын.
Иаҳгәалаҳаршәап ҳанхәыҷыз аахыс иаҳауаз, ибзианы иаадыруа «Аҭаҳмада қабада, ашьха дықәуп лабада» ҳәа ҩ-рӷазкны ирҳәауаз ашәа. Шәахәаԥш, уи амотив ала иҩыз ажәеинраала шаҟа ҿыцла ирцәажәаз:

Аҭаҳмада, о, гәырҩада,
Аамҭа дақәшәеит аҳра-тәрада.

Л. Кәыҵниа ипоезиатә рҿиамҭақәа аԥсуа литератураҿы иалкаау аҭыԥ ааннакылоит. Уи ибжьы гоит ишгац иахьагьы. Аамҭала ихаҭа ииҳәахьаз ажәақәа иара апоет изурхар ҟалоит:

Убжьы уажәыгьы игоит 
аккаҳәа,
Убжьы уажәыгьы, абра 
аџьџьаҳәа,
Насыԥла иҟоу сыжәлар
аргәырӷьоит,
Шьыжьымҭан ԥсааушәа.


* * *
Л. Кәыҵниа ипоезиатә рҿиамҭақәа иаарылҳәҳәауа иҟоуп «Шьаризан», уи, аепикатә жанр иаҵанакуеит, иҩит 1933 шықәса азы. Аҳәатәи аҳәашьеи рыла иугозаргьы, акырӡа иҭбаауп. 30-тәи ашықәсқәа раахыс аԥсуа литература иалагылоуп, иагьа аамҭа ҟаларгьы ахьӡ акы иазырхәашьуам. Апоет уаанӡатәи ипоемақәа абстракциатә ҟазшьа рымазҭгьы, аамҭа ҿыц раԥхьаӡатәи ашьаҿа, уи «ақәҿиарақәа» ажәеизадала иахцәажәазҭгьы, зыӡбахә ҳамоу аҩымҭа аҵабыргхаҭа иагәылиааит, асахьаркыра аганахьала изыхәҭоу аҳаракыраҿы игылоуп. Аԥсҭазаара акырӡа инарҵауланы уагәыланарԥшуеит, еиуеиԥшым ауаа рхаҿсахьақәа ҳирбоит. Л. Кәыҵниа ари апоемаҿы иқәиргылоит, аҵак ду змоу апроблема – аҵас бааԥсқәа рҿаԥҽра,а уаа ирԥырхагоу, ирышьклаҳәуа, еиҵазырхо наҟ иааныжьны амҩа иаша рықәҵара, аҿар ишахәҭоу рааӡара. Апоет зыжәлар рқьабзқәа рҵасқәа ҟаимаҭла издыруаз, иманшәаланы ихы иаирхәоит, урҭ ретнографиатә бзазара. Аҭаацәа алалара, бзазаратә зҵаароуп ҳәа иларҟәны узалацәажәом, аҳәынҭқарратә ҵакы амоуп, иагьынеиҳауп. Абри аҩыза апроблема ықәгылоуп апоема «Шьаризан» аҿы. Аҭаацәаратә зҵаарақәа рыӡбараҿы аби ани иреиҳау иҟада? Аха Шьмаҭи Ҳарихани рыгдарала уи узазнеиуам… Ҳәарада, ауаҩы қәыԥш аҭаацәара иалалараҿы, аԥҳәызба лхаҵацараҿы аизҵаара ыҟамзааит узҳәом, аха аурыс ажәаԥҟа ишаҳәауа еиԥш, «без меня, меня женили» ҳәа иҟамлароуп. Уара иуҭахуп, аха арԥызба иҭахума, мамзаргьы – лара? Аԥхьа иумыргылар ауама, еинасыԥхарц иҟоу реизыҟазаашьа; иҟоума агәаԥхеибашьара, иаҳҳәап нас, абзиабара ҳәа изҿу? – Абри ауп зҵаара хадасгьы Л. Кәыҵниа ипоемаҿы дзықәныҟәо, рыцҳарас иҟалаз, апоема ауаа рнапаҿы ианроуз инаркны иахцәажәақәахьоу, иааркьаҿны акәзаргьы, иазгәаҳҭап реиларгашьақәа: – аҭаацәа иргәаԥхаз мчыла дидыргон, имааибит, еилымҵыр амузт, лашьцәа ихьымӡӷшьаны дыршьит, ашьҭахь  зуаз уаҩ дырмоузт, ирҳәо-ируа иақәымшәо иқәхеит, изгәаӷьызгьы дахьдырхәит, убри ала ашьоура аанкылахеит, уҳәа убас иҵегьы. Ҳәарада, аԥхьатәи арыцҳара ашьҭахь, даҽа ԥсҭбарак ахьыҟамлаз анцәа иџьшьоуп, аха ҵӷазаҵәыкны уи амацара акәӡам изыхцәажәатәу, изышьақәымгылаз аизыҟаашьа атәоуп.
Изыхҟьазеи убри? Апоемаҿы, иааркьаҿыны акәзаргьы, иаабоит Шьмаҭраа ргәылара аанҿасра ҳәа иаадыглаз аԥҳәызба Аршьнеи Иасони реибадырра, реизыҟазаашьа, қыҭала иааӡаз Иасон, раԥхаьӡа акәны, игәаҿы иххаӡа иаацәырҵит абзиабара, лассгьы иааигәныҩит, игәаԥхеибашьеит, зегьы ирыцку – аизыразра. Убри дақәгәыӷны имӡакәа илеиҳәоит игәҭыха. Арԥыс ажәа илниҵаз ҭакда инлыжьуам, аха диҳәоит дмыццакырц, иагьиалҳәоит маҷк аҟара днаԥшы-ааԥшырц шылҭаху, лдырра иацылҵарц лгәы шаҳәо уҳәа убас иҵегьы. Автор ари митәык иҽалеигалом, иԥыҵәҵәа-ԥыҵәҵәа сахьатә ажәала иааирԥшуеит реизыҟазаашьа атәы, ииашангьы иҟаиҵоит, избанзар, уи дықәныҟәоит аԥсуаа руаҩышәатә-гәаԥхашәатә ҟазшьа. Аԥҳәызба лажәақәа уанрызхәыцуа, уи лыбзарӡы ада даҽакы узҳәом, анасыԥ бзиа иаԥсоу, иҟәыбҷоу аӡәы лакәны уаԥхьа даагылоит. Аизыҟазаашьаҿы, аҭаацәара алалараҿы –  ас еиԥш аилибакаара разуп, насыԥуп, аҭаацәа бзиа аԥҵара иадыргоуп…
Л. Кәыҵниа ипоема «Шьаризан» аҿы иҟалаз аиҵаҟьара «уара иуҭаху», «сара исҭаху» ахь ахы архара, ишаабо еиԥш, иахьакәымыз икылнагеит, ацәгьара ахылҿиааит. Ари, аԥсҭазаара аҵабырг хаҭа иагәылиааз ахҭыс – инарҭбааны ахархәара аиуит «Шьаризан аҿгьы». Уи еиԥшқәа ракәым, еицәоугьы ҟалахьеит аԥсҭазаараҿы зынӡа еибамдырӡакәа ӡбахәыла инеигәныҩны хаҵеи ԥҳәыси ҳәа еибагахьоугьы ыҟан. Аҭаацәа бзиа аԥҵаны, иахьныҟәибагозгьы маҷмызт, ҳәарада, имааибыкәа еилыҵуазгьы убарын…
Апоет убарҭқәа зегьы дырзымхәыцыр аурымызт абри аҩыза атема шьҭыхны аҩра напы анаиркуазгьы. «Уара иугәаԥхаз», «сара исгәаԥхаз» бзиоуп, аха аус злоу дара роуп – зразҟы еилазҵарц зҭаху… - Абри агәхьаамкра, агәыгәҭыжьра – иахьакәым икылнагоит… Аа, апоет ииҳәарц ииҭаху.
Жәытә аахысгьы еиуеиԥшымкәа иахәаԥшуан аҭаацәа алалара. «Дызгада?», «иигада», «рҳәауан, хаҵацарак рлымҳа ишааҭаслак еиԥшҵәҟьа, иахәаԥшуан асоциалтә хылҵшьҭра, аҭауад ҷкәын анхаҩ ҭыԥҳа диаҭәаршьомызт, уи еилыхха Д. Гәлиа  ироман «Камаҷыҷ» уҳәа егьырҭ асахьаркыратә рҿиамҭақәа рҿгьы иаабеит… Зыжәла дууз аҭыԥҳагьы анхаҩы ҷкәын диццар ҟаломза? Дугәаԥха дугәамԥха уи азакәан уқәныҟәар акәын. Изгәаӷьыз иҭаацәа аҩныҟа днарышьҭӡомызт, аԥҳәызба лакәзаргьы, илылҵуан, дырбаӡомызт… Имоузеи ихӡузеи рҳәауан арԥыс изы, лынеихьшь-ааихьшь шԥаҟоу, илымада? илазҵаауан аӡӷабгьы, «измам, изыхӡым» заҳә ахәа илакны итәоу сыԥҳа анцәа диумҭан…» - зҳәауазгьы гәыбӷанс ируҭозеи, аха агәқәа еидызкыло ацәалашәара ҳаракы ыҟазар, усҟан ишԥаҟоуҵо?
Иаҳгәалаҳаршәап С. Ҷанба ипоевст «Сеидыҟ» аҟны абзиабара амотив Сеидыҟ ичныр Ҳабашь бзиа дибоит иԥҳа Хьыкәыҷ, ларгьы лгәы изцоит, иара аԥшәма, аԥхьаӡа дазыразушәа ихы дирбоит, аха уи зынӡа даҽакы иазкуп. Маӡала дашьҭоуп дбеиоуп ҳәа зықәра зфахьоу аҭуџьар Лашә Кәасҭа дииҭарц… Ажәакала, ажәла, ажәҩахыр, амал… уҳәа ракәын аҭаацәа алалараҿы напхгагас ирымаз, шамахамзар, аӡәгьы ихахьы иааигомызт арԥызбеи аԥҳәызбеи ргәаԥхеибашьара – аԥсҭазаара шьаҭас ҵыргәас иамоу. Ҳәарада, уи афактор зынӡа мап узацәкуам, ашьҭра ажәла ыҟан, иҟоуп. Аҟәыдҵәҟьа жәалала иларҵоит, аха изусҭазаалакгьы аизыҟазаашьа маншәала аԥыжәара амазароуп, уи ада ишаҳҳәахьоу еиԥш изышьақәгылом аҭаацәара маншәала, ҟыҟда-ҿыҟда, ҳәатәеиқәшәала анхара-нҵыра.
Ҳарихан аԥсхәраҿы илбаз аԥҳәызба длырҽхәоит, лԥшра, лсахьа, лтәашьа, лгылашьа… лҟазшьа ада, зегь ҳәоуп, дыззылкуа лԥа изы дышԥаҟало игәаԥхеибашьома, изеицынхома? Шьмаҭ даҽа гәҭыхак имоуп, «хаҭала иббеит аӡә дшыҟаз, аха ишԥаҟоу лҭаацәара, зегь раԥхьаӡагьы игәабҭашаз уи акәын иахьала бара…» Убригьы еилылкааит «хар змақәам ракәзааит рыжәла инаркны, рынхара-рынҵыра, рырахә-рышәахә, рҽы ҭоуӷанқәа, лашьцәа, лан, лаб уҳәа зегьы рыла ихазыназаап. Ари ԥсабаратәым узҳәом, анасыԥ алхраҿы арҭқәа зегьы аҭыԥ рымоуп, ҽԥныҳәа дукгьы узрыҭом, аха дара реизыҟазаашьа азхәыцра рыгуп, уи изныз аамҭагьы иахаразар ҟалап… Ажәа инырҵарцоуп, аха дара ирызҳәом, абраҟа аԥсуа ҵас иқәныҟәоит, ишьҭалоит ақьаӷьариа. Шәара ишәыӡбеит, аха иара дышԥахәаԥуша, дигәаԥхоума ҳәа Шьаризан ианралҳәа, лан уи ҳҳәатәы дахыԥар уаҳа царҭас илымоузеи ҳәа илҿалырхьуеит. Шьмаҭ инықәыршәны Ӡыкәыр ҳәа ирзааигәаз арԥыск иҿы дцеит, диҳәеит дизааԥсарц дзышьҭоу аус аҿы. Иасон дазыразымхар ҳәа агәала имазгьы наиеиҳәеит, аха егьи аус злоу ҷкәыни ӡӷаби роуп, дара еизыразхо еизыразымхо ҳәа ихаҿы иаамгакәа Шьмаҭ ициҳәоит: «Ҳәатә иаҳауазар дахьцалакь, мҩакы ҳәа уи исҭом аказы».
Ӡыкәыр аҿарацәа дреиуан, ихәыцшьақәа ҽакала иҟазар ауан, аха убрыгьы Шьмаҭ хара дзицәымцеит, ихаҭа ус дхәыцуазу, мамзаргьы, аиҳабы игәы сасрызма ҳәа диқәшаҳаҭхоу?.. – Иҵегьы еилыргазар акәын… Акзаҵәык ишәыхьзеи абааԥсы, аԥҳәызба лыжәла лҭаацәа ракәым аус злоу, дара ргәы еизцозароуп «абзиабара ԥхьа игылазароуп», уи аган инаважьны, ҽакала ӡбашьа амам ҳәа разҳәаз Асҭан игәхьаа рымкит, изгәааит, аха аҿаҟны митәыкгьы рымҳәеит. Кырџьара дышиашаз аурымдырхуаз. Уи идгыланы ицәажәаз Шьаризангьы хыҩаас дҟарымҵеит.
Ӡыкәыр инапынҵа дахаҵгылеит, дибеит Иасон, дицәажәеит. Аха иаахҵәаны мап икит, Ӡыкәыр иеиҳәеит уи дшақәшаҳаҭым, досу игәаԥхо ҳәа ак шыҟоу, иаахтны имҳәазаргьы, иирдырит игәы ҽаӡәы ишлызцо. Адырҩаҽны днеины иҟаз Иасон иҭаацәа рлымҳа ианҭишь, иаахҵәаны иарҳәеит: «Аныс, абыс ҳа ҳимшьозар, ҳа ҳаҷкәын иоуп ҳәа даҳҭахым, уи анаҩсгьы ара инхатәым…»
Арҭ ражәа Иасон илымҳаҿынӡа инеигеит, зани заби рҵасала иааӡаз арԥыс уаҳа изамамкит, ирҳәаз дазымааир ҳаӷеиҭа зегьы еиқәыбгоз џьишьеит. Ԥсыуароу, еилымкаароу ихьыз здырхуада, раԥхьаӡа игәаҿы ииз абзиабара, ишахәҭаз дзазымныҟәеит, алагамҭаҿы иааҿахҵәеит…
Ԥсыуачара анакәха, аҵаул чара руит, агәыла-азла, ауа-аҭахы алархәны, Аԥсыуа ҵасла акгьы агмызт. Апоет ацәгьа-абзиа  иадҳәалоу аҵасқәа шьахәла ибзианы издыруаз, иманшәаланы ихы иаиархәоит жәлар ретнографиатә бзазара. Убри аҟнытә акы-ҩба азгәаҭазар ахәҭоуп ҳәа исыԥхьаӡоит. Аҭаца раԥхьа ашҭаҿы данаарго акәама-ҵамақәа иамоу, аԥара ҿырп илықәырԥсо, аҭацаагара ашәа ҳәо, аҟамақәа еинҟьо аҩны ашәхымс дышхырго уҳәа. Акасы лҿаршәны лҩыза длыцны акьаҩшьа дышгҿагылоу, ҿыхтыԥса ахаршә шәара, амаҳә иҽыԥхьакра, аҵыхәтәаны агәарԥ ныҳәа, амаҟарацәа аҳамҭақәа рыҭара уҳәа, ак агмыжькәа, досу аҵасхәра ишаҵанакуа иаарԥшуп. Аха изуҭахузеи зегь башан, аамҭа цацыԥхьаӡа лҟазшьа аҽаԥсахуан, иааԥшуан лыгмыграқәа:

Лыԥшра, лсахьа изеигәырӷьоз,
Уи зегь гәырҵҟәылдан, уи зегь ҭацәын,
Џьара усказ ихларыхәаз,
Усгьы ак ҟамлеит, илашәын.
Ашәҭ бзиа аԥша иҿнаршәаз
Зыфҩы зхаара зегь каԥсаз
Уи еиԥшха лыхьӡ-лыԥша каԥсеит.

Ус ишнеиуаз, аҭаацәа ааныжьны хазы ҳцап ҳәа лхаҵа дықәцаланы дылкит, мзыз дукгьы ыҟаӡам убри азы, аҩнтәи аус-ҳәысқәа, асас-ацәас уҳәа рныҟәгара лылымшозаарын. «Хазы ҳцар наҟ, ҳҭынчны ҳанхап» - лҳәоит лара. Дҭынчны дынхо џьылшьоит, еилыҵит, дықәҵит, лымаҭәа-лҩыҭәа аашьҭыхны. лашьцәагьы иҟалаҵәҟьаз еилымкааӡакәа, ҽнак зны «рымаҳә» имҩа ааныркылан дышьны дынкарыжьит. Атрагедиа захьӡыз иақәшәеит аҭаацәара, рыҷкәын заҵәы иакәын уаҳа издыԥшыло уаҩ дрымаӡамызт. Ачара ихнарҵәеит, рҭаца дықәҵны лцеит. Уажәы рыҷкәын дҭахеит, ибӷаԥҵәаганы ирзыҟалаз ашьаура ауп, изуада уи? Инеизҵаа-ааизҵаақәеит, аха уи зылшаша аӡәгьы рыкәша-мыкәша дыҟам, даара хьаас ишьҭырхит, Шьмаҭ илабашьа аакыдхны ақыҭа дналалат, ишьа  зура аӡәы диԥшаарц, аха днахдгылаз Ҳәаҭ иоума, Ҳанашә иоума – аӡәгьы диқәшаҳаҭымхеит, ижьра-цәара аҟнытә уи згәаӷьышагьы аӡәгьы дҟамлеит.
Шьмаҭи Ҳарихани ирҳәоз ируаз зегьы збоз, изаҳауаз рыԥҳа Шьаризан лгәы иазымчҳазт дгылеит шьауҩны.

Сара сыҟоуп, сара сшьауаҩуп,
Сара изуеит сашьа ишьа!..

Иасон икәымжәы маҭәа лышәҵаны, хаҵах диеиԥшны лҽеибыҭа, лаб икьарахә аашьҭыхны дцоит шьаура. Аха амҩан илԥылаз лаб иашьа иԥа, ақыҭаҿтәи акомҿареидгыла напхгаҩыс иамаз Асҭан дирхынҳәуеит… Уи имацарагьы иакәым, ацәгьара аԥырҟәҟәаара зылшаз, цқьа имзызыркны асахьаркыратә ҵаҵӷәы рыҭаны иҟамзаргьы, аԥсҭазаараҿы иҟалаз аиҭакрақәа роуп
Зегьы раԥхьаӡагьы, цқьа имзызыркны, асахьаркыратә ҵаҵӷәы рыҭаны иҟамзаргьы, аԥсҭазаараҿы иҟалаз аиҭакрақәа роуп, убри аҿы Ӡыкәыр, Асҭан, Шьаризан уҳәа рылшарақәа зынӡагьы имаҷӡам.
Л. Кәыҵниа ирҿиамҭақәа ипоема «Шьаризангьы» убрахь иналаҵаны Хә. С. Бӷажәба, Ш.Д. Инал-иԥа, А.Н. Џьонуа, К.Шь. Ломиа уҳәа ӡәырҩы рыхцәажәахеьит, Л. Кәыҵниа ирҿиамҭақәа еиҳа инарҭбааны еилиргоит алитератураҭҵааҩы акритик Руслан Қапба, Л. Кәыҵниа иԥсҭазаареи ирҿиамҭақәеи ҳәа хазы шәҟәынгьы иҭижьит 1969 шықәсазы. Уажәраанӡатәи аиларгарақәа рҿы алитераторцәа, хадаратәла аидеиатә-тематикатә анализ акәын еиҳа иззааҭгылоз. Руслан Қапба иакәзар, уи акырӡа ирҭбааит Л. Кәыҵниа ипроезиа асахьаркыратә ҷыдарақәа дрыхцәажәоит аиҿырԥшратә метод ихы иархәаны. Ишдыру еиԥш, Л. Кәыҵниа ипоема «Шьаризан» аҿы аформа аганахьала даҿыԥшит А.С. Пушкин иажәеинраалоу ироман «Евгени Онегин аиҿартәышьа, хыла иуҳәозар «Онегин истрофа» ҳәа изышьҭоу.
Иаагап ҿырԥштәыс а-2-тәи ахы аҟынтә строфак:

Кыр еимҵаркит, иалацәажәеит,
Аха иманшәалаз аӡә дрымбеит,
Лада иԥшааит, ҩада ицеит,
Аӡәы изықәгәыӷрыз дҟамлаӡеит.
«Уи азын  шәзыԥшаауазеи,
Мыцхәы аџьа зыжәбауазеи
Ӡыкәыр илшоит уи дазкхар,
Инап аҟны аус ҟалар.
Аха сыздырам изакәу
Иасон иаҳәоума, иуама?
Шәхала егьиамҳәа шәаҿума?
Дабанхоу лара, иабыкәу?
Ишԥа, иара ицәымӷзар,
Шәара амала шәааԥсозар?»

Араҟа арифмақәа рсистема абасала иҟоуп: раԥхьатәи аԥшьцәаҳәак еихдоу рифмала иҩуп, (аԥҳәыстә ахаҵатә ҳәа изышьҭоу),
аҩбатәи аҟны иҳамоуп еицхлакқәоу (аԥҳәыстәқәа ҩба, ахаҵатәқәагьы ҩба), ахԥатәи аҿы – Амацәазтә, Астрофа хыркәшоуп ҩцәаҳәакны еиқәшәо, хаҵатә рифмала. Уи асхьема абас иаурбар ҟалоит АБАБ, ССДД, ЕФФЕ, ГГ.
Апоет исахьаркрытә маругақәа иоригиналтәқәоуп, шамахамзар ара иуԥылом, иқәыршьхьоу, игьамадоу ажәақәа, инарҭбааны апоемаҿы ахархәара рымуп аиҿырԥшрақәа, аепитетқәа, аметафорақәа… Абраҟагьы ҿырԥштәқәак аагазар, иахәҭоуп ҳәа исыԥхьаӡоит, лахәаԥшышьақәа лызнеишьақәа уахьрықәшаҳаҭым ыҟазаргьы аҩнра ныҟәызгоз зкымҭа мҩашьоз ԥҳәысын Ҳарихан. Уи автор абас иазҟазшьагәеиҭоит: «илкуа, илышьҭуа шьхаӡшәа ицқьаны», «Адулаԥ аишәа саркьалтәуан». Ҳарихан аԥсхәраҿы илбаз, ҭацасгьы илгәаԥхаз Кәаранҵа абас ала длыхцәажәоит.

Лтәашьа, лгылашьа
мыцхәы еиҿкаауп,
Лыџьамшь ҟьаҟьоуп
лылагә ҭбаауп…

Шьмаҭ иҩны-игәара, ҭаацәаныла иааилатәа, ажәытә аҿатә ианалацәажәо, ашәа ажәабжь уҳәа иҷкәынра игәаланаршәоит. Аха рыцҳарас иҟалаз иажәра имчымхара – имҟәылха инаԥгылоит уи.

Ех, дад, аҷкәынра, аҷкәынра,
Иабаҟоу учча, ухәмарра
Иабаҟоу уара умч улшара
Ааԥса зқәымыз уԥсабара?
Зегь шԥалакәхеи, зегь шԥаԥхыӡхеи,
Ушԥацеи ас аамҭа кьаҿла,
Хара сныжьны гәымбыл ҭынчла…
Са сшьа сда хаҳәны ишԥақәхеи
Ласрак рыламкәа ихьанҭаӡа,
Анкьа еиԥшымкәа иҵарӡа.

Хәылԥазтәи сахьак абас иааԥшуеит апоемаҿы ҩнаҭацыԥхьаӡа агаз цәымзақәа ххаӡа ианакы, «шьҭазаҩы еиԥш иҩ иныҟәон, амза инылхо илашаӡа».
Шьмаҭ шьхауаҩын, аха ашьха кыр дныҟәахьан, ирахә-ишәахә иара нхаҩы наган… «Ашьха хчнызас анаҟә сыман, сҩыза Суапа, скәахьча – сгәабан, амахә-шьахә ҵаҟа исыҵан, аха исычҳауан сшьаӷәӷәан»…
Аԥсуа литератураҿы иҵоуроу иҵоурам ҳәа еилырганы урыхцәажәозар, шамахамзаро, ацәгьа – дыцәгьоуп, усгьы, иҵоуроу – дтатаԥшьуп, ԥрашәа имаӡам. Ас ҟалашьас иамоузеи, абзиа ҳәа ишьоу гхақәак иоурц шауа еиԥш, ацәгьагьы ҟазшьа бзиақәак идубалар ҟалоит. Шьмаҭ иԥҳәыси иареи агха иҟарҵаз иахҟьаны рыҷкәын дҭахеит. Ари атрагедиа рыԥсҭазаараҿы иҟалараны иҟоума? Аха ауаажәларраҿы, рыбзазараҿы пату  зларықәуҵақәаша маҷӡам: рыхандеира, рчеиџьыка, рыуа-рҭынха рзыҟашьа уҳәа. Уи ҳара иаабоит акырџьара, рырахә-рышәахә, ишырҳәо еиԥш, еинҭәыла инхон. Шьмаҭ иџьабаа зду амхы игәызырҳагаха иҟоуп, «Мшынҵас бжьызқьы рго ицәқәырԥон»…
Ари бжьааԥнытәи еиҿырԥшрам, абаҩхатәра ду иабзоуроуп. Иубоит, иуаҳауеит, уцәа-ужьы ианыруеит.
Асахьаркыра аганахьала уахәаԥшуазар, акырӡа аҵанакуеит Асҭанеи Иасон иҭаацәеи реицәажәара. Уи иааихәлагәаны иамраӡа иԥҳәыс аагара анцәырҵ, Асҭан дыҷкәыноуп, аха иабжьгарақәа узрывсуам, иаԥшьаргаз аус азы иҳәоит!

«Гәзырҳагоуп, гәышәкы шьҭыхгоуп,
Кьыба мкыкәа
жәҩанахь қәлагоуп».

Ииашоуп аԥҳәысаагара аҿиара аизҳара иатәуп, аиаша-мҩа иқәҵазар. Рыцҳарас ара иҟалазгьы убри ауп аиаша-мҩа иқәым ишьақәҟьеит «сара исҭахуп» мацара иахәхеит Иасон «изырҳәаз» а)ҳәызба лыԥшра-лсахьа, лашьцәа «хәыдраазқәа», рыжәла рыҩны-ргәара рырҽхәара ианаҟәымҵӡа иара иааникылан, абасгьы реиҳәоит: «ирзыжәуазеи шәыҩны иҩналом, рыҩны ргәарагьы шәара ишәырҭом… Аҩны иаанаго аԥҳа лоуп, уи лоуп шәа шәзыҳәан иаԥсоу»…
Ари дара иргәамԥхеит, ҳәарада, «ихәлааит ҳара ҳаԥнакуам акгьы… Дааин длатәан, дцәажәан дцеит, зегь идыруашәа наҳирбеит».
Апоет ихшыҩҵакқәа акырӡа иҭбаауп, хара удырԥшуеит, Аԥсҭазаараҿы иҟало арыцҳарақәа маҷхар ауан, аиҳаби аиҵби еизхәыцуазар, еилибакаауазар. Аҭаацәа бзиа аԥызҵарц зылшоз Иасон деилкаазар, деиқәхон, еиқәхон даргьы.
Апоет исахьаркырақәа жәпаӡоуп, зегь араҟа иаҳзамырбозар акәхап, аха даҽа акы-ҩба ҿырԥштәы аагап: Иасон имчқәа змырхоз ахаҳә-хашьцыларақәа абас иаарԥшуп: «Ацәҟьа изырҳаит дыркит дшьаҳа…» Рыцҳарами абзиабаҩ абас дыгәжәажәо инхара, «иара усгьы игәы дҭоуп, уи дихашҭны иҟалаӡом дызлам баша ҵхык ҳәа цаӡом».
Апоет исахьаркыратә хархәагақәа иуракуп аконтраст Иасон аккараҿ даныршьызтәи асахьа гәыҭшьаагоуп:

Иасон игәы ԥҽы инықәсуеит,
Аԥша ҟәанда иасуа хааӡа,
Амра иҩызак иеиԥш ихәмаруеит,
Иҿаԥхоит хыхьтә иҳаракӡа.
Аха урҭ ила иабоума,
Иҟоу-ину иаҳауама,
Шәымбыл напыла дҭадырхеит,
Тса шҳамла ицәеи-жьи рыблӡеит.
Амҩа ду игаз агәҭаны.

Акыр аамҭа цахьаны ауп уи дшырбаз. Ажәа еиҭарсқәа «ахы иаблыз», «деиқәшәы», «дҵааԥсха», «Деиқәыхьшәашәа» иани иаҳәшьеи «шьаршәха ицәԥын», «рхы-ргәы зегь ԥҽын» уҳәа азалымдара иҟалаз дырҵаулоит, аԥхьаҩ игәы ҭыршьаауеит.
Араҟа узрывсуам аԥсра иатәу егьырҭ аԥсхәрақәагьы. Амыткәма, ауоу, иҵәыуарц иқәло ахаҵа ибӷа акра, аҽы шәыла иҭалаҳаны ақәыргылара, уи адҵәуалара уҳәа арахь ааскьа шамаха иуԥымлақәо. Аԥсы џьабара ажәа ихҳәаара, аҵыхәтәантәи имҩа иқәҵара, аԥсы имыхәо абза ихырҵәага аԥсхәра уҳәа зегьы рҿы апоет аилкаара адырра имаз атәы мҩашьарада иубоит. Иасон иԥҳәыс аагара иадҳәалаз ачара аҟынтә «Ух гәышьа» ҳәа рыԥсы ҩеивыргаон еиԥш аан, аиныхра иналагылт, уи иацәынханы ршьапы иқәгыло изыҟалозар бзиан, аха… Ҷыдала иалукаартә иҟоуп апоемаҿы ажәа ҳәахьақәа, ажәа ҵарқәа, ажәа ԥҟақәа. Иаҳҳәап: «Лаҵан иумҳәо бҵан иузҳәом», «Ԥсыс амзар, бзас уаҩы дизшьом (Ацәгьара еиҵызхо персонадк изкуп), «рхы иалашышт», «Абзҳәацәа рыбз тәозма», «Мхалдызшәа еидыркылоиТ», «Ажанаа иикыз икит» ҳәа, «Аӡәы итәы аӡәы игәаԥхом», «Лгәы лыԥсы иалоу лымыш», уҳәа убас жәпакы.
Аҵыхәтәаны, асиужет аҿиашьа азы ҩбаҟа ажәа. Арҿиамҭа абаҩ, ахҭысқәа еидызҳәало ажәабжь афабула иагәылгоуп… Апоемаҿы Ҳарихан лыҷкәын иԥҳәысаагара ахьцәырылго ахы хеиқәҳәаларҭоуп, уи арҿиара аиуеит наҟ-наҟтәи ахқәа рҿы, Иасон иԥҳәыси иареи реилыҵра, уи иадҳәалоу аимак-аиҿак кульминациатә пунктуп, Иасон иҭахара – ԥтларҭоуп. Аиқәҳәаларҭа аԥхьаҟа иҟоу ахьӡынҩылара инаркны аекспозициа ҳәа иашьҭоуп.
Аԥсны 30-тәи ашықәсқәа раантәи аҭагылазаашьа,а сԥуаа ржәытә, рҿатә, рыбзазашьа, рқьабз, рҵас, рыцәгьа рыбзиа уҳәа рзы адырра ҵаула узҭо Л. Кәыҵниа ипоема «Шьаризан» иахьазы ахәшьара иамоу лаҟәуп ҳәа ишаҳаԥхьаӡогьы, ҳаԥхьаҟа, абиԥара-ҿа игылоу, аҭҵааҩцәа, аилыргаҩцәа еиҳа иазҿлымҳахап аԥхьаҩцәагьы еиҳа ирзааигәаны иаԥхьо иҟалап ҳәа ҳгәы иаанагоит.


* * *
Егьи апоема «Даур» алашара абеит 1936 шықәсазы, аԥхьаҩцәа иаразнак рылаԥш азхеит, ахәшьара бзиагьы аиуеит. Аҩымҭа атема, ауаҩы изҳара, ишьақәгылара, иара итәала ауаа ирышьклаҳәуа аҵасқәа рҿагылара. Даури уи игәыла иҩыза ҷкәын Ҷарҭани реимак аԥсҭбара ахылҿиааит, игәылацәеи иареи аиӷара рыбжьалеит. Уи еиҳарак изхылҿиааз амамзаареи аӷарреи роуп, убраҟа еиҳаракгьы, хадара аманы иаарԥшуп «уара утәы», «Сара стәы», уи шаҟа амчхара амоу, иакәым ахылҿиаар шалшо.
«Утәы-умаа ахьыҟоу дыр» ҳәа иԥсымҭазы днаԥхьаны иаб  еиҳәаз ажәақәа имцаха ицран, игәы иҭыхон, ҭыԥ инаҭомызт. Арахә наҟ иааныжьны сынхап-сынҵып ҳәа аҩны дышҟаз ауп игәылеи иареи шеиҿанагалаз, Даур сара  сықәаарыхп ҳәа илаԥш зызхахьаз, жәытә рааԥҭра ахьыҟаз рыдгьыл иеигәышә аашьҭыхны ихҟьо ирыцқьо днықәылт Уарҭан. Ари игәы ԥнажәазар акәхап Даур, ажәа шынеимарк-ааимаркуаз, еидыслан, диамхашьит. Аигәылацәа еиҿанагалеит, аԥсы аҵыхәтәантәи имҩа ақәҵараҵәҟьа рылымшо, еинҟьа-еиныруа еилахеит, ҳәҳәарахеит, ҟаарахеит, «иеилалеит ажәлар еилаҩынтуа, ицыр-цырит аҟама ццышәқәа», - иҩуеит иара.
Даур ацәгьара иҟаиҵаз иахырҟьаны ддырӡит, жәашықәса ихыганы дхынҳәуеит аҩныҟа. Апоет излеиҳәауа ала, «дзынҟьаз-дзынԥаз» дрызхәыцны анхара аԥшьигап ҳәа агәаанагара уоуеит. «Наҟ даныргоз гра зқьы игеит, данаауаз зегьы ныжьны дааит», - агәра ҳиргоит апоет, Даур ихаҭагьы «Иашәаҿы» ииҳәауа ажәақәа хшыҩзышьҭра румҭар ауам:

Мши, ҵхи, шықәси ибзиаз
Кыр сцәагеит сара убри,
Аха исҳәап, ижәдыруаз,
Инхеит дырҩегь сгәи сшьамхи.

Ҵабыргны Даур ауаажәларратә усура иҽалаирхәуеит, аӡәыкны иҩызцәа дрывагылоит, ииашаны уиқәгәыӷратәы ихы ааирԥшуеит. Аӡы ахьышьҭрахь ихынҳәуеит ҳәа шырҳәо еиԥш, иқьаԥҭа дахылоит, иргылоит аҩны ихәшҭаарамца ааибакит, алҩаҵә аҿыҩанахеит.
Апоема асиужет аиҭаҳәара иацаҳҵозар, иаурбар ҟалоит, ақыҭаҿы аиҵахарақәа шырацәаз, аԥсҭазаара ҿыц иагьа ԥхьаҟа ицазаргьы, аҵасқәа рылаҳәны иркуп, иуадаҩуп нас, урҭ «имарианы» рааныжьра, наҟ ркаԥсара? Иҭахаз Уарҭан иашьа Сафар, иагьа ицәыуадаҩзаргьы, ашьоура дазхәыцуам, уи акәым, акала Даур дизааигәазар иҭахуп. Дәыԥсшәамзар ҟалап, «сашьа дызшьыз иаргьы ԥсит» ҳәа ииҳәауа ажәақәа. Еиликаауа џьысшьоит жәашықәса уи аԥхьа иҟалаз арыцҳара, аӷарреи амамзаареи ирыхҟьеит аамҭа цәгьа иахылҿиааит ҳәа дахәаԥшуеит, аха угәы еихьызшьуа ҽакгьы ҟалеит, жәытә аахыс ауаа ршьарда иалшахьоу, уи аҵас имарианы аҽалагалара аурызушь? Араҟа иан Уардахан, абаажә ушьа узымуит ҳәа аҽԥныҳәа илҭогьы, аԥсы дыҵнарҟьап, абза иакәым. Мап  узакәышам жәлар рҳәахьа ҟаимаҭгьы «Ашьажә баауам иԥсуам»… ҳәа ирҳәауагьы. Апоет иҟаларц ииҭахыз еилкаауп, аха аԥсҭазаараҿы иҟаҵәҟьаз ала уахәаԥшуазар, митәык иузхаҵом Сафар џьара-џьара ихымҩаԥгашьақәа. Аха апоет ахы уахь изирхазеи ҳәагьы гәыбӷан узиҭом, уи рҿиаҩык иаҳасабала азин иман ахҭыс амҩа ақәҵара, иҟаларц шахәҭоу ҳәа агәаанагара имаз атәы аарԥшра. Хыхь ишазгәаҳҭаз еиԥш, «иҳаӷаз жәытәран, жәытәра ҳамам» ҳәа Сафар ииҳәауа  агәра злоумгаша акагьы иалаҟам, избанзар, - аҿыц ԥсҭазаара ашьақәгылара иаҿын, уи лагаылаз аҿар рыхдырраҟны аиҭакрақәа мҩаԥысуан, анырра ҟанамҵар ауамызт аизыҟазаашьақәа рҿы аҿыцрақәа рцәырҵра.
Акритик аҵарауаҩ ду Ш.Д. Инал-иԥа ишиҳәауа еиԥш, ажәытәра иатәу аԥсуа қыҭа ԥсҭазаара, аҿатәра иатәу егьи уҳәа еилыхны узахцәажәом апоема «Даур» аҵакы. («Аԥсуа литература аҭоурых аҟнытә» - Ш. Инал-иԥа ад. 14). Уи еиза-ку рҿиамҭоуп, жәытәгьы ҿатәгьы еимадоуп, еиласоуп, еилыхшьа рымаӡам, аикы еизаку акакәны ҳахәаԥшуеит. Абра-ҟа, маҷк сынхьаҵуазаргьы, ҷыдала иасырбар сҭахуп еиуеиԥшым аҭагылазаашьақәа рҿы афырхацәа рхымҩаԥга-шьақәак. Даур дахганы даныҟаз дыԥсит ҳәа ашәҟәы анырзаа, уи еилымкаарак иахҟьаны иҟалаз усуп, изыхәҭаз ҳәа ирԥхьаӡоз аиҳабы аиҵбы – ауаа еицырхашьшьы еицны инеиуеит аҩны, урҭ иҟалаз арыцҳара рцәыргашьа, рҳәашьа, ан гәаҟ илҳәаз, лыҷкәын иԥсӡы шлыдылкыло, луазыр ажәа ҟазала иаарԥшуп. Аишәа еинҵаны, ашьана ықәҵаны иҵәуа-ра-ихьра, Мсырхан лмыткәма ҷыдала иалукаартә иҟоуп. «Нан, нан, еиҭамҳәа уан, илыԥсыхәоузеи шьҭа лара», ҳәа иналагоит, адара игәыҭшьаагоу ажәала еибаркуп. Аԥсыжра аԥсхәра уҳәа ирыдҳәалоу аҵсхәрақәа акы агмыжькәа, ишыҟаҵәҟьоу иааирԥшуеит апоет, иаҳҳәап, аԥсхәра – ауха еизаны адырҩаҽны амҩаԥгара, иааиуа ауа-аҭынха иаарго  аскмақәа қьаса хәымџьарла ихҟьаны, ахьанаԥ, аҵәа рыԥх-ны алаҳа-рҩа уҳәа ирымам ҳәа иҟоузеи? Харантә иааз шьуокгьы ԥсаҭатәыс иааргаз рыцәқәа рхы чаԥаны «аҭа-лара» ҟалаанӡа иԥшны игылоу ргәамҵ-хамҵра атәы уҳәарыма зегьы ҟазала иаарԥшуп. «Аҭалара» ҳәа изҿу аҵас-хәра, ааигәа иаҟәыҵит, издыруа маҷзар акәхап, уи абас иҟан, ашҭа хынтә иакәшаны, изыхәҭаз аԥсы ихагыланы иҵәуон, хазы урҭ мҩаԥызгоз алхны иҟан. Ацәҟьара аихсра, аҭарчеи амаҩԥгара, уи ацәгьара иахылҿиаауаз уҳәа акгьы давсуам. Аԥсхәра иацу амцхәрақәа ртәы ҳҳәауазар, аперсонажцәа Маци Џьари ргәааибагара, ацәгьара аҿы инамгакәа реинраалара ахь ахы ирхоит.
Апоет убри ала иааирԥшуеит ацәгьа абзиа ззеиԥшы-мыз абыргцәа ҟәышқәа шыҟаз, урҭ рҳәатәы ишацныҟәоз, ишрызхәыцуаз…
Амыткәма «ауоу» (ишдыру еиԥш, уи ашә ахьадыркыз ауп иахьырҳаәуа), аџьабара, ашәы аынҟәгара уҳәа ауаҩы игәы ҿызкаауа аҵасхәрақәа хәҭа-хәҭала еихшаны ицәыргоуп, еиҳагьы агәр угоит апоет илаԥш аҵарра, игәынкылара.
Апоемаҿы, ҳәарада агхақәа ыҟоуп, иагьмаҷым урҭ. Аколнхара аиҿкаара, аиҳаракгшьы раԥхьаӡа ахы анааҵысы иуадаҩын, ҳәарада,а уаа радԥхьалара, иара закәу иаҵанакуа рхаҿы анагара. Аха араҟа иҳәатәуп аиаша, автор уи митәыкгьы дашьҭаӡамызт, иаԥхьа иқәгылаз апроблема зынӡа даҽакын. Уи изҭагылаз аамҭа цәгьаҿы ауаа реизыҟазаашьа аарԥшра акәын. Аԥсра абзара ирыдҳәалоу аҵасқәа ааимырԥшыр ауамызт. Убригьы  имариаз усмызт, поетк иажәақәа рыла иуҳәозар, аҵасқәа рыхцәажәара аҩымҭаҿы, амаркатыл кны арҳәарах уагәылс иаҩызоуп, амалыр змоу аҟәысҭхоит ҳәа ушаҿу абзиагьы уцәагар ҟалоит. Аха апоет уи аганахьала ҽԥныҳәа дук узиҭом, избанзар, абзиа ацәгьа рҿы амцхәрақәа иныҟәыргоз ртәы акәын дызҿыз. есымшааирагьы аидеиа ҿыцқәа аԥсҭазаара иалақәо ашыәмҭак азы унапаҿы ишузаамгоз изымдыруа дыҟамызт, аха раԥхьаҟа ԥеиԥшхәк ԥшармоуреи ҳәа дахәаԥшуан. Ҳаизыразуп Ш.Д. Инал-иԥа, Даур ԥхьагыланы иҟалара зыбзоуроу аԥхьаҩ агәра игартә иаарԥшым ҳәа ииҳәауа. Убас иага иҟазаргьы апоемаҿы иаабоит апоет иҟазара, ҵабыргуп аперсонаж хада Даур «Наҟтәи» иԥсҭазаара имаҷны иаарԥшуп, аха уахь дагаанӡатәи аамҭеи данаазтәи иԥсҭазаареи иагуп узҳәом…
Афырхаҵа хада ихаҿсахьа иадҳәаланы иаҳирбоит ауа-ҩы ага ашьха иныҟәара, арахә-ашәахә ранҵара, рааӡара иадҳәалоу аҵсахәрақәа, ашьхаҟа рцара, агаҟа ркылгара… Ашьха арахә зманы аҭыԥаҿы итәоу реихаҵгылара, реил-ҟьара, рымаҵ ушьа уҳәа зегьы хшыҩзышьҭра румҭар ауам. Иара ашьха асахьа мацара аагозар аԥхьаҩ игәы-иԥсы иналаҵәоит, закәытә жәа еиҭарсқәоузеи, закәытә еиҿырԥшрақәоузеи уаҟа иуԥыло:

Рганаҿ ауалыр зрыԥҵә зымҟьаз еиԥш,
Акы иазынкылом арҩашқәа.
Хла-гәыла хыхьтә ахыкәалаа еиԥш
Хҿаҵас иргәылҟьоит ахрақәа.
Ихшы-хҷаҭха, исапын шәахха,
Иӡхыҽҽаран хланҵы ицоит,
Џьара ԥслаҳәшәа, џьара иԥсаатәшәа,
Иахьнықәсуа иԥоит, иԥыруеит,
Имшәаны ирхәазшәа, ибыбуеит.

Ахра агәылсра, акьашәкьашәрахь ахалара, ашәарыцара ҟазала иаарԥшуп, уи еиҳаракгьы Даур иҩызцәеи иареи роуп изыдҳәалоу, рабџьар маҭәа рлабашьақәа, аҵыҭәа зҵоу рыжәцәеимаақәа уҳәа дырра ҟазала иҟаҵоуп. Араҟа иааԥшуеит апоет Иуа Коӷониа инырра, уи ипоемақәа «Хмыҷ шәарыцаҩ ныҟәаҩи», «Наҩеи Мзауҷи»! рҟны иуԥыло ашәарыцаратә сахьақәа угәаладыршәоит, аха уи иаанагаӡом ииашагәыцәӡа идикылт ҳәа, рҿиаратәла аклассика азнеира еиҳа иашьашәалоуп, изыхцәажәо, иаадырԥшуа ак акәушәа иҟоуп, аха раарԥшышьақәа еиԥшым, дасу рхатәы знеишьақәа рымоуп, рыслог, рритмика хаз-хазуп. Апоемаҿы иузгәамҭарц залшом, аҭыԥ аҿынтә шәарыцара ицо ишынаскьарго, рымҩа ишақәныҳәо. Анаҩсан иаҳирбоит ахра агәаҿы аԥшаарҭа гәаҭан, ршьап ԥынҵа иқәгыл шәарах иамбо рыҽӡаны ишцо. Иаагап хыхь зыӡбахә сҳәаз апоемақәа руакаҿы иуԥыло ҭыԥқәак ирышьашәалоу ацәаҳәақәа:

Днаԥшы-ааԥшуа, ашьшьаҳәа иҽӡаны,
Ишьапы ашьҭыбжь мыргауа,
Хыхь дкыдны дышнеиуаз, такә бжьаны,
Акы илаԥш ақәшәеит имҵысуа,
Аҽырҭынчны, ԥшьала иҳәуа…

Хшыҩзышьҭра аумҭар ауам иара убас хьыӡарацарантә 
ихынҳәуа ишырԥыло, уи аҵасхәрақәа иацу уҳәа, «Шәыдырҩатә еиьӷхааит, аринахысгьы  шәахьынҭыҵ-ааҭыҵуазаа-лакгьы ишышәҭаху ажәеиԥшь шәирхиауа, шәманшәаланы шәхынҳәуа зегь зымчу ишәаҭәеишьааит» ҳәа амаҵә абӷьы рықәырԥсауеит…
Даур арахә иманы ашьха ацара атәы ахьаҳәо абас еиԥш иҟоу цәаҳәақәак ҳԥылоит:

Итәоуп ҭынч алаф рҳәоит, ихәмаруеит,
Алакәқәа, ажәабжь еимдырҟьоит.
Зны-зынла ашәа ааиладырӷызуеит,
Рнапы еинырҟьоит, икәашоит…

Ашьха ашәаҳәара акәашара акәым рыбжьы ҭганы ицәажәаӡом, алафҳәарагьы гәгам. Ара еилкаам, «ахәыц еиҟәзыршәоз» апоет абри зигхаз, ус џьара фактк даниоу, мамзаргьы усҟантәи аамҭаз аҿыц лагамҭа апафос иамаз дамхнагаланы иҟаиҵоу?.. Иуԥылом иара убас, ашьха иныҟәырго «ахьӡшьарақәа», «Ацәымш», «Агәаҷ», уҳәа. Аԥсуаа ирымамзи абна абызшәагьы, усҟантәи аамҭазы рхы иадмырхәо иҟаларымызт, аха апоет уи давсуеит…
Сафари Даури реизыҟазаашьа атәы хыхь иаҳҳәеит, убри иацаҳҵарц иаҳҭаху, ашьа зду зхы зыԥхьаӡо аҷкәынцәа ран – Уардахан, Сафар имапкра аамышьҭахь, аиҵбы Кәынта лҽизылкуеит. Уи ииашаны згәашьамх џьбараз аӡә иакәын, шәарыцаҩын, «Махәи ҵыси еиқәиртәомызт», иан дналԥхьан диацәажәоит, дазыҟалҵоит лԥа еиҳабы мап зцәикыз аус. Кәынта рыцҳа иакәым, зеилкаа ыҟоугьы дыҵдырҟьап абжьагарақәа уи иҟалҵо:

«Дамыӷ ҳанхалт, иагьа иааӡаргьы,
Еиҳаракгьы шәарҭ аҩ-хацәак,
Иԥсыз дыԥсит, аха инхазгьы,
Ԥсыс шәшьаны дықәуп лак;
Қьаф иуа, дгәхырӷьо, алушәак…»

«Ҳшабзаз ҳаԥсыҵәҟьазаап игәахәт», арҭ ажәақәа ирзыӡырҩуаз Кәынта, убри нахыс, «ашьаура» даашьҭнаԥааит, ицәа ҭынчым, инапқәа иваҳаит, иус инапы иакуам, ауаагьы дрыцәыхьшәашәахо, анҟ даскьоит, акзаҵәык сабуҭс имоу – ашьоура. Аха имаӡеит «иаӷа» имҩа кны дыштәаз, иашьа дихьӡан, иабџьар иҭҟьазгьы имырманшәалеит, диҳәынҷеит. Дук мырҵыкәангьы Кәынта аусҳәарҭахь иԥхьеит, ихьыз иахыз, иаҵыхәаз аилкааразы… Уардахан ари ажәабжь илаҳаз лызхымгеит, лыԥсҭазаара далҵуеит лассы.
Ари, автор иагьа ицәыуадаҩзаргьы, асимволтә ҵакы аанахәо иҟиаҵеит апоемаҿы уи ахҭыс. «Ажәытәра» анацәкьарақәа  ҩеиҩаӡа аҿыц ԥшьгарақәа ирхьынҳалоу знымзар зны имиасыр ауам, араҟа апоет дықәныҟәоит аԥсабаратә закәан, ажәытә аҿатә иаԥсахоит, «иажәыз анынаскьа; имааԥсац аҿар ааскьоит, ицаз зхьымӡаз, ирзыҟамҵаз, иааиуа аҿар инарыгӡоит» (Д.Г.).
Ҳзыхцәажәо апоемаҿы мҩашьарада иаабоит апоет иҟазара, иааирԥшуа асиутациақәа, ахаҿсахьақәа иагьара ирыгзаргьы, угәалашәараҿы иаанхоит, краамҭагьы иухашҭӡом, излаҩу абызшәа – беиоуп, исахьаркуп. Аха убранӡа ҩажәак рыла акәзаргьы, асиужети акомпозициеи ртәы  ҳҳәозар, еилыхха иҟоуп, еилажьны иубаӡом. Адгьыл азҵаара ахьцәырҵуа хкырҭоуп апоема аҿы, аиқәҳәаларҭа ҳәа изышьҭоу. Уи иахылҿиааз ауаҩшьра кульминациатә пунктны иҟоуп. Аҵыхәтәаны, ашьоура ахьрықәымҿиаз, Кәынта игәҭакы ахьԥдырҟәҟәаауа, хԥтларҭаны иуԥхьаӡозар ауеит. Акомпозициа (апоема ашьақәгылашьа атәы) ҳаналацәажәо иаҳҳәар ҳалшоит, ахҭысқәа реишьҭагылашьа, ахаҿсахьақәа рцәыргашьа, реизыҟазаашьа уҳәа аки-аки еихылҿиаауеит, аизҳара амҩала иҿиауеит, џьара-џьара амцхәрақәа рыбжьазаргьы, еидызкыло аидеиа ахы инаркны аҵыхәанӡа иагәылгоуп, ҭагәҭасра амаӡам. Апоема «Даур» злаҩу асахьаркыратә маҭәахәқәа, зегь раԥхьаӡагьы ажәа еиҭасрақәа (аиҿырԥшра, аметафора, аепитет) улаԥш иҵшәаӡом, иаагап аҿырԥштәқәа.
Ашьха хәылԥазынтәи асахьа абас иаарԥшуп: «Хыхьтә амза каҷҷа ҳаракӡа иқәиоу ӡабҵас игәыкӡа» (528 ад.). Ашьыжьтәи амра афырхаҵа «ашьшьыҳәа ихы-иҿы иагәӡуеит» (510 ад.), Ақәыршҩы анауа ԥҳал хышәҭшәа (509), Ҟалуан гәараҭа иҳаракы» (551), «Рлабашьа ҵарқәа, амца рҿыд-дуа» (577), «Аԥхӡы илнахуан арбаш еиԥш» (536), «Ицәашь-шәа ирықәыҷҷо амза лашауа (529), «Адәы днықәлоеит ахьшьыцба еиԥш» (568) «Аԥша хага аҩы иашьызшәа»… (563)… Араҟа иаагазар сҭахуп апоемаҿы ахархәара зауз абызшәа иалаҵәоу ажәаҳәахьақәа; «Ахьхьа-хьхьаҳәа…», «Иашәа-ашәа иалаҩашьомызт, мшы-цәгьа, ҵхы-цәгьа кыр ддырҟәагит», «Днапыдымкәа деидара дуун», «ирымбац рбызшәа», еилыхха-еилыџьџьаа», «Еилбзаауа», «икәалыкәаџьо», «лаԥшыхаала», «Узқәа ҟьаҟьа дкыдыԥшылом», «бна ккарала», «иԥсхәы исабшахә», «рынак-аакра», «Аббы рыхга», «амаҵәа – маа змамаыз  - дбеиахеит», «Дыршьауаҩуп», «игәы шьаҟәаҟәала иҭәуп» уҳәа убас жәпакы. Даҽакгьы абраҟа иҳәатәуп ҳәа сгәы иззаанаго, урҭ ажәа ҿахҵәақәа роуп, истроақәа рҿы инарҭбааны ахархәара змоу. «Ԥшахь ухысло», «зиаҵә дуӡаӡа», «Канџьа», «Бна дагә», «Рышьҭамҭ», «Хьыцәцар», «бӷьы-иаҵә», «бзанҵ», «нарха-ҩарх», «ишьыг», «иаршьын», «Аккар» уҳәа.
Арҭ ажәақәа хыхь ишаҳҳәаз еиԥш иҿахҵәаны, иркьаҿ-ркьаҿны ихы изаирхәаз, зегь раԥхьаӡагьы ҳгәы излаанаго ала, ацәаҳәаҿы аслог аицамкра азы ауп. Аха даҽаганкахьала бзыԥтәи аделаекттә цәажәашьагьы, акыр иашьашәалоуп. Иаҳҳәап, «агәар», «Аҩаш», «ахаш», «аныҳә», «аҵҟа», «акьаԥ», «Аанд», «абаагәар» уҳәа убас егьырҭгьы.
Абас иҟоуп иааркьаҿны иуҳәозар Л. Кәыҵниа ипоема «Даур» аҵакы. Хымԥада, егьырҭгьы ипоезиатә рҿиамҭақәа жәпакы рҿеиԥш абраҟагьы иаабоит поетк иаҳасабала ишәымҭа дышҭагылаз. Ҳаԥхьаҟа алитератураҭҵаараҿы иҵегь рхы иадырхәашт, уи ҳаԥсуа сахьаркыратә литература инагӡаны иҭҵаауп ҳәа узазҳәом.
Гьаргь ГӘЛИА
(1913 -   )

Гьаргь Гәлиа диит 1913 шықәсазы. Аҵара иҵон Н. Лакоба ихьӡ зху Аҟәатәи аԥсуа школаҿы. далгоит 1929 шықәсазы, иҵара иациҵоит Қарҭ иҟаз Аахыҵ-Кавказтәи анџьныртә институт аҿы. Даналга ашьҭахь, аусура далагоит Амшын Еиқәаҿтәи аихамҩа аргылараҿы.
Гьаргь Гәлиа ашәҟәыҩҩра анаҩсгьы асахьа ҭихуан, еицырдыруеит лассы-лассы акьыԥхьаҿы ицәырҵуаз игарфикатә ҭыхымҭақәа. 1943 шықәсазы Қарҭ аҟазара амаҵзуҩ ҳәа ахьӡ ихҵан.
1943 ш. инаркны 1947 шықәсанӡа Асовноркомаҿы акультура аҟәша аиҳабыс даман. Ашьҭахь аус иуан «Советская Абхазия» акорреспондентс. Дук хара имгакәа дцоит Москваҟа, аусура далагоит «Литературная газета» аредақциаҿы. Иԥсҭазаара далҵаанӡа уи агазеҭ аредколлегиа ачленс дыҟан.
Раԥхьатәи иажәабжьқәа цәырҵуеит 30-тәи ашықәсқәа рылагамҭазы. Ишдыру еиԥш, уи урысшәала акәын дшыҩуаз, иаб иповест «Атәым жәҩан аҵаҟа» анырра инаҭаз ала иҩуеит «На скате» ҳәа хыс измоу ажәабжь.  Убри инашьҭарххны иҭыҵуеит иҩымҭа ажәабжьқәа: «Ашьоура» Аҳәааҿы».
Ҷыдала иалкааны иазгәаҭатәуп аибашьра ашьҭахьтәи аамҭазы иҩыз «Сакьан ааԥынра». Икьыԥхьын «Новый мир» ҳәа изышьҭоу адурналаҿы – 1947 шықәсазтәи аномерқәа уракаҿы.
Ари атрелогиа «Сакьантәи ааԥынра», актәи ахәҭа «Сакьана ааԥынра», иацу аповестқәа: «Ақалақь гәыҳалал», «Кама», уи инашьҭарххны иҭыҵуеит.
Акритикаҿы ахәшьара бзиа аиуит, Г. Гәлиа, уи арҿиамҭа раԥхьатәи ахәҭазы аҳәынҭқарратә премиа ианашьан, аповест Ашьха қыҭа Сакьан асахьа аарԥшроуп изызку. Асиудет шьақәгылоуп ауаа русқәа-рҳәысқәа, рыг-рыбза уҳәа раарԥшрала. Араҟа иаабо аперсонажцәа хадақәа анхашәа-чашәа рнапы алакуп, ихандеицәоуп, ихыхәацәоуп, иҿыц аԥшьгаҩцәоуп. хыхь-хыхь аус азнеира, жәытә ҵасла анхашьа-нҵышьақәа, ашьцылара бааԥсқәа уҳәа рҽырцәыхьчауа ԥхьаҟа еихоит.
Раԥхьаӡа аповест «Сакьан ааԥынраҿы» автор ҳара иаҳирдыруеит аперсонажцәа хадақәа, Кьасоу Мырба, Кама, Никәала уҳәа егьырҭгьы.
Ахархь-уаа, аха крыздыруа алеишәа змоу, ақәнага ҟазҵарц иашьҭоу – абасшәақәоруп урҭ шыҟоу… Камеи Кьасоуи реизыҟазаашьа ауп аповест аҿы хадара злоу, иара убриала ауп аидеиа хадагьы злаарԥшхо, абзиабаратә интрига, аҩымҭа акыр аҭыԥқәа еилыхха улаԥш иҵашәо иҟарҵоит.
Кьасоу Мырба уаҩ қәыԥшуп, аибашьра далахәын, уахьынтә хьыӡла-ԥшала дхынҳәит, еилыхха иҟоу аӡә иоуп, ақыҭаҿы аԥхьагылара имоуп, акыр аус ҿыцқәа дырхадоуп, убри инадкыланы иҿиауеит егьырҭ ахаҿсахьақәагьы, иаҳҳәап Кама, Смел, Никәала, Гәдал уҳәа.
Аҵыхәтәантәи (Гәдал) нџьныруп, ҿыцаԥшьгаҩуп, ашьха қыҭаҿы афымца лашара назгаз дреиуоуп.
Араҟа иалукаартә иҟоу хаҿсахьоуп Смел ихаҿсахьа, уи аарԥшуп еиҳаракгьы «Ақалақь гәыҭбаа аҿы».
Ақыҭа ааныжьны дцоит аҵарахьы. Иара еиԥш аӡәыр еиуеиԥшым амилаҭ иреиуоу аҿар Москва иаднакылоит, иҭәы-иԥха иҟоуп, аҵара рҵоит, ауаҩра амҩа иануп. Убри азакәхап «Ақалақь гәыҭбаа» ҳәа хьӡысгьы изаиуз.
Ҷыдала иалукаауеит аурыс ԥҳәызба Галиеи иареи реиҩызара, рыбзиабара.
Атрелогиа ахԥатәи ахәҭаҿы персонаж хаданы даарԥшуп аԥҳәызба Кама. Аграном ҵара далганы лқыҭа гәакьахь дхынҳәны даауеит, аԥхьагылара змоу аӡә лоуп, изызлыдгылозаалак акаҿы деиҵахом. Кьасоуи лареи рыбзиабара, иага ԥықәсылара аиургьы, изхьысҳахом. Ишьақәдыргылоит аԥсуа ҭаацәара ҟаимаҭ.
Убарҭ инарываргыланы араҟа иаарԥшуп лассы-лассы улаԥш иҵымшәо егьырҭ ахаҿсахьақәагьы.
Раԥхьаӡа иргыланы рыӡбахә ҳәатәуп Кьасоу иҭаацәа, Еқәыԥи Нинеи. Ара иҟоуп иара убас Смел иани иаби. Ҷыдала иазгәауҭаратәы иҟоуп Аџьынџьтәылатәи еибашьра иалахәыз, ашәарыцара иадҳәалоу аҵасхәрақәа, ажәабжьқәа уҳәа здыруа Никәала, Апарторганизациа амаӡаныҟәгаҩ Константин Алан, археолог қәыԥш Никәа Аиба, Галиа лашьа – Дима уҳәа егьырҭгьы.
Аԥсуа литератураҿы абыргцәа рхаҿсахьақәа акыр аус рыдырулахьеит, иҟоуп урҭ рахьтә аинтересра зҵоу, иугәалашәо.
Убарҭ акы еиҵамзар ҟалап «Сакьан ааԥынраҿы» иаабо абыргш Шаҳангери Канба ихаҿсахьа. Аепикатә цәа зыҟәну, еилыхха иҟоу, краамҭа иухамышҭуа акоуп иара.
Контраст ҳасаблашәа убарҭ инарҿаргыланы автор ицәыригоит амцҳәареи абыжәреи занааҭла измоу, цәгьа баны абзиа ҟазымҵо Рашьыҭи Адамыри.
Аирониатә шәыгақәа рыла ихаркуп урҭ рсахьақәа, изҿу ҳәа акы алкааны ирымаӡам. Ара иҟоуп, ана иҟоуп, зегь ирхьынҳалоуп, дара рҟынтә еиҿкаау ҳәа акагьы рыздырам изланхо рыуаажәлар. Автор иӡбеит абри атрелогиаҿы, иааирԥшырц ашьха қыҭа аҽшаԥсахуа, аҽшеиҭанакуа, иага умҳәан, уи ақалақь акыр иаҟәыгоуп, амҩақәагьы митәык иманшәалам, аиҭанааира маҷуп… Аха зегь акоуп еиҵахом, абри ауп ииҳәарц ииҭаху авторгьы.
Алакә аҿы ишырҳәо еиԥш, быжьшьхакы, быжьӡиаск рнаҩс иҟоу ақыҭа, атәыла зегь аԥсҭазаарала инхоит-инҵуеит, иагу агуп, иабзоу абзоуп…
Араион анапхгаҩцәа уахь цатәыс ианрықәшәалак, иааиҵанарӷәӷәон, аа, уи автор ишааирԥшуа: «Не одинь секретарь райкома затылак себеб почесывал – и  хочется ваяться за Сакен, и ума не приложишь, как?..»
Ақыҭа ацәыӡ ӷәӷәа аиуит аџьынџьтәылатәи аибашьра аамҭа аан, аӡәырҩы аҵеицәа зыхнымҳәит, аибашьраҿы иҭахеит. Ҳәарада, уи иагхомызт, 37-тәи ашықәс иахылҿиаауаз арыцҳарақәагьы, аха уи макьана имаӡоуп Сакьан ақыҭа уаа рзы, избан акәзар, автор ари аҩымҭа аниҩуаз уи аӡбахә уҳәарҟ алаӡомызт… Кьасоу, Кама, Константин, Смел, аԥсҭазаара ишьагәыҭу, уи арҿиара знапы алаку иреиуоуп. Афосфорит аҵхра аҽазышәара ирымоу илҵшәаданы иҟам. Анхашәа-чашәа азҵаарақәа рыӡбараҿы акомпетентра рылам узҳәом, ацәгьа-мыцәгьақәа аҿаԥҽуа ԥхьаҟа ицоит. Аҿыцаԥшьгара аҟны аинициатива иаадырԥшуа иадгыло раԥхьа игылоуп Камеи, Кьасоуи, Смели.
Ацитрустә шәырқәа рааӡара аҭаҭын аарыхра уҳәа рҿы рықәҿиарақәа зынӡагьы имаҷӡам. Амҩадара – анхамҩа аҿы ишԥырхагоу дырны амҩақәа рырҽеира, рыҟаҵара аԥшьыргоит, ихырҵоит ацҳақәа.
Атрелогиа аҿы Смел Москваҟа ицара, уаҟа иҵара ацҵаразы агәаҳәара имоу – иалкаау аҭыԥ азалхуп аҩымҭаҿы. Рашьыҭи Камеи реизыҟазаашьа – угәы еиҵанархоит. Уи лымҵарсра, ирыбжьысыз ажәақәа Кьасоу игәы ахәра аннаҵоит краамҭагьы ихашҭуам. Аԥсуаа рқьабзқәа, рҵасқәа, рысасдкылара, рыфатә-рыжәтә уҳәа акыр ааԥшуеит изыхцәажәо апроблемаҿы.
Аҭыԥ бзиа ааннакылоит Галиеи Смели реизыҟазаашьа.
Арҿиамҭа ҭәуп ажәлар ражәаҳәахьақәа ражәаԥҟақәа, рлафқәа рыла. Ҳазыӡырҩып ақыҭаҿы усҟантәи аҭагылазаашьа шааирԥшуа: «Положение – замечает рассказчик, - как говорят в Сакене хуже перепелиного; и сидет нельзя, и взлететь опасно», «Умный человек в Москве  пробется и без помощи, а дурак и в Сакене себе шею сломит».
Ажәлар рҳәамҭақәа, рҳәахьақәа, иаб иажәабжьқәа рҿынтәгьы ихы иаирхәо шмаҷымгьы, иубоит уи аурыстә классикатә литература ҟаимаҭла ишидыруа, бызшәала уи Гоголи Чехови ртрадициа дазааигәоуп, Гоголь интонациақәа, иҳәашьақәа ахьуԥыло аҭыԥқәа маҷӡам. Иаҳҳәап «По Сакенский… (45 стр.). Ажәабжьҳәаҩ исахьа ихадароу аҭыԥ ааннакылоит ирҿиамҭа аҿы. Уи имоуп ахьӡ, азанааҭ, зегьы ирыцку иҟазшьа – иумор зҩыда ухашҭраны иҟаӡам, ачча иқьышә иқәыхх даауԥылоит ахҭысқәа рхы еиласырҭақәа рҿы, алмҩанык уи дуцуп, иажәа ҟәышқәа урзыӡырҩуеит.
Иара илоуп аԥсабара асахьа, ауаа (афырхацәа) адәныҟатәи рсахьа хашҭра ақәымкәа излаарԥшу, излаабо. «Река бежит бесканечной серебрянной лентой…» Глаза у Адамура стали совсем крошечными, усики попдрыгнули кверху». Автор иҟәышра, идырра, иумор уҳәа иажәабжьҳәаҩ ииҭеит. Г. Гәлиа пеизажист шьахәуп, уи инапаҿы аԥсабара аԥсы ҭалоит, иаагап ҿырԥштәык: «Горные вершины непреривно курятся, как трубки столетних старцев», «Мир словно молоком полит». «И солнце, апрельское солнце, будто желая узнать, кто так страстно жаждает весны, с любопытством посмотрело вниз, на землю»…
«Ахьатә ҩны» - ҭыҵит 1959 шықәсазы. Ари иҩуп «Арҵаҩ ԥҳәызба ланҵамҭақәа» аформала. Аповест «Аџьра» ҳәа изышьҭоу ақыҭаҿтәи ауаа рыԥсҭазаара аарԥшра иазкуп. Ростовтәи аҳәынҭқарратә университет афилологиатә факультет иалганы ашьха қыҭаҿы иааны аусура иалагаз Наталиа Боринова лыхҭысқәа аԥхьаҩ интересс имкырц залшом «Аџьра» иахьатәи ԥсыуа қыҭак шубац иҟоуп, ианыԥшуеит акуультураҿы аиҭакрақәа иҟалаз. Ауаа раамҭа иадҳәалоуп, ацәгьа абзиа ишырзыҟоу аабоит. Урҭ атәылаҿы иҟало аҿыцрақәа ирызҿлымҳауп. Араҟа Наталиа даӡәым, илымоуп аҩызцәа убарҭ рахьтә далукаартә дыҟоуп  ашкол адиректор Кирил Ҭамшьыгә-иԥа. Ашьха қыҭа аҿынтә уаԥхьа иаатуеит Аԥсны апонарама, ухыԥшылоит амшын: урҭ зегьы аромантикатә цәаҩа рыҟәнуп: аԥсабара, ауаа, аԥсҭазаара иацу агәаҳәара, абзиабара – абарҭқәа зегь лгәы ҭыргоит аԥҳәызба, зынӡагьы дахьхәны дыҟаӡам ақалақь ду ааныжьны абрахь дахьааз «икҿахоу» ақыҭаҿы аус ахьылуа. Араҟа инхо аԥсуаа Абыҭәбақәа, Асмырқәа, Гәазаа уҳәа рахьтә илбеит илдырит намысла, патула иҟоу ауаа ҳаҭырла илызныҟәо, илырҳаз аҩызцәа рахьтә иалукаар ҟалоит Сааҭқьери Омаркьаҿ-иԥа, Вера Смыр-ԥҳа, Ахьатә ҩны аԥшәма ԥҳәыс Аҭиа Кәатат-иԥҳа, Света Килба уҳәа егьырҭгьы. Убраҭ инарываргыланы рсахьа ҭыхуп иаԥсам ауаагьы. Иаҳҳәап, Роман Смыр, машьа Базба уҳәа егьырҭгьы. Амцхаҵарақәа злаҽны иҟоу ауаагьы уԥылоит аповест аҿы, урҭ рҿаԥҽра, амҩа рықәҵара уҳәа рҿы уи илылшо маҷӡам.
Аҩымҭаҿы иуԥыло аиҿагыларақәа ахҭысқәа зегьы реиҭаҳәара аҭахны исыԥхьаӡом, иаԥхьахьоу ирдыруеит, иамыԥхьацгьы аԥхьозар акәхап. Акызаҵәык аҵыхәтәаны исҳәарц исҭаху: Аидеал бзиақәа ныҟәызго, ауаа рзы гәыкала иҟоу уахи-ҽни имаашьа аус зуа, - убарҭ амҽеирақәа иҟоу ишырҿагыло, хацәнамырха ԥхьаҟатәи аԥеиԥшхә лашазы ақәԥара шрылшо сахьала, жәаҟазала аарԥшра.
Наташа лхәыцрақәа, лыгәҭыхақәа кырӡа иахьатәи аԥхьаҩ изааигәоуп, ишьашәалоуп. Уи ашколаҿы акыр аиҭакрақәа дрышьҭоуп, акласс анҭыҵтәи аԥхәьаразы ашколхәыҷқәа ирыдыргалоит аԥсуа шәҟәыҩҩцәа рҩымҭақәа реиҭагақәа, азҵаара ықәлыргылоит аурыс бызшәа апрограмма иалазарц иреиӷьу урҭ рырҿиамҭақәа. Аа, Наташа лусқәа ирыхҳәааны ашкол адиректор ииҳәауа: «Ей, богу! Вы знаете, Наталя Андреевна очень люблю родную Абхазию, эти горы и язык абхазский. Если мне скажут: не будет завтра абхазского языка – скажу: тогда берите мою жизнь сегодня!»
Лгәы еицҳауа дазыӡырҩуеит Наташа азалымдарақәа иҟоу ртәы, аамҭала аҭыԥ змаз аԥсуа школқәа рышьақәҟьара,  ахатәы бызшәа аҭагылазаашьа, уи аԥынгылақәа ртәы уҳәа. разҟы лыманы илыԥхьаӡоит ашколхәыҷқәа дахьеилыркаауа, патуқәҵарала иахьлызныҟәо аиҳабацәа, илдыруеит зымаҵ луа ажәлар рқьабзқәа рҵасқәа. Рашәақәа рыкәашарақәа, патуқәҵарала дрызныҟәоит.
Араҟа Наташа дылԥшаауеит аԥсҭазаараҿы аҩызара лзызушаз ауаҩԥсы. Уи ашкол адиректор Кирил Ҭамшьыгә-иԥа иоуп… Уи романтикуп, ажәеинраалақәа иҩуеит. Згәы разу, ахӡырымгара злоу, гәык ала зус иазыҟоу аӡә иоуп. Уи ихыркы-ӡыркы ацәажәара издырам, аҟазараҿгьы аԥсҭазаараҿгьы ареалтә ԥсҭазаара дазааигәазар иҭахуп. Алитератураҿы ииҭаху аиаша аныԥшроуп, уи аҿы аԥсҭазаараҿы иагмыжькәа, иацымҵакәа аарԥшра, аҟазараҿы аҵакеи аформеи ракзаара дазықәгылоуп. «Истолкователь  - иҳәоит иара џьара, - их-то нам и не дастает. Ей – богу! поучающих много, больше чем надо, а вто истолкователей что-то маловато». Ареализм, иацәыхараны игылоу ҽԥныҳәа ииҭоит, уи анарха имам ҳәа иԥхьаӡоит. наташеи Кирил Ҭамшьыгә-иԥеи – ахықәкы бзиа змоу, ауаа реимабзиара иашьҭоу, ауаҩ инапы злеикуа иарбанзаалак аус лҵшәадамхарц иашьҭоу иреиуоуп. Араҟа иауу аиҭаҳәақәа уԥылом, абзазареи ақьабзқәа мыцхәы иҽрыдирхалом. Раԥхьаӡа иргыланы ифырхацәа, урҭ реизыҟазаашьа, измадоу русқәа, рхаҭашьақәа уҳәа – абарҭ роуп еиҳа дзызҿлымҳау, дыззааҭгыло. Ибызшәа атәы уҳәозар иҳәоуқәа аакьаҿ-аакьаҿны, акапан рыманы иҟоуп.
«Асас еиқәаҵәақәа». Иҩит 1950 шықәсазы. раԥхьаӡа акәны иҭыжьын 1954 шықәсазы. Ари аповест асценариа алхны иқәыргылан Аҟәатәи аҳәынҭқарратә драматә театр аҿы 1955 шықәсазы. Аԥсны Урыстәыла адлара, аҭырқәцәа ирҿагыланы ақәԥара – абри ауп аповест зызку, иаанарԥшуа.
Аԥсҳа Қьелашь Чачба иоуп, хадара аанызкыло аҩымҭаҿы. Уи Ҭырқәтәыла анапаҵаҟа аҟазаара мап ацәкны, ацхырааразы аҳәара ҟаиҵоит Урыстәыла амонарх иахь. Ари ашьаҿа гәаӷьыуацәан иара изы, Ҭырқәтәыла аԥашьа иҿы иааӡаз Аслан Аԥсныҟа даашьҭын, иаб иусқәа реиҵаҟьаразы, уи дышьны хыла-гәыла аилаҵара илшоит. Аха ажәлар рҿынтә уи аҿагылара ӷәӷәа иоуит, аурыс рыр рыцхыраарала аҭырқәцәа ирҿагыланы еибашьит, Аслангьы иҽӡаны дыбналаны дцоит.
Ари аҩымҭа акьыԥхьаҿы иахцәажәеит, изыхәҭаз ахәшьара аман, еиҳаракгьы уи аганахьала аӡбахә уҳәар ҟалоит аҭоурыхҭҵааҩ академик Е.В. Тарле истатиа.
Қьелашь ашьаҿа иҟаиҵаз ажәлар адгылон, уи апрогрессивтә ҵакы иамоу, ҳәарада, еилызкаауаз ыҟан… Уи анхацәа рҭагылазаашьа бааԥсы арԥсыҽуамызт, аҳра-атәра аҵыхәа азԥҵәо, жәлар кашьшьы инхо изыҟаломызт, ахәура иҭагылан, аха зегь акоуп, ԥхьаҟа амҩа ылхын, ираӡаны хшыҩла аусура ҟалар, Аԥсны аԥеиԥшхә цәгьахомызт.
Аповест аҿы иаарԥшуп ажәлар рыԥсҭазаара еиуеиԥшым аганқәа асоциалтә еиҟарамра, ауаа шыланарцәуаз, ргәыхәтәы ахьӡараҿы ишырԥырхагаз атәы акырџьара иаҳирбоит автор. Шәыга хкыла рхаҿсахьақәа ҭихуеит ажәытә ԥсыӡкҩы Бирам Аиба, уи иҷкәын Даур, анхацәа Ҭемыри Соӷәми уҳәа егьырҭгьы.
Абарҭқәа зегьы инарылганы иааирԥшуеит Аԥсны аҳ иҷкәын Аслан ихаҿсахьа. Уи иаб деиканит, аԥыжәара агара азы диԥсахит, иԥсахит ижәлар, идкыланы имоугьы Мамед Кучуқә уҳәа уаа хԥарақәоуп, гьангьашқәоуп, ршаха уақәгәыӷны аҵеџь узҭалом.
Аповест абызшәа астиль уҳәа иахьатәи аҟазара аҳаракыраҿы игылоуп. Е.В. тарле иазгәеиҭон: «Радует живой и увлекательный стиль повести».
Ажәабжьҳәаҩ ихәыцрақәа иазгәаҭақәа, ианализ уҳәа рыла иубоит ауаажәларра – политикатә хырхарҭа ҿыц илнахыз, ҵыҵӷәыдан ишыҟам, уи анырра аманы аԥсҭазаараҿы а-ыԥ ылхны иҟалар шалшо, уи машәырла акәымкәа закәанеиуаршәала ишьақәрӷәӷәар зылшо афилософиатә зҵаарақәа ишыруаку. Кавказ ахәҭак – Аԥсны аҭоурых аарԥшра иазку ари аповест ажәлар ԥхьаҟа реихара, рхақәиҭразы ақәԥара аныԥшит. Ҩ-лкаак уаҩы иҟаиҵарц илшоит аповест «Асас еиқәаҵәақәа» аҟынтә: зегь раԥхьаӡагьы, ажәытә аахыс ишьақәханы иҟолу, аԥсадгьыл ахақәиҭра, ахьыԥшымра, аҵеицәа рхаҵара, ргәеицамкра ауаа деитлыркаара рылааӡара. Иҩбахаз, апантиуркизм ахҟьа-ԥҟьақәа деилыркаара. Уи ацәымӷра ҿыц игыло абиԥарақәа рылааӡара.
«Асас еиқәаҵәақәа» Гьаргь Гәлиа иповест ааӡаратә ҵакы иамоу иахьагьы иӡны иҟаӡам, асахьаркыра аганахьалагьы ашәҟәыҩҩы егьырҭ ирҿиамҭақәа реиԥш аригьы изыхәҭоу аҳаракыраҿы игылоуп.
Егьи аҩымҭа – «Аӡыблара», уи атема иазкуп. Араҟа иаарԥшуп аҿарацәа рхаҿсахьақәа. Ароман ахы инаркны аҵыхәанӡа иагәылгоуп алирикатә-романтикатә цәаҳәа. Аамҭала уи иаҵанакуеит аурыстә-аҭырқәатә еибашьра (1877-1878).
Ҭауади-аамсҭеи рҽеиҩшара, реиҿагылара аԥырхага ду иҟанаҵаз давсуам, арахь ганкахьала,а урыс ҳәынҭқар иколониалтә политика арыцҳара иарҵысыз, егьирахь, аҭырқәа иполитика. Абри аҭагылазаашьа жәларык хнарҵәеит. Аӷацәа раҵкыс еицәахеит аҭыԥантәи афеодалцәа. Урҭ рахьтә далукаартә ыдҟоуп Бабышь Чачба. Уи деицәамзар деиӷьым аҭауад Чрыгбагьы.
Иҟалаз аҭагылазаашьа даараӡа иманшәаланы рхы иадырхәоит ауаа раҵкыс алага-ҩага еиҳа хыс измоу аамысҭцәа Ҭаҭласҭан Лакырбеи Гектор Аимхааи.
Гектор Аимхаа – ихаҿсахьа ҿыцуп аԥсуа литератураҿы. Уи ажәеинраалакгьы иҩуашәа даҿуп. Аха урҭ гәцәа рхаукуа иҟаӡам. Абызшәеи аԥсадгьыли рлахьынҵа дырцәыхароуп, хыәцырҭас имаӡоу амал ауп. Ҳазыӡырҩыпи уи ииҳәауа: «Где хорошо, там и родина. Человек без денег – просто сволочь».
Ақыҭеи ақалақьи дрымадоуп егьи афырхаҵа Платон Воуба. Уи  адоуҳа амаҵзура иашьҭоу, зыжәлар рзыҳәа абзиа згәы иҭоу аӡә иоуп, аха усҟантәи аҭагылазаашьа бааԥсы иҟаз аҿы урҭқәа зегьы лҵшәадахеит. Ицәыӡит иани иаби, ицәыӡит ибзиабара, дышнеиуа иаргьы днаԥырӡааны дцоит. Егьырҭ иҩымҭақәа рҿы еиԥш абараҟагьы, ажәлар рҭоурыхи ԥхьаҟатәи рԥеиԥшхәи рзы иуанаҳәауа рацәоуп. Абызшәа акәзар, иуморла иҭәуп, ухырымхырц залшом аперсонажцәа ражәа сахьарк, ражәа ҟәыш.
Гьаргь Гәлиа «Омар Хаиам изы аҳәамҭа» ҳәа ииҩыз ароман аҿы иааирԥшуеит абжьаратәи ашәышықәсазы апоет ду, аҵарауаҩ – иԥсҭазаара аҟынтә епизодқәак. Уи ипоезиа амч, дызҵагылаз аамҭа, аиаша, ахәахәа уҳәа дшырзыҟаз, дзыдгылоз, дыздымгылоз – иааркьаҿеы иҽаламгалацәакәа иаҳирбоит, акаментариақәеи алкаақәеи автортә хәыцрақәеи иҭдырҭәаауеит аҩымҭа.
«Миха Лермонтов иԥсҭазаареи иԥсреи» ҳәа иҩыз ароман акәзаргьы, убри аформала иҩуп. Ахҭысқәеи аамҭеи анымҩаԥысуаз ирхааныз рыла ишьақәырӷәӷәоуп.
Абиԥарақәа рыхәшьарақәа, ргәаанагарақәа, акны еиларҵәоуп. Аҩымҭа ахшыҩҵак агәаларшәареи акзаареи шьақәзырӷәӷәо акакәны иҟоуп автор иҟазара иҿцәажәа, ҽакала иуҳәозар, аԥхьаҩ ицәрымшәо ицу автор ибжьы.
Ахроникатә ҟазшьа иамоу еидызкыло, автор уи згәылаигӡо ахшыҩҵакоуп. Гь. Гәлиа егьырҭ иҭоурыхтә романқәагьы, азнеишьала, атема азнагашьала аамҭақәа еиҟәнаҭхом, иудыруеит ҳара ҳаамҭазтәи ашәҟәыҩҩы ишиҩыз.
Ари хара иҳаҩсхьоу аҭоурых иатәу атема ҩтәыс ашәҟәыҩҩы ианиқәшәа, гәыла-ԥсылагьы, ҟазшьалагьы, бызшәалагьы уи аамҭаҿы дыҟазароуп ҳәа зҳәауа алитератураҭҵааҩцәа уԥылоит. Уи аҩыза «агха» Гәлиагьы идызбалоз ыҟамкәа. Ҵоуп, Г. Гәлиа ироманқәа рҿы иуԥылоит абызшәа амодернизациа ашьаҭақәа… Уи атемиа алхраҿы, аҭоурыхтә фактқәа ралԥшаараҿы, раарԥшраҿы аҿыц-цәа рыҟәниҵоит, иахьатәи аблала дазнеиуеит.
Г. Гәлиа иҭоурыхтә романқәа рҿы иубоит амҽхак аҭбаара, ихәыцра, аҵаулара, иазнеишьа аҷыдара иамоу.
Еиуеиԥшым аҭуорыхтә аамҭақәа раантә ахҭысқәа,а уаа рхәыцра аҿиашьа, рызҳашьа, рыцәгьа, рыбзиа, рхықәкы ридеал уҳәа ирҳәауа рацәами жәытәӡатәи Египет атәы зҳәо ароман «Фараон Ехнатон», аурыс ҳәынҭқар иурыстәыла иазку, «Мих. Лермонтов иԥсҭазаареи иԥсреи», Рим аҳра аантәи аиҿыхарақәа аазырԥшуа «Сулла», Афин Пирик ихаантәи аҳәынҭқарра «Афинынтә ауаҩы», XIX ашәышықәса иатәу «Асас еиқәаҵәақәа», «Аӡыблара». Еидызкыло иҟоузеи абарҭ ашәҟәқәа?
Еишьашәалам, еиуеиԥышм аамҭақәеи ауааи ирыхцәажәоуп ишыжәбо еиԥш.
Араҟа иҟоуп акы – ашәҟәыҩҩы ипозициа, иазнеишьа, уи аҭоурыхтәра шидикыло, жшахәаԥуша, ааигәатәра дшашьҭоу, еиԥшым хаз-хазтәиқәа рҿы – азеиԥштә аԥсҭазааратә закәанеиуаршәақәа рыбжьыгара, абри ауп ашәҟәыҩҩы дзықәныҟәо сабуҭс имоу. Г. Гәлиа ироманқәа рҿы иҟоуп леитмотивк, уи ҷыдала иагьалаҳкаауеит: ахаҿынтә аҵыхәанӡа иагәылгоу атема. Уи аҟазара атемоуп. Омар Хаиами Лермонтови ирызку ароманқәа рҟны дара афырхацәа рхаҭақәа рзын акәхап, урҭ рҩра гәаԥхарҭахәыс изиоузгьы, ауаҩышәареи аԥшӡахәреи еиҳа аԥыжәара рыманы изаабо, урҭ азҵаарақәа дзырзааҭгыло.
ШӘАРАХ ԤАЧАЛИА
(1914 - )

 Шәарах Ԥачалиа диит 1914 шықәсазы Аацы ақыҭан, (иахьа Гәдоуҭа араион) усҟан Гәмсҭа аучастка иаҵанакуан, аԥсуа нхаҩы иҭаацәараҿы.
Ашкол дҭалеит иқыҭа гәакьаҿы. Ашколаҿы иааԥшит уи ибаҩхатәра имаз. Ашәаҳәара, акәашара асценатә ҟазара. Ахаԥшьгаратә кружокқәа иҽрылаирхәуан. Ақыҭа школ дана-лга ашьҭахь иҵара иациҵоит Гәдоуҭатәи абжьаратәи ашкол аҿы. Убраҟа, убасҟантәи аамҭазы аҵара рҵон Азиз Роза-мбеи  Агрбеи Аргәын Аннеи… 1929 шықәсазы асахьаркыратә ԥхьараҿы абаҩхатәра иаадырԥшыз иабзоураны иааидкыланы иргоит Аҟәаҟа, иагьҭалоит Атеатр азҟаза, аредиссиор Домагаров инапхгарала Аҟәа еиҿкааз адрамстудиа.
Шә. Ԥачалиа убраҟа аҵара ҵауа егьырҭ иҩызцәа реиԥш рҽаладырхәуеит раԥхьаӡа акәны еиҿыркааз аԥсуа театр. Убри иаҷыданы Шә. Ԥачалиа, Р. Агрба, Л. Касланӡиа иалахәын Аԥснытәи аетнографиатә хоргьы. Убри ашықәс инаркны Шәарах Ԥачалиа аԥсуа сценатә ҟазара амаҵ азиуеит, зны дактиорны, нас режиссиорын, аҵыхәтәаны, тәанчарахьы диасаанӡа ддиректорын, аха зегь акоуп атеатр иҽаҟәыҭханы дгылаӡамзт, актиорк иаҳасабала уи аусура далахәын. 
Абраҟа ҷыдала иагәаҭатәуп, «Чари-рама» аиҿкаараҿы илиршаз. Уи Аԥсны анҭыҵгьы еицырдыруа аколлектив акраамҭа напхгаҩыс даман инапхгарала акымкәа-ҩбамкәа иқәыргылан аспектакльқәа… Шә. Ԥачалиа Аҟәа, Гәдоуҭа, Тҟәарчал уҳәа акультуратә ханқәа рҿы еиҿкааз адраматә хаԥшьгаратә кружок хыла ацхыраара риҭон; ралхраҿы, рықәыргылараҿы уҳәа убас иҵегьы. 1960-тәи ашықәсқәа раан Тҟәарчал ақалақь аҿы еиҿикааз аԥсуа драматә куржок иахьагьы аус ауеит, уи ареспубликаҿы ахаԥшьгаратә драматә театрқәа ргәаҭараан,а кырынтә аԥхьахәқәа агахьан Шәарах Ԥачалиа инаигӡахьоу арольқәа, иқәиргылахьоу аспектаклқәа шьарда ирацәоуп, уи даҽа темак иатәуп, ашәҟәқәа ҭыҵхьеит иакмкәа-иҩбамкәа, интересс измоу урҭ
 ԥшааны дрыԥхьар ауеит.
Раԥхьаӡатәи ипиесақәа рахьтә иазгәаҭатәуп «Ачара ду» иҩит Аџьынџьтәылатәи еибашьра анеилга ашьҭахь. Апиеса аҿы ишьҭихыз азҵаарақәа иҵакыдан узҳәомызт, аибашьра ашьҭахьтәи аамҭа аан, анхамҩа ашьақәыргылара, аибашьҩы ихынҳәра, уи активла азеиԥш усура иҽалархәра уҳәа ирацәоуп дзыхцәажәо.
Апиеса алагамҭагьы агәыӷра ду узҭо акоуп, аколнхаҩы Шьаҳан, уи игәылаԥҳәыс Зизеи зхабар рымбоз рхәыҷқәа рҿынтә адырра роуеит лассы ишыхынҳәуа ала. Дук хара имгакәагьы ихынҳәны иаауеит иззыԥшыз, Инал (Шьаҳан-иԥа) Нуца (Зиза лыԥҳа) урҭ  аибашьрахь ицаанӡагьы еихәаԥшуа иҟан, игәаԥхеибашьон. Усҟантәи агәбылра ирымаз мыцәацт, иххаӡа иакуп ҳәа уҳәартә иубоит. Ҽа цәаҳәак араҟа иагәылгоуп, аколнхацәа ҿарацәа Қәҭыли Кәымпыли аԥхьагылара змоу аԥҳәызба Ҷуса бзиа дахьеицырбаз. Убрыгьы иахәҭаз аҿиара амаиут, избанзар арԥарцәа еибазымдырӡакәа Даџь ҳәа ақьаӷьариа ибжьарҵаз, иҩызцәа «рус» ҟасҵоит ҳәа дшаҿыз, иара ихаҭа бзиа диамхабазаап.
Убарҭқәа реиҵкыс еиӷьуп «ахԥатәи» аус ҳәа дықәгы-ланы акькьаҳәа дшәаҳәоит, иҵаулоу аԥсихологиатә сахьа ахаҭыԥан, иҟалеит ацәажәарақәа, адимагогиатә ҟазшьа аазхәаз, ахшыҩрҵарақәа. Апиеса нҵәоит, аколнхара аицла-браҿы аԥхьахә иргаз ахьазгәарҭо асцена ала. Араион аҿынтә иаашьҭыз аҭарнак ираҭәеишьеит еиҭаҵуа абираҟгьы.
Анхамҩа аиҭашьақәыргылара аамҭа аан ари аҩыза аҭагылазаашьа, – гха рымаӡамкәа аарԥшра, аиаша еиԥ-шым, агәра узгом. Аныҳәақәеи ачарақәеи ирҭыԥымзар ҟа-ларын, усҟантәи аамҭазы акыр ауадаҩрақәа ыҟан, дара убарҭ ракәын иззааҭгылатәыз, автор хшыҩзышьҭра зиҭашаз…
«Гәында» (1955). Аколнхара атема, икҿахаз, еиҵахаз аколнхара ахантәаҩы иҿагылара, амҩа иқәҵара абри ауп ҵакыс иамоу апиеса.
Араҟа  еиҳа  аԥыжәара  амоуп  еиуеиԥшым агәаанага-
рқәа реиҿагылара, реизыҟазаашьақәа раарԥшра, ажәытәи
 аҿатәи реиқәԥара аасҭа. Уи еиҳа авторгьы дирманшәалоеит, аҟазшьақәа раарԥшраҿы.
Апиесаҿы иуԥыло ауаа ҩ-гәыԥкны иушар ҟалоит. Актәи – аколнхара ахантәаҩы, уи иҩызцәа (Махаз, - аколнхара ахантәаҩы, Гәыгәыт акарторг, Заур – артист, урҭ рҩызцәа ашьхааӡаҩ Чанҭа абухгалтер Кәанаша, егьи – Гәында лҩызцәеи лареи.
Аколнхара ахантәаҩы Махаз – усҟантәи аамҭа иқәнаргылаз аӡә иоуп,  ииҳәаз ауп акәымзар ҽа хәыцрак ҽа аԥшьгамҭак иара иҿы иҟалаӡом, амц – аҵа еиқәыртәаны ишакәхалак аплан анагара, ауаа рыбла асаба ахарчылара, аҽыруазҟьара уҳәа – иҟазшьа ҷыдақәа ируакуп. Излеилаҳкаауа ала, Махаз дыцәгьаҵәҟьангьы дыҟамызт, дызхагылаз анхамҩа ҭыганы иааигон, аӡырҩра илан, ауаа рмаршәа акышьа идыруан, аха дшааиуаз, ала идырҽхәаз ачашә амфеит ҳәа днеилашәкәа дцеит. Ажәа имазкуа дбаны даанхом, ихы дубеиа ибоит, гха шԥаҟаиҵои, зегь рыла дтатаԥшьзаап. Уи анхамҩа аҭыгара акәӡам уажә хыс имоу, ишакәхалак аԥхьахә агара, аиҳабыра ргәы аҟаҵара, рыгәрагара амырӡра, уи алагьы амаҵуратә мардуан ала хыхь ахалара, зҽырбабаны ауаа ирхагылоу, урҭ змырцәажәо еиҳабу аӡә данибалакь дқьақьоит, иаԥхьа дхырхәоит. Амҩа даныланы дышцоз, машьынала иҟаз ашьхааӡаҩ Чанҭа дааҟәымҵӡакәа асигнал ҟаиҵо даналага, еиҳабык даауеит ақәиҵан, ацашьа дақәымшәо, дбалыбаҭауа амҩа даанхалоит. Уҳәан-сҳәанқәа дрылоуп, ҟиам-ианым ангәарҭогьы убап. Убас аколнхараҿы аԥхьагылара змоу Гәында лцәа ԥысҽуеит ҳәа даҿуп, иакәым лхиҳәаауеит.
Махаз дишьашәалоуп, диеицәамзар, диеиӷьым апарторг амаӡаныҟәгаҩ Гәыгәгьы.
Ари ахаҿсахьа уаанӡагьы аԥсуа литератураҿы ицәы-рҵхьан, ҳәарада адраматургиаҿгьы. Иаҳҳәап, Аџьыр «Аиаа-ира» (В. Агрба, С. Ҷанба) аҿы уаҟа апартиатә напхгаҩы ииҳәауа – ииуа идыруа дыҟазар, араҟа иаабо Гәыгә, дхыл-да-ӡылдаха дыҟоуп, деиҿкаам, ихатәы ҳәа имам, иареи иҩыза бзиахәи ирхырҟьаны ауаа ирҳәо-ируа иақәымшәо еилоуп, аӡәы ҩыџьа рхы иааҭашәаз ауп уаҳа акагьы ыҟам, аҭыӡшәа иагеит, азакәандара, ахамхаԥызара аԥыжәара рымоуп. Аҵыхәтәаны, Гәыгәи Махази еиҿанагалоит, аҽԥны-ҳәақәа, ацәҳарақәа ҵыхәаԥҵәара рымам. Гәагә иажәақәа рыла еилукаауеит Махаз, имцқьарақәа, азеиԥш мал дшалачо, араион шижьо, мцыла ишеибарку иаҳасабрбақәа.
Иҵаурам афырхацәа рсахьа ҭыхраҿы, Шә Ԥачалиа иааирԥшуеит абаҩхатәра ҵаулаҵәҟьа. Уи илшоит досу рҟазшьа аҷыдарақәа ралкаара.
Ауааа бжьысқәа хеишшаауеит, исыхьчоит ҳәа даҿуп. Гәында зны дихьчошәа, зны дылҿагылоушәа – дӷынҵкуа дзышьҭоу ихаҭагьы еилырганы имаӡам. Убри аганахьала аинтерес аҵоуп аколнхацәеи дареи реицәажәара.
Анҭица: Аџь ду амҵан аҭыҭын абылра иаҿуп.
Гәыгә: Избан?
Анҭица: Арҵәыга амцхә арҭазаап…
Махаз: Идзырҟаҵада?
Анҭица: Заур.
Махаз: Уеилымагааит уара. Заур ихы ишԥаҭәеишьоз, уи аҩыза. 
Гәыгә: Аграном дабаҟоу, дызҿузеи уи?
Анҭица: Уи ахԥатәи абригадаҿы дыҟоуп.
Махаз: Иҟалҵозеи мшәан, уи убра? Араҟа аҭаҭын абылра иаҿуп, лара длеиҩеиуа ауаа дрылоуп. Арахь аграном ҳәа ахьӡ лхуп.
Гәыгә: Уи убасҟак лықәӡбара аҭахым, макьана дқәыԥшуп, насгьы ԥышәа дук лымам.
Гәыгәеиԥш иҟаз роуп аамҭа, апартиа ахьӡ-аԥша бжьызхыз, уи авторитет лазырҟәыз.
Апиесаҿы краҵанакуеит абухгалтер Кәанаҭеи, ашьхааӡаҩ Кәанаҭеи рхаҿсахьақәа. Ишырҭаху иҟоуп, ус акәым ҳәа разҳәауагьы уаҩ дрымам. Урҭ ирышьашәалоу ауаа аԥсҭазаараҿы иҟан, урҭ рҿагылара, рҿаԥҽра аҵакы аман.
Рыцҳарас иҟалаз урҭ рхарала имҩахҟьон ицқьаӡа малырк змамкәа иҩагылоз ауаагьы. Урҭ рнырра акырӡа  ины-ԥшит Заур. Аколнхараҿы иҿырԥшыгаз абригадир, аколнха-цәа ҳаҭыр зқәырҵоз, гәыкала аус зуаз ахьӡ дыбжьнахит, дԥагьахеит. Ауаа рыгәрагара ицәыӡит. Уи инарҵауланы ав-
тор иааирԥшуеит акыр аепизодқәа рҿы.
Игхақәа зегьы иреицәоуп иҟарҵаз иацҵаны аҳасабрба иахьадырбо, аиҳабыра ахьижьо, амц ахьиҳәауа. Автор уи ихаҿсахьа иахьынӡахәҭаз аус изадымулеит. Араиком аусзуҩык иеиҳәаз ажәақәа рыла игхақәа наҟ инкаԥсаны, дҿыц-ҳаҳараӡа даақәгылеит. Иашоуп, уи зынӡа иԥхасҭаҵәҟьоу аӡә шиакәым аабоит, аха иаразнакала иаақәырҵәиааны ариа-шара аҵабырг иатәым, убри азоуп агәрахаҵара зыуадаҩхаз. Гәындеи иареи реизыҟазаашьа еилкаамкәа иаанхоит, иашоуп лара илылшо зегьы ҟалҵоит, ианалыжьқәо рацәоуп, аха убрыгьы ырцакцәоуп, аҵыхәтәаны ажәа илниҵаз дақәшаҳаҭхашәа ауп, еиҳаракгьы изхысҳәаауа. Зыӡбахә аҳарбаз рнаҩсгьы ара иалукааша ахаҿсахьақәа маҷӡам. Аҿар рхада Миназ, аԥошьҭамҩангаҩ Хәас, ажьиҩы Мас, аколнхаҩ ԥҳәызба Анҭица.
Мас ззанааҭ ибзианы издыруа гәыкала аус зуа, ҩбара злам аӡә иоуп. Ихгьы иҩызцәагьы ихьчартә дыҟоуп, ацәгьауцәа рҟынтә, имаҳәуа ауаа рлакҭа иҭеиҳәоит рымҽеира, рыхԥарара, реиҵаҟәаҟәарақәа, Шә. Ԥачалиа «Гәыда» аамҭала иазгәарҭаз агхақәа рахь иуԥхьаӡартә иҟоуп, 50-тәи ашықәсқәа рҽеиҩшамҭаз аԥсҭазаараҿы имҩаԥысуаз аиҭакрақәа иашалаҵәҟьа шьаҭақәас ирымаз рымҽхак рылҵшәа уҳәа уб. иҵегьы.
Автор ирмариацәоит, хыхь-хыхьлашәа дазнеиуеит, убри азоуп афиналгьы зыԥсыҽхаз, иаалырҟьаны иҟалаз акакәны узахәаԥшуа. 
В. Дарсалиа ишазгәеиҭаз еиԥш, аперсонаж хадацәа иреиуоу Гәында, заур уҳәа рхаҿсахьақәа ҭҭәаам, асхематизмра аныԥшуеит идадацәоуп акомпозициала.
«Салуман». Ари жәлар рыԥсҭазаара иалхны иҩбуп, иҟалахьоу акоуп, шьаҭас иамоуп афольклортә материал.
Аҵакы иааркьаҿны абас иҟоуп. Аҭауад Батеи анхаҩ ҷкәын Раԥсҭани ргәы ааибагеит, рконфликт асоциалтә ҵаҵ-ӷәы амоуп. Иҟоугьы уи ауп, аӡәырҩы анхацәа рыҷкәынцәа реиԥш Раԥсҭангьы Бата имаҵ аура мап ацәикуеит, реимакгьы зхылҿиааз убри ауп. Бата анхаҩы ианеимыжьит игәаӷьны дахьиҿагылоз. Баӷыр ҳәа абрагьк инапала дҭеирхоит. Ари аԥсҭбара иҟалаз анхацәа еиднакылоит, раӷацәа рақәԥараҿы.
Ари иҟалаз еиҳаракгьы ахы иқәиҵоит аҵарахьтә ихынҳәны иааз Салуман. Уи раԥхьатәи асахьақәа рҿы мцхәы иҳәауа уаҳауам, мцхәы дҭынчума угәахәуеит, аха арахь игәы амца ҭагьежьуеит азалымдарақәа иҟоу рзы. Иашьа ишьоуреи еиҳагьы – жәлар ргәаҟрақәа роуп  дзыргәамҵуа, хьаас имаӡоу…
Иашьа изыруа азмырхакәа, иаби даҽа нхацәақәаки ишакәым ирызныҟәоит, иҭаркуеит, рцәа ԥырҽуеит. Ажәлар еилыркаауеит ррыцҳарақәа ахьынтәаауаз, имгыларадагьы ԥсыхәажәла шыҟам.
Сааҭбеи иԥҳәысаагара иазкны ирымаз ачара аан анхацәа рҽеибаркны инарықәлан, рхы иақәиҭыртәит инкыланы ирымаз, ацәгьара ҟазҵаз ахьдырхәуеит.
Ԥхьаҟа ахақәиҭраз ақәԥарахь дрыԥхьоит еиҿу ажәлар, анхаҩы ҷкәын Салуман.
Апиеса аҩышьа аформа, абызшәа уҳәа зегь рыла жәлар рҟазара иазааигәоуп, адиалогқәа еилыхха, дасу иши-шьашәалоу ала еиқәыршәоуп, амилаҭ-цәа аҟәнубаалоит, аԥсра, абзара уҳәа ирыдҳәалоу асценақәа ихамырҟьакәа ишәа-иза иҟаҵоуп. Шә. Ԥачалиа ирҿиамҭақәа рахьтә иалукаартә иҟоуп «сра зқәым» ҳәа В. Ҳаразиа изкны иҩу, исатиратә комедиа «Мазлоу зегь злоу» уҳәа убас иҵегьы.
Шә. Ԥачалиа аԥсуа театр аҭоурых иазкны иҩыз ашә-ҟәы аԥсуа сценатә ҟазараҿы иаҵанакуа рацәуп. Иҭыжьын иара 1989 шықәсазы, аҭыжьырҭа «Алашара» аҟны.
Шәарах Ԥачалиа аҟазараҿы илшамҭақәа рацәоуп, 30-тәи ашықәсқәа раан, ҩба-хԥа арҿиаратә коллективқәа рҿы аус иуан, дшәаҳәаҩын, дкәашаҩые Платон Ԥанцулаиа ихораҿы. Хыхь ишазгәаҳҭахьоу еиԥш, аԥсуа театр асценаҿы иџьабаа ахәшьара уадаҩуп. Аспектакльқәа рҿы ихәмарра, иқәыргыламҭақәа наҟ инаважьны уи аҭоурых узалацәажәом. Ипиесақәа 40-тәи 50-тәи ашықәсқәа раантәи арепертуарқәа рҿы иалкаау аҭыԥ ааныркылоит ианырҿиаз аамҭа уазхәыцны уалацәажәозар, ирҳәауа, ирыҵаркуа рацәоуп наҟ-наҟгьы игәыгәҭыжьхарым ҳәа сгәы иаанагоит.
ҚЬААЗЫМ АГӘМАА
(1915-1950)

Қьаазым Агәмаа диит 1915 шықҵәсазы, Џьгьарда ақыҭан Ҟәыдрытәи аучасткаҿы (Очамчыра араион). Аҵара далгеит иҳаблаҿы. Уа даналга ашьҭахь диасуеит Џьгьардатәи ихарҭәаам абжьаратәи ашколахь.
Ара еиҿикаауеит аԥсуа литературатә кружок. Усҟантәи аамҭазы шықәсқәак Б. Шьынқәбагьы уа дҭан, уи активла акружок зҽалазырхәыз аҵаҩцәа дыруаӡәкын. Б. Шьынқәба игәалашәарақәа руак аҿы иҳәоит Қьаазыми иареи ишеибабаз, ишеибадырыз. Ашколаҿы Қьаазым еиҿикааз акружок дшалахәыз, рҩымҭақәа шеилдыргоз аԥсуа литература аҵараҿы иаадырԥшуаз агәацԥыҳәара.
1929 шықәсазы, ашкол даналга диасуеит Аҟәаҟа, уап дҭалоит Аҟәатәи арҵаҩратә техникум. Еиҳаракгьы аброуп уи аҩра дахьалагаз, аԥсуа литератураҿы агәбылра имаз ахьааԥшыз. Арҵаҩратә техникум аҟны еиҿкаан алитературатә кружок, ашьҭахь иара дахагылан амаҵ азиуеит.
Усҟантәи аамҭазы Н. лакоба ихьӡ зху аԥсуа школаҿгьы абаҩхатәра змаз ашколхәыҷқәа еиҿыркаауеит алитературатә кружок. Уи иалахәыз Л. Кәыҵниа, Вл. Агрба, О. Демырџь-иԥа уҳәа акыр дырзааигәан Қьаазым, алитераторцәа ҿарацәак раҳасабала ирылшозгьы рацәан. Излахәыз акружокқәа наҟ-ааҟ еиҭанеиааиуан. Алитераторцәа ҿарацәа рымч-рылшара зегьы зызкыз аԥсуа литература аӡыргареи аизҳареи, уи аҿар рыларҵәареи ракәын. Ақалақь аҿы иара убас ақыҭатә школқәа рҟны имҩаԥыргон алитературатә хәылԥазқәа адиспутқәа.
Қь. Агәмаа 1932 шықәсазы атехникум даналга, дцоит  Москваҟа, даанахәоит Москватәи ажурналистикатә институт. Абра ҩышықәса аҵара аниҵа ашьҭахь дҭалоит (1935) Калининтәи арҵаҩратә институт (аҭоурыхтә факультет). Дагьалгоит 1937 шықәсазы. Усҟан апоет деицырдыруа дҟалахьан, иновеллақәа ажруналқәеи агазеҭқәеи ирнылахьан. Раԥхьаӡа акәны Қь. Агәмаа иажәеинраалақәеи ипоемақәеи кьыԥхьын 1934 шықәса рзы иҭыҵыз апоетцәа ҿарацәа рҩымҭақәа реизга «Аԥхьатәи ашьаҿақәа» ҳәа хыс измаз аҟны. Аинститут ашьҭахь Қь. Агәмаа аусура далагоит Тҟәарчалтәи абжьаратәи ашколаҿы аҭоурых арҵаҩыс. 1939 шықәсазы диасуеит Аҟәаҟа, аус иуеит агазеҭ «Аԥсны ҟаԥшь» аредақциаҿы. 1940 шықәсазы аррахь иԥхьеит. Ус ихьӡеит аибашьрагьы. Атанк аекипаж командирс даман, алеитенент еиҳабы ҳәа ачын иманы…
Иԥсадгьыл ина-оз адҵақәа рынагӡаразы деиқәныхла дгылан, асовет уаҩы ишиуалԥшьаз еиԥш амаҵ иуан.

Сара сеигӡом сшьа икаҭәогьы,
Сыԥсадгьыл иасҭоит аҭоуба,
Иаҭаххозар сыԥсы иҭоугьы,
Раԥхьа ишасҭо агәра га.

-иҩуеит апоет иажәеинраалақәа уракаҿы.
Қь. Агәмаа атанкаҿы, аҭабҩиаҿы, хҭацәыхак аниауаз иблакнот ишьамхы инықәкны дыҩуан. Дызлаз архәҭа ирдыруан Қьаазым дшыҩуаз.
Арратә газеҭқәа иркьыԥхьуан уи иҩымҭа ажәеинраалақәа, аочеркқәа иҩызцәа асолдаҭцәа рфырхаҵарақәа ирызкны.
1941 шықәса октиабр анҵәамҭазы дызлаз архәҭа Виазмеи Лужаиски рыбжьара анемец фашистцәа рыкәшаны амацәаз иҭаркит. Уа имҩаԥысит аибашьра ӷәӷәа. Асовет ар иреиуаз абжеиҳараҩык шҭахазгьы раӷацәа ириааины иргәылсны «Адгьыл ду» ахь ицеит.
1942 шықәсазы далалт Чапаев ихьӡ зху апартизанцәа ргәыԥ Ҟурсктәи аобласт аҿы. Араҟа апартизанцәа хадара рызуа, хыцәнамырха анемец фашистцәа дырҿагыланы деибашьуан, ҭагалан 1942 шықәсазы афицарцәа арратә  техника еиӷтәразы, рдырра азырҳаразы, х-мзтәи акурс ахь ддәықәҵан. Уахьынтә дырҩегьых дхынҳәит иҩызцәа апартизанцәа рышҟа, уаҟа уи абаталион аштаб еиҳабыс дҟарҵеит. Апартизанцәа ргәыԥ Қьаазым напхгара зиҭоз акырынтә ицҟьа-шәҟьа иқәнаҵахьан аӷа иџьаԥҳаны зыҩназ ашьҭаҵарҭақәа, аешелонқәа, ацҳақәа…
Қь. Агәмаа аҩызара ҳаҭыр ақәызҵоз, ламыс змаз уаҩын. Уи ҳара иаабоит иҩызцәа рысалам шәҟәқәа рыла. Иаагап ҿырԥштәык. Қьаазым иҩыза гәакьа Жук ҳәа хьыӡшьарас измаз апоет иԥҳәыс Екатерина лахь ииҩыз асалам шәҟәқәа уракаҿы ҳара ҳаԥхьоит: «Ҳаҭыр зқәу Екатерина Агәмаа! Қьаазым сара исзааигәаӡоу ҩызоуп, џьарак ар рҿы ҳаицыҟан Новофоминск. Ҳарҭ ҳаиҟәыргеит нанҳәа мзазы, иара амотоциклистцәа рполк ахь дандәықәырҵа, уи нахыс ҳаибамбацт, аибадырра ҳабжьам. Иара убас саргьы даҽа ар хәҭак ахь исаргеит. Ажәакала, ҳадресқәа еибадыруам. Убри аҟнытәх сшәыҳәоит исзыжәҩырц ижәдыруазар дахьыҟоу иадрес.
Салам. Жук.
Март 10, 1942 ш.

1944 ш. апартизанцәеи афашистцәа рыри реидыслараҿы Қьаазым ӷәӷәала дырхәит. Уи иахҟьаны игәабзиара акыр иуашәшәырахеит. Иара убри ашықәсазы аҩныҟа дхынҳәит, аиҩашьраҿы афырхаҵара илиршаз азы асовет еиҳабыра ианаршьаз аорденқәеи амедалқәеи игәы икыдбӷӷала.
Аҩны дахьааиз ихәрақәа шыхҭәасаауазгьы аусура напы аиркит. Зны дыҟоуп, уи Аԥснытәи ашәҟәыҩҩцәа Реидгыла амаӡаныҟәгаҩыс, нас агазеҭ «Аԥсны ҟаԥшь» аредақциахь диаргоит. Аусура иҽахаршәаланы иҩуеит ажәеинраалақәа, ажәабжьқәа иара убас апиесагьы.
Қьаазым Аџьынџьтәылатә еибашьра аан аџьамыӷәа цәгьа ихигаз иахҟьаны изҵысуеит ачымазара бааԥсы – амшәааӡа. Уи имч амырхеит. 1950 шықәса, декабр мза 8 рҽны Қь. Агәмаа – аԥсуа жәлар рҵеи иаша, апоет цаҳәцаҳә иԥсҭазаара далҵит, 35 шықәса дшырҭагылаз.
Қьаазым аиарҭа данылазгьы алитература акәын дзызхәыцуаз. Иҩныҵҟа аԥсҭазаареи аԥсреи еиқәԥон, имчқәа еизыркәкәаны иааины ишә илагшылаз аԥсра акакала аҩымҭақәа ацәигон.
Ш. Инал-иԥа уи иусура далацәажәо иҳәоит: «Исгәалашәоит, зны снеит ибара ҳәа Аҟәа дахьышьҭаз ахәшәтәырҭаҿы. Уада хәыҷык аҟны акәын, имала дыҟан уи асааҭ азы, ииарҭаҿы иааигәа-сигәа игылан аҟәардәқәа, атумбақәа рҿы ана-ара еиҿкаарада иқәжьын ашәҟәқәа, иаҳарак аԥсуа шәҟәқәа, ажруналқәа, «Аԥсны ҟаԥшь» убас егьырҭгьы агазеҭқәа. иара ихала дзынаҳәы-ааҳәуамызт, аха деиџьыԥ дахьықәиазгьы маӡа-аргама аус иуан»…
Қь. Агәмаа ус иузышьҭакуа дреиуамызт, аибашьра хлымӡаах дагәылсны дхынҳәны дааит, аха ихәра иахҟьаны ишьҭикааз игәамбзиара ҭаха инаҭом, акатаҳәа амшқәа ицәыргоит.
Аибашьра аангьы уи аԥхьагьы ашьҭахьгьы ииҩыз ажәеинраалақәа афырхаҵара-цәа рыҟәнубаалоит, ҩашьара рықәӡам, убарҭ рахьтә акы, «Абыржәоуп ахаҵара» раԥхьатәи иажәеинраалақәа иреиуоуп. Уи ианыԥшит ицаҳә-цаҳәра, игәалаҟара бзиа:

Дарбан уаҟа излымшо уаҳа,
Атәароума иҟоу иахьа абра?!
Мыцхәы ӷәӷәала, умаӷра уҩаха,
Уашьҭал ӷьеҩла ԥхьацара.

Абаласа, уи иуаажәлар нап зларкыз аус дуӡӡа ргәы азирхаҵоит, дрыԥхьоит ԥхьаҟа.
Аџьа – абри ауп ауаҩы иԥсҭазаара зыршәҭкакаҷуа. Уи бзиан идыруан усҟантәи аамҭазы аԥсуа жәлар рыԥсҭазаараҿы ԥхьаҟа аихара, аизҳара иҟаз иара апоетгьы даӡәыкны далагылан. Усҟан иаашьаз, усҟан иԥхьаҵыз уаҩыс дыршьозма, ԥсык диҩызан.
Апоет иажәеинраалаҿы ауаа ргәы шьҭихоит, аус дуқәа ргәы азирхаҵоит. Зыӡбахә ҳамоу ажәеинраалеи Л. Кәыҵниа ииҩыз ажәеинраалеи еиқәҿырҭуеит:

Абыржәоуп ахаҵа ауаҩы дангәеиҭо,
Абыржәоуп ахаҵара анаҭху.
Убыржәы иаашьо, зҽыԥхьакны иныҟәо –
Убри иоуп аԥсы ҳәа иԥхьаӡатәу…
Апоет раԥхьатәи иажәеинраалақәа рҟны ашәа азиҳәоит иԥсадгьыл Аԥсынтәыла, «Тҟәарчал» - 1932 ш., «Аԥсны» ҭ 1934 ш., «Амҳаџьыр» - 1933 ш. Ара ҳаԥхьа иаагылоит Аԥсны ажәытәиаҿатәи, уазирхәыцуеит  ажәлар ԥхьаҟатәи рԥеиԥшхә лаша.
Қьаазым иреиӷьӡоу иажәеинраалақәа рзикуан октиабртәи арвеолиуциа, апартиа, Аџьажәлар рвожд дуӡӡа Вл. Илиа-иԥа Ленин.
«Акомҿар рашәа», «Аҩыза Дмитров», «Аԥсҭазаара ашәақәа», «Кремльтәи аеҵәа» уҳәа убас егьырҭгьы рҟны автор иааирԥшуеит октиабртәи арвеолиуциа аидеиақәа, аԥсҭазаара ҿыц аргылаҩцәа фырхацәа рсахьақәа, Асовет жәлар еилшәара зқәым риешьара уҳәа убас иҵегьы. Кремльтәи аеҵәа адунеи иқәынхо ажәларқәа зегьы ргәы иҭаԥхоит, рымҩа арлашоит.

Аеҵәақәа сара избоит
Жәҩан икыду зқьыла,
Урҭ зегьы раҵкыс илашоит,
Кремль ашла ахагыла.

Уи аеҵәа аҵаҟа инхо насыԥ рымоуп жәлара:

Амахәҭақәа хырхәауеит,
Ажьымдәақәа рқәаҵараҿ.
Аԥсаа рашәа ахьырҳәауа,
Абаҳча ссируп, уныҵалар.
(«Аԥсҭазаара ашәақәа» 1947 ш.)

«Гыд иҭаацәа (1934) аҟны иааирԥшуеит аԥсуа нхаҩы ажәытәан дызҭагылаз, насгьы ареволиуциа аныҟала ашьҭахь, дыбзанхаҩны дшыҟалаз, идоуҳатә культура аизҳара атәы уҳәа. «Аколнхацәа рашәагьы» убри атема иазкуп.

Иуеиӷьу дсымам, са сыԥсадгьыл,
Сашәа уалоуп ухааӡа,
Сара сзыҳәа угәарабжьарам,
Удунеи ҿыцуп, иҭбааӡа.

Қьаазым Агәмаа исатира аԥсҭазаара иамҩалацәам ауаа ирҿагылоит.
«Уо, рерашьа, цышә абаша» (1936 ш) аҟны ҳара ҳаԥхьоит:

Руаӡәы ихьӡын Башаныҟәа,
Аус ибар дбыбуан,
Ҩызас диман Аашьаныҟәа
Арыжәтә анибоз дԥыруан.

«Амаца иасуа ауаҩы, Гәыда баша ныҟәаҩы» (1931 ш.) уи атема иацнарӷзуеит.

Уасла уасла
Угәы уҭасла,
Уасла амаца 
маӡала
Уаҟа уԥацха
Уагәа, уацха,
Иаҿуп хланҵы
ацара.

Егьзҭахым аусқәа ибжьырхуа, ирыдхалаз, урҭ цқьа сыбжьы раҳандаз иҳәарашәа шьҭабжьы еиҿкаала, илас-ласӡа иҟоу рефренла иҩу ари ажәеинраала, усҟангьы иахьагьы зқьышә иаақәымххуа дызусҭада? Апоет ирифмақәа ракәзаргьы («Усла», «уҭасла», «уацха», «уԥацха») илас-ласӡа иҟоуп, знык изаҳаз игәникылоит.
«Аҵх лашьцан» ҳәа иҩыз ажәеинраалаҿы, убрыгь ҩуп 1934 шықәса рзы, даҽа ҭагылазаашьак ахь ҳхьаирԥшуеит, изызҳауа аҿар апатриотизмра рылааӡара иазкуп. Ҩыџьа аҷкәынцәа Ҟәбызи Кычеи пионерцәоуп, ихәыҷқәоуп, аха усҟантәи аамҭазы аԥсеилахара иҟаз аҿы ицхыраацәоуп, аиҳабацәа ирыдгыланы аус руеит. рыгәра ганы рнапы ианырҵеит аколнхара амал ахьчара. Ацәгьара згәы иҭаз, усҟантәи аамҭазы иауҟахымыз, имарҳәауаз шьҭахьҟа иахоз, Лаԥшь Џьгәаҭан, ихьӡгьы иаҳәоит уи дзакәыз аҭаҭын казарма амца ацраҵаны изблырц зҭахыз дақәыркын, дыкны аиҳабыра дрырҭеит.А басала, арыцҳара аԥдырҟәҟәааит, еиқәдырхеит аколнхацәа аџьа здырбалаз раарыхра.
«Ашьамҩа» – 1934 ш. Ари апоема=ы автор иааир8шуеит 30-тәи ашықәсқәа раан, аҿыц ашьақәгылара ианаҿыз аԥсҭазаараҿы иҟаз аиҿагылара ртәы. Апоема афырхаҵа хада Џьансыхә дмыцәа дымтәа иуаажәлар рымаҵ иуеит. Асовет ҳәынҭқарра азакәанқәа ақыҭаҿы имаҩыԥзго, амҩа иаша иқәызҵо аҵеицәа дыруаӡәкуп иара. Акулакцәа дырҿагыланы дықәԥоит.
Тыкәа иҩызцәеи иареи уи иҭархара иашьҭалт.У ахык зны аизара ашьҭахь, аҩныҟа дышцоз имҩа ркын дҭадырхоит. Ихаҭыԥан игылоит иашьцәа аколнхацәа, Аәцгьара ҟазҵаз ахьдырхәуеит.
Ааԥын амҩацәгьа ԥхьамҵыр шамуа еиԥш, ажәытә аиааӡара, аҿатәра аиааира агара, уи аԥсҭазаара алақәара ашьақәгылара – абри ауп иааркьаҿны иуҳәозар, апоема аҵакы иаанаго.
«Ахрашәа» - ажәлар рҳәамҭа хьыршәыгәқәа уракы иалхны иҟаҵоуп «Ахара иаҿахаз иашәа» ҳәа иашьҭоуп.
Асиужет иааркьаҿны абас иҟоуп, ҩыџьа аишьцәа Ҭелҟани Ҭаҭуази шәарыцара иахьцаз Ҭаҭуаз ахра даҿахеит, Ҭелҟан иашьа деиқәирхаразы иԥсы еибазыркышаз ажәақәа иҳәо далагеит:

Знык узыцәар, нас укаҳап,
Ухәамц аҵәахыт аӡы уҭаҳар,
Урахә, ушәахә, ухәыҷы, уԥҳәыс,
Са исымгашеи наҟәцатәыс.

«Изыҟалашм уаха абра сгәы мардакәа сҭахара». Абас дхәыцуан Ҭаҭуаз. Инапхыцқәа ахаҳә ашәыгәра иаларԥс икны, игәы еибафон, дашьҭан аҽеиқәырхара. Иаашеит, аҩыџьагьы еиманы идәықәлеит, ишааиуаз ацҳа инықәлеит аиҳабы Ҭелҟан аԥхьа дгылан днеиуан… Аиылмгашәа иҟаз аиҵбы бзиахә игәҭакы наигӡарц иӡбеит, иабҟьар изқәа иладкыланы диеихсуеит… Акәты ашьыга ашьапхыц иҵнахуеит ҳәа, шьыбжьон ашәшьыраҿы ихы ахьнықәиҵаз  цәырҳаны днықәтәеит:

«Аиаша ахьыҟоу Кәыдраҿоуп,
Уи анаҩс са сгәаҿоуп,
Ажәа ииҳәаз иара дагеит,
Са сгәы иаӡбаз насыгӡеит»…

Ари иҿыҩрыз ажәақәа рлымҳа инаҭсит ани аҭацеи рҽынеизыркын, иҟаз ишыҟаз идырҳәеит. Игьидырдырит Ҭелҟан ииҳәаз ажәа гәыԥәагақәа, иара еиқәырхара ишазкыз. Ҭаҭуаз иҟаз анеиликаа, иашьа дахьҭаирхаз аҭыԥаҿы днеины, ихы иаагхыдҵаны иҽишьит. Абасала,, изхыиьарҟьаз ҳәа акгьы ыҟаӡамкәа инхашаз-инҵышаз аҭаацәара бзиа аԥызҵарц зылшоз аҩыџьагьы аишьцәа наҟ-наҟ иҭеибархеит. Бзазарас ироураны иҟази инхазҭгьы?
Ари апоема афилософиатә ҵакы – акырӡа иҭбаауп. Аԥхьа иаԥызҵаз ажәларгьы, уи аҳәамҭақәа шьахә зхы иазырхәаз авторгьы аԥсҭазаараҿы иҟало арыцҳарақәа, шамахамзар, аилибамкаара иахҟьаны ауп ишыҟало ҳәа иахәаԥушан. Ииашаҵәҟьаны ауаа иахьынӡахәҭоу еилибакаауазар, хара ахәыцра рымазар, абас иҟоу арыцҳарақәа маҷхон, аҭышәынтәалара рԥеиԥшхон.
Иҳаҩсыз Аџьынџьтәылатәи еибашьра Ду атема ҳалацәажәауазар, Қь Агәмаа ирҿиамҭақәа, иажәеинраалақәа, иажәабжьқәа, идраматә рҿиамҭа «Адгьыл ду» налаҵаны аԥсуа литераутраҿы изыхәҭоу аҭыԥ ааннакылоит,ҷ ыдала иазгәоуҭаратәгьы иҟоуп, избанзар, автор дызлацәажәо аибашьра ихаҭа далахәын, иааигәаны идыруан, ишырҳәо  еиԥш, ахәшәблы дафыҩхьан… Ииашаны иазгәеиҭон акритик Руслан Қапба, «Аибашьра атема иазку ажәеинраалақәа ҳанрылацәажәо Қь. Агәмаа ипоезиа акәым иара ус аԥсуа поезиа зегьы аҿы раԥхьаӡа иугәаламшәарц залшом «Аҿарпын»…
Аԥсабара ҭынчуп, ихаауп, иԥшӡоуп еиҳаракгьы аԥхын… Ашьха акәзар, зынӡа даҽа сахьак убла иаахгылоит. Зыӡбахә ҳамоу абаладаҿы уи ссиршәақәа ицәыргоуп:

Агәил иагәылшәан ԥшьаала, ԥшьаала,
Аԥша иагәылала игьежь-гьежьуа,
Ашәҭбӷьыцқәа ссиршәа еишьҭала,
Ашьацра инылашәон ашьыжь уа.

Абри аԥшӡара шьахә иалҟьаны ашьҭыбжь уаҳауеит арҩаш, «атаз ҳәа ахаҳә дуқәа ирысуа, қәсыԥа иԥан хагәха атыша иҭасуа»… Ара аконтраст ҳасабла аԥсабара асахьа ҭыхуа, диасуеит аҭагылазаашьа бааԥсы иҟалаз ашҟа. Аҭынчра еилазго арҩаш абжьы акәымзаап, ахрақәа иргәылҩны иааҩуа ахысбыжьқәа роуп. Ахьча игәы ҭынчым, уи дызцу аԥсасагьы ирнырызшәа, аҳәара иаҟәыҵны иааикәагылт.
– Лассгьы, «рхылԥа џьазқәа еилбзаауа», ршәақьқәа ирхарсу рыԥса ҵарқәа ырмазеиуа иааикәшеит ахьча. Ирҭахугьы Аԥсны агаҿахь инагоу амҩа дибрацоуп. Абри аҭагылааашьа бааԥсаҿы, абри амомент аҿы шаҟа дақәшәаны иааирԥшуазеи ашьхауаҩ игәеибакра, еиҿамсра.

Ахьча иуапа ижәҩа инхишьын,
Илабашьала иԥиҽит ашьанҵа…

Аха дыццакуам убри аамҭазы, имоуп аҽынкылара, ашыәмҭаказ иӡбон ихаҿы иҟаҵатәыз. Иарҳәаз «дназыразхан» драԥцаны рҿынархеит. Абраҟагьы автор иманшәаланы аконтраст ихы иаирхәоит.

Аҿарпын ҵәуон аккара рцәажәо,
Аӷа дгәырӷьон, дытҟәа дахьнеигоз…

Шахала иԥахны ахра дкыдлеит, «Ахәыц-па иаҩызан урҭ рыԥсы». Изыҳәаз ахьча иҟаиҵозу, мамзаргьы даҽакы игәы иҭазу аилкаа рымамызт. Убри азоуп ажәак рыхәлымшәо, рҿы еихарԥсы изцозгьы. Ашьҭахь рцәа иалашәазар акәхап, ҿааиҭит аиҳаб ирыцыз:

Иабаҟоу, ахьча, аҭоуба узнықәыз?
Амҩа ухашҭма нас агәеицак?!
Абахә ныжьны амҩа ҳзықәлар,
Аҳамҭагь уаҳҭап ҳамеигӡа.

Акзаҵәык ауп ахьча ҭакасгьы иҟаиҵо, уи ианеиқәшәаҵәҟьа дзызхәыцыз, игәы иҭеикыз ауп:

«Аҳамҭа азыҳәа са стәылаҿ
Саӷа исҭом ара цәаҳак».

Ари ахшыҩҵак наҳагӡап иара апоет ихаҭа иажәақәа рыла:

Иҿарпын нықәҵан ахаҳә аҽыгәраҿ,
Дкаууа дҭалеит уи хланҵы,
Ицраҳәаз ахәҩык ибылгьа-сылгьа,
Инишьҭеигалт иҭаирхацры.

Араҟа исгәаласыршәарц сҭахуп «Иван Сусанин» ҳәа аурыс жәлар рҳәамҭак, ашьҭахь аопера алхны Москва атеатр Ду аҿы иқәыргылаз, иахьагьы уи арепертуар иалоуп. 1812 шықәсазтәи аибашьра атәоуп иаҳәо, напалион ир иманы Урыстәыла данақәлазтәи аамҭа.
Иван Сусанин иҟьалаз афранцызцәа амҩа ҳарба ҳәа данырк, днақәшаҳаҭхан, иман абна днылалеит, иналарӡ игеит уаҳа иаузыхынҳәыхуаз…
Абалладаҿы ажәақәа реицнеишьала, уи иахоу ашьҭыбжь асахьаркыра ажәеиҭарсқәа – иԥшаахқәоуп.

Ари аҵых реиӷьын аҵыхқәа,
Ажәҩан иалан амза ӡсо.
Шәахәа хьыршәыгәла ацԥхьқәа
Аҿаҷҷон абахә, иамырԥхаӡо.

Ашәаргәында дҭахар, инхоит ашәаргәындара, уи игәеигәеиуа ауаа инрылалоит,а фырхаҵа дҭахар инхоит афырхаҵара. Ашьхараҿы иҭахаз афырхаҵа, баша дымҩамсит, инхеит ихьӡ-иԥша. Уи иҿарпын дахьцоз имгеит, ахаҳә аҽыгәраҿ инықәҵаны ауп анемеццәа ишьҭагал ахра иҽшеиҭаз. Уи иҿарпын аԥсабараҵәҟьа аԥсы ҭанаҵоит, иахьагьы, уи ашәа ашьха иқәыҩуеит:

Убас есымша аԥсы ҭоушәа
Аԥша иарҵәыуоит аҿарпын, -
Ахьча хаҵа ииҳәоз ашәа,
Иаҳәозшәа уаҟа иҿарԥоуп.

Аибашьра ахьаақәа лассы еиқәтәом, ишоит уи игәаҿы. Кавказ апоет ду Ҟаисын Кулиев иажәеинраалак аҿы иҳәоит еиԥш, аибашьраҿы ашәақь иҭҟьаз ахы раԥхьаӡа ан лгәы иҭашәоит. шаҟаҩ анацәа еиба-кәеибаха иартәазеи аибашьра мыжда, хнырҳәышьак змам ацәыӡ зауз ан, зхылҵ дызцәҭахаз ан, блааԥшырас илымоузеи лыԥсы ахьынӡаҭоу?.. Азныказы угәы казыжьуа, хьаала изырҭәуа, аха убри аамҭазы, гәадуракгьы уззырҵысуа жәеинраалоуп «Асолдаҭ иҳаҭгәын» ҳәа 1946 шықәсаҳы иҩыз ажәеинраала. Ан фырхаҵала иҭахаз лыҷкәын инышәынҭраҿы днеиуеит лассы-лассы лнапы нықәылшьуеит лылабжышқәагьы нықәылҭәоит убра. Знышәынҭра иахаанымхаз ан леиҵкьыс уи хараӡа деиӷьуп. Аибашьра аан зыбаҩқәа змаӡаз анацәагьы ыҟами, шаҟа ирыцҳаузеи урҭ?.. Зегьы ииасуеит, зегьы шьҭабоит, аха ан икамҭәо алаӷырӡ акагьы иазырбом. Уи асимволтә ҵакы амоуп. Ашьа икаҭәаз баша ишкамҭәаз еиԥшоуп, ан лылаӷырӡгьы баша ишкамҭәо:

Асолдаҭ иихьчоз абзазара,
Илашарбагоуп иахьа абра,
Ӡыхьшәа ирыцлоит амазара,
Амч, алшара, агәазҳара.

Аџьынџьтәылатәи аибашьра Ду аантәи апоет иажәеинраалақәа иргәылжжуа апатриотизмра анабсгьы ирныԥшит иашьаҭхьаҟа инижьыз иуа-иҭынха рышҟа имаз абзиабара агәбылра. Уи илирика ахаа-цәа аҟәнышьшьы иҟоуп, иҩуп Аԥсны инижьыз, бзиа иибоз аԥҳәызбеи иареи ирыбжыьсуаз асалам шәҟәқәа раҳасабал. Убарҭ иреиуоуп, «Бзиа бзызбо абриазами», «Бысԥыл агәашәаҿы», «Бзиа избо лахь», «Асалам Аҟәаҟа», «Генацвале» уҳәа.
«Асалам Аҟәаҟа» аибашьра иазку раԥхьатәи жәеинраалоуп, уаҟа иаҳәоит аибашьҩы иуалԥшьа, иҭоуба шеилеимго, ихы ахҭниҵарц шилшо, уи азын дшеиҵамхо уҳәа…
Абас, аибашьҩы ихәҭаны ииԥхьаӡо, традициала иаԥу ак аанмыжькәа еиқәыԥхьаӡо дышнеиуаз, зынӡа узлазԥышм хшыҩҵакла ихиркәшоит. Ирашь дақәтәа иааирала даныхынҳәуа иаҳарц ииҭахузеи иара?

Раԥхьаӡа сгәазҭо аԥшӡа идҳәарц;
Фырхаҵак даауеит ҳара ҳахь.

Иагьа аамҭа цәгьазаргьы, аԥсра ахықә дхықәгылазаргьы, абзиабара азиашара, уи анарха, амеижьара гәҭыхас имоуп уахи-ҽни дазхәыцуеит, ҿа зирҳәаз, иԥсы налылаҵәаны бзиа иибауа, аамҭала лааныжьра изхгом.

«Бара бҩымкәа, насгьы бӡымкәа,
Са бахьызбо сеилагоит…»

Аԥҳәызба лыбзиабара аԥсадгьыл абзиабареи еидкылашьа рымамзар акәхап, еиҳау еиҵоу ҳәа аҳәарагьы ииашамхар ҟалап, аха аки аки еимадоуп, еиҟәыҭхашьа рымаӡам. Аԥхьатәи ауаҩы аус дуқәа дрызнакуеит,а фырхаҵарахь имҩа аанартыр алшоит, иҵоуразар уи абзиабара набыцра ақәым.
Апоет иажәеинраалак аҿы («Генацвале») абас иҳәоит:

Иахьазыҳәа баагәа сыҟам,
Абџьар шьҭыхны санаҵала
Баргьы ибдыруеит аусқәа шыҟоу,
Соуԥшәыл шаша, генацвале.

Ари ахшыҩҵак еиҳа игәылыршәоуп, хыхь зхыӡбахә ҳҳәахьоу «Бзиа бзызьо абриазоуп» аҟны.

Бзиа бзызбо еиҭабасҳәап, -
Сыеҵәаџьаа – са сгәаҵӷа, -
Зны снаскьабгон абас ҳәо:
«- Сыдгьыл уалаз, удацха!!!

Аам-а цәгьа аан зда ҟамлац акгьы ыҟам, здыруада ибзиабаҩ џьара дымҩахнагар, данааиуа димбар, усҟангьы қәыӡбара имам, иҳәоит дыснымиеит ҳәа дшаанымгыло, лыԥшаара дшазхиоу, «Бышьҭа схылап сеимдауа». Араҟа апоет игәҭыхақәа даара исахьаркуп, еилыхха иҟоуп иметафорақәа:

Снеип аӡыхьаҿ сыԥшаха,
Ма абаҳчаҿ, агәил ахьгыло,
Аԥсаатә рашәаҿ са исаҳап,
Иарбан гәилу ба бызгәыло.

Уи иагәылибаауа абзиабара шымҩамсуа, анарха шамоу, ԥсра аҽнынӡагьы ишаанхо атәы рҳәоит анаҩстәи ацәаҳәақәа:

Нас уи сакәшан, исшьышьып,
Ажәла агәылхны иласҵап,
Абӷьқәа анҿало еикәашьшьы,
Быхаа ргәылшәап иԥхаӡа.

Апоет иԥсадгьыл гәакьа, абызшәа, аҭоурых, адоуҳа иара иԥсҭазааран. Усҟантәи аамҭазыаԥсуа жәлар ашәарҭа ианҭагылаз имбо дыҟазма, аха игәы каижьуамызт, аицакрақәа аиҭеиҭашәарақәа, амилаҭ рлахьынҵа уҳәа ртәы иаартны имҳәозаргьы, ишигәалаз иӡомызт. Ицәаҳәақәаирныруан, хьаас иман. Убри сара сгәанала, заманала ианыԥшит «Са соума изаҵәу» ҳәа хыс измоу ажәеинраала:

Сара исарҳәеит, - угәы нхама,
Узаҵәушәа умацара,
Амшын хықәаҿ утәоуп ухала, 
Узқәа аҭа амра цара.

Иумоузеи уара гәалас,
Иуџьабозеи аԥсабараҿ?
Урахәыц ԥҵәазар, инеиқәҳәала,
Учамгәыр ырхәмар, агәырӷьаччара.

Ироуҳәарызеи абас иҟоу
Амшын иҭасуа «аҟьаԥ» ҳәа?
Са сангыло, ма санныҟәо,
Амра сҽасҭоит сыԥхап ҳәа.

Аԥсҭазаара са исгәакыроуп!
Уи са исҩызоуп, исзымхои?!
Ашәа зысҳәогьы убри азоуп.
Иара ансымам, сеиҭымхоит.

Аиаша сҳәароуп имӡакәа:
Згәаҿы изцәыӡыз аԥхара.
Аԥсҭазаара мра зымбакәа,
Уи дшыхьшәашәоу дынхароуп.

Аҵыхәтәантәи аамҭақәа рзы Қь. Агәмаа иҩыз ажәеинраалақәа иԥсадгьыл Аԥсны иахьӡынҩылоуп, уи аԥшӡара, ахымкаҳара, идоуҳа, иахәҭакны иҟоуп, ахьӡ-аԥша кашәара ақәым, ипоезиа аԥсы ахазҵо, иӡырызго иароуп. Урҭ иреиуоуп «Еилаарцыруа амрахәага зхацеиуа абахәаԥшьқәа», «Аеҵәара ашәа зхыҩуа», «Аҟәа абаҳчара», «Алакә  иҵәахны иамаз Риҵа» аԥшӡара уҳәа сахьатә ажәала иаарԥшуп, уи агәадуреи, арҿиаратә гәаҳәареи ирҭоит, ипоезиа иахыҵхырҭоуп.
Қь. Агәмаа иажәеинраалақәа: «Алдимир Маиаковски», «Аԥшьаҩ иашәа», «Сталинград», «Уара уашәақәа» уҳәа рҿы аиашьареи аиҩызареи дырзышәаҳәоит. УИ ашьҭахь еилабгеит, аха агәра игон, аиашами ихазы амч аманы иҟан, ажәлар риааирақәагьы, зегьы раԥхьаӡагьы, иароуп изыбзоуроу.
Қь. Агәмаа иҩуеит апрозатә рҿиамҭақәа, изылгаз дызхьымӡаз «Сеилым» (XIX ашәышықәсазы аԥсуаа ирхыргаз атрагедиатә хҭысқәа раарԥшра гәҭакыс иман). Егьи, «Аӡыхь» убригьы алагамҭала иубоит, арахь ааскьатәи, иара дызлагылаз ажәлар рыԥсҭазаара аарԥшра игәы ишҭаз, аха имаӡеит. Инагӡам аҩымҭақәа рылагашьақәа иагьа ибзиазаргьы концепциақәак ацҵаны рыхцәажәара ахәҭаны избом.
Инагӡоу ҩымҭаны, темала ҩышьала иугозаргьы, изыхәҭоу аҳаракыраҿы игылоуп иажәабжьқәа «Абаандаҩы», «Икамшәаз алаӷырӡ», «Ан лгәыбылра» уҳәа. Аха убраанӡа иааркьаҿны акәзаргьы ҳахцәажәап аибашьра аԥхьаҟа иҩыз аповест «Ҷыҷыкәа». Уи раԥхьаӡа акәны ианылеит ажурнал «Алашара» аномер 2, 1955 шықәсазы. Ауаҩы иааӡара атема акырӡа аҵанакуеит асахьаркыратә литератураҿы. Иҵауроу иҿырԥшыгоу ахаҿсахьа, аҭаацәа рҿы ауаажәларра рҿы иаҳәо иаҵанакуа ҳаламцәажәаргьы еилкаау, ҟазшьала, хымҩаԥгашьала абри сиеиԥшында ҳәа угәы иззаанаго шмаҷҩым асахьаркыратә литератураҿы. Убас дыҟамзи Павка Корчагин, Н. островски ироман «Аџыр шеиларҭәахаз» аҿы Олег Кошевоҟ, А. Фадеев иҩымҭа «Агвардиа ҿа» аҟны, Миха, Ҭемыр Ив. папасқьыр ироман «Ҭемыр» аҟны. Араҟа иааугар ҟалоит аҿырԥштәқәа рацәаны. Иара  убас асахьаркрыатә ҩымҭақәа рҿы иҵоурам афырхацәа рхаҿсахьақәагьы иуарҳәо зынӡагьы имаҷӡам. беликов («Афутлиар иҭоу ауаҩы» - А. Чехов), Плиушкин («Мертвые души» - Гоголь), Обломов («Обломов» - Гончаров), Ҭаҭласҭан («Камаҷыҷ» - Д. Гәлиа), Патыхә («Ҭемыр» - Ив. Папасқьыр) уҳәа срышьашәаланы анцәа сҟаумҵан аниҳәа аԥхьаҩ, ашәҟәыҩҩы игәҭакы наӡеит, амҩақәҵара, ааӡара захьӡугьы иара убри  ауп. Иаҳҳәарц иаҳҭаху иҵауроу афырхацәа реиԥш, иҵоурамгьы ирҿҵаауа шьардоуп. Ицәгьоу ауаҩы саиԥшында ҳәа згәы иаанаго аԥхьаҩ дҟаларым усгьы.
Қь Агәмаа иажәабжь ишалагамгьы аԥхьаҩцәа ирыдыркылт, ахәшьара бзиагь аиуит. Акритикцәа Ш. Инал-иԥа, Хә. Бӷажәба, Р. Қапба уҳәа акырынтә иахцәажәахьан аспециалистцәа ирдыруеит. Аповест афырхаҵа хада - Ҷыҷыкәа дхылаԥшрадоуп уҳәо дыҟам, иани иаби «иныс» рызҳәом, «рнапы дықәыргыланы дныҟәыргоит». Ақыҭа школ дҭарҵоит, аҵараҿи аҩызараҿи иҩызцәа дрыҵахом. Алидерра ааникыло дыҟоуп, бзиа ибоит аԥхьара,  аӡрҩрагьы илоуп. Ирацәаны иаҳахьеит ажәытә ажәабжьқәа ианду лҿынтә. Нарҭ Сасрыҟәа дназлоу уҳәа зегьы иромантикатә хәыцрақәа рахь ихы дырхоит. Игәникылон ианду имырхьаакәа иалҳәоз алабжьага ажәақәагьы: «Нан, Ҷыҷыкәа, амашәыр ануцәыхароу, - уҽацәыхьчала, ианузааигәахалакь, уаҿагыланы уқәԥала», «Ацәгьа ауадаҩра ухы ацәгала». Аби ани уи дшьақәызҟьоз ала, изныҟәомызт, аха еиҳа «дырчачатшәа» дрыман, иагьа умҳәан, аԥхьан ишаҳҳәаз аҳәатәеиқәшәара анигхалакь ахәыҷы иааӡараҿы иԥырхагоуп. Зегьы ирҳәо акны иҟамларгьы маҷк аҟара еизааигәазароуп… Абарҭқәа зегьы бызшәа бзиала иаарԥшуп. Знык адамхаргьы, иаԥхьа игәникылоит, иаҿиҵаауагьы маҷӡам…
Аԥхьан зыӡбахә ҳҳәаз ажәабжь «Абаандаҩы автор иааирԥшырц дашьҭоуп Аџыьнџьтәылатә еибашьра Ду иара дызлахәыз апартизантә гәыԥ имҩаԥнагоз аҿагылара аҟынтә епизодк. Апартизанцәа рыштаб аҿынтә адҵа ҷыда зманы аӷа итилахь ицаз Адамыр изыхҟьазаалакгьы, игәҭакы анагӡаха имаӡакәа аӷа диҭҟәоит, дҭакны дрымоуп. Убри даараӡа игәнигоит. Аҟамзаара иҭахны аҭыӡқәа дыркыдыԥшыло дтәоуп. Аха иақәшәашьақәа дынрызхәыцлак, хьымӡӷ дук идны иԥхьаӡом, мышкымзар мышкы зны, сышԥаҭымҵри ҳәа дгәыӷуеит. Апартизанцәа ахьыҟоу иҳарҳәоит ҳәа лассы-лассы иԥхьаны дыргоит, хаала, мчыла зҳәаз еиԥш, уахи-ҽни иҿуп иҿахәы иҿырхуеит, аха иара иҽирҩашьаны, акгьы иус алаӡамшәа драцәажәоит. Ақалақь Крупец аокмендантс Ерих Шульцгьы иҽеизикуеит аха убригьы лҵшәадахоит. Ажәабжь асиужет аҿиашьа ала иуҳәозар, апартизанцәа имҩаԥыргоз ақәԥара иабзоураны Адамыр абахҭа дыҭрыжьуеит. Ҩаԥхьа иҩызцәа апартизанцәа дынрылагылоит.
Адамыр ихаҿсахьа иадҩыло  ахаҿсахьа аарԥшуп апартизанцәа ргәыԥ напхгара азҭо Сҭеԥан, иҟоуп араҟа егьырҭ апартизанцәагьы, Борис, Алиса, нина уҳәа егьырҭгьы. Адәахьала «аимаӡхара» инаркны зегьы ускҿуск ныҟәыргоит, ақалақь анапаҿы иназгаз анемец фашистцәа рыбла ихкьакьло иҟаӡам, маӡалатәи русқәа акырӡа ирцәыхароуп, маӡалатәи аусушьа иақәшәоит, еиҿкаауп, бџьарлагьы еиқәшәоуп, иҟаҵатәу рдыруеит. Уи анапхгара ирымоу иабзоуроу. Аӷацәа рахьтә Ерих Шульц ихаҿсахьа иаҳа игәнукылоит, уи ихаҿаҿы еиларҵәоуп афашистцәа Урыстәыла ианақәла имҩаԥыргоз аполитика хыәмга адгьыл чашәраџәа иреиҩӡоз, ҳада уаҩы дыҟамзааит ҳәа зыҽҭҳәаны игылаз… Аха дара рзы ирыцҳараны ҳажәлар рзы насыԥны иҟалаз урҭ ршьапы иқәызҟьоз, рыгәҭакқәа ирхьызымгӡоз амчрақәа ыҟан Урыстәыла. Ашәҟәыҩҩы иааирԥшуа апартизанцәа рымацара роума, урҭ реиԥшқәа зехьынџьара, зқьҩыла иҟан. Араҟа ҳалацәажәарым Асовет Ар имҩаԥыргоз ажәыларақәа ртәы.
Изызкыда нас «Абаандаҩы» ҵакыс иамоузеи уи ахьыӡ хаҭала анемеццәа иҭакны ирымаз Адамыр иҟынтә ишьақәгыло, мамзаргьы Ерих Шульц аҵыхәтәан дзықәшәаз атәы акәу изшәо.
Ҳәарада, «Абаандаҩы» аҵыхәтәаны иркыз абахҭа иҭадыртәаз Ерих шульц итәоуп изыхҳәаау. УИ даара агәыӷрақәа иман, баша-машагьы акәым. Агәыӷра дуқәа рыман дара анемеццәа зегьы. Знык иадамхаргьы ҳизыӡырҩыпи иара: «Ҳара ҳ-Германиатәылаҿы адгьыл маҷп. Арахь Урыстәылаҟа ҳанаауаз иҳарҳәеит аибашьра ҳаналгалак, ҳара иахьаҳҭаху анхара азин ҳарҭарц.» Рыцҳарас иҟалаз, «адгьыл маҷҶ ҳәа зыӡбахә имаз итәылагьы изқәаҭыԥ ҟамлеит!..
Қь. Агәмаа изкны аҵарауаҩ-акритик Руслан Қапба иҩыз акритика-библиографиатә очеркаҿы ари ажәабжь ахәшьара ҳаракы аҭауа ҷыдала дазааҭгылоит абызшәагьы. Автор дзыхцәажәо ахҭысқәа, аҭагылазаашьақәа краамҭа убла ихымҵуа, сахьатә ажәала иаарԥшуп, араҟа инарҭбааны ахархәара рымоуп аиҿырԥшрақәа аметафорақәа. Иаагап, ҿырԥштәқәак: «Ауаҩи ауаҩи еиԥылар еибабомызт – убасҟак аҵх лашьцан. Ақалақь аулицақәа аԥша хьшәашәа ҟыу-ҵәыуа ирнын, уи гәааны аԥенџьырқәа ирныкшон.» Ҽаџьара ҳара ҳаԥхьоит: «… Ршьапқәа ахьҭа ианаклак (анемец солдаҭцәа – Г.Г. иахьгылоу иқәас-қәасуан,  ҳҭакәажәцәа ирцәыргаз ашьал жәпақәа рыла рхы-рҿы ҭыҳәҳәаны, алашьцара иалаӡырҩуа, Урыстәылатәи ахьҭа агыгшәыг еиԥш иацәшәауа».
Қь. Агәмаа иҩит адраматә рҿиамҭа «Адгьыл ду», уи Аџьынџьтәылатәи аибашьра Ду атема иазкуп. Адрама алагоит ақәылацәа рнапаҿы иааргаз ашьха қыҭа асахьала. Уи абылра иаҿуп, афашистцәа ақыҭа ишаҟьо иалоуп, иаарымԥыхьашәаз рмагәшьхәа иныҵадырҟьцоит, ԥстәи ԥсаатәи иреиҩсуам, рыԥсы қымқымуа урҭ ирышьҭоуп былреи ҷыҷреи дара рзыҳәан гәырӷьара мшуп. Абарон Фон-ҟлич, аамҭалатәи риааира аефориа дамхагаланы дамоуп, аҽыхәа иԥыргыло џьишьоит, аха издыруам макьаназы, Р. Қапба иҳәоит еиԥш, ақыҭа дара рықәхразы агәы шеисуа. Апартизантә қәԥара атема «Абаандаҩы» аҿгьы уаҳа назҭахым ала иаарԥшуп, араҟагьы уи атема иацҵоуп, инеидкыланы иуҳәозар Асовет уаа рпатриотизмра иаларҵәаны асахьа ҭихуеит. Кавказ ашьхақәа рҿы аӷа иҿагыланы хыцәнамырха еибашьуа, милаҭ рацәала еилоу апартизанцәа ротриад хадас дамоуп Смоленсктәи аобласт аҿы ииз иааӡаз Егор, амотрос ҳәа хьыӡшьарас измоу. Ақәԥаҩцәа рахьтә, уи иаҳа дизааигәоуп Тариал, уи ақыҭа еиуоу иоуп, гәымшәа фырхаҵоуп, иԥа анемеццәа дыршьит, иԥҳәыс дыҭҟәаны дыргеит. Ҳәарада, ари хьаас иҟаиҵоит, аиашазы дыблаҟьаргьы ҟалон, аха ихы инапаҿы иааганы дықәԥоит, уи еиҳаракгьы иҩыза Аматрос ибзоуроуп, ашьоуцәа дыруаӡәкны дгылоит. «Кавказтәи агубернатор», ҳәа ихы  иахьӡтәны иныҟәо, Абарон Фон-ҟлич иҳәынҷараҿы иааԥшит еиҿымсреи игәымшәареи.
Адрамаҿы иуԥыло ахаҿсахьақәа рахьтә еиҳа иалукаартә иҟоуп Уарчхан лхаҿы. Уи лықәрахь дышнеихьоугьы еиҵахара лықәым, лҟәышреи лдырреи лыҷкәын иҩызцәа ирыглыжьуамызт. Атәым милаҭ иреиуан ҳтәылаҿы иааны аӷа иҿагыланы еибашьуа еиҳа дрызҿлымшауп, уара утәы иуцәигхар ҟалоит, ҽыԥныҳәа дук уоурмы, аха «атәым» иуцәигхар, ахаан иузмыриашауа агха ҟалар ауеит, «атыәм» ауаа зегьы дрылсны иабеидыруеи аҵас, ақьабз аҟазшьа? Аӡәы-ҩыџьа рыла акәхап уи аганахьала ауаҩы игәаанагара злашьақәгыло. Абри аҿы аӡәызаҵәыкгьы илшо маҷӡам. Еиҳангьы иаҳҳәауеит, аӡәы ижәлантәқәа ҭигар шилшо еиԥш, иҵааирҟәрыларгьы ауеит, амилаҭ рҿгьы – иара убас. Аматрос ахаан Аԥсныҟа имаацыз аԥсуаа рыбзырӡы иҳәозар, зегьы раԥхьаӡагьы изыбзоуроу иара дыззааигәаз, зҿы аус имаз аԥсацәа роуп.
Аматрос дыхәны данышьҭаз дызбоз дзаҳауаз маҷҩымызт, аха убарҭ рахьтә еиҳа хшыҩзышьҭрала дизныҟәон Тариел иан Уарчахан. Апартизан ихәра ӷьаны, игәы бзиаханы данцоз «дызхәышәтәуаз» Уарчахани иареи реиԥырҵра шаҟа уаҩы игәы арԥшаауазеи.
«Урачахан: «Уаагыл, нан, акы унацҳап».
Аматрос: «…Бзиала, сан, издыруада, сыԥсы ҭаны иҟалозар, аибашьра ҳаналгалак ашьҭахь, Смоленсктәи сан гәакьа быӡбахә ласҳәап, уи илеиԥшыз аныкгьы дшызбаз».
Уарчахан: (лылаӷырӡқәа рыцқьо) Сԥа Тариел еиԥшҵәҟьа узбон…
Акомндир идгылоу, ицназго апартизанцәа, тариел, Самсон, Цицана уҳәа ишазгәарҭахьоу еиԥш, еиԥшым рхымҩаԥгашьақәа, рыҟазшьақәа, аха Аԥсадгьыл абзиабараҿы, апатриотизмра аҿы зегьы хҭак еицҭадыршәуеит, аамҭа хьанҭа еиднакылт, уралԥшьа анагӡараҿы хьаҳәхьачара рыздыруам Абраҟа иалкаатәзар ҟалап, Самсон ихаҿсахьа. Излаабо ала, уи дынхаҩуп, шьҭа дагьҿам, аха имоуп еицакра зқәым аҟазшьа, - аиҿкаара, алеишәа, агәымшәара… марцхалк адамхаргьы ҳаԥсадгьыл аҿы аӷа дахьықәу дгьыл ҽыҭк ҟамлароуп. Хаҳәарҵәи ижәыланы ианеибашьуа уи аҵакы иаҳагьы иҭбаахоит. Иара убри ауп, уи иарбн усзаалакгьы аҿы ауаҩы аиааира изырго, Самсон еиԥш иҟоу аибашьҩы шьахә асамырҟәыли аимуори дрылахәзаарым, иахьаҭахыз иахьаҭыԥу иаацәыригоит уи алаф, асамырҟәыл. Аԥсра абла иҭаԥшуа итәоу апартизанцәа аалахҿыххоит иаҳәашьҭабжь анраҳалак.
Адрама «Адгьыл ду» иахцәажәо аҭҵааҩы иазгәеиҭоит: «Ари аиумор ицәырнагоит  зынӡас ауадаҩра бааԥсқәа ианырҭагылазгьы, иара убри ала иҩашьом иоптимизм ҵыхәаԥҵәара шамам, агәамчи ахачҳареи имоу. Апартизанцәа Самсон,Ҩ иара иҟазшьа ацәаҩақәа рыла Васили Теркин иеиԥшу ауаа дреиԥшнушьалартә дыҟоуп.
Иҵоуроу афырхацәа рахьтә еиҳа угәалауршәар ауеит хыхь зыӡбахә ҳҳәахьоу Уарчахан, лҭаца Фариза, тариел иҷкәын Ҭаҭлан уҳәа. Апартизанцәа зҿагыланы иқәԥо аӷа исолдаҭцәа зынӡагьы иԥсыҽым, абџьарла еиқәныхла иҟоуп аибашьышьагьы рдыруеит, ашьха аныҟәара зынӡагьы имариам, апартизанцәа изларԥыргоу рацәоуп, аԥышәарагьы рымоуп, адгьылқәа ирмыпыҵакхьоугьы маҷума. Атәыла ду иагәылсны Кавказ ашьхақәа рҿынӡа иааит, иқәлацәоуп, ихырҵәаҩцәоуп. Иара убри ауп рымчқәа зырԥсыҽуа ихьамҵыр адагьы ԥсыхәа рымамкәа иҟазҵо. Апартизанцәа урҭ излареиҳау, абџьарс рнапы иаку аиаша ауп, - рыԥсадгьыл ахақәиҭразы иқәԥоит…
Аҭаацәагьы лашәык дрылашәоит, апартизанцәа рыгәҭаҿы дыҟоуп ачарҳәаҩгьы. Уи Џьаԥар иоуп, аибашьра ҟалаанӡагьы адиверсиатә усурақәа маҩԥигон, аколнхара ахантәаҩы ишьра иҽахьазикыз азы дахьдырхәхьан, иус ӡбаны дҭаркхьан, аха дааит дхынҳәны, иара убас аибашьра иалагеит анемеццәа анааи раԥхьа иҽкажьны дхырхәеит. «Исзеиӷьыз аамҭа ҟалеит» - иҳәан, рымаҵ аура далагеит. Афашистцәа рыштаб аиҳабыра излаиҵарҳәаз ала, апартизанцәа ргәы далалеит, ҳҩызцәа аӡәы ҳәа ихәаԥшуан, анькатәи игхақәа шырдыруазгьы, уаанӡа ихы неигап ҳәа иақәгәыӷуамызт. Уи анапхгара иҟаиҵаз иахҟьаны ауп аҷкәын-амҩаԥгаҩ - Ҭаҭлан иҭахара шыҟалазгьы. Егьырҭ игәылацәагьы ргәырҽанра рцәырӡны аӷа «ицәҟьа» иаҿеицалон, арахь анкьатәи играқәа алахиҩарц акәхап дпартизан ииашаны ихы здирбоз. Аха аҵыхәтәан «аҟәараӷ» ихашәеит хара  изгозма агәнаҳа жәлар рҳақ?..
Адрамаҿы егьырҭ аӷацәа раарԥшраҿы автор ихы иаирхәоит еиуеиԥшым асатиратә шәыгақәа, џьара-џьара уи исатира агротеск аҿынӡа инаӡоит. Иҿацоуп аҟамч ԥҵаҵа еиԥш иқшоит. Абарон Фон-Ҟлич инаҩсангьы еипизодқәазаргьы ухаҿы иаанхоит аинтересра рыҵоуп, Акомендант Отто-Фриц, аунтер-офицер Карл Вернер, афранцыз Кока уҳәа убас егьырҭгьы.
Абраҟа аҵыхәтәаны зыбахә сҳәаз, мчымхарала еибашьра иааргаз аӡә иакәзаап, афашистцәа аргама дырҿагылоит, иқәԥара лҵшәа дук амаузаргьы. Ашьҭахь уи аԥсахҩы Џьаԥар инапала дҭадырхоит.
Адрамаҿы адиалогқәа ибзианы еиҿкаауп, иалоу аперсонажцәа дасу ирыхәҭоу абызшәа рҿоуп, дасу рхатә ҟазшьақәа, рдунеихәаԥшышьақәа рныԥшуеит, зҿы аазырҵысыз, иажәа алагамҭа аҿыҵәҟьагьы дудыруеит, уи дзакәу, идиалогиас имҩаԥиго. Автор ибызшәа цқьоуп, асахьаркрыа агӡам.
Абас иҟоуп, иааркьаҿны иуҳәозар Қь. Агәмаа идраматә рҿиамҭа «Адгьыл ду», уи аамҭала атетараҿы иқәдыргылахьеит иара иахьагьы иқәыргылазар аамҭа ианаало иҟоуп.












ДЫЗУСҬАДАЗ КЬАХЬ ҲАЏЬАРАҬ?
(Б. Шьынқәба ипоема «Ахра ашәа» аилыргара иазкны)

Аԥсны жәлар рпоет Баграт Шьынқәба ирҿиаратә иаарақәа еснагь иреигәырӷьаны ирԥылон апоезиа абзиабаҩцәа, аԥсуа ԥхьаҩцәа, уи гәазырҳагны, иргәырӷьаганы ҳлитература зегьы иаиааираны ирыԥхьаӡон. Аԥсуа совет литература ашьаҭаркыҩцәа иаарыҵагылаз, уи арҿиара, аихаҳара знапы алакыз, иахьагьы знапы алаку апоетцәа дреиуоуп иара. Изааӡарызеи, иара иааивагылоз, инаиԥыҳәҳәозгьы – аӡәырҩы убрахь иналаҵаны ҟазарала иара дрылыҳәҳәон, ианакәзаалакгьы уи ихьӡ ҷыдала иалкааны ирҳәон, ҷыдала иалкааны иахцәажәон, ныҳәак еиԥш иаԥылон ишәҟ ҿыц, иеигәырӷьаны рнапаҿы иааныркылон, иааныркылоит иахьагьы. Уи ус иҟазҵоз иажәатә сахьаркыратә система амчхареи, аԥшӡареи ирымоу ауп.
Апоет дызлагылоу, икәша-мыкәша иҟоу, хара иаҩсхьоу, ажәытә, аҿатә, ацәгьа, абзиа, ижәлар рқьабз, рҵас, рдоуҳа уҳәа ждызлацәажәо зегьы ахьыршәыгә еиԥш игәылыршәоуп, цәала-жьыла еимадоуп, ԥсык еицырхоуп. Уи ипоезиаҿы иуԥылом имҩахҟьаз цәаҳәак, ажәак, ма рифмак. Апрозаҿы аума, апоезиаҿы аума, урҭ зегьы хҭак еицҭадыршәуеит, реидара еизшоуп, еихьҩрра-еиԥырҩрак рыдубалом. Убри азоуп иажәа ауаа заднахало, хрыҩ зазырымуа, изадгыло.
Баграт Шьынқәба раԥхьаӡатәи иажәеинраалақәа руак аҿы («Нхаҩык лдцоит иура ҭагалан») зегь рыла игәазырҳагоу, иблахкыгоу ҭагалантәи ахәылԥаз асахьа ҭыхуа, уи иҩуеит:

Ак уасҳәашан, сажәеинраала,
Сҩыза бзиа, са сҭахы!
Кыр ҳазҭгома нас ҭагалан,
Ҿыц ҳазҭалаз иахьа амхы?!

Ԥыҭрак анҵы ашьҭахь, уи атема дырҩегьых дазыхынҳәуеит:

Ажәа рҭәамзар, иԥшӡахашам,
Гәыла ирԥхамзар уи поезиам.

Ажәа ишәа-иза ахархәара, уи асахьаркыра азхәыцра, иахьаҭыԥу аргылара, акапан аманы аҟаҵара апоет иусуратә ҟазшьа ҷыдарақәа ируакуап. Аҳәатәы уманы аҳәашьа уақәымшәар, аҵыәуашьа ззымдырыз ихы ԥиҽит ауп иаанаго. Иуҳәа ҳәа ыҟамкәа еихыркы-еиӡаркы ацәажәарагьы џьабаа мцурашоуп.
Б.Шьынқәба исахьаркыратә рҿиамҭақәа рҿы еилыхха иубоит ииҳәаз, изхиҳәааз, иҳәашьагьы уаҩ дыхнахуеит, датәнатәуеит, краамҭа игәалашәараҿ иаанхоит. Б. Шьынқәба ипоезиаҿы аҳәатәи аҳәашьеи узеиҟәымҭхо еилаҵәоуп, ахаара, аԥшӡара, ахымкыхра рыгымкәа иҟазҵогьы убри акәхап. Уи иажәа рҭәоуп, ирԥхоуп, абырцкал икылхуп азоуп ауаа ирылаҵәаны изыҟоу, рдоуҳа иахәҭакны изырыԥхьаӡо, нхыҵ-аахыҵ изырдыруа, пату ақәҵаны изрыдыркыло, изаԥхьо. Уи ипоезиа аамҭа иахылҿиааит, аамҭа иашьашәалоуп, есааира аҿыццәа ахалоит.
Б. Шьынқәба аԥсуа литература, иара асоветтә литература зегьы, ирбеиеит ҩашьара зқәым ахаҿсахьақәеи алирикатә хәыцрақәеи рыла. Уи аԥсуа жәеинраала еиҿартәышьа система шьаҭанкыла иԥсахит, ҵкар рацәала еилеиҵеит, еилыхха иҟаиҵеит акомпозициа, ирбеиеит аритмика, ирҭбааит арифма ҿыцқәа реилазаара амҽхакы, иҳараеикит аинтонациа, иахеиҵеит ашәа абжьы-хаа, иара убри алагьы илшеит аԥсуа поезиа амч-алшарақәа реихых-еиҵыхра, рҭыгара.
Шамахамзар, уи иажәеинраалақәа ркмопозициатә хықәкы нагӡоуп, игәылыршәаоуп, мыцхәрак-ҵахәрак рыдубалом.
Убри апоет идырра, иеилкаара, ицәалашәара рнаҩсгьы, илитературатә намыси, илитературатә ҭакԥхықәреи ирыбзоуроуп. УИ игәы-иԥсы змеидаз ипоезиатә ԥсҭазаара зегьы рахәыц ҟаԥшьны иагәылсуеит.
«Амза» ҳәа 1937 шықәсазы ииҩыз ажәеинраалаҿы иаҳԥылоит абарҭ реиԥш иҟоу ацәаҳәақәа:

Жәҩан ҵаулахьтә алаԥш хаара
Иқәҭәеит ага икәалкәаџьо
Амза, ушахьӡаз аԥсабара,
Макьа имшәыц сашәа цәаара,
Иахьӡарыма стәыла ҭбаара,
Мамзар баша сгәы сажьоу?!

Ауаҩы ихы игәы азҭазароуп, иус нап злеикыз агәра игозароуп, аха иҟоуҵаз аҟәыншьара, уи нагӡоуп, ԥрашәа амам, аҳаракырақәа ираҳаракыроуп ҳәа амԥхьаӡара, иунарбоит ауаҩы игәылаҵәаху  ипотенциалтә мчрақәа…
Абри аҩыза азнеишьа, абри аҩыза ацәалашәара ҟаимаҭ амазаара – ихацнаркуан, еиҿнакаауан иажәа, уи иахьаҭыԥу иаргылон ацәаҳәаҿы.
Уи ипоезиатә рҿиамҭа зегь аҿы, дышепик шьахәугьы, илирика алукаартә иҟоуп, ауаа рхы-ргәаҿы аҭыԥ алнаххьеит уи. Алирикатә жәеинраала акомпозициа аиҿкаашьаҿы дҟаза дуны ихы ааирԥшит, уи иҿызҵааз, имаздаз, еснагь еиԥшны ирыцмааиуазаргьы, асԥуа поетцәа ыҟоуп, рылшарақәагьы маҷӡам. Зкомпозициатә еилаҵашьа ҟаимаҭу, инагӡоу, ихыркәшоу уи иажәеинраалақәа иреиуоуп «Ҭагалантәи абаҳча», «Хәылбыҽхатәи ахәыцра», «аб», «Ахра иалиааз», «Асолдаҭи иара иԥеи», «Аԥхын», «Амҩа сықәуп», «Иҭабуп, адыд» уҳәа убас иҵегьгьы.
Баграт Шьынқәба ибаҩхатәра ааԥшит иепикатә ҩымҭақәа рҿгьы. УИ ипоемақәа «Аҩныҟа», «Аҳәачаԥа», «Ахра иаҿахаз», - ибалладақәа – «Риҵа», «Ҩыџьа аишьцәа», «Аҿырпын» уҳәа рҿы инарҭбааны ихы иаирхәоит аԥсуа жәлар рҿаԥыц ҳәамҭа шьахәқәа ирылаҵәаны иҟаз амотивқәеи ахаҿсахьақәеи. Аха апоет урҭ убысҟак ирҵаулон, ирҭбаауан, дара рхатәы сахьаркыратә хаҿра шьҭырхыртә еиԥш иҟиаҵон, убри алагьы уи илшеит ихатәы поетикатә дунеи аԥҵара.
Абри астатиаҿы Б. Шьынқәба ипоезиа зегь аилыргара ҳҿаԥхьа иқәҳмыргылеит, ҳара ҳазаҭгыларц ҳҭахуп ҩымҭак – «Ахар ашәа». Ари аҩымҭа акритика алаԥш иҵшәаны иҟамызт, еимакы-еиҿак ду ыҟамзаргьы иахцәажәахьеит акьыԥхь аҿы, ахәшьара бзиагьы арҭахьеит уи аҩымҭа Ш.Д. Инал-иԥа, М.Т. Лашәриа, Ш.Хь. Салаҟиа, В.Л. Ҵнариа уҳәа убас егьырҭгьы.
1981 шықәсазы еицырдыруа алитератураҭҵааҩ Нина Баирамукова, Москва, аҭыжьырҭа «Советский писатель» аҿы Баграт Шьынқәба ирҿиамҭақәа ирызкны иҭлыжьыз ашәҟәы аҟны иалкаау аҭын ааннакылоит «Ахра ашәа» аилыргара. Уи хәыц-хәыц дазааҭгыланы дахцәажәеит, еиллыргеит ахаҿсахьақәа. Аидеиатә-тематикатә анализ анҩсгьы, ҳара абри астатиаҿы иаҳ-ахуп уи аҩымҭа асахьаркыра азын ҳгәаанагарақәк ҳҳәар, иҟаҳҵар лкаақәак.
Б. Шьынқәба ироман «Ахра ашәа» асоциалтә ҟазшьақәа аазырԥшуа ҭоурыхтә ҩымҭоуп. Ҷыдала 1905-1907 шықәсақәа рзы Аԥсны имҩаыԥсуаз ареволиуциатә хҭысқәа раарԥшра иазкуп.
Ароман аҿы инарҵауланы иаарԥшуп усҟантәи аамҭазтәи жәлар рҭагылазаашьа, рыҩнуҵҟатәи реиҿагыларақәа, аҳәынҭқар иҟантә ақәыӷәӷәарақәа ироуаз, урҭ ирхылҿиаазуаз арыцҳарақәеи азалымдарақәеи. Ишдыру еиԥш, «Ахра ашәа» иагәылгоуп анхаҩыжәлар «гәашьамхыс ирымаз», аҭуади аамысҭеи еилазырӡыӡоз, ешыратәи анхаҩы ҷкәын Кьахь Ҳаџьараҭ ихаҿсахьа. Аҭыԥантәи амчра ахаҭарнак Марыҭхәеи иареи реиҿагылара алоуп аҩымҭа акомпозициагьы злашьақәгылоу.
Ирыхьзеи урҭ, ирзеимакыроузеи, изеиҿагылоузеи? Ажәа ахы умҳәакәа аҵыхәа узҳәом ҳәа ҳалацәажәап, иааркьаҿны акәзаргьы, хәылԥазык Гәмысҭа аԥшаҳәаҿы ауаҩшьра иҟалаз зхылҿиааз атәы.
Аҳмаҭ (Ҳаџьараҭ иаб) Ешыра аусҳәарҭаҿы аҽуац дылакны дрымоуп, ашәахтә ахьизымшәаз азыҳәа, хәылԥазынӡа аԥара анрықәдымршәагьы ԥеиԥшцәгьоуп изԥшу иара. Убри азоуп Ҳаџьараҭгьы Ӡаԥшьаа рахь дызцо: «Стәы сышәҭ ҳәоуп акәымзар, санхеит ибуазеи» - иҳәеит иара, амҩа данықәлоз иан лахь ихы рханы. Ҳаџьараҭ еилкааны имоуп аԥсҭазаараҿы аиҟарамра иҟоу, анхаҩы агәаҟра дышҭагылоу, ишиԥымло иџьабаа, уи еилкааны имоуп ҭауади-аамысҭеи ыҟанаҵ нхаҩыжәлар рзыҳәа ҽеи шыҟам, бзабаак шырымбо.

Дгьылмзар ԥсыхәа змам адгьыл рымаӡам,
Ахаан имцәаӷәац – адгьы ду ирҭоит.
Ирашәо, ицәаӷәо акгьы рзылаӡом,
Ахаан имрашәац  аҽаҩра ҭыргоит.

Залымдарагәышьоу сабиц, иауазеи!
Абас мацара еибаркума адунеи?!

Абас ԥсхәыц дынкахәыцуа гыд-иԥа Омар иашҭа дынҭалт. Ҭаҟьаҭасра, ццакра имаӡам, игәынхарагьы ихаҿы ианубаалом, дзышьҭоу акы заҵәык ауп – итәы:

Сбыҳәоит, аҳкәажә, ҳа ҳзықәшәаз арыцҳараҿ
Аԥсыхәа былшоит бара баӡәыкын…
Саб дбаандаҩыртәит Ешыра аусҳәарҭаҿ,
Ԥарақәак нас, омас исызиқәын…

Угәы ҭыршьаауеит абарҭ ажәақәа, аԥхьаҩ иагьеиликаауеит Ҳаџьараҭ аиашареи аламыс ҳалалреи ныҟәызгарц зҭаху аӡәы шиакәу, ишиҭахым уи ацәгьара. «Аӡәы ар иҳәон, аӡәы – амажәа» ҳәа. Ҳаџьараҭ ииҳәо аҳкәажә илаҳаӡом, даҽа напынҵак илҭоит. Уи Ҳаџьараҭ Ӡаԥшьаа раҳҭынраҿы дзызнеиз анеилылкаалак «алаӡахша» ҳәа ацәаԥҽыга жәақәа игәыдылҵоит. Иара игәы еибакны иҳәоит:

Иахьатәи амра ҳуаӡәк иԥсы ац)ашәоит,
Суал ансышәымҭа, аҳкәажә, ибдыруаз!

Аҳкәажә илалҵоит ашҳам, иҵдмырҟьара дзусҭада абарҭ ажәақәа:

Уара агмыгҵәҟьа иушьуа аԥа дсымазар,
Дызхәарҭоузеи, наҟ дыԥсааит уахаҵәҟьа!

Уи лажәхырԥа изуҵәҟьаны ашҭа дҭылцоит… дук мырҵыкәа қьаад бӷьыцк кылыххы изнеиуеит Аҟәа акаҳуа жәырҭаҿы итәаны анард иасуаз Омар. Хыла-гәыла еилаҵаны ддәылҟьоит акаҳуа жәырҭа, иҽы абӷаҿы даннеи, деиҵахомза, ддәықәлеит Гәмысҭаҟа.
Аҳкәажә лыбз шҳам лыҷкәынгьы ихьысит, уи ауп ҭыжааи улицеи еиҟаратәуа дказцозгьы. Арҭ зегьы рхы ирзықәымкуа, Ҳаџьараҭ ауал азыҳәа игәаӷьны рашҭа дахьҭалаз ауп.
Омар анхацәа дрыгәҭасуеит, иатәеибом, иааиваҟәалуазгьы ихы хисоит иаӡар, ашьыцрагьы илоуп, уи аабоит ҳара иҩныҵҟатәи амонолог ала:

Исхашҭран сыҟам Ҵышәаа рыԥсхәраҿы,
Сҽы аҵкыс иаԥымсыр имуит иара иҽы!
Аҭарчеи сымижәеит, хынтә дсыхьӡаны,
Дакәшан дҭалеит, аҳәынҵәа сҿаҟьаны.

Иара убри ауп еиҳаракгьы изыхҟьо Ҳаџьараҭ арыцҳарақәа дзықәшәазгьы. Омар уи ахәура дҭацаланы дахьимоу азмырхаӡакәа, дырԥхашьаны иҽы имихит, иауам иџьабааԥса, арахь иаб дылакуп аҽуац.
Абарҭқәа зегь рнаҩсангьы хаабызшәак аӡәы иҟынтә иаҳаӡом. Ихьӡ ахьԥырҽра, дахьыладырҟәра ауп изышьҭоу зегьы. 
Еиқәшәеит ҩыџьа ауаа Гәмысҭа ахықәаҿы, ҩыџьа ауаа еинышәашьа змам. Иара убри аепизод ауп аҩымҭагьы хкырҭас иамоу. Уаанӡатәи ахыҭсқәа: Ҳаџьараҭ аҳҭны инеира, аҳкәажәи аиреи реиниара, урҭ реимак-реиҿак уҳәа рыла автор иажәабжь ҳалигалоит, уи експозициоуп.
Урн анааиҿахх Омар аҟамчы иҟьеит, аҟамчы ииҟьаз еицәоуп абарҭ иажәақәагьы:

– Ҳаи, џьушьҭ, Ҳаџьараҭ, баша угәы зԥужәозеи,
Ажьабаа еиԥш ухы амҵқәа зхаабыцуа,
Снахьысзар, амҵ сыршәеит ауп, ихьымӡӷым!..
– Уҽыжәҵ, уҽы сыҭ, уаҳа акгьы сҭахым! –
Аҭак ҟаиҵоит Ҳаџьараҭ.

Иҽы ааиҵҳәа игар ихьӡын, аха егьигьы са соуп ҳәа адәы дықәуп, иуам. Ихьымӡӷишьеит, шәазыӡырҩи уи ииҳәауа:

Ассир! Ӡаԥшь-иԥак мчыла дынҽыжәҳәа,
Изалшарц иҟоума Кьахьбак дҽыжәлауа!

Ҳауа аӡәы дыԥсыроуп ҳәа еиҿагыланы ақәԥара иаҿуп ҩыџьа арԥарцәа. Арахь еиҿазыжьыз аамҭа-ԥсцәаҳа, абас уҳәар ҟалозар, наскьа игыланы ирхыччоит. Ааи, иашеит, еиҿанаргылт дара, ҳаԥсадгьыл ахаара-абзаара иамоу алцәцәа иагаларц, иаҵашьшь иажәларц аҵеицәа ршьа… Адгьыл ҭаҽылон, еидшылан еибакын,у с игеит ахысыбжьы. Уи инақәырццакны Ӡаԥшьаа рашҭа инҭаҩуеит ашәӡы. «Хамаԥагьа шәыҷкәын данылт иӡ-мҩа, Гмәысҭа уахьааруа дышьҭоуп деиҵыхны. Леи-бгеи дрыҿашәымҵан, илацәа еиқәԥсоуп, дызшьыз дыжәдыруаз, Хҭырԥа шкәакәа соуп»!
Ахәылԥаз Гмәысҭа ахықәаҿ бзарбзан ҟагәаҵас ахысыбжьы игаз аԥшалас иама ицеит хара, иарҿыхеит ауаа.
Аԥсны имҟәылха иахажьу аурыс ҳәынҭқар ичынуааи аҭыԥантәи ҭауади-аамсҭеи наҟ-наҟ рымчра ахҳәареи, анхаҩыжәлар риеҵәахә акыдлареи ирсимволны иҟалеит уи хәылԥазтәи ахысыбжьы, имҩашьахуа ирылаҩуеит Петербург, Одесса, гуриа ашәақь мца икашыз!..
Убри нахыс Ҳаџьараҭ дналагылоит аԥсҭазаара еилашыра, иԥышьклаҳәуеит аамҭа ахҟьа-ԥҟьақәа. Аҭыԥантәи ҭауади-аамсҭеи иреиуоу, урҭ рымаҵ зуа Марыҭхәа истраж ицрыхәхәа иара дишьҭоуп, аха, аламала акгьы дахзырҟәуам Ҳаџьараҭ.
Анхаҩыжәлар рзыҳәа игылара, иқәԥара, игәы иҭашу ацәымӷра, абзиабара уҳәа ирацәоуп дызлацәажәо автор аҩымҭа наҟ-наҟтәи ахқәа рҿы.
Ишԥаабои ҳара аҩымҭаҿы Ҳаџьараҭ исахьа?
Кьахьба Ҳаџьараҭ, ҳазну ашәышықәса алагамҭазы аԥсҭазаараҿы иҟаз, жәлар рхақәиҭраз иқәԥоз аӡә иакәын, уи ареволиуциатә идеиақәа шәҟәыла-быӷьшәыла еилкааны имамызт, аха иара дызныз аамҭа иарҳаз амаҟәмабарақәа ибон, иборн ишыладырҟәуаз,  ишхәыдартәуа иҩызцәа анхацәа. Адгьылдара, амамзаара аԥсра ахықәаҿы инанагон, аӷьычцәа инадыркны аҳәынҭқар ичынуаа рҟынӡа рус еиҵазымҟьоз, ирԥышькламҳәуаз, ирԥырхагамыз дзусҭада? ҲАџьараҭ урҭ драӷан, иара итәала дырҿагыланы дықәԥон ацәгьаршҩцәа, автор аҩымҭаҿы иааирԥшит уи игәаӷь ииашара, ифырхаҵара, ихьӡ ауаа ирылаҵәеит, данылеит аԥхьарца, ирҳәон иашәахә…
Ажәлар рҳәамҭақәа рҟны иуԥылоит ҵыхәаԥҵәара змаӡам ашәақәа ажәабжьқәа Кьахь ҲАџьараҭ изку, иҟоуп иахьагьы уи ихааныз ауаа. Џьара-џьара лакәк иалоу фырхаҵак иаҳасабала иӡбахә ахьырҳәогьы уаҳап.
Б. Шьынқәба жәлар рҿаԥыцтә ҳәамҭаҿы Ҳаџьараҭ исахьа аәцама-жьыма иамаз каижьит, игәлиршәеит, иҳареикит, типра зуа хаҳасахьаны иҟаиҵеит. Аҩымҭаҿы ҳара ҳаԥхьоит: «Ешыра ақыҭан, Ҳаџьараҭ дахьиз, акала иуарҳәоит уи ауаҩ дзакәыз, иҽахьишьыз, уӡырҩыр, Оҭҳара, даҽа хҭысқәак идыркылоит иара».
Автор абои амҩа дықәлар, ҳара иҳауаз сахьаркыратә ҩымҭахмызт, хҭыстә нҵамҭахон, мамзаргьы, Кьахьба Ҳаџьараҭ изку ажәабжь еиуеиԥшым авариантқәа ируакхон. ҳаџьараҭ аԥсҭазаараҿы дшыҟаҵәҟьаз иаарԥшра акгьы инаҭомызт. Ус еиԥш ахаҿсахьа азнеира ажәлар рҳәамҭаҿы ирдыруаз ҲАџьараҭ исахьа изахысуамызт.
Ахаҿсахьа ихарҭәааны аарԥшразы ҲАџьараҭ дызлаҟақәамыз ҷыдарақәак ииҭазар ҟалоит, иҟалоит иара убас ихгьы игәгьы ирҭамшәаӡацыз акы иирҟаҵазар, иирҳәазар. Ара хадара злоу Ҳаџьараҭ ихаҿсахьа аамҭа иақәшәо, ҭоурыхла ииашаны еицамкуа, хаҿра ауа аарԥшроуп, егьырҭ амаҷ-саҷқәа митәык зҵазымкуа аҽрыдырхалара аҭахымызт,у с егьыҟаиҵеит автор.
Адгьыл – ари еснагь анхацәа ргәы иҵхоз зҵааран, уи аиура, )\ҭынч ақәаарыхра еснагь иазхыцуан. Ҳаџьараҭ ииаша – жәлар рыгәҭыхақәа рзыӡырҩра, урҭ ргәыӷрақәеи раԥхаьҟатәи рԥеиԥшхә лашеи рзы ақәԥароуп. Аха уи мҩасы иамоу цқьа еилкааны имам. Аӡәы иага дфырхаҵазаргьы акгьы шимчым, ауаа реиларҵәара ада, ахақәиҭраз ақәԥара ада даҽа мҩакы шыҟам, аӡәаӡәала аӷацәа рышьрагьы хырҳага шалам издыруамызт, урҭ зегьы еиликаауа, Иаков иҿынӡа дҩаӡаны аҩымҭаҿы даабозар, усҟан Ҳаџьараҭ иакәхмызт.
Иаков ареводлиуциа аҿиара ҭоурыхла, закәанеиуаршәала, еилкааны имазар, Ҳаџьараҭ хаха ажәылароуп иидыруа. Ишәгәаламшәои Шабаҭ иеиҳәауа:

Аҭаххар иулаз шәынтәгьы ауаҩра,
Ӡаԥшь-иԥа Омар ицәа ухызбаауеит уара.

Ҳаџьараҭ ҭауади аамсҭеи рҿы ацәымӷра имоу ашра иаҿуп, уи изыҳәа дара зегьы изеиԥшуп, цәеи-ԥҳаи лцаеи роуп.
Асоциал-демократ Иаков дҭаркит, ари даараӡа ргәы иалсит изаҳаз анхацәа, игьхьымӡӷыршьеит, избан акәзар, уи дара дрысасын, насгьы иџьабаа ӷәӷәаны ирыдын.
Еилыркааит, еиҳаракгьы Бадра ила, Гәдоуҭантә диаганы Аҟәаҟа даныргоз амш. Абна илаз Ҳаџьараҭ инапы ианырҵоит уи ихақәиҭтәра. Ԥсырӡха аберцәа рҭыԥ азааигәара, анаԥар ишәҵаны, иҽырҩашьаны, адилижанс иацыз астрадқәа афарҭын еиԥш, дрыжәланы, Иаков ихы дақәиҭитәуеит. Уи Ҳаџбьараҭ ифырхаҵарақәа, иуаҩрақәа ируакуп. Ҳаџьараҭ аџьабааи ачеиџьыкеи ҳаҭыр рықәызҵоз, ламыс змаз аԥсыуа хаҵан.А саан цәҟьарас икыдҵаны ианеихсуаз, анахҩы дзычнало сышԥеихсуеи ҳәа ихымҭа иркәараҵоит.
Ауаҩы аԥсҭазаара дкыднаҟьо деикәанарҵәиуа аҟара, убысҟак дыӡрыжәхоит, шамахамзар, дазыҵәахуам уи ацәқәарԥа. Аҟәа ашьҭазаҩцәа иԥхеибаҵа ишишьҭаз, изыхәҭаз ауаа иҽрымаданы, абџьар рылырҵәара иманы Бзыԥынҟа дцоит. Инапаҿынтә ҵәаҩнҵәы ихалоз ахьшь иара иеиҵамхара, жәлар рынасыԥхә азы ԥхьаҟа ацара иасимволуп.
Асԥаа рхақәиҭраз данықәԥо акәзааит, Ольденбургски иаҳҭынра дақәланы имаҵиарсыз ихахәы аӷарцәа ишаны ианриҭауа акәзааит, уи бзиа иибо и-Ҟәарасеи иареи анеицәажәо акәзааит – зехьынџьара ҳара иаабоит иуаҩра, иламыс, ипату. Иҟазшьа аарԥшраҿы иаҳәо маҷӡам Ҳаџбараҭ Мсырхан лыдҵа анагӡаразы амҩа дықәланы данцо игәаҭхәыцра. Амца ицранаҵеит Мсырхан иалҳәаз, шаҟа ихьанҭоузеи урҭ ажәақәа:

Схаҵоуп ҳәа уаҳа уқәымлан адәы,
Уабџьар уҟәных, иузаазгеит адарды!
Нас еилоугаз уахәаԥши, арахь уааҳәы!..
(Ашырҳәа Мсырхан иаахылтит лгәԥҳәы).

УИ дышцо ала, угәы иаанагоит Шабаҭ дааиқәшәар, деиҩыҵәҵәа-еихыҵәҵәа дықәиҵап ҳәа. Аха ихьзеи амҩан иара? Даԥзырҟәҟәаазеи игәы иҭеикыз?
Адгьыл иҵыҩны иаҳауеит ашьоура иахҟьаны гәнаҳала иҭахахьоу ауаа рыбжьқәа.
Аҵыхәтәаны рышшыԥхьыӡқәа еизыкәкәаны аӡцәқәырԥара еиԥш ижәлоит:

Еи, уара аҽыуаҩ, аиашахь зҿы ҳәу,
иубома иҭахаз заҟа ҳрацәаҩу!
Анхаҩ инасыԥ иазықәԥо уара,
Ҳудгылазар умч иацлон аҟара!
Ҳшықәԥо ҳҭахаргьы хьӡымзи ҳара ҳзы,
Анасыԥ зхы ақәызҵаз ихьӡым аԥсы.

Б. Шьынқәба, иҩымҭа дахьналагаҵәҟьо аԥхьаҩ иахь ихы рханы иҳәоит абас:

Уи ихаҵатәра аҭахымзаргь ҟалап,
Баша абрагьын Кьахьба – зҳәашагь дубап!

Убас еиԥш агәаанагара ҟаларым ҳәа ҳахәаԥшуеит, иҟалаӡаргьы изыԥсаҟьо акакәны иҟоуп аепизодтә персонаж Шьауран исахьа. Шьаруани Ҳаџьараҭи еиҿаурԥшыр иумдыррац залшом иахьыҟоу ахәахәа иахьыҟоу аҵабырг, Ҳаџьараҭ амал уаа ирцәганы анхацәа ириҭозар, Шьаруан еилых димаӡам зегьы изеиԥшуп, беиагьы ӷаргьы дрыцәӷьычуеит. Ахамхаԥызара, алеишәадара нырхагоу џьишьоит:

Иахьаҳҭаху ҳтәо, иахьаҳҭаху ҳцо,
Дасу ҳхы иааҭашәо, дасу иҟаҳҵо…

Рыцҳарас иҟалаз, иара убри ауп хақәиҭрас, азкәан ԥҟарас иишьуа иара.
Ақырҭуа шәҟәыҩҩ С. Шьаншьишвили идрама «Асрен» аҿы, Арсен ихаҭа абрагьцәа реиҳабы Шио иҟиаҵаз ацәгьарақәа дрықәӡбоит, ӷәӷәалагьы дахьирхәуоит.
Арсен иеиԥш, Ҳаџьараҭгьы дрыҿагылоуп Шьауран иеиԥш иҟоу ацәгаьуцәа. Арсен Шио дишьуеит, иԥсыбаҩ ахра иаҿарҵоит. Ҳаџьараҭ Шьаруан даҽакала «дныҟәигоит». Уи ауаа иахьырбарҭоу аҵла дадҿеиҳәалоит, ииӷьычыз арахә рцәақәа наҟ-ааҟ идԥсаланы. Уи аиҳа аӷьыч дахьзырхәыша карточагьы ыҟамызт, қәыӡбрагьы ыҟамызт.
Ажәлар рыгәҭа ддамыӷиркит, дирҿаасҭеит, аӡы дазымыӡәӡәо дҟаиҵеит. Акырынтә аҭаҳмадацәа ирҳәо саҳахьан, уаҩ дызмыхәоз аӷьычцәа бааԥсқәа анырклак, ирӡаз арахә рацәақәа рышәҵаны, мамзаргьы рхы иҭарԥаны агаҟа икылыргон ҳәа. Ари ажәлар рыӡбаҩцәа аӷьычцәа рхы ихьырхәыга бааԥсны ирыман. Автор ихы иахьаирхәаз ибзианы иҟаиҵеит, уи алагьы акырӡа иҳареикит ҳажәлар иқьабзны иныҟәыргоз аҵакы, иханарҭәааит Ҳаџьараҭ ихаҿсахьа.
Сара сгәанала, ашьцылара бааԥсқәа ркажьраҿы, ацәгьара ҟазҵаз раԥырҟәҟәаараҿы, егьырҭ инхаз рылабжьараҿы Ҳаџьараҭ иҟаиҵаз хьырхәра ӷәӷәоуп.
Ара ҳара иаабоит ауаҩы иааӡара, ишьақәыргылара аԥсуаа ишеилыркаауаз, урҭ рморалтә кодекс, риестетикатә дунеихәаԥшра уҳәа убас иҵегьгьы.
Ҳаџьараҭ абзиабараҿы ацәалашәара ҵаула, имоуп, Ҟәарасеи иареи рыбзиабара ашьха ӡыхь еиԥш ицқьоуп, хәашьра ақәым.
Ашьа ицрашәы, итапанча хыршаны Џьаҭ игәы иҵакны дгылоуп, игәыбжьынацәа ааҵасыр ацәгьаршҩы деиӷрыблаа аӷәра днықәҳауеит, аха дыннаклоит Ҟәараласа лыбзиабара игәаҵа иҭашхьоу.
«Баҳаҭыр сасуам, саҟәыҵуеи ишьра «, - иҳәеит иара. Мамзаргьы иаагап аҳаԥаҿтәи иԥхыӡ. Шаҟа уаҩы игәы ҭнашьаауазеи уи. Ԥхыӡла реицәажәара ала аԥхьаҩ ибоит урҭ раԥхьаҟатәи рынасыԥхә азы агәыӷрақәа ирымаз атәы. Урҭ шаҟа иԥсабаратәны иаарԥшузеи!
Аԥсҭазаарахь еихон, ирҭахын рыжәҩа еибыҭа анхара анҵыра, аха ирмаӡеит, аамҭа еиқәаҵәа рразҟы аҷышәит.
Абарҭ лассы-лассы еибабалондаз, сырзыӡырҩландаз ҳәа аԥхьаҩ игәы иаанамгарц залшом.
Сара стәала, аҩымҭа абзиабаратә цәаҳәа иҵегь ишьҭыхны иагәылгазар, аԥықәсыларақәа амазар, еиҳа иҭҭәаахон, аха иара ус ишыҟоугьы иаҳәауа иаҵанакуа маҷӡам, аԥсуа қьабз иалҵшәа хазынахәны иҟоуп уи.
Ҳаџьараҭ ихаҿсахьа, инықәшьны хыхь-хыхьла иаарԥшу хаҿсахьам, уи аҿиашьа, аизҳашьа уназхәыцыр, иумбарц залшом шаҟа иҵаулоу, шаҟа иҭышәынтәалоу, шаҟа иҭбаау.
Аҩымҭаҿы излаабо ала, Ҳаџьараҭ уаҩеиҿамск, уаҩы џьабарак иакын, иаӷацәа рзы шаҟа дыцәгьаз аҟара, иуаажәлар рзы дқьиан, дразын. Аха изымдыруаз, изеилымкаауазгьы ыҟан. Иара дызныз аамҭа амишәанрақәа, амыҟәмабарақәа, еиҳаракгьы, уи иарҳаз аҿкы: асоциалтә еиҟарамра, ҵаҵӷәыс, шьаҭас иамаз, уи ахьынтәаауаз уҳәа ишахәҭаз изеилыргомызт, уи еиликаартә еиԥш азыҟаҵарагьы имамызт. Алитератураҭҵааҩы Н. Баирамукова илыҩуеит: «В политическом смысле Хаджарат наивен, во всех своих поступка удивительно непосредственнен. И это при рероичности натуры. В сочетании этих черт – интереснейшее своебразие, особое внимание и драматизм образа Хаджарата».
Аха убас иага иҟазаргьы уи  аԥсҭазаара ахаҭа инарбоз, инарҵоз маҷӡамызт. Идунеихәаԥшышьа шьаҭанкыла аҽаԥсахит уҳәар ҳиашахом, аха уеизгьы азҵаара хадаҿы иҽеиҭакрақәа ҳалаԥш иҵамшәар ауам.
Раԥхьатәи ахқәа рҿы уи, аӡә иага дхаҵазаргьы акгьы шимчым, аиӷацәа рабашьраҿы имч шыдмырхо, игәахәтәы дшахьрымгӡо агәра ихарҵара уадаҩзар, аҵыхәтәаны уи жәҩахыркны аидгыларада ԥсыхәа шыҟамыз ихаҭа лаԥшҿаба ибеит.
Иаков ихаҭа иаҳауазар шаҟа ддыргәырӷьарыз Ҳаџьараҭ абарҭ иажәақәа:
«Ҵәҩанк ала аанда узышышуам… Иаков, иаков! Ирҳәоит: «Алашә ииҭаху ҩ-блакы».
Даара ихьшәазаргьы, ҳаџьараҭ иԥсҭазаараҿы ари еиҭасра дууп, уаанӡа дызхысызи, иаԥхьатәи иусқәеи рзы иҳәаауп, етаптә хҭысуп. Иԥышәеи идырреи роуп зегь раԥхьаӡагьы, ари зыбзоуроу. иара абри ауп аҩымҭагьы, ҳгәаныла, кульминациатә кәаԥсгьы иамоу, - афырхаҵа идҳәалоу ахҭыс хадақәа иураку, амилаҭ хақәиҭратә еибашьразы, аидгылара азҵаатәы ахьыӡбахаз, амҩақәҵара ахьаиуз.
ҲАџьараҭи ажәлари аӡәын, уи, рхьаа ихьаан ргәырӷьара игәырӷьаран, даргьы рыкәа дҭаршәны драаӡон, рчеиџьыка иқьышә иқәырхх иркын.
Марыҭхәа имаҵуарқәа Ҳаџьараҭ дҵәахны дшәымоуп, дҳашәҭ ҳәа Мац иԥҳәыси иареи еилыхны ианырпҟо, аԥшәма, «Беиламгааит, ак сзыбымуааит хаҵа иламысыым» ҳәа ииҳәауа шаҟа игәылнарҭәаауазеи, ишьҭнахуазеи аԥсуа нхаҩы иҟазшьа.
Абас анхацәа екзекуциа рзыруан, идыргәаҟуан, аха ажәакгьы аӡәы иааихәламшәеит. Убасҟак рыбзиабара ӷәӷәан иара иҿы. Автор аԥхьаҟа ииҳәауа ажәақәа заманала уи шьақәдырӷәӷәоит:

Насыԥ имоуп ажәлар лыԥха зырҭаз,
Даԥсоуп ҳәагьы рхаҵашәа иаԥсахаз,
Жәлар рыбзиабара ҟьалан иааӡом.
Иалнахыз – далнахит, иаԥсам – дабаӡом!

Ажәлар уи иаӷацәа ус аламала драдраӡомызт, аха амчымхара данақәшәа, Оҭҳара ақыҭа иаланхоз ажәлар ашьа иналадыргыла, зда царҭа амам аҳәааҿы даннеи, дцәырымҵыр амуит.
Аҩымҭазы иԥытларҭаны иҟалаз – афырхаҵа иҽшьра, автор ҷыдала дазааҭгылоит. Араҟа аҽаԥсахуеит аинтонациа. Уамак шыҟало уцәа-ужьы ианырратәы аԥсабара шьшьылаҳаӡа иҟоуп, ҭынчроуп зехьынџьара, Ҳаџьараҭгьы ццакыра имаӡам.
Амала, ахыкәалаа иаҩызоуп аҵыхәтәантәи иажәақәа Марыҭхәа иахь ирханы ииҳәауа:

Аха ма чынк, ма џьарк уоураны избом,
Унапы хәымгаҿ сыԥсҭыҵра ҟалом.

Ҳаџьараҭ икьарахә иаргәҵысҭа инадкыланы днаҵхеит, иара уи акәхеит. Аџь ду аԥша иҵнажәаз еиԥш деизҟьа дынкаҳаит, аха иԥсралагьы иаӷацәа раҵкьыс даиааит, ишьа ԥха адгьыл иалаҭәаз ишаунашьҭуа идыруеит ахҿарах: «Мцабзк ахьыцәо шә-мцабзк лашоит».
Аарҩара, адгьыл рҿажәкуа ианахаԥалак, ақәа амур, изыҟалом аҽаҩра. Ауаа арыцҳара-пылҳаҭра ианалахалак, зхы-зыԥсы иамеигӡакәа игылаз, уи иоуп ахаҵа-ихаҵа ҳәа изышьҭоу.
Ҳаџьараҭ дышҭахазгьы, еиҳа дықәԥон, дықәԥоит иахьагьы, џьоукы-џьоукы зыԥсы ҭоу раасҭа. Уи ишьа баша адгьыл иқәымҭәеит, ирҭахәмаруан «Кьаразаа» рдақәа, аиуа рылоуп иахьа ҳҿаргьы.
Ицәгьоу жәламзаап нас, аҵеицәа ахақәиҭраз ршьа икаҭәахьоу!.. Ҳаџьараҭ длашәымызт, ибон икәша-мыкәша ацәгьарақәа иҟаз, насгьы урҭ зыхҟьоз, ишаҳҳәахьоу еиԥш, иара итәала, аиаша дадгылан ахәахәа даҿагылан дықәԥон. Иара убри азакәын  дзырцәымӷыз амалуаа, еиқәибаҵа изишьҭаз Маан Марыҭхәа истрадқәагьы.
Аҳцәа реизараҿы иккаӡа иааԥшуеит урҭ рыкласстә хаҿы: рысыцәгьара, рыгыгшәыгра, ршәыргәындара… Урҭ хкыс ирылам ҳәа арбану?! Рхы-рыԥсы Марыҭхәа имардоит. Иаргьы урҭ рҳәатәы дахыԥом, иҭахуп иааирԥшырц гәыкала дшырзыҟоу, иҽынкажьуа иуеит рымаҵ, акы заҵәык дызларыҳәогьы абри ауп: «Исҭахуп ар-мч, ис)ахуп абџьар».
Дара аҳцәагьы рхы неидыркылеит, уи алаҳәажә инеиҿарыжьуазар акәхап, рмал-ршьал зҳәаз иеиԥш, изқәиҭны ирымоу зегьы.
Изиҭахузеи урҭқәа? Ижәлар рықәхраз. Ишыжәбо еиԥш, дзықәтәоу амахә аҿаҟәара даҿуп, иаахжәар ҵа змам атышахь дцоит хыгәҵәы.
Уи аԥареи аиҳабыреи бзиа ибоит, икариера азын иҟаимҵара иҟоузеи, ихатәыҵәҟьа амца иалаижьуеит, уи азын акыр ихәарҭаны идыруазар.
Марыҭхәа аҳцәа рыхԥша иҵасын дханагалт. Уи зны дынцәоуп, дҳаракуп, ухыкуп, ухы раҳаны уиҵаԥшуазар, ухылԥа ухшәаны икаҳап:

Ианӡаалоз амра амшынгә ҭырлашо,
Аказақ неиуан, рыҽқәа ҳаш-ԥышуа.
Марыҭхәа драԥгылан дҽырԥа-ҽыркәашо,
Иабџьар иҟәнызгьы лаҳәашәа ижьышуа.

Аҽазны уи даҩызан ахәац. Шабаҭи аинрали аҩыжәра анеимарк шәихәаԥшла уи ииҳәауа: «Ижә абааԥсы! Ижә, уагаӡозаргьы, дсасыми, дсасы!..» Асасра акәым ачыноуп уи дызҿынҵәаауа, аинрал игәы нханы имаҵураҿы хьаҳәа-ԥаҳәа иаур ҳәа дшәаны аҩ дыҵалоит: «Сыҵабгеит, сысас ду игәы ансзынха!»..
Марыҭхәа даапкны, ақыҭақәа дрылоуп иццыишәтәуа, акгьы зхараӡам ауаа ишьуеит, ипҟоит, дхаҵоуп хаҵа данимбауа, аха Ҳаџьараҭ дааиқәшәар, алазҵә иҽаважьны иҽиҵәахуеит, иԥсажә аиқәырхара дашьҭалоит. Уи Ҳаџьараҭ данизкылымга, имч аниқыәмха, дашьҭалоит маанала иҳәынҷара. Даалаган Џьаҭ иҟаиҵахьаз ахәынгарақәа, иҟаимҵахьазгьы уахь инаидкыланы, еиқәырҽаҽа ашәҟәы шьҭихит. нас диԥхьан иеиҳәеит аусқәа шыцәгьоу ишизыԥшу аҟарсагьы, аха абас инапы ишьапы ҿаҳәаны днауижьҭит. Убри ашьҭахь дук хара имгакәа иоуит адҵа – Ҳаџьараҭ иҭархаразы.
Абас гьангьашрала ашьа дылагыланы аҳамҭақәеи амаҵура ҟәазқәеи ахьизыԥшыз ахь ахәнара даҿын Марыҭхәа, урҭқәа зегьы иара Ҳаџьараҭ ихаҭа дрылхәдеитәит акәымзар.
Ҳаџьараҭи Марыҭхәеи иҵегь иааиҿаххындаз, иааидысландаз ҳәа агәаанагара умоурц залшом, урҭ мыцхәы реивгара аҩымҭа ҩнуҵҟала аилаҭәахра архьысҳауам, иаԥырхагам ҳәа агәаанагара шҳамоугьы.
Аҵыхәтәаны Ҳаџьараҭ иҽанишь, Марыҭхәа ихы хҵәаны изгароуп ҳәа данықәгыла, ажәлар ирымузт истражқәагьы иаргьы наҟ иқәырцеит. Убри ала автор дырҩегьых иналкааны иаҳирбеит урҭ Ҳаџьараҭ иҿы абзиабара ирымаз, рҳәатәы анеиқәшәа ирылшо шырацәоуп, рымчгьы шмаҷым.
Марыҭхәа жәлар рзыҳәа шаҟа дгьангьашу аҟара, убысҟак жәлар дырзааигәоуп, дырзыразуп Антон. Урҭ рҵара-дырра рылахтра уҳәа рышьҭхра иазықәԥо аӡә иоуп иара. Аамҭала адинтә семинариаҿы аҵара иҵон, аха далырцеит анцәа «Диҭахым» ҳәа хьӡыс инаихҵаны.
Антон ирҵаҩцәа дызҿу анаҩсангьы, жәлар рхақәиҭраз ақәԥаҩцәа дреиуан, ихы ԥхьеикуамызт. Уи далахәын Иаколв ихақәиҭтәра, Асԥаа хьчо, иашьа диҿагыланы дықәԥон, азалымдара иҟаз игәаҵанӡа инаганы дазхәыцуан, жәлар рус-ҳыәсқәа ихы рызнеигон, разык ҳалак иакәын, аха иахьаҭахыз хаҳәырҵәи джәылон, хьаҵра издыруамызт.
Антон ҭауади аамсҭеи ирылҵыз, аха анхацәа ирыдгылоу, мыцхәы ажәа зымҳәауа,а ус аҿы иӷәӷәоу, иԥышәоу ақәԥара зцәаҩоу дреиуоуп.
Ахнышьыр ааиҩызҵәаз аишьцәа ирхылҵит Марыҭхәеи иареи, аха ҟазшьалеи дунеихәаԥшышьалеи хәыки шьхаки рыбжьоуп дара. Аӡәы – Марыҭхәа дызлыҵыз дрыдгылаҩуп, ихьчоит. Егьи – Антон урҭ ицәымӷуп, дырҿагыланы дықәԥоит.
Антон исахьа ҿыцуп ҳаԥсуа литература зегь азын, избан акәзар, шамахамзар, ҳашәҟәыҩҩцәа рҩымҭақәа рҿы даамсҭазар ма дҭауадзар дыцәгьоуп, даӷоуп, дынхаҩызар – дыбзиоуп. Абасшәақәоуп ишаарԥшу еиуеиԥшым асоциалтә категориақәа ирыҵаркуа афырхацәа рхаҿсахьақәа.Ус иҟам «Ахра ашәа» аҟны.
Аҩымҭаҿы хыхь ҳзыхцәажәаз ахаҿсахьақәа инарыдкыланы автор иааирԥшуеит, «Арамҵаҿы ианеиза, зыбжьы рацәаз, аказак анеиза зхабар рымбаз», «Суалыр ҭацәуеит ҳәа зыжьҭаара иазхиаз», «аџьармыкьа изаламӡааз», «ианеибашьуаз зҽыԥхьазкыз, ианеилга саргьы аԥхьа сгылан» ҳәа зҳәарц зҭахыз уҳәау бас егьырҭгьы ауаа рхаҿсахьақәа.
Б. Шьынқәба аҭоурыхтә иаша иҽақәыршәаны иаҳирбоит ауаа рхақәиҭраз ақәԥараҿы реидымгылара мзызқәас иамаз, изыхҟьазгьы урҭ рыҵахара.
«Ахра ашәа» аҟны акритикаҿы ишазгәарҭахьоу еиԥш, Б. Шьынқәба иаԥиҵеит зыҩнуҵҟатәи еиҿагыларақәа рацәоу, Шабаҭ ҳәа ҭауадк ихаҿсахьа. Уи ианиааз европагьы кыр дныҟәахьан, днаԥшы-ааԥшхьан, имаҷӡам уи иззыннажьыз абзиарақәеи аграқәеи.
Шабаҭ абуржуазиатә дунеи данагәылаԥш, ианиба уи аҿаасҭарақәа иамаз, иара иуаажәлар рҟазшьақәа, рқьабзқәа еиҳа ихаҿы иааиуа, игәникыло дҟалеит:

Ҳара ҳдунеи закәу, ҳапату, ҳҵас
Иаартым Америка еиԥшуп зынӡас…

Уи еилкааны имоуп ҳажәлар аҳәынҭқар ичынуаа ахәура иҭацаланы ишрымоу, ишалачо рмал, ишеижьагоу рыԥсҭазаара. Убри азоуп абуржуазиа аџьыба иҭашәаз, ихәыҵафыҩуа Аԥсны абеиарақәа ирышьҭоу Наҳаргьы дзиҿагылоу, дзаҿаԥиҽуа:

Аиха-лых дәықәлар абас иҵысны
Иалаӡом ашәҭыш иаҩызоу Аԥсны,
Уара уԥараҭра ахьы ҭаԥсалашт,
Наҳарбеи беиа ҳәа уӡбахә галашт…

Ҭауади аамсҭеи анхацәеи рҽеидыркылар, арыцҳарақәа иҟоу рҵыхәа ԥҵәарашәа ибоит Шабаҭ.
Апоет, алитератураҭҵааҩ М. лашәриа истатиаҿы иҳәоит: …»Асоциалтә зҵаарақәа рҿы Шабаҭ дидеалиступ. Уи ареволиуциахь, ақәԥарахь имба гаӡам, зегьы реиныршәара реинраалара зҭаху либералуп».
Иҵабыргны Шабаҭ иҽынканҵо дашьҭоуп иааинырсланы аԥсыуала иӡбарц жәытәӡа аахыс ишьақәханы иҟоу асоциалтә проблемақәа.
Ҳазишьҭоузеи ҲАџьараҭ дҿырҟьаса?
Омар дишьызар ишәап ашьаԥса!
Урҭ еинраалатәуп, ауаа рыбз хәшәуп…
Шабаҭ итрагедиа асоциалтә еиҿагылара, аԥсҭазааратә мыҟәмабарақәа арвеолиуциа ада аԥыхшьа шамамыз ахьизгәамҭауаз ауп. Уи азыҳәа гәыбӷан дуӡӡак иуҭо дыҟаӡам, избанзар, аамҭа иара атәы ҟанаҵахьан, ажьақцарагьы иқәнаҵахьан џьара. Аха Шабаҭ, наҳар иеиԥш иԥсы қымқымуа амал дашьҭаӡам, имаз-ихӡыз ашәиқәара иалаирӡхьеит, иабацәа ирҭынхаз адгьыл анхацәа ишаны ириҭаргьы моу имам.
Уи хәымгара-ӡымгара илам, Наҳар итәышьҭрамыз адгьыл иҽахеирԥарц анақәик Шабаҭ мцышаҳаҭс дықәиргыларц иӡбеит, аха егьи мап икит. Абасгьы иеиҳәеит игәы нханы:

Мап, мыц шаҳаҭра ахаан исымуц,
Ахаан ҵар)ышала жьыхәҭак сымкыцт.

Шабаҭ аҟыҟ-ҿыҟ илам, иҭынчу, иразу, иҳалалу, аха схы џьара инасырҟәып ҳәагьы згәы иҭам аӡәы иоуп.
Аинрал хымдыршәа иҟоу аԥаҭхь идицалан, убри шынеимарк-ааимаркуаз еиҿанагалеит. Аинрал илафқәеи иажәақәеи мчуп, аха иагьа убас иҟазаргьы, шабаҭ игәы аҟәышра ирӡуам, иҽеиҭом ицәанырра. «Саҳ ухаҵкы, саԥсыуоуп, исаҭәам уажәақәа рыцкы», - иҳәоит иара.
Аҳәа астол иахоуртәар, ашьапқәа ықәнаҵоит ҳәа аинрал ицәа дынҭыҵӡа, Шабаҭгьы изнымкылеит. «Ухазыноуп» ҳәа еиҳәаз ацынхәрас иара аҿынаирхеит.

Са сжәытә қьырсиануп, аинрал ухаҵкы,
Анкьаӡа сабацәа рабџьарқәа кны,
Хаҵагәыла ианазықәԥоз Аԥсны,
Уабацәа абнаҿ амаахыр рыҟәшәон…

Аинрал ари дараапкит, адиуал иқәибаргыларц аҷык ааргыхеит. Даниҟәамҵӡа ахаҳә еиԥш инеиҿаижьит абарҭ реиԥш иҟаз ажәақәакгьы:

Амала, аҩынаҳа анцәа узша,
Аԥаҭхь урҭәаанӡа ӡырҟәандак ҭырша.

Ишԥашашо, соуп ҳәа игылаз аинрал ихәда хиҽит, ишырҳәо еиԥш, абџьар ҭмырҟьаӡакәа дишьит уи.
Ара ссирс иушьаша Аинрали Шабаҭи анеибак, уа итәақәаз аҭауад хазынахәқәа Салыбеи, дауҭбеи уҳәа аҽыҩҳәа еилацәҟәны аҵәы рыларҵон урҭ.
Хдырра ыҟазар, абригьы иаҳәо маҷӡам сара сгәаныла. Алацәҟәреи, ианаамҭаӡам асамарҟәыл асреи, аҵәы лаҵареи ахәҭоума дызусҭазаалакгьы ҩыџьа наҟ-ааҟ раҳәақәа ҭыхны ишеидыԥсылара ианеидгылоу?!
«Исамарҟәыл дшасуаз иуаҩыбжара дахысит» - убас иҟаз ракәхарын Д. Гәлиа иажәеинраала «Абжьаҩашьа хабжьаҟьала» аҟны зыӡбахә имақәазгьы.
Автор инаимҩатәны иаҳирбоит алафҳәареи, аҩыжәреи, амшгареи хҭакны измаз ауаа дуқәа ҳәа зхы зыԥхьаӡоз рсахьақәагьы.
Шабаҭ иажәақәа урзыӡырҩыр дпатриотуп уҳәап, убысҟак Аԥсны, аԥсуаа иҳаракны дрыхцәажәоит, дазгәдуп урҭ рҭоурых, рқьабз. Уи ҳара иаабоит аинрал, наҳар уҳәа данрацәажәо. Аха ажәлар рус иҽацәԥхьеикуеит. Асԥаа рыдгьыл Наҳар ианига, иахымҵыр ада ԥсыхәа рмоуа иҟалеит. марыҭхәа иакәзар, иҟамчы еиҩырҿа уа дырхагылоуп.
Зычҳара хыҵыз ажәлар, гәыразк иоуп, мҩакы ҳашԥақәимҵари, рҳәан Шабаҭ иахь инеит. Ахыци ахәымпали рыла ацәҟьара деихсуа ашьашәыраҿы дтәан иара, днарԥылан аԥсшәа реиҳәеит, инаиртәеит, лафқәакгьы аацәыриган, аха иазыӡырҩуаз дабаҟаз, рыблақәа ҿыцха ихан, гәырҩак шрымоу ҩашьомызт. Урҭ Қарҭ, Аҟәа иахьамышшыз ыҟам, аха рҳәатәы ылҵуам. Уажәы аӡә заҵәык ирзынхаз Шабаҭ иоуп. Кәасҭа дгыланы жәлар рҿахәы иҳәоит:

…Дад, ахҵәара ҳақәшәеит, уара ишуаҳаз,
Ҳуҳәоит, ухаҿы иааг амитә ҳзықәшәаз!
…………………………………………….
Ҳҭагылоуп иахьа аԥсреи абзареи…
…………………………………………….
Ҳанацәеи ҳхәыҷ-гәаҟқәеи рылаӷырӡ гәаҭ.
Зегь рыхьӡала, абар сшьамхнышлеит, Шабаҭ…

Иҵабыргны Асԥаа уаӷоу имшхара инҭагылт, инрыжьыр акәхеит рҭыӡҭыԥқәа, рабацәа жәытәӡа зны ахәшҭаара ахьеимҿаркыз, рыԥхӡаша ахьықәҭәахьоу, рыԥсҭазаара зегь зыдҳәалоу ршьам дгьыл. Уи анырцәыӡ адунеи иқәырхуазеи, адунеи иқәихуазеи Шабаҭ ихаҭагьы.
Ишаҳҳәахьоу еиԥш, Шабаҭ аҵара имоуп, кры еилызкаауа аӡә иоуп, мҩакы иқәиҵап ҳәа угәы иаанагоит:

…Еҳ сабиц, гәаҟроуп ҳзыниаз,
Уиалагьы иаабоит ҳдунеи шхәаԥсаз!
Иацәыӡит аҳалалра, агәбылра,
Аӡеилашыра иалашәеит Аԥсынра!

Ҳаилызкаауа иҳацхраауа аӡәы иҿы ҳааит рҳәазар акәхап гәаныла даргьы, аха ашьҭахь ираҳауазеи уи иҟынтә:

Уи еиԥш аус сҽалазгаларц сҭахым!
Мап, мап, сеилышәымкаароуп ишакәым!
Егьсымчым, нас сабашәыхәои – џьаргьы!
Сара сакәымзааит, иаҳҳәап, даҽаӡәгьы!

Ауаа ргәы амца ҭашуп, изқәынхоз рыдгьыл хәыҷы рымпыҵыкәкәаа иргоит, иара шәыцхыраара сара сакәым, аӡәгьы илшом ҳәа ахыци-ахәымпали шьҭыхны ацәҟьара аихсра далагоит, иара убри аҟәырҷаха, акриткиаҿы ишазгәарҭахьоу еиԥш, лҵшәак, хырҳагак рымамкәа ихигаз иԥсҭазаара иасмволны иҟоуп.
Ииашоуп Шабаҭ анхацәа дырԥырхагам, рыдгьылқәа дрышьҭам, тәыс иҟаҵаны имам, аха зегь акоуп имқәацарала ааха ду риҭоит, урсқәа еиҵеиҟьоит, ириҭоит аԥырхага. Анхацәа уи иқәгәыӷуан, ианаҭаххо цхыраарак риҭарашәа рбон, аха урҭ дызрыхәартә русқәа-рҳәысқәа рҿы дрыцхраартә дыҟамызт. Дырзеилкаауамызт, даргьы. Ҳаџьараҭ уи дицәымӷзар, дзицәымӷу Омар Ӡаԥшь-иԥа ицәа ахьихикаауа азоуп. Егьырахь, дзакәқәоу цқьа еилкааны имазар, икәша-мыкәшагьы дықыәмларгьы ҟаларын.
Шабаҭ археолог дицхрааны аԥшаарақәа мҩаԥигоит. Дзышьҭам иудыруазеи! Абџьар, иабацәа рабацәа рҟәџьалқәа, ажәытәтәи амфарақәа уҳәа убас егьырҭгьы.
Ҳәарас иаҭахузеи, ибзиоуп уи аҭоурых ахьҭиҵаауа, аха арахь ижәлар хдырҵәоит, ақәӡаара иаҿуп, дзышьҭоу аԥшаахқәа убри аҿы акыр ихәарҭахараны идыруама?
Еиӷьӡамыз анышә иҵабаахьоу абџьар хыжәжәара-ҿыжәжәарақәа раасҭа, ажәлар рхақәиҭраз излақәԥашаз абџьарк рзиԥшаар, аха уи иара «Ичысхәым», ихылҵшьҭра уҳәа иԥырхагоу рацәоуп.
Шаҟа дықьуа аҟара убысҟак жәлар рус ихы алиршәшәоит. Ауаа рхьаа ихьаазароупауаҩы, убасҟаноуп уи иаԥсоу ҳәа данырԥхьаӡо, данҵеи иашоу, данпатриот қьиоу. Шабаҭ усда-ҳәысда аныҟәареи аԥсҭазаара мишәанрақәеи ихәдацәа ыҵхәрааны иркын, иԥсы ихыхра иаҿуп.
Антони Ҳаџьараҭи хьаҳә-хьачарада ажәлар рус иалахәзар, иқәԥозар рразҟазы, марыҭхәа иара урҭ дырҿагылан иаамҭа ихьчозар, ажәакала, дасу рпозициақәа еилкааны гәыбжьажьарада ирдыруазар, Шабаҭ рыбжьара дыбжьахеит, дагьҩымкәа дагьӡымкәа. Иара ихаҭагьы еилкааны имоуп уи: «Скылахеит аамҭа аҟарҟы… Аха ишԥазури, Кьахьба сакәым сара»...
Ашхәа амшын ианалахалак, уи ажәҩақәа зку игәы цар, иԥсы ихаҳауеит, инапқәа иваҳауеит дҵәи-ҵәиуа ацәқәырԥақәа даарылахоит, дышнеиуа инеихаԥаны дынӡааркәкәала дагаргьы алшоит. Убасшәақәа ихьит, сгәанала. Шабаҭгьы. Афеодалтә еизыҟазаашьақәа рықәӡаареи акапитализм ацәырҵреи, даҽаганкахьала, ареволиуциатә идеиақәа рцәырҵреи даарыбжьахан, ихы ахьирхара изымдыруа дшыҟаз, длыҵахәаша дцеит, аамҭа аҟарҟы дкылахан арахь дазымӡәеит, наҟ дылбаанадеит.
Ҳара ҳгәанала, убриоуп изҳәо уи аӡалагарҿы иҭахарагьы.
Ауаҩы аамҭа дызну иақәнаго ацаԥха ԥшааны, зыԥсҭазааратә шәы аҷараҳәа иззаамыртыз, иага дырра, ҟәышра имазаргьы ԥхьагылас дузшьару? Сара сгәанала мап.
Ш.Д. Инал-иԥа уи ахаҿсахьа еилырго иазгәеиҭоит: «Иара убри аамҭазы аԥсуара дашьҭоуп, иара итәала дпатриотуп»… Ааи, иашаҵәҟьаны иара итәала, упатриотым ҳәа иауҳәаргьы имуазар акәхарын.
Б. Шьынқәба ҟазаралаҵәҟьа иҭихит аамҭа зымчқәа ашәаз, иалкаау хықәкык амаӡамкәа адәы иқәыз, хымҳа-џьымшьа аԥсҭазааратә цәқәырԥақәа ирыҵадырӡыз ауаҩ ихаҿсахьа.
«Ахра ашәа» аҟны акәым, иара аԥсуа литература зегьы аҿы акрызҵазкуа хаҿсахьоуп Шабаҭ ихаҿсахьа, уи иг-ибза, инҭкааны иааирԥшит автор.
Б. Шьынқәба ироман «Ахра ашәа» аҿы иубоит дажа ҭауадк ихаҿсахьа. – Наҳарбеи Чачба иоуп уи. Шабаҭи иареи махәык иҿшәаз ҩ-ҵәак ирҩызоуп, ҭауадцәоуп рҩыџьагь, аха ҟазшьалеи дунеихәаԥшышьалеи еиқәшәом. Шабаҭ дкәал-кәало ҩ-аамҭакы дрыбжьахазар, иара уи иеиԥш иҟоу ахымхәацәа ихы иархәаны акрыхьирҳара дашьҭоуп.
Наҳарбеи аԥша ахьасуа еилкааны дазцоит. Аԥсны акапиталисттә еизыҟазаашьақәа аира иаҿу ахаҿы дгыланы амҩа иқәиҵаларц иҭахуп. Уи инапҟьарҭақәа, иаагарҭақәа есааира арҭбаароуп дзыьҭоу. Дрыдаҳкылозар иара дзышьҭанеиуа аҭауадцәа аԥсуа сахьаркыратә литератураҿы иаадыруа иаҳҳәап Наҳарбеи Чачба («Камаҷыҷ» - Д. Гәлиа), Наҳарбеи («Кәнач» - И. папасқьыр), амала рҩыџьагьы ахьнаҳарбеихаз угәы  иалсратәы иҟоуп, мырзаҟан («Ҭемыр» - И. папасқьыр) уҳәа убас егьырҭгьы зынӡа иеиԥшӡам. Урҭ аҩымҭақәа рҿы зыӡбахә аабо аҭауадцәа аныҳәақәа раан анхацәа ахәы ирызнаргози рымаҵ ахьыруази рҽаларыгӡозар, наҳарбеи ҳәа «Ахра ашәаҿы» зхаҿсахьа аабо иԥсы қмықымуа ирхьынҳалоуп иҵҟәаш-ҵҟәашааӡа Бзыԥҭа аԥсҭара иҭагылоу аҵлақәа, дашьҭоуп иара убас ахаҳә рацәа уаҟа иамоуп ҳәа газеҭла зыӡбахә иаҳазгьы, убарҭқәа зегьы иҽырхырԥаны икырц ауп дзышьҭоу, иҭахуп иҽрымидарц атәым ҳәынҭқаррақәа, шабаҭ ишиҳәауа еиԥш, ахьхьаҳәа аԥара иџьыба иҭаԥсаларц.
Бзыԥҭа иааины уажәы адгьыл чашәрақәа иреиҩаӡо аинрал-ԥхьатәа Скориков диҿагылоуп. Наҳар, игәы иалоу уи ҳадгьыл дахьықәлоз акәӡам, амал ихаҭа далхәдахар ҳәа дшәоит:

Дахабабарц дашьҭоуп сабацәа рҭыԥ,
Иаҳраӡар, зынӡагьы ҳахәдацәа икып.

Ус угәы иаанагар ҟалоит, Аԥсны аԥсабаратә беиара иамоу Наҳар игар еиҳа еиӷьми зынӡа изтәышьҭрам аӡәы ихәлабгар аҵкьыс. Иаҳауеи шьыри, Наҳар уи ажәлар идирхәарц даҿындаз, урҭ рҩыџьагьы амшын ҳәақәа ирҩызцәоуп аԥсыӡ сса еимҵкәцәаа изфо, иҭәӡом, изышьҭоу рнагарҭа раагарҭа аиҵыхроуп.
Шабаҭ ибзианы иеиҳәеит Наҳар: «Еиҭымхаз, амҳаџьырра иҭанарцәыз уара, Наҳар уеиԥш, амал иарцәацәыз, зынӡа ирзылбаамдацт, еимдырххеит баҩҵас. Ахә рыздыруам ҳәа, ирҭиуан зынӡас».
Наҳар, хыхь ишаҳҳәахьоу еиԥш, ибон акапитализм азҳара ишаҿыз,  аҽшхықәнажьлоз Аԥсны аԥшаҳәахьы, идыруан аурыс ҳәынҭқар ичынуаа зышә аадыртыз атәымтәылақәа рыҿтәи абанкирцәа рыԥсы Аԥсны ишахьынҳалаз, иагьидыруан иара знымзар зны рнапаҿы ишааргоз!
Зымҩа аҽыԥхьакны, ҳаӡуеит ҳәа ҳшәаны,
Иаҳзыҵәахрыма, нас сҵаауеит, Аԥсны.

Убри азоуп урҭ дырԥыҩларцгьы зиҭаху, дызхьымӡаша дахьӡаны итәы имаа иамидарц дзашьҭоу.
Наҳар изгәаҭомызт даҽакы, акапитализм ишарҳауаз иара аӷацәагьы, раԥхьатәи аурыстә револиуциа Аԥсынтәыла иқәынхоз ажәлар рҿы анырра ду шыҟанаҵаз, уи хәыҷы-хәыҷы ауаа шеигәнырҩуаз.
Наҳар изеилкаауамызт ауаажәларра рырҿиараҿы акультуратә ҭынха ҵакыс иамаз, уи ҳара иаабоит Шабаҭи иареи реицәажәараҿы, нцәасы иҟоу иара изын аԥароуп, малуп, уаҳа акгьы. Ауаҩра, анамыс иара изын иӡыижьҭеи акрааҵуеит.
Наҳар итәышьҭрамыз адгьыл ишаҳҳәахьоу еиԥш, аҵарҭыша ҭины ашаҳаҭцәа ықәыргыланы, импыҵеикуеит Асԥа, иӡбоит ажәларгьы ахыицарц, иааганы иқәиҵашт атәымуаа, ԥышәла  ицәыҵдырԥԥап урҭ ажәытәтәи ақьашанақәа.
Наҳар икәша-мыкәша иҟалақәо акашәа иԥхьаӡом, уи аӡәы игәы дрыцҳанашьо, аӡәы игәы даыблуа ҳәа дыҟаӡам. Шәахәаԥш, игәҵәыуа, ашәы зхьыхәхәа итәоу Сырма дышлацәажәо:

Дашьҭан ҳаԥсадгьыл хәыҷ ахьӡ аҭгара,
Абзиақәа роуп изчычоу Аԥсра.

Уи илеиҳәоит дзықәшәаз игәы ишалсыз, насгьы лара лзыҳәан лхы дшамеигӡо, ацхыраара лыҭарагьы дшазыхиоу, ҭынха дуны длызгылт уҳәап азныказ, аха дзызхәыцуа зынӡа даҽакуп, лыҩны, лбаҳча илаԥш рыдхало дцәажәоит гәаныла: «Амаҭәахә хьатәуп… Ари еиԥш акаҷыҷ ҟалаӡом џьаргьы, мап ицәгьам, ара дынсырхар сԥаԥса»…
И. папасқьыр иповест «Акаруал шәақь» аҟны Ҳабыџь ҳәа зыӡбахә арбоу иҟынӡагьы длаҟәит, ишәгәаламшәои уи Хьыкәыр лыҩнреи лгәырҩеи иҽахарԥаны ишикыз дшахихыз.
Абасала адунеи жәларбжьаратәи ахәҳахәҭрақәеи аиҭарсрақәеи еилабынтуа зхы иҭаз амаҷ-саҷқәагьы дырхаргало иалагеит, уи иааигәанатәуазар акәхарын иҵыхәтәагьы.
Ҳзыхцәажәо аҩымҭаҿы хадара злоу ахаҿсахьақәа иуракуп Џьаҭ ихаҿсахьа. Џьаҭ хәымгаӡымгарала еибарку нхаҩуп.
_Ауади аамсҭеи анхацәеи реизыҟазаашьа бааԥси, ацәыхацәыфареи, аизӷыӷреи, аламысдареи идырҳаз ахәачара дылиааит, ихәыҵаршәны иҵәахны имоуп ахьы, аԥара, иаб гәышьа иҭынхаз инаркны ԥсымыцқьала ирҳаз аҟынӡа дызхымгәаҟуа иҟоузеи!
Шаҟа сахьаркыла, ԥсихологиала иҵауланы иаарԥшузеи амхырҭа далатәаны  ашьеи атәым ԥхӡи злыкәкәа иҟоу иԥарақәа дарнацәажәтәи асахьа. Уа ирылоуп иара убас Кьахьба Ҳаџьараҭ иҭырхаразы Марыҭхәа ииҭазгьы. Уи убасҟак иԥсы цәгьоуп, ишьҭахьгьы аӡәы имԥыхьашәар иҭахӡам: «Мап, ианахарчаԥо сылтә кәыба ахышә, шәаргьы шәыҵабаа сара сеиԥш ашышә».
Ус дыштәоу амаҭ шаҵәы-шаҵәуа иаԥхьа иниаҵәыруеит, иара иблагьы еихаҟәысуам:

Бызла мацара уаӷа дузҭархом.
Убз аныхаахагьы – уаҳа узмаҭхом.

Убри аамҭазы, аџьықәреи хыцәқәақәа неидыкшало аԥша асуеит ахьхьаҳәа, еимбӷьыжәаа иԥарақәа игәыдыҳәҳәало, дыууаӡа дыԥан, ауапыжә иҽнықәижьуеит.
Аԥша иаанаго аӡы иагоит рҳәоит аԥсуаа. Аԥхьаҩ ицәа-ижьы ианмырырц залшом, џьоукы рыԥхӡашала идырҳаз иара хыәмгарала еидикылаз мышкымзар мышкызны, уи иазыӷьашкны дшықәнахуа. Аԥара зыбла ашәаҳаз, аламыс зыцәнарӡыз аӡә иакәны даҳдырбоит абарҭ ацәаҳәақәа:

Усҟан дызбалак, илацәа еиқәԥса,
Ара ашьапы иалиааз деиԥшын ацәымса.

иуҳәар ҟалоит, ацәымса, уи, иҩнуҵҟагьы иаанахәахьан ҳәа. Абарҭқәа зегьы ахьаҳәо ахы иахьӡуп «Аҳаҭхәжә». Са сгәанала, убригь иаҳәо маҷӡам Џьаҭ ихаҿсахьа аарԥшраҿы. Анамыс зцәыӡыз, анаԥхаҩ,а маҳагьа ихаҿсахьа аарԥшра азын еиҳау епитет аԥшаара уадаҩуп.
Џьаҭ деиџьыԥӡа, ишҟа имҩахыҵыз
Ҳаџьараҭ дидтәаланы диацәажәоит:

Аамҭа цәгьак ҳанылеит, дад, ухы шаҭ!
Нхаҩыжәлар ухәаԥшуеит рыбла узырха,
Дад, ус хьамҭак уашьҭоуп хацәнымырха,
Узҟәымӷу рацәаҩуп, седру узшьуа!

Ԥыҭрак ашьҭахь дынҭаҳәахаа дыцәеит Ҳаџьараҭ, дҭынчуп, игәы излаанагауа ала ишәарҭам сасырҭаны дахьыҟоу. Ишәгәаламшәои Антон «Аԥҳәызба лаб иԥсы цәгьоуп, угәуҽаныз» ҳәа аниеиҳәа иара аҭак шыҟаиҵаз:

Даҽазны исеиҳәар, саб иныс, сымҳәеи,
Исырԥхьаӡара сыҟан икьатеи!

Рыцҳарас иҟалаз, аҽраԥшра дызгашаз ашҳам шагәылаҵәахыз ибаӡомызт, уи адагьы ирацәан Ҳаџьараҭ изеилымкаауаз.
Џьаҭ иӡбеит убри ауха инеигӡарц игәҭакы, ибажәрԥԥага аиха ицәарҭаӷәы иаахәыҵиган, деиџьыԥ-еиџьыԥуа уахь иҿынеихеит: – Дыԥшуп Марыҭхәа, уи иахьа дынцәоуп, - дхәыцуеит иара. Аха даҽакгьы даргәаҭеиуеит, ҳаџьараҭ длыдыркылеит иԥҳа, лыпату хырҽит, дырфеит, дырҟаҟеит, уи, ҳәарада, идыруеит ашьха ӡыхь еиԥш  дшыцқьоу Ҟәараса, аха иажәабжьнгьы ауаа ирахьрылаҩыз итҭахым, ихьымӡӷишьоит, иара убри азоуп иҽеиҵҳәан еихала дагьзисуа исас. Иарбан хьымӡӷу имоу, ачеиџьыка зҿаҵаны зыҩнаҭа ауаҩы дызшьуа. Уи еилеигеит аԥсуаа рҵас шьахә – асасдкылара аилагара, уи еиҳау хьымӡӷрас иҟалараны иҟоузеи!
Аԥсуа шәҟәыҩҩы Михаил Лакрба иновелла «Асас» аҟны Цыгә Ҳанашә иҷкәын дызшьыз нхыҵтәи арԥыс хаха-хымш аҭуан дықәыртәаны диман, ихәы изнеигон шьыжьы, хәылбыҽха, иҭахаз иҷкәын и)сыжра ашьҭахь ахәарџьын мҩаныфала ирҭәны инаиҭан амҩа дықәиҵеит. Уи диламкьысит, избанзар, иҩны дыԥхьеит, иҿеиҵеит ичеиџьыка…
Џьаҭ ашьеи ачеиџьыкеи еилеиҭәеит, изынмхеит мырцхалк иадамхаргьы аламыс, дазымхәыцит иабацәа рҵас, еилеигеит, ишьаҟьеит.
Џьаҭ ахыәмгара иҟаиҵаз дашьаҳаит, хара дамышьҭит. Дызҭахыдаз аԥсахҩы? Гьангьашрала дхыхны дыздызкылаз ирҭахыз анилдырша, рхы дакәхшаны Џьаҳанымҟа дрышьҭит.
Шәахәаԥш, уи иԥшәма бзиахә Марыҭхәа ииҳәауа:

Аԥсахҩы дшәарҭоуп, ицәгьа хтыр ҟалоит,
Аԥинаҵәҟьа зааӡаз, ицҳар ҟалоит.

Марыҭхәа, икьасыгә илыршатәыз иларшаны дҭаирхоит, усгьы реиҳәоит итәақәаз: «Абри аус дамоуроуп ԥсы зхоу шаҳаҭ. Уи дишьит ҳәа ангәарашәҵа Ҳаџьараҭ».
Уи данҭахагәышьа, ажәлар исакаса иаҵагылан дымҩаԥыргазар, Џьаҭ «Аргама изамысит умҳәозар атрышә, алажә еиԥш аҽныҵәҟьа дарҭеит анышә»,
Угәы иалсратәы иҟоуп аԥҳәызба цқьа аԥҳәызба иаша Ҟәараса Џьаҭ иеиԥш иҟаз аб дахьлымаз.
Ҟәараса раԥхьаӡа акәны, ҳаџьараҭ дылбоит Ԥсырӡха, убасҟан иблақәа дназхыԥшылаз дӡааркәкәала дыргеит, бзиа дибоит иаргьы. «Хы злымҟьо акәалӡы» анизылӡах имҩа даԥшуп, дгәырҩоит, илҭахуп уи дылбар. Лхәыцра далоуп:

Шьыри, сыԥсаатәыгдаз, уи дсыԥшаарын,
Снапала ишәысҵарын, ибла сҭаԥрын…

Ашьҭахь, ианеиқәшәа, иаргьы илзааиртит игәы: «Аха мап, ыбмбара сылшом ожәшьҭа».
Аха урҭ еинасыԥхартә, рыԥсҭазаара еиларҵартә изыҟамлеит, еиҟәнаҟьеит Марыҭхәараа раамҭа. Ҟәараса лцәажәашьа акәзааит, лхымҩаԥгашьа акәзааит, зегь рыла дызлаугәамԥхо ҳәа акгьы далаҟам. Амала, аԥхьаҩ лассы-лассы дахьимбо маҷӡак игәы  еихьнашьуеит, уи М. лашәриагьы иазгәеиҭоит истатиаҿы, иагьиашоуп, аха узиқәшаҳаҭхом даҽакаҿы. Уи иҩуеит: «Ҟәараса лаарԥшраҿ автор ииашамкәа иҟаиҵазар ҟалап Ҟәараса Марыҭхәа иаҳҭынра збылуа анхацәа дрылаҵан дахьдәықәиҵо».
Избан? Аҭоурыхтә фырхаҵаратә ашәақәа рҿы аҳәсақәа ахацәа ирыдгыланы аԥсадгьыл азы еибашьуазар, аԥҳәыс ахақәиҭраз, ахьыԥшымраз, абџьар шьҭылхуазар, зыӡбахә ҳамоу аҩымҭазы уи аҩыза амотив иацәтәымны изыҟаларыз?
И. папасқьыр ироман «Аԥҳәыс лыпату» аҟны Саида даҳәаны лхатәы гәаԥхарала аррахь дцозар, иаҳҳәап,  дызрыламларызеи Ҟәараса Марыҭхәа иҩны-игәара ақәблааразы анхацәа ицо. Насгьы ара иалкаатәуп даҽакы. Аԥсны ахақәиҭраз ақәԥараҿы имаҷмызт аҳәсақәа иалахәыз. (1905-07 шш. раан Л. Гәыблиа-Лакрба, Октиабртәи ареволиуциа аан М. Џьыкыр-ԥҳа уҳәа убас егьырҭгьы). Убарҭ рахьтә аӡәы прототипс дигазаргьы ҟалоита автор.
Даҽакуп, иаҳҳәап, Ҟәараса лхаҿсахьа неиҵыхны иаарԥшызар, ақәԥаҩцәа дышрылалаз атәы зҳәауа, ма хык аҿы иарбазар, ҳәарас иаҭахузеи,у сҟан еиҳа ахаҿсахьа гәылҭәаауан. принсипла Ҟәараса Марыҭхәа иаҳҭынра збылуа анхацәа дахьрылоу типра зуа ҭагылазаашьам узҳәом, сгәанала.
Даара акырӡа интересра алоуп Мсырхан лхаҿсахьа. Уи жәытә ԥҳәысуп. Ҳаҭыр ақәылҵоит аԥсуаа иныҟәырго ақьабз, аҵас, аӡәы иаԥхьагьы саанҿасп ҳәа лгәы иҭаӡам, иҭалыжьуам лыхәгьы.
Ҳәаак амаӡамкәа илгәырҩоит лыҷкәын заҵәы иҭахара, угәы ҭнашьаауеит уи лмыткәма:

О, ишԥасыԥсыхәоу, уан рыцҳа, уана,
Уда дхәарҭам, аха уабалбои, Кана!
Шабаҭ ихәда аӡахәа сзахамҵеит, Кана,
О, ишԥасԥсыхәоу, уан рыцҳа, уана,Уда дхәарҭам, аха уабалбои, Кана.

Мсырхан ижәытә ҵасла ишаԥыз еиԥш, Ҳаџьараҭ лкыка далырцҳаит. Апоет иҳәоит: «Ахшара дылнаҭуеит – хшара дызмама».
Ҷкәынс уи дзыҟалҵаз дахьызаҵәу азакәӡам, иҭалмыжьырц азоуп Кан ишьаԥса.
Ҳаџьараҭ ашьа шимуц Мсырхан ианеилылкаа, лыԥсахы еиҟәыҷҷауа, диацәҳауеит, иалҳәоит ихьмыӡишьаша ажәақәа:

Схаҵоуп ҳәа уаҳа, уқыәмлан адәы,
Уабџьар уҟәных, иузаазгеит адарды!

Ииашаны Мсырхан лажәақәа даара имчуп, иузымчҳаратәы иҟоуп, азныказы дагьыҵдырҟьоит иара. Аха Ҳаџьараҭ амҩан жәларык ашьоура мыжда иахҟьаны иҭахаьоу данрызхәыц, инапқәа иваҳаит, дхынҳәит аҩныҟа. Мсырхан ари еиҳагьы даргәжәажәоит, лгәы иалоуп Ҳаџьараҭ ихьыз, Шабаҭ ихала дахьҭахаз.
Автор агәра угаратәы, ашәыга мцхәы ахьымшьцәакәа ҟазарыла иҭихит Мсырхан лхаҿсахьа, лассы аамҭагьы иухашҭуам иара.
Аҩымҭа аидеиатә ҵакы ашьҭыхраҿы иаҵанакуа маҷӡам Иаков ихаҿсахьа. Уи митәык дцәажәаӡом, аха иудыруеит ҵара-дыррала еиқәныхла иҟоу аӡә шиакәу, ишилаҽу асоциалисттә револиуциатә идеиақәа, анхацәа ргәы дақәшәаны дыҟоуп, «Дырзыуасҭоит», дрыцхраауеит иахьеихәлахо. Ҳаџьараҭи иареи дыррала еиҟарам, еиԥшым ҟазшьала, ԥсихологиалагьы хаз-хазқәоуп, аха еидызкылогьы маҷӡам, урҭ зегьы ирыцкуп – ахақәиҭраз ақәԥара!
Акритикаҿы ишазгәарҭахьоу еиԥш, уи ицәыргара иаалрыҟьашәа иҟалеит, насгьы алитератураҿы акырқәа иуԥылоит Иаков ихаҿсахьа иашьашәлоу ахаҿсахьақәа, аха убас егьа иҟазаргьы, уи, зынӡа аҩымҭаҿы иаҭахымызт ҳәа ҳазҳәом, уимоу аҩымҭа аидеиатә ҵакы ҳаранкит, игәлнаршәеит.
«Ахра ашәа» аҿы Б. Шьынқәба ианцәырига аурыс ҳәынҭқар иколониалтә политика Аԥсны имҩаԥызго Скорикови, аинрал бзамыҟәи, иаҭахын урҭ ирҿаиргылоз ахаҿсахьагьы, ҟиан Аԥсны змагәшьхәа иҭазцалоз, аха иҟан арккаҩцәагьы, аԥхьагылатәи аидеиақәа Аԥсны иалазырҵәоз, убриа ҟынтәоуп автор дзазхьаԥшыз ҳгәаныла Иаков ихаҿсахьа.
Иаков ауасҭа Аԥсны дахьааиз кәицк рылаиршәит, амҩа иқәызҵаша ахсаалақәа риҭеит, лассы аамҭа ргәы дҭымҵәо ихы мҩаԥигеит. Амала, Иаков аҭыԥантәи абольшевиктә организациа дамадазар, еиӷьын уҳәартә иҟоуп. Нас уи Бадра иҿы инеирагьы еиҳа ириашахон, Кавказҟа даазышьҭызгьы еиҳа еилкаахон.
1905-07 шш. раан Аԥсны арвеолиуциа иамҽхакны ианаыҟаз аамҭазы, бамбора абџьар ӡхыргеит, Аҟәа, Гәдоуҭа уҳәа имҩаԥыргон аизарақәеи азабастовкақәеи, уи убарҭ дырәылганы даарԥшызар ахәҭан ҳәа исыԥхьаӡоит, уи аҩыза ахшыҩзцара уоуеит, иаков ихаҿсахьа ацәыргашьа, аҿиашьа уанрызхәыцлак.
Абасала, Б. Шьынқәба ироман «Ахра ашәа» аҿы иаарԥшуп еиуеиԥшым асоциалтә гәыԥқәа ирыҵаркуа ауаа рхаҿсахьақәа. Ароман аидеаитә ҵакы ашьҭыхраҿы рызегьы хҭак еицҭадыршәуеит, идырԥшӡоит, ишьҭырхуеит ароман аҩнуҵҟатәи аԥсабара…
«Ахра ашәа» аҭыҵра ҳа)суа литературатә ԥсаҭзаараҿы хҭыс дуны иҟалеит, уи иааннакылеит иалкаау аҭыԥ, наҟ-наҟгьы иӷәӷәаны ианыԥшышт ҳлитература аҿиара.
Б. Шьынқәба егьырҭ иҩымҭақәа зегь рҿеиԥш абри апоемаҿгьы наваларҭа амамкәа ицқьоуп, жәлар рбызшәа иахаҳауп, абас уҳәарҟ алозар, шамахамзар, уи иамадоуп асахьаркыратә елементқәа зегьы.
Апеизаж асахьа ҭихуама, аҭагылазаашьа далацәажәома, афырхацәа ааирԥшуама – зехьынџьара иубоит апоет ицәалашәара ҳаракы исахьаркыратә ҟазара, иблаҵарра. Ауаҩы инымаало ашәҵатәы ишәуҵар, ицәҭшәазар, имаҭәеи иареи еихыҳәҳәа-еиҵыҳәҳәа иҟалоит. Ицәдуцәазар, иара ихаҭа даҵәахуеит, ихы-иҿы ҭакәаҳа аарла дагәылубаауеит, зынӡа даҽакуп имаҭәа инышәо иӡахызар. Абри ҿырԥштәы ссирк шакәым шаадыруагьы, ҳара иаҳҳәар ҳҭахын аҩымҭа аҵаки аформеи анеиқәымшәа убасшәақәа ишыҟало, агәҭакы шынамӡо, аҟазара ақәҿиарақәа рхыԥхьаӡалара шзалымшо.
«Ахра ашәа» аҿы аҵакыи аформеи акны еилаԥсоуп, заманалаҵәҟьа еиқәшәоит  иагьеидыԥшӡалахеит.
Раԥхьаӡа иргыланы убри еиҿызкаауа акакәны иҟоуп аҩымҭа аокмпозициа. Ари, асахьаркыратә хархәагақәа ируаку «Ахра ашәа» аҿы, ҽакала иуҳәозар, аситуациақҵәа реишьҭагылашьа, реихылҿиаара, иара архитектоника зегьы афырхацәа рҟазшьақәа, урҭ рхәыцра аҿиашьа уҳәа ирыдҳәалоуп, ауаа рҟазшьақәа аазырԥшуа ахҭысқәа, еиуеиԥшым егьырҭ аситуациақәа, урҭ згәылсуа аамҭа, аҭыԥ уҳәа еизаку, еишьашәалоу акакәны иҟазҵо, ишдыру еиԥш, асиужет ауп.
Акомпозициеи асиужети апоемаҿы реимадара афырхацәеи урҭ раамҭеи хәыц-хәыц уагәыланарԥшуеит, иунарбоит рҭагылазаашьа, ахҭысқәа рыҿиашьа, рхырхарҭақәа уҳәа убас егьырҭгьы. Б. Шьынқәба ибызшәа ажәлар рбызшәа аӷра иҭшеит, уи иахаҳауа ирҿиауа иааигоит. Иажәа ԥҵамҭақәа ирифма еицааирақәа, урҭ рышьҭыбжьқәа уҳәа ижәартә арсенал зегьы, жәлар рашәа излақәымшәо, изланымаало ҳәа акгьы ыҟам.
Аиҿырԥшрақәа, аепитетқәа, уи ахкқәа рахьтә ипоезиаҿы еиҳараӡак ахархәара змоу аметафора уҳәа аклассикатә хаҿсахьа аԥҵараҿы ицхыраагӡага дуны иҟоуп. Ауаҩы адәахьтәи исахьа мацараҿы даагылом, уи иҩнуҵҟатәи игәҭахәыцрақәа ихьаақәа дрызҿлымҳауп, убри ауп ахаҿсахьагьы ҭзырҭәаауа, игәылзыршәо.
Абри ахшыҩҵак инарҭбааны дахцәажәоит алитератураҭҵааҩы, акритик В. Ҵнариа Б. Шьынқәба ирҿиамҭа аилыргара иазкны иҭижьыз ашәҟәы аҟны.
Б. Шьынқәба истиль ибызшәа уҳәа рҷыдара ҳанрыхцәажәауа, раԥхьаӡа иргыланы иазгәаҭатәупр иҵаулоу аԥсихологизм зныԥшуа аҭыԥқәа рацәаны ишуԥыло аҩымҭаҟны. Иаҳҳәап, аԥсуа ԥҳәызба Ҟәараса илынасыԥхараны иҟаз Ҳаџьараҭ изхәыцра, уи ибзиабара илымоу уҳәа зынӡа уззыԥшым ганкала иаарԥшуп…
Шьыжьонк аҩны абарҵа дықәтәаны дышхәыцуаз ҽык акьыркьырбжьы лаҳаит, илдырит уи Кәантра шакәыз, Ҳаџьараҭ и-Кәантра, лыбжьы нақәлыргеит, иаргьы иадырсызшәа иџыхӡа иаагылан иналзыԥшит.
Ахәда лнапы нахьшьуа уи илҳәоит:

«…Уаагылишь Кәантра, амыркаџь иҵабгаз,
Наулапапаеит. Узсыхәаԥшуазеи?
Сгәы ишалсуа узымдырӡо ҳәынҵәак ухьшьыр?
Аа, бзиа иубозаап, ухәда сшьышьыр!..
………………………………………………….
Акопк, Кәантра хәыҷ, уаргьы саргьы ҳзыхҟьо…
Исҳәаз уаҳама, ухы авиҳәа иҟьо?..

Афоризм иаҩызоу, жәлар рашәа иашьашәалоу, ахшыҩҵак гәылыршәа иаазырԥшуа ацәаҳәақәа иреиуоуп:

Ихҭарԥаш шәыршәыруеит, ишьҭахь ихшьуп,
Иблақәа мцабзуп, ахьшьцбеиԥш дласуп.

Жәлар рыхшыҩҵак аҭбаара, аҵаулара зныԥшуа афилософиатә ҵакахьы ухьазырԥшуа акакәны иҟоуп абарҭ ацәаҳәақәагьы:

Аҳҭны мца ҭбаазаргь уарԥхом, лаӷырӡуп,
Аԥацха-мца маҷзаргь иԥхоуп, иразуп.

Лассы аамҭа иухамышҭуа, ахшыҩҵак зырҵауло, изырҭбаауа аиҿырԥшрақәа рыла ибеиоуп апоема. «Аҳцәа реизара» ҳәа хыс измоу ахаҿы Марыҭхәа дықәгыланы данцәажәо аҳцәа анизыӡырҩуатәи асахьа абасала иҭихуеит:

Аԥснытәи аҳцәа изыӡырҩуеит рҽазҵәылх,
Аӡы ихнаҵаз арахә реиԥш, рыхқәа шьҭых!

Цәҟьарас икыдырҵаз асаан «Аԥҭа иалҵыз амза еиԥш» апоет илаԥш иҵашәоит. Аԥсахҩы Џьаҭ дадикылоит.»Арашьып иалиааз ацәымса».
Уахи-ҽни ақыҭа ирылаз аполициа рзы абас иҳәоит: «Ацҳарҭа змоуа абгеиԥш ишаҟьоит».
Иҩнуҵҟатәи игәалаҟазаара шаҟа иманшәаланы иаанарԥшуазеи Расҭа абри ацәаҳәагьы: «Ашьхыц дырфазшәа илацәа еимашьыпт».
Џьаргьы еиҵыхәхәа ажәҩан иалоу анаҟә ашәҭ-кас иадикылоит.
«Здесь русский дух, здесь русью пахнет» ҳәа зҳәаз апоет ду иажәақәа еиҭарсны иуҳәозар, Б. Шьынқәба ипоезиа аԥсуара агәылжжуеит, аԥсуара-цәа аҟәнуп.
Апоемаҿы иуԥылоит жәытәӡа аахыс аԥсуа жәлар рпоезиа иалҩуа, аԥсуа жәлар ргәаҿы зҭыԥ зҳахьоу ажәа еиҿартәақәа, ажәа ҵарқәа, ажәаҳәахьақәа:

1.Арамҵаҿы ҳанеиза зыбжьы рацәаз,
Рхабар ҳамбеит аказақ анаауаз.
……………………………………….
2.Ԥшатлакәҵас ицәырҟьо хаҵа дҳамоума
Быӷькаԥсан еиԥш астраж еиларӡыӡан?..
3.Нас изеинаалома, шабаҭ, ишәеи,
Аӡи амцеи ақәыџьмеи ауасеи?…

Аԥсуа бызшәа иамоу абеиарақәа ируакуп ашьҭыбжьҿырԥшарқәа, урҭ шаҟа еиҿкааны, ажәа ҵарыла улымҳаҿы инаргозеи ма ари, ма ани аԥсабаратә хҭысқәа рсахьаҭыхра:

Аҵырҵыр имацәысит, аҵықьҳәа ихысит,
Атрым-тырмҳәа иԥо акырцх аакылсит…

Иахьаҭыԥу, иаҭахны, иманшәаланы апоет ихы иаирхәеит аԥсуа жәаԥҟақәа, урҭ аҿыц цәа рхалеит, рҵакгьы еиҳа иҭбаахеит: «Аӡиас иаго ҳәҳәабжьык иаҳаӡом», «Амазгәыҭ зҽакәзыршаз аӷба имышьҭырц», «Аҳәахәда еиԥш ибжьаӡыз», «ахаҳә уршыргьы иԥжәоит», «аҵла иалҩрыз амаҭаԥшь ицҳаит», «ацәгьара зуз – цәгьала дҭахоит» уҳәа убас иҵегьгьы.
Ишдыру еиԥш, апоет абџьарс имоу ажәоуп, ажәоуп уи инаршә зырхиауа, «ажәа аныҟам – иҟам ашәа».
Ажәа Шьынқәба инапаҿы иаӷьуп, ихцоуп, иҟәымшәышәуп, игәыҿкаагоуп, иҵаруп, иахьиҭаху цәашьшәа иртаруеит, ииҭаху амаҭәахә алихуеит, сахьа лыԥшаахуп. Уи ижәартә фонд ҷыдала иҭҵаатәу акоуп, аус ду раԥхьаҟа ишьҭоуп анаука аусзуҩцәа.
Лассамҭа иугәалашәоит, иухашҭуам уи иепитетқәа, иаагап ҿырԥштәқәак: «Аӡаӡа хьшәашәа», «Амшын иаҵәа», «Ахра иалиааз», «Салыбеи пылтыҟса», «Ччаԥшь еиқәаҵәа», «Ацәқәырԥа хәаа-заа», «Ашьамхы еиларшшага», «Ақәацгьа», «Ашьамҩа», «Ашьха рҩашқәа» уҳәа убас жәпакы.
Ажәа «ахьшьыцба» ишдыру еиԥш, абаҩ цәыласра, аиҿамсра, аџьбарара иепитетуп. Шаҟа иатәны, ианаалоны иалоузеи уи ажәа Ҳаџьараҭ ихахәы игарц аҳҭынра даннеи, даныкәашозтәи асахьа:

Ахьшьыцба шьҭасызшәа амҵәыжәҩа еидыԥсал,
Шьамхыла дықәԥраа еиҩишеит азал.

Анаҩсан иуԥылоит абри аҩыза аиҿырԥшра шьахәгьы: «Аҟама еиԥш диашаӡа дгылт агәҭаны».
Баграт идам-здам даҽаӡәы изҳәарушь абри аҩыза ажәа еиҿкаа, ажәа ԥшӡа:

Лыхцә акны иԥаны, лӡара тартаруа,
Ус лхы иқәыршәуп ашәҭ-кас ԥырԥыруа.

Аԥсуа жәлар рҿаԥыц поезиа, еиҳараӡак бжьықәыӷәӷәарала еиҿкаауп, иҟоуп арефрен, ашьҭыбжьҿырԥшра. Ҵабыргны иуԥылоит рифмала ихырҷоу ацәаҳәақәагьы, аха урҭ уиҳа имаҷуп.
Иаагап ҿырԥштәык ажәытәӡатәи ақьабзтә поезиахь иаҵанакуа «Ӡиуауа» ҳәа изышьҭоу ашәа аҿынтә цәаҳәақәак:

Ӡиуауа, Ӡиуауа!
Ӡариқәақәа Мыркылдышь!
Аҳ иԥҳа ӡыша дакит,
Ӡ-хәыҷык азын даҳзыҭиуам
Ӡ-дук азын даҳҭиуеит.

Абраҟа арифма зынӡа иуԥылаӡом, аха еихышәшәа иҟоуп, знык изаҳазгьы ихы-игәы инҭаҷаб ицоит. Иҟазҵазеи уи? Иара аиҿкаашьа, ажәақәа дасу ирыҵаркуала, ишрыхәҭоуала реишьҭагылашьа, еиҳараӡак ашьҭыбжьҿырԥшра аҟазаара. Ишаабо ала ашьҭыбжь «ӡ» ма «з» шамахамзар, ажәақәа зегьы рҿы иуԥылоит Убри ауп уи аилыххара маӡасгьы иаҵоу, игәылзыршәо, ахьхьаҳәа улымҳаҿынӡагьы иназго. Жәлар рпоезиаҿы иуԥылоит абри аҩыза ашәагьы:

Ацыгә гәара
Цгәык ршьит
Изшьыда?
Тагә ишьит.

Ажьы згада?
Апап игеит.
Ацәа згада
Ԥара игеит.

Арҭ астрофақәа абжьы рхазҵо ашьҭыбжь «гә» рефренра ауеит, цәаҳәацыԥхьаӡагьы иуԥылоит. Араҟа иҟоуп иара убас арифмагьы. Ари еиқәзыршәаз, ҳәарада, издыруамызт асииабо-тоникатә жәеинраала еиҿартәышьа азакәанқәа, ахореи, аиамб ҳәа изышьҭаз. Аха ԥсабарала ицәа-ижьы ианыруан, еиликааауан ажәа аиҿартәышьа, ԥҟарақәас иамаз, уи маӡас иаҵаз.
Аԥсуа поет гәлымҵәах Иуа Коӷониа «Наҩеи Мзауҷи» ҳәа еицырдыруа ипоема абарҭ ацәаҳәақәа рыла иалагоит:

Иҩызцәа иман храк днаҿалеит,
Хмыҷ шәарыцаҩ ныҟәаҩы.
Даара бзиа иӷәӷәа ддәықәлеит,
Ахра ҿҟьара дазцарцы.

Ишаабо еиԥш, илыԥшаахқәамзаргьы «днаҿалеит», «ддәықәлеит» роуп рифмара ззеибауа урҭ глаголтәқәоуп, хыла иҟаҵарбатә рифмақәоуп, аҩбатәи аԥшьбатәи ацәаҳәақәа рҿы, рифмара зурц зыхәҭоу ажәақәа рҵыхәтәақәа «ҩы», «цы» рыла инҵәоит. Урҭ рифма цқьақәоуп ҳәа иузыԥхьаӡом. Аха ари астрофа ахьхьаҳәа улымҳа иҭаҩуеит, агәынкыларагьы мариоуп, избанзар, ажәақәа дасу рҭыԥқәа рҿы игылоуп, цензурала еиҟәыҭхоуп, бжьықәыӷәӷәарала ибзианы еиҿкаауп, иануаҳауагьы арифма амоу иамаму узмырбогьы убри иаҵоу амаӡоуп.
Б. Шьынқәба раԥхьатәи иажәеинраалақәа руак аҿы «Ҭагалан ақыҭан» ҳаԥхьоит:

Абаҳча гылоуп еишәхышьшьыла,
Ал, ахәырма, нас амжәа.
Арацәа-ххыра еиԥш еиҟәынҳәыла,
Уаҟа ирықәуп ажьымжәа.

Араҟа зегь еиҿыбааны иҟаҵоуп, аклассикатә жәеинраала аиҿартәышьа формала иҩуп, аҩнуҵҟатәи аиҿкаашьа анаҩсангьы, рифма ҟаимаҭла ихырҷоуп. Уи асиллабо-тоникатә жәеинраала аиҿартәышьа ҳәа иашьҭоуп, аԥсуа поезиа иаднакылт, ианаалеит, традициангьы ишьақәгылахьеит.
Абасала, аԥсуа жәеинраала ишьҭнахит ҿырҳәалатәи апоезиа аиҿкаашьа азакәанқәа реиԥш, шәҟәылатәи апоезиа азакәанқәагьы. Урҭ иманшәаланы иааизырбыз, еиҿзырцәажәаз апоетцәа дыруаӡәкуп Б. Шьынқәба. Уи ҳара иаабоит ҳзыхцәажәо апоет иҩымҭаҿгьы.
Аԥсуа бызшәа абеиара иамоу, ахаара аԥшӡара иаҵоу атәы акәӡами ирҳәауа ҵҩа змам еилыхха иҟоу арифмақәа рхархәара, иаагап ҿырԥштәқәак.

1. …Ашьапы аҵх
иагәыларшәуп аҵх.
2. Рыхқәа еивакуп,
Амҩақәа куп.
3. Ирша
Укәша.
4. Ишәақь,
Еилақь.
5. Рӷәа-ҵи,
Шьеи-лаӷырӡи.
6. Акәакь,
Агәақь.
7. …Ашьха,
Анап алшьха…
8. Ҷыҷын,
Ихәырџьын.
9. Уцала,
Маӡала.
10. Ҟәараса,
Абҳәаса…
11.Ҭит,
иааиртит.
12. Даӷроуп,
Иӷроуп.
13. Деиҵасуа,
Дҿагәа-ҿасуа.
14. Шәеиха,
Ижәпаҩха.
15. Дыххымшақә,
Имшақә.
16. Аргама,
Дызбама.
17. Ихаҵа.
Сыҽхьынҵа.
18. Ибзоу,
Иаԥсоу.
19. Исаҳауазеи, хса,
ишьаԥса.

Аҩымҭаҿы ахаҿсахьа шьақәзыргыло акомпонентқәа ирыцкуп аперсонажцәа рбызшәа. дызусҭазаалакгьы аперсонаж итәышьҭрам, ишьашәалам ажәа аниҳәа ахаҿсахьа агәра узымго уҟанаҵоит. Уи агәра гара ануцәыӡ, ҟиам ахаҿсахьа, иҟам аҩымҭа.
Аԥсуа литератураҿы иаҳԥылақәахьеит убри аҩыза афактқәа. Иаҳҳәап, афырхаҵа дқәыԥшны, иажәақәа дадацәаны, мамзаргьы, абырг иажәақәа иқәыԥшу аӡәы иҳәозар еиԥш ианыҟоу. Усҟан дасу ражәақәа еиҭнуԥсахлар, акгьы аҽаԥсахӡом.
Ҳаџьараҭ итәы дашьҭаланы аҳҭынраҿы даннеи, аҳкәажә иалҳәаз ажәақәа, лара иаалҿыхны иага уҽушьыргьы даҽаӡәы иузиҭаӡом. Уи лаҳкәажәра, лымчра, еиҳангьы иаҳҳәоит лыԥшәма, (уи уаҟа дарбамзаргьы иҟазшьақәа  ҳгәныҩуеит), лыҷкәын уҳәа рыхраԥызара, рԥагьара, рыҽхықыәмҵара лажәақәа ирныруеит:

Нын, исаҳауазеи, анцәа дыҟазар.
Узыхшаз ириҭароуп ажәрацәгьа!
Уара агмыгҵәҟьа иушьуа аԥа дсымазар,
Дызхәарҭоузеи, наҟ дыԥсааит уахаҵәҟьа.
Шәаазқәылаз шәаҳцәа цәымӷыс иҟашәҵеит,
Шәарҭ шьапҟьаҟьараа зынӡа шәеилагеит.

Жәлар ражәаԥҟак аҿы ишаҳәауа еиԥш, аҳкәажәи Омари цәеи-ԥҳа лацеи лареи реиԥш еишьашәалоуп, еиҩырго ҳәа акгьы ыҟаӡам. Гәмысҭа ахықәаҿы ҲАџьараҭи Омари анеидысла, «Иууазеи ҳуалгьы азмырхакәа, алажә еиԥш ҟамчыла узсысуазеи» ҳәа уи Аӡаԥшь-иԥа ианиеиҳәа, иара ҽырхықәымҵала абас аҭак ҟаиҵеит:

Ҳаи, џьушьҭ, Ҳаџьараҭ, баша угәы зԥужәозеи,
Ажьабаа еиԥш ухы амҵқәа ахаабыцуа,
Снахьысзар, амҵ сыршәеит ауп ихьымӡӷым! –
Уҽыжәҵ, уҽы сыҭ, уаҳа акгьы сҭахым!

Абарҭ арепликақәа рҿы мацарагьы иубоит ҩыџьа ауаа, - урҭ социалтә категориақәас изҵазкуа, ҵарсхәрақәас ирымоу, рхаҭашьақәха, рҟазшьақәа уҳәа убас иҵегьы.
Ирҿоу абызшәаҿы ауп иара убас Наҳари Шабаҭи дасу рҷыдарақәа, рҟазшьақәа ахьаабогьы.
Наҳар Асԥа иҽахарԥаны икырц, Шабаҭгьы мцы шаҳаҭс диргыларц даниацәажәо, уи ус иеиҳәоит:

«Абшьҭрала Асԥа Наҳарбеи итәуп!» -
Абри ак ауп исҭаху, саргьы суаҩуп,
Сахьыҭаххаша ҟалап, џьоушьҭ џьара…
Аԥара-шьара… ууалқәа ршәара.

Егьи уи зынӡа итәышьҭрам, жәлала шьҭрала иара дшизааигәоугьы, ицәымыӷхоит иеиҳәаз, ихы изықәкуам…
Шаҟа ҟәышрала, гәыӷрала иҭәузеи Иаков иажәақәа. Ҳаџьараҭи иареи анеиԥырҵуа уи хьаала игәы ҭәны иҳәоит?

Удгьыл гәакьаҿ ундмырхазар дара,
Алажә еиԥш уршьыр ҟалозар адара,
Ухшареи уареи ишәқәашьзар атәра,
Идырцәар ауазар ухәшҭаара.
Миллионҩык ыҟазар умҩа зымҩоу,
Узлареиӷьузеи ҳәагәыжьла иҿаҳәоу?!

Амҩа хара иқәлаз игәырҩара еиҟәызҭхо аамҭа, ирыбжьоу амшқәа, аҵхқәа рызхьра уҳәа шаҟа урыздырхыәцуазеи абарҭ ацәаҳәақәагьы:

Каҵәароуп, нхыҵҟа уҭаԥшуеит иккаӡа,
Иаҿысуеит аԥҭа ԥжәахақәа ббаӡа
Аԥша иԥхьанаҳәоит Ҳаџьараҭ иуапа,
Иаҵысуеит, иарԥыруеит ихҭарԥа.
Иара дгылоуп иҽнадҵашәа хаҳәык,
Дыԥшуеит ҟәаԥеи-ҿаԥеи илаԥш нархык…

Аҵыхәтәантәи ахаҿы, зычҳара хыҵыз ажәлар аҳҭынра анырблызтәи асахьа ус баша инықәырҩыршәа иаарԥшым, иаҳәауа, иаҵанакуа рацәоуп. Аҳҭынра иагәылҟьаз амцабз, ареволиуциа амцабз иасимволны ухаҿы иааиуеит. Уи амцабз геи-шьхеи иаарыбжьалашеит, ахақәиҭраз ԥхьаҟа инеиуаз ауаа рымҩа ианшылауан.
Абри ахшыҩҵак шаҟа идырҭбаауазеи, шаҟа идырҵаулозеи абарҭ ажәақәа:

Цәгьарас иҟоу зегь ҩнажьызшәа аҳҭынра,
Аӷлҩа ахатәала иаҿын абылра,
Амцабз иҵԥауаз ихшылон амшын,
Амцабз иҵԥауаз ашьхақәа ирҿашын.

Иаагап абри астрофа аҿынтәи ажәа: «иҵԥауаз». Автор даҽа синонимк ихы иаирхәар ҟамлози, иаҳҳәап: иҵҟьоз, игылоз, иҩеиуаз уҳәа иҵегьгьы. Аха урҭ ракәмызт уаҟа ианаалоз, «иҵԥауаз» акәын. Ари ажәа ҩ-хәҭакны еилоуп: аҵа, аԥара, ҵаҟантә, аҵантә иԥауаз, - ажәлар ргәаҵантә иԥауаз уҳәозар еиԥш. Жәлар рычҳара ахыжжра, иахылҵуаз мцабзми апоет араҟа зыӡбахә имоугьы.
Абас ажәа акапан аиуеит иахьаҭыԥу иангылалак, иахьахәҭоу ахархәара анаиулак.
Ирацәоуп Б. Шьынқәба ибзоурала, шамахамзар, аԥсуа бызшәаҿы иуԥымло ажәа лыԥшаахқәа алитератураҿы ицәырҵыз уи иаднакылаз: джьышуеит, дшьашуеит, ахәдхашәара («Ҳусқәа хәыдхашәеит»), акәырҷыжь, ибзарыбзаруа, илҳаит, илҷышьит, акәымра, ахахәы, еиларшшагак иԥеиԥеиуеит, ауаа барақәа, дылкь-жылкь, ирзаҩуп, шьа-кәарак, кышьмеи, алхьхьара (иалыхьхьа илеиуан), рышьклаҷҷо, ахцәкьлар, ашьамҩа , дарит, (инапы дарит) акапихәарш, дхәантеи-сантеиуа, ԥыҭҳа-ԥыҭҳа, алаӡахша, еилагәжәажәоит, амыҭҳагәс, аҟырҟлыш, ашьамхысра, иқәач-мачуа, аилаҭәахра, дкәалԥаауа, хьеҩ-сеҩуеит, дҽырԥа-ҽыркәаша, абла ҭагьагьа, дныгәнысуа уҳәа убас жәпакы.
Ҩбаҟа ажәа апеизаж азы. Апоет егьырҭ иҩымҭақәа рҿы еиԥш, абраҟагьы инарҭбааны ихы иаирхәоит аԥсабара асахьақәа. Урҭ, ма ари, ма ани аситуациақәа раарԥшра иацхраауеит, иәылдыршәоит арҿиамҭа аидеиа хада змадоу аепизодқәа, афырхацәа рхаҿсахьақәа.
Фырҭыни сыԥсеи, дади мацәыси ижымрҟәуа ахра, ахра иалиааз, ахреиԥш иӷәӷәоу афырхаҵа идкылан иҟаҵамзар, иара асхьа мацара аԥхьаҩ акгьы ианаҳәомызт, ихьысҳахон аҵакы.
Апоет иалихуеит уаҩы иаҳа илаԥш иҵашәо, игәҭыха иақәшәо аԥсабара асахьа ҟаимаҭқәа. хыхь аҿырԥштәы иаагаз иашьашәалоуп, аҩымҭа аидеиа  иақәшәоит «Амҩа сышәҭ, абахәқәа, аҩхаа сҭахәаҽуеит» аҳәарашәа  илеиуа Гәмысҭа асахьагьы. Аԥхьаҩ игәныҩуеит жәытәаахыс ашьхақәа иргәылсны иаауа аӡиас зсимволу, амҩан еиқәыцәашь иаԥгыло абахәқәа ҵакыс иаархәо уҳәа убас иҵегьгьы.
Ҳзыхцәажәо ароман аҿы апеизаж зны игәырӷьаҿҳәашоуп, бзиа ӡыргаҩуп, аҽазныхгьы ишәаџьҳәаҩуп, лахьеиқәҵара иатәуп. Гәмысҭа ахықә аҿы ауаҩшьра иҟалаз автор уи абасеиԥш ианирцәажәалт:

Аԥшахь хәыҭхәыҭуа Гәмысҭа аӡы инавасит,
Иҟалаз ажәабжь хара иагозшәа.
Ус амрагь ашьшьыҳәа амшын иалаӡит,
«Исырлашьцоит, уҽыҵәах!» аҳәозшәа.

Даҽа сахьа ҿыцк улаԥш иаахгылоит аҩымҭаҿ, уи Аҟәа ақалақь ажәытәтәи асахьоуп. Шьыжьнаҵы акаҳуажәырҭақәа зышә аатыз, урҭ ирдәылыҩуаз ур-урҳәа абыжьқәа, аулицақәа еимырҟьо ирныз астраж уҳәа шаҟа иҭамамны иаарԥшузеи «Баҭымтәи аҭуџьар» ҳәа иҟоу ахаҿы.
«Ахра ашәа» аҿы акырӡа аҵанакуеит, иаҳәогьы рацәоуп Кьахь Ҳаџьараҭ Иаков акаҵәара дыхганы дахьынаскьеиго аепизод. Убри аепизод аҿы ашьхамҩа – жәлар рԥеиԥшхә лашазы ақәԥара амҩа акәны уахәанарԥшуеит. Имариам уи амҩа, ицәгьоуп, иуадаҩуп. Убри ахшыҩҵак ухаҿы иааиуеит абарҭ ацәаҳәақәа уанрыԥхьо:

Егьырахь цәҳәыран, сыпран илашьҭын,
Аӡхыҽҽа ицырцыруаз абжьы мбатәын…

Ари ахшыҩҵак еиҳагьы аҽарҭбааит аҵыхәтәанӡатәи ахаҿы. Убраҟа ҳара ҳаԥхьоит:

Абан, нахьхьи, агаҿ абаҳча агәҭаны,
Аҩны еихагыла ду, аамысҭа иаҳҭны,
Амцабз ақәҵәиашо абылра иаҿын,
Алҩа еиқәаҵәҳаҳаран, ажәҩан хәашьын.

Ажәҩан зырхәашьуаз аԥсҭҳәақәа, алҩа еиқәаҵәҳаҳара уҳәа ажәытә аамҭа амыҟәмбарақәа, ус еиликаауеит аԥхьаҩ, знымзар-зны ихыҵроуп, ицароуп. Ажәҩан зырлашаз амцабз, хыххь ишазгәаҳҭахьоу еиԥш, аамҭа ҿыц иахылҵыз алашароуп, уи ахақәиҭраз ақәԥаҩцәа рымҩа ккаӡа иаанартышт.
Абасала, Б. Шьынқәба ироман «Ахра ашәа» аҿы аԥсабара цәажәоит, ауаа рыгәҭыхақәа ирықәшәоит, рӷьажәҩара рызнауеит.
Б. Шьынқәба исахьаркыратә ажәа, абар, уажәшьҭа 40 шықәса ирзынаԥшуеит, ауаа рылмҳа иҭаҩуеижьҭеи, ауаа ргәы иқәыҩуеижьҭеи, уи бзиа ибангьы иаԥхьоит, ҷыдала иазҿлымҳауп! Апоет иажәа бзиабара абиԥарала еимырдоит, ҳаҭыр ақәырҵоит, рдоуҳа иахәҭакны иҟалеит.
Б. Шьынқәба ирҿиамҭа иаԥхьо, изҵо, ажәак ахысҳәаанда ҳәа акалам шьҭызхуа стимулс ирымоу акызаҵәык ауп: иажәа абзиабара.
Апоет ҳзыхцәажәо иҩымҭаҿы џьара иҳәан еиԥш, «Жәлар рыбзиабара ҟьалан иааӡом, иалнахыз – далнахит, иаԥсам дабаӡом».
Аԥсуа литератураҿы иахьа уи алидерра ааникылозар, зегь раԥхьаӡагьы изыбзоуроу, имҩашьо уи ибаҩхатәра анаҩсангьы мыцхәы аџьабаабареи аҭакԥхықәра ҳаракы амазаареи роуп. Абри алҵшәа акырынтә иаргәырӷьахьеит аԥхьаҩуәа, аринахысгьы иаргәырӷьалашт.

1966-1982.






АПОЕТ ИАЖӘА – АНАРХА

Иац акәымзи Иван Ҭарба А)сны ашәҟәыҩҩцәа Реидгыла данахагылаз, иац акәымзи ахьхьа-џьџьаҳәа иҩызцәа рахь данцәырҵуаз, астол аҿы, аиԥыларақәа рҿы илаф, иажәа ианазыӡырҩуаз, иажәеинраалақәа данрыԥхьоз. Уи  иччаԥшьхаан мшаҽнеиԥш иахьагьы улаԥш иҵашәоит. Иван Ҭарба иахьа иԥсы ҭаны дыҟазар 80 шықәса ихыҵуазаарын, аха иамуит изхымгазар акәхап иарӷьа-жәҩа иԥшәмаԥҳәыс ҳактриса ду Еҭери Коӷониа-ԥҳа лцәыӡра, иабхәында Миха иҷкәынцәа Лашеи Алхаси рҭахара? Апрель мза анҵәамҭа, 1993 шықәсазы аибашьра амца анакыз Аҟәа даналырга ҳамҭакы Гәдоуҭа дыҟан, ичымазара есааира аҽарбыжкуан иԥҳаи имаҳәи ицхрааны Шәача ахәшәтәырҭақәа руак аҿы дышьҭарҵеит, ашьҭахь дыргеит Москваҟа, аха уаагьы имыхәеит. Иԥсҭазаара далҵит 1994 шықәса аламҭалазы.
Ауаҩы ишьҭахьҟа дынхьаԥшыр ицәа дааҭаӡыӡоит есааира дацәыхарахоит иқәыԥшра иҿара. Аԥсҭазаара агәҭа иалагылаз уи ацәқәырԥақәа рӷьырак здызкылоз жәашықәсала дызнысыз имҩа «днанԥшылар» имбарц залшом уа иҟаз аҳаракырақәа алаҟәырақәа агәырӷьарақәа, ахьаақәа аиааирақәа аҵахарақәагьы иара убас. Абарҭқәа зегьы ааидкыланы рызхәыцра ршәара, рзара алкаагьы аҟаҵара ахьӡара уадаҩзар акәхап. Аԥсҭазаара убас икьаҿуп узыхьӡауа ҳәа крыҟоума? Уаҩ ҟәышк иҳәахьан 50 шықәса рҿынӡа иҟоу сифаҭроуп, уи наыхсоуп ианааиуа ашыәмҭа аҭышәынтәалара, аха нас иузынхазеи?
Изхысҳәаауа Иван ҭарба ирҿиара ахыркәшаха имаӡеит, имаӡеит алкаа-ԥкааҟаҵарагьы…
Иван Ҭарба арҿиараҿы еиԥш аԥсҭазаараҿгьы иман аԥышәа ду уи имҩа ҭагә-ҭасрак амамкәа, ииашахәҵәаӡа инагамызт…
30-тәи ашықәсқәа рынҵәамҭазы ауп Иван Ҭарба аԥсуа литератураҿы данцәырҵыз. Аха поетк иаҳасабала Ваниа Ҭарба ҳәа ихьӡи ижәлеи еидкыланы ирҳәауа данаақәгыла Аџьынџьтәылатә еибашьра Дуӡӡа ашықәсқәа рааноуп… Диит иара 1921 шықәсазы Баслахә ақыҭан, Очамчыратәи абжьаратәи аԥсуа школ аҿы аҵара ҵауа, аус иуан араионтә газеҭ «Абольшевиктә мҩа» аҿы. .?):ԥ шықәсазы Аҟәатәи аҳәынҭқарратә институт даналга арепсубликаҿы акыр аҭакԥхықәра змаз аусқәа дырхагылан… дахьыҟазаалакгьы алитература гәыгәҭаижьуамызт. Еицырдыруеит иажәеинраалақәа аибашьра атема иазкны иаԥиҵаз. «Аԥсуа ҟама», «Сашьа», «Биԥыл аԥҳәызба», «Изнышәынҭрада», «Ахьча», «Дон ахықәан», Асовет Еидгыла Афырхаҵа Ражден Барцыц изук ажәеинраала апоема «Афырхаҵара» уҳәа.
Хыхь зыӡбахә ҳҳәаз ажәеинраала «Сашьа» ааԥхьарала иҭәуп, усҟантәи аамҭа хьамҭа абжьы агәылыҩуеит:

Дԥырх аӷа,
Уси хаха,
Уаҵас иԥсцара.
Дӷәых аӷа,
Дных ала,
Дарбыл ахацара.

Шаҟа метафора лыԥшаахла еибыҭоузеи ажәеинраала «Аԥсуа ҟама» (1942):

Иӷьаз-ӷьазуа аԥсуа ҟама
Аӷа ибаҩ иалахуп,
Изкыз мамзар баша иҟьама, -
Аиааира усаҿ иалахәуп.

Ацыԥхь аҿыҵуан икәеицеиуа,
Икын уи аԥсуа ӷәӷәалаӡа,
О, иалшазеи амца анцеиуаз.
Данеибашьуаз далашӡан!…

Усҟантәи аамҭазы ахәылԥазқәа рҿы, аиԥыларақәа рҿы ашколхәыҷқәа ирҳәауаны шаҟантә исаҳахьази абарҭ ацәаҳәақәагьы:

Дон аӡымҩас ҭынч ахықәан,
Ԥсра зқәым гылоуп абаҟа.
Аҩызцәа ирыԥхаз уа дырнықәуан,
Аԥҳәызба дныжьны ицон ԥхьаҟа!

Имариамызт апоет дызнысыз иԥсҭазааратә мҩа. Дахьыҟазаалакгьы, аҵара Аминистрраҿы аума, ашәҟәыҩҩцәа Реидгыла аҿоума, аобком аҿоума, зехьынџьара илшоз ҟаиҵон, иидыруаз агижьуамызт… 1953 шықәсазы, Сталин данԥсы ашьҭахь, жәлар раӷа данааныркыла, хәыҷы-хәыҷы аҭагылазаашьа аҽаԥсахуа иалагеит. Аԥсуа школқәа реиҭашьақәыргылара, мчыла иҳадыргалаз ақырҭуа шрифт ықәганы, аҿыц аҟаҵара, арҵаҩцәа реидкылара, арҵага шәҟәқәа реиқәыршәара, рҭыжьра уҳәа аџьабаа ду аҭахын, усҟантәи аамҭазы аҵара аминистрс иҟаз иван Ҭарба илшаз зынӡаскгьы имаҷмызт. Убри аганахьала фактк сазааҭгылар сҭахуп, 1953 шықәсазы, аԥхынтәи аԥсшьара мшқәа раан Ҟәланырхәа сыҟан, ҳашколаҿ аҳасабра дзырҵоз арҵаҩы дрымаӡамаыт, убри азы адирекциа анапынҵа сырҭеит цҳаражәҳәара рзызурц, срацәажәарц аҵара аминистрра аҿы. Нанҳәамзазоуп, сымҩашьозар, инықәыршәны сааит Аҟәа, Ваниа Ҭарба ила цхыраарак сызрыҭозар ҳәа. Уии сареи уаанӡа ҳаибадырхьан, аԥсшәа шзеилан.
Аиҳабыра рҩны, аҩбатәи аихагыла аҿы акәын иара дахьтәаз. Адкыларҭаҿы саннеи,а уаа еилаҩеиласуа аууҳәа еилан, иагьааџьасшьеит асҟатәи абаанагеи ҳәа. Аминистр дызбарц шысҭахыз амаӡаныҟәгаҩ ԥҳәыс иналасҳәеит, аха лнапқәа неивыган. дшанхашәагьы даасыхәаԥшит, ҽазны еиӷхап лҳәарашәа. Убри аамҭазы саби кьаасбжьык ааҩит акабинет аҿынтәи ауп уҳәаратәы. Ԥҳәыскгьы лыгыршәеи лоурысшәеи еилаԥсо ацәажәара даҿын: «сырҵаҩра самышәхит,а уаҩымра аашәырԥшит, схәыҷқәеи сареи амҩа ҳанхалт. Ҳхы абаагои шьҭа ҳара?» ҳәа дҳәацәон лара. Акабинет ашәа анааимҟьа, сылаԥш наиқәшәеит зышаьцәақәа хахаӡа Ваниа истол иқәыршәыз асаби…. Уаҳа иара иахь саузнеихуаз… Адырҩаҽны ауп ҳанеиқәшәаз. Сзызнеизгьы сзыҟаиҵеит, аҵара ашықәс алагамҭазы урым матемтаикк длаишьҭын, краамҭагьы аус иуан ҳашкол аҿы. Ваниа Ҭарба Аԥсны ашәӡәыҩҩцәа Реидгылаҿы еиҳабыс даныҟаз, иара Баграт ихаангьы, иуҳәар ҟалоит арҿиаратә усура еилашуан ҳәа. Анапҩымҭақәа реилыргара, аҭыжьра аиҿкаара, ашәҟәқәа атәым бызшәақәа рахь реиҭагара, рҭыжьра уҳәа ӷәӷәала амаҵ азыруан усҟан, шамахамзар иааԥса акы  гәыгәҭыжьны иҟамлацызт. Ахәгьы ибзианы иршәон. иахьа ашәҟәыҩҩ иџьабааԥса ахәшьараҿы аиҿымкаарақәа, аиҵахарақәа иҳамоу ҳаԥхьаҩцәа заманала ирдыруеит. Ашәҟәыҩҩра – профессиоуп. Уи знапы алаку ԥара-шьарала уидымгылар, уис бжамҽамхоит, иҭҭәааны изыҟалаӡом. Акультура аизҳараҿы аҳәынҭқарраҿы асахьаркыратә литература алацәажәара аҭахымзар ҟалап. УИ иара усгьы еилкаауп. Даҽакы. Ашәҟәыҩҩцәеи аԥхьаҩцәеи реиԥыларақәа традицианы иҟаижьҭеи крааҵуеит Аԥсны. Уи даарагьы пату ақәҵаны имҩаԥыргон есқьынгьы. Шамахамзар школк, қыҭак сгәалашәом Ваниа Ҭарба ихаан ашәҟәыҩҩцәа ахьымнеицыз, алитературатә хәылԥазқәа ахьымҩаԥырымгацыз. Ҳгәалашәараҿы иаанхоит 1963 шықәсазы Аԥсны имҩаыԥсуаз Асовет литература амшқәа. Усҟан ара иааны иҟан апоетцәа дуқәа А. Твардовски, Е. Долматовски, Н. Рыленков уҳәа егьырҭгьы. Арҭ рыдкылара, рныҟәгара зынӡагьы имариамзыт, аӷьырак зҟәаҟәа иқәызхыз Иван Ҭарба зхадараҿы дгылаз Аԥсны ашәҟәыҩҩцәа Реидыгала ауп. ҲАԥхьаҩцәа Гәдоуҭа, Аҟәа, Кәтол уҳәа шаҟа гәахәарала ирыдыркылазеи 70-тәи ашықәсқәа рылагамҭазы Аԥсны иааны иҟаз Запорожиатәи аукраин шәҟәыҩҩцәа.
Убри аԥхьаҟа Одесса, Одессатәи аобласт, Запорожие, Приазовие уҳәа рҟны аԥсуа литература амшқәа мҩаԥган…
Ваниа Ҭарба ииубилеи анымҩаԥааго аамҭазы, иаҳгәалаҳаршәар ахәҭоуп, Д. Гәлиа ишәышықәса ахыҵра аҳаҭыр азы Москва, Тула уҳәа аԥсуа литературатә хәылԥазқәа имҩаԥгаз ртәы. Шаҟа гәацԥыҳәала ирыдыркылоз аԥсуа шәҟәыҩҩцәа ЦДЛ аҿы аԥхьаҩцәа, Тулатәи абџьарзауад аусзуҩцәа.
Иван Ҭарба Асовет литература дахаҭарнакны акырынтә ҳәаанхыҵҟа дцахьан, Китаи аделегациа напхгаҩыс иамаз иара иакәын), Монголиа, Кореиа, Алжир, Болгариа, Чехословакиа, Поьша, Венгриа уҳәа. Зехьынџьара аиԥыларақәа рҿы игон аԥсуа жәеинраала ашьҭыбжь… Кореиантәи ацикл аҿынтә «Ажәеинраала саԥхьеит аԥсышәала» ҳәа хыс измоу аҟынтә иаазгоит цәаҳәақәак:

Хьушәа ахьхьаҳәа иҿыпуа, игәылаҷҷо,
Шәлымҳа иҭаҩыр сҭахуп сара абра.
Аԥсны-мра хаара згәылаччо
Аԥсуа бызшәа – сыламыс, суаҩра.

Аӡәгьы шәҿаԥхьа иҟасҵом аҳәара,
Са сыбызшәа даҭахым ҭарџьман,
Сгәы ҭыԥраауа снеиуит ахара,
Сынасыԥаз сабацәа исдырҵон…

Уи иашьашәалоу даҽа жәеинраалак аҿы апоет иҳәоит:

Иаралоуп сара сышхәыцуа,
Сгәы иҭаскуа иаанмыжькәа изҳәо.
Сбызшәа ссир – амҩатәӡа зхыҵуа,
Абжьыцқьа еицамку изхоу…

Иван Ҭарба иажәа лыԥшаахқәа рзикуеит дзызгәакьоу ижәлар, ашәа рзиҳәоит есааира зҽеиҭазкуа аԥсуа нхаҩы инхашьа-инҵышьа, ибзазашьа, уи илирикатә фархаҵа издырам агәынқьра, ахьаҵра, аиакәым анышәара… игәаҳәарақәа зегьы ирыцку иԥсадгьыл аҿаԥхьа иуалԥшьа анагӡароуп. Апоет иажәеинраалақәа рҿы лассы-лассы дырзыхныҳәуеит дхәыҷаахыс илаԥш зыдхало, дхыхны дызмоу Аԥсны аԥсабара аԥшӡара, ӡынгьы-ԥхынгьы зуапақәа ирҭашьшьы игылоу ашьхақәа, аҽуреиԥш  зԥырцәқәа ргыланы илеиуа аӡиас, амшынгәиаҵәара, архақәа, адәқәа. Аха апоет еилкаарала, хаара мацәак рыҵаломызт урҭ ауаҩы дырнымзар, изхәарҭоузеи ауаҩы дызқәынмхо, инапкымҭа здумбало адгьыл иагьа иԥшӡазаргьы, уи зырԥшӡо, изырлашо ауаҩы иоуп,а уаҩы иоуп аԥсабара ҭынха дус иамоу, иара убри ауп Иван Ҭарба ипоезиа апафос азҭо, амҵәыжәҩа ԥзыртло… Апоет ихәыцырҭоуп, игәҭыхоуп, иԥсадгьыл алахьынҵа, уи ацәгьеи-абзиеи изеиԥшны ахаан дымтәацызт. Даԥсаны дгылазарц иҭахын, аиҿырԥшра ссирқәа ихы иархәаны иҩуеит:

Аԥсуа ԥҳәызба леиԥш уеинҭәыла
Учча, ухәмар, уҽырба!
Уара уаԥхьа Аԥсынтәыла,
Иахьа ишьҭасҵоит аҭоуба,
Са сыԥсадгьыл сыԥсахуазар,
Алашара сумырбан,
Уан узааӡаз духашҭуазар,
Иузылуазеи даҽаӡә иан.

Иван Ҭарба итематика ҭбаауп, ипоезиа иацәаҩам амилаҭ ҭшәара, сахьаркыралеи идеиалеи иҳаракуп. 50-тәи ашықәсқәа раан ииҩыз ажәеинраалақәа «Цимилиансктәи амшын», «Волга», «Аџыррҭәаҩ», «Аӷба Россиа», «Акьыԥхьыҩ» уҳәа рҟны иааирԥшуеит ауаа рбаҩхатәратә лшарақәа, ргәаҳәарақәа, рхәыцрақәа…
Иван ҭарба ипеизажтә лирика уанаԥхьо, иуԥылоит исахьаркыра аҷыдара ҳаразкуа абарҭ реиԥш иҟоу ажәеиҭарсқәа, ажәа хьыршәыгәқәа, иаагап аҿырԥштәқәа: Аӡиас «Ажәҩан иаҵәа ашәыга мҵарс ицо», ара иугәаламшәарц залшом С. Есенин иажәеинраалак аҿынтә метафора шьахәк: «Синь сосет глаза…» ашьхақәа «Абырқьҳәа аҭаҭын иахо», амҩақәа рахәыцшәа ианыло адарды»… Апоет иҟазара атәы аадырԥшуеит сгәанала абри аҩыза аиҿырԥшрагьы:

Ашәаԥыџьаԥ нымҵәаӡо 
ишьыҵәра-шьыҵәраха,
Ашьха дуқәа 
рыхәда ихшьуп игәыкны.

Аԥсуа қырҭуатә еибашьраан Иван Ҭарба ииҩыз ажәеинраалқәа макьаназ иҳаздырам, ихатәы архиваҿы иҟазар акәхап, ҳаԥхьаҟа ицәырҵышт урҭ. Апоет дшычымзҩызгьы уи атема гәыгәҭажьны ишимамыз атәы рҳәауеит аҵыхәтәаны ицәырҵыз акы-ҩба иажәеинраалақәа. Убарҭ рахьтә иалукаартә иҟоуп ажәеинраала «Ахақәиҭра», раԥхьаӡа акәны уи анылеит «Ахаҵарашәа» ҳәа 1995 шықәсазы ашәҟәҭыжьырҭаҿы иҭыҵыз аизга. Убраҟа иаҳԥылоит абарҭ реиԥш иҟоу ацәаҳәақәа:

Хақәиҭроуп ауаҩы иҩны
данаԥшәымоу,
Иԥсадгьыл атәым данахым,
Иан лбызшәа абџьарс ианимоу,
Уи адагьы шьамхы иҭахым.

Игәаҟхьоу сыжәлар,
сыжәлар гәымшәа,
Маҷкоуп ишәыгу –
нас ишарккоит.
Аӡы ырԥан ишалырхуеиԥш
афымца,
Шәықәԥара иалԥхашт
ахақәиҭра лашо!

Иван Ҭарба илирикатә жәеинраалақәа рнаҩсгьы иҽазҵәылхны аус адиулон аепикатә жанргьы. Урҭ рахьынтәи иаҳа иалкааны рыӡбахә уҳәартә иҟоуп апоемақәа «Амҩа дықәлеит ауаҩы», «Ахаҵара», «Аԥышәара», «Хьӡы амҭаӡакәа», «Жәашықәса рышьҭахь». Аҵыхәтәантәи аҿы ҳара иаабоит Аџьынџьтәылатә еибашьра Дуӡӡа еилгеижьҭеи 10-шықәса шҵхьазгьы, арыцҳара ауаа ишырзыннажьыз, агәаҟра бааԥсы ишҭанаргылаз – зыбз ада зыхәламыз ахәыҷқәа абомба иахаҳаны иҭахоит, ари трагедиоуп, ари аҩыза ҟамлароуп уаҳа аԥсҭазаараҿы – абас еиԥш алкаа ҟауҵоит уи апоема уанаԥхьалак…
Аҵыхәтәантәи ашықәсқәа рзы Иван Ҭарба иаԥиҵеит ҵакыла, сахаьркырала изыхәҭоу аҳаракыраҿы игылоу апрозатә рҿиамҭақәа, уи икалам иҵыҵит х-романк, «Идыру ахьӡ», «Амра ҳара ҳҿы игылоит», «Сан лыблақәа». Абарҭ ароманқәа, акырӡа зҵакы ҭбаау, сахьаркыралда ихәыдам рҿиамҭақәоуп. Автор иҽазишәоит иахьатәи аԥсуа қыҭа иагу-иабзоу аарԥшрпа. Ажәытә-аҿатә, ацәгьа-абзиа, ақьабз-аҵас, ԥхаьҟатәи аԥеиԥш азы ақәԥара уҳәа ирацәоуп уи дзыхцәажәо, иаликаауа. Интересс аԥхьаҩ имкырц залшом аамҭеи ауааи реимадара, реизыҟазаашьақәа, имҩаԥысуа аполитикатә ситуациа ишазыҟоу уҳәа. Акритикцәеи алитераторцәеи аӡәырҩы рыхцәажәахьеит зыӡбахә ҳамоу ароманқәа, сара сгәаанагарақәагьы, Ив. ҭарба иԥсҭазаареи ирҿиамҭақәеи ирызкны, изыҩыз астатиаҿы исҳәоит, уи анылоит ажурнал «Алашара» сынтәатәи ашықәс азтәи аномерқәа урак. Армоан «Идыру ахьӡ» аҿынтә акзаҵәык алыскаар  сҭаухп.
Уажәраанӡатәи апрозатә рҿиамҭақә
а рҿы иуԥылоит фырхацәақәак, - ибзиоу – дыбзиаӡоуп, шамахамзар ԥрашәа имаӡам, иҵоурам рахь иԥхьаӡоу, гха мацарала иҭәуп, бзиарак рыдубалом… Ус ҟалашьас иамоузеи аԥсҭазаараҿы? Ибзиаӡоу ҳәа иршьо ауаҩгьы «ҷышәрақәак» идубалар ҟалоит, ацәгьа ҳәа иршьо бзиарақәак дрылаҟазар шауа еиԥш… Изхысҳәаауа Иван Ҭарба ироман «Идыру ахьӡ» афырхаҵа хада Арноу Наурба иԥшра-исахьа деиқәычаԥа дыҟоуп, дусуҩуп, даашьаӡом, ахгәарԥхара илоуп, аха ахаҭара акульт аамҭа ахатәы «мҳәыр» иаанархеит. Уи амаҵ иуеит, даҽакала хымҩаԥгашьа имаӡам. Абасала, ажәлар ишырҳәауа еиԥш ибзиеи ицәгьеи еиҟараны дааиуеит. хаҿсахьоуп, типра ауеит…
Гәкаҳара зызмдыруаз, аамҭа аҭагәҭасрақәа ирыҵәгәаны иааиуаз апоет иаалырҟьаны агәамбзиара изҵысызи аибашьраан иоуз аахақәеи ихы-игәы ақәмаҷны дҟарҵеит, имаха-ишьаха ихәомызт, ила-лашара ицәыӡуа далагеит. Даара узырхыәцуа, угәы ҿызкаауа акоуп аԥсуа шәҟәыҩҩцәа рахь ихы нарханы ииҩыз «ауасиаҭ ажәа». Убраҟа ҳара ҳаԥхьоит: «Ари – хаҵарам, аха ишакәхалак аԥсҭазаара ахьынҳалара, сҽеиқәсырхоит ҳәа ауаа рыргәаҟрагьы хаҵарам. Сара исҩызцәоума (73 шықәса сырҭысуеит) иреиӷьу аҿар аҭахара иаҿуп Аԥсны ахақәиҭраз иқәԥауа. Сара стәы закәызеи? Саҭашәымҵан ҟиасҵаз ашьаҿазы. Нагӡара ақәзааит Аԥсны! Нагӡара иқәзааит В.Г. Арӡынба – Аԥсуа жәлар рҵеи иаша!»
Иван Ҭарба иахьа дыҟам, дҳалагылам, аха инхеит иажәа ҿаца, иажәа џьбара. Уи ҳаԥсадгьыл абзарӡы ҳәауа ԥхьаҟа иҳаԥхьоит, аԥсҭазааразы иқәԥоит.

Ашәа азысҳәоит Аԥсынтәыла,
Ашьха, ага, аԥшаҳәа,
Хьӡысгьы иамоуп амратәыла
Амырхәага ахьынҳәҳәа.

Ашьхарантәи амшын агәынӡа,
Илашьҭуп амра ашәахәа.
Аԥсабара лашо ихыхәоит,
Саԥхьа ицәырҵуеит еиыҵхәхәа!


















АПОЕЗИА АШӘАҚӘА

Алықьса Џьонуа ипоезиатә рҿиамҭа улаԥш нахугар, иумбарц залшом, уи аҭоурых жәытәӡа аахыс,а уаҩы дызмадаз, зыда дхәарҭамыз, иԥсҭазаара ԥашә-дацс иамаз аџьа-ауусура атема ишахҳҳәау, изгәалашмшәода, уи иажәеинраала шьахәқәа, иаҳҳәап: «Шам Ҭархана», «Азауадаҿ», «Ауардынхьча иашәа», «Ажьи иашәа» уҳәа убас иҵегьгьы.
Алықьса Џьонуа ихы идыруа даныла нахысгьы, Аџьынџьтәылатәи еибашьра иалахәхаарагьы убрахь иналаҵаны, имч-илшара зегьы иуаажәлар рымаҵ аура иазкын, гәык-ԥсыкала дырзааԥсон. Уи иажәа цаҳәцаҳәқәа ахьхьаҳәа  иажәеинраалатә цәаҳәақәа рыҽрымардон, рыҽрыладырҵәон.
Иааџьоушьаратә аҟынӡа, иажәа-сахьарк – шьҭыбжь ссирла еибыҭоуп, гәԥсычҳарак иалҟьазшәа иҟоуп еилыхха. Изнымкәа-ҩынтыәмкәа ишазгәарҭахьоу еиԥш, апоет иажәеинраалақәа рҿы инарҭбааны ахархәара аман аҟаҵарбатә рифма. Аха уи митәык убла ихаҳалауа иҟаӡам, избан акәзар, уаҟа аԥыжәара роуеит ашьҭыбжьҿырԥшреи аллитерациеи. Уи аганахьала, жәлар рҿаԥыц поезиа иашьашәалоума уҳәартә иҟоуп.
Убри азоуп Алықьса Џьонуа иажәеинраала имарианы иамк-амышьҭӡакәа улымҳаҿы изнеиуа, ҿырҳәала аҵараҿы агәынкылараҿы иызманшәалоу.
Иаагарц ҳалшоит абарҟа акы-ҩба аҿырԥштәқәа: «Аҟлагарахьча иашәа» аҟны иаҳԥылоит абарҭ реиԥш иҟоу ацәаҳәақәа:

Ашыла исақәу,
ашыла ишьахәу,
Ара ислагауеит.
Ахы, ахыу,
ахыу, ахыу, -
Алу ду гьежьуеит.
Са санаслак, уаҟа имшаҭо,
ҵаҟа аԥсынгьари,
Ацыԥхь ыҵҟьоит, 
лассы имкьаҭо,
Исҿыҷҷоит убри!
Исыӡрыжәуеит уа амагана,
аҽбыгақәа скәахьеит,
Са исырҿыцыз акәаҭана,
цаәаӷәара иргахьеит.

Арҭ ацәаҳәақәа аагоуп ажәеинраала т»Ажьи иашәа» аҟынтә.
Анаҩсан, сара араҟа иалыскаарц сҭахуп, абзиабара атема иазку апоет иажәеинраалақәа. исгәалашәоит, санқәыԥшыз – ашколаҿ, егьырҭ аҵараиурҭақәа рҿы аҿар  инеимда-ааимдо, шаҟа еиҷаҳаны иаԥхьоз уи илирика. Еиҳаракгьы «Аԥхьатәи абзиабара» ацикл еиднакылоз. Ишдыру еиԥш, ажәеинраала «Аԥхьатәи абзиабара» анылеит «Аԥсуа поетцәа» ҳәа Аџьынџьтәылатәи еибашьра аламҭалазы Москва иҭыҵыз аизга.
Убри ашьҭахьгьы апоет иаҵиҵоит хәашьра злам абзиабареи аҩызара цқьеи ирызкны ажәеинраалақәа жәпакы. Урҭ аԥхьаҩцәа ибзианы ирыдыркылеит, ҿырҳәала изҳәауазгьы маҷӡамызт.
Хаз ҷыдала иалкаатәуп иара убас, Ал. Џьонуа играждантәи ипублицистикатәи поезиа, уи изыхәҭоу аҭыԥ ааннакылоит аԥсуа литератураҿы.
«Амҳаџьыр уаҩ иуаз» инаркны, аҵыхәтәаны иҩҩқәаз иреиуоу «Сымшын Еиқәа» аҟынӡа, уззааҭгылаша, зыӡбахә уҳәаша рацәоуп. Урҭ ажәеинраалақәа рҿы Аԥсны ажәытәи аҿатәи ааидкыланы уагәылаирԥшуеит, аԥсадгьыл уаҵәтәи аԥеиԥшхә уазирхәыуцуеит.
Ажәеинраала «Аԥсуа иҟазшьа» аҟны апоет иҳәоит:

Ҳаҭыр уқәҵо
уи дуԥылоит,
Дгхырӷьо игәашәқәа узартуа,
Дузгәыдуа угәдикылоит,
Ибла гәыразқәа ччауа…

Уи иҳалалреи
игәы зҩыдеи,
иабиԥарахьынтә иаауеит.
Уи иламыси иҟазшьа ҷыдеи,
Иара изы ҭоурыхра руеит.

Уи иџьынџьҭыԥ ахьӡ ахухыр,
Иуанаижьуам знымзар-зны.
Уи иҳаҭгәынқәа
рыхьӡ рхухыр,
Ихы ақәиҵоит игәы ԥжәаны.

Ҩнҩажәатәи ашықәсқәа раан Ал. Џьонуа Аҟәатәи арҵаҩратә техниукм аҿы ихы-иԥсы надҵаны абиԥара-ҿа рааӡара амаҵ азиуан. Жәпаџьара ирҳәауа саҳахьан, аԥсуа бызшәа дырҵара ианаҟәырх, шаҟа хьаа дуны ирхыргаз,у сҟантәи аамҭазы уи аҵараиурҭа еиднакылоз арҵаҩцәеи астудентцәеи.
Ал. Џьонуа аҵыхәтәантәи аурок аҿы, бзиала ҳәа раҳәаны дцарц дахьнеиз ргәы ԥшаауа, рхы ԥшаауа рылабжышқәа рыкәааша краамҭа изеидымҵо игылазаарын акласс аҿы… Уи, шьоук рхраԥызарала иаԥыххазаргьы, меижьарада идыруан, игәаҟышра ианаҳәон, анунагӡа ус ишзымцоз, ишаамҭалатәыз. Ашколтә классқәа рҿы имҩаԥымсуазаргьы усҟан ахатәы бызшәа дырҵара, уезгьы зынӡа икацәаны ҟиамызт, ашҭақәа ирҭысуан, уиаҳауан ҩнаҭацыԥхьаӡа. Еихсыӷьуамызт ашәа, иҟан ажәабжь!..
Апоет агәра ахеиҵон аус хәахәа анарха шамам, мчыла ауаҩы ихы ихашҭуа дшузыҟамҵо, аԥсҭазаара дканаҟьацыԥхьаӡа еиҳа-еиҳа агәаҽанызаара шиоуа ахыхьчара шицәаҩахо… Абарҭ ажәақәа дшырзиашаз, аԥсҭазаараҿгьы рынагӡара дшазыхиаз мҩашьарада иааԥшит адурнала «Алашара» аҿы редакторас даныҟаз, еиҳаракгьы, жәлар рҵара аус инапы иананырҵа аамҭазы.
Ал. Џьонуа акырынтә иҳәауа саҳахьан, зажәа зҿырхуа, ракәӡам, аԥсра-аиҭаԥсра зқәашьхо, уи рҿызхырц зҽазызшәо роуп ҳәа… Уи усҟан агәыӷра имаз иашахеит, ҩаԥхьа  ишьақәгылеит хатәы бызшәала аҵара, рымца иеиҭеибакит акультуратә хәшҭаарақәа, иахьынӡааихьоугьы ижәдыруа ауп, уи ахҟьа-ԥҟьақәагьы ртәы рҳәахьеит, еиҭарҳәахьеит, аха абри нахыс иҟало ауп здырра уадаҩха…
Ал. Џьонуа еснагь ауаа дырзааигәан. – Ауа-аҭынха, агәыла-азла, аҩыза уҳәа дрызҿлымҳан, рхьаа ихьаан, ргәырӷьара игәырӷьаран, лассы-лассы дара рахь дымҩахыҵуан. Иусумҭақәа ҳаҭырқәҵарала ирыдыркылон, хашҭра рықәума иажәа лахҿыхқәа, иқәгылара цаҳәцәаҳәқәа! Ал. Џьонуа иуаҩышьала, аҩызеи ақәлеи реизыҟазаашьала, игәыразрала аӡәы диеиԥшымызт. Ашәҟәыҩҩцәа ракәзар, русқәа-рҳәысқәа уахи-ҽни дрыдгылан, ианаҭахыз, иахьаҭахыз, ишырҳәо еиԥш, илаба аакыдхны дрыццон, ҩызара рзиуан. Уҩны днеир, алахҿыхра ҩнеигалон, иҩныҟа умҩахыҵыргьы, иԥшәмеи иареи иххаччо ашә аԥхьа иуԥылон.
Еицырдыруаз ауаажәларратә маҵзуҩцәа, ашәҟәыҩҩцәа: Ив. Ҭарба, Ив. Амҷба, Ар. Амқәаб, Ҷ. Џьонуа, КЬ. Чачхалиа, Иас. Ҷоҷуа, Ал. лашәриа, К. Ломиа уҳәа акырынтә избахьан. Гоголь иулицаҿы, ԥыхьа?а қьырала ауадақәа нкыланы иахьынхоз. Иҭшәаран, аха иҟан агәы ҳалалра, иҟан ачеиџьыка, ҟиан ахәмарра-аччара!
Аусура ашьҭахь, мамзаргьы сабшак, мҽышак азы, ҳаашьҭибыхны, какалк ҳкырц ҳҿанынаҳхалак,а уаҩы рацәак иҿаху џьышәшьома, ҵәыцаки рҵәыки роуп, иҳәон даахәмарны Алиоша!
Абри инаԥшьны абраҟа исгәаласыршәарц сҭахуп даҽа хҭыскгьы. Уажәы ҳахьынхо, ҿыц ауадақәа ансоуз акәын, хәылԥазык ҳаицны ҳныҩмахыҵит аҩныҟа.
Асас дахь, асас ду даҳҭааит, сурԥхашьеит, лҳәан дааӷьаҵәы-ӷьаҵәит аҩны иҟаз – аԥшәма ԥҳәыс. Иара ахьшәҭҳәа иҵырҟа џьыба карандашьк ааҭиган, ашә азааигәара, ианпы нароу аҭӡы инадкыланы, инацәкьарақәа рхаҿыҵәҟьа аҵәаӷәа аалидеит, сдура, саҳаракыра шәгәалашәыршәарц азыноуп, ари зыҟасҵаз, иҳәеит ишидырлац еиԥш, ақьышә ачча ықәхх иара…
Аҵыхәәан иазгәасҭарц исҭаху. Ҳара зегь ҳнеидгылоу ҳаԥсы  ҳамхарацәашәа, ҳгәы ҳаҵасуа акалақәашәа ҳхы мҩаԥаагоит. Ҳанхьибажәаргьы цәгьа иаамбо ҳаҟоуп. Адунеи хызфаауа ҳәыгьы ӡәыр дыҟоума џьаракыр?
Изысхыҳәаауа, Алықьса дахьҳагхаз, уи имацарргьы иакәӡам, еиуеиԥшым аамҭақәа раан иҳацәцаз Ив. папасқьыр, М. Лакрба, Ш. Ҵәыџьба, Ҷ. Џьонуа, Кь. Чачхалиа, изаамҭаӡамкәа зыԥсҭазаара иалҵыз агәлымҵәахқәа. Ал. Лашәриа, В. Амқәаб, Ан. Аџьынџьал уҳәа рцәыӡра ӷәӷәала иаҳныԥшит. Иубартә иҟоуп урҭ рҭыԥқәа иҭацәҟаҟараӡа ишынхаз… Ауаҩы иага ицәа дҭыҵыргьы, иага иҽишьыргьы ихы дзахыԥаӡом. Аӡәы итәгьы – аӡәы изгаӡом. Досу иара ихатәы имоуп, итәала дыҟоуп, иара итәала дшәаҳәоит. Амахә хәыҷы иқәтәоу, амахә ду иқәтәаз ихьысҳахарым ҳәа сыҟоуп уезгьы аҟармаҵыс ашәа?…
Заа иҳацәцаз рҭыԥқәа зны ихаҭәаашт, ҳәарада, аха рцәыӡра иацу ахьаа ибызбызуа, краамҭа ауаа ргәаҿы иҟазаауеит. Ажәҩан агәаҿы еҵәак, ҽа еҵәак цәырҵуеит иххаӡа. Уи ауаҩытәҩса аџьа ззибоз, аԥхӡы зызкеиҭәоз, арҿиара, аизҳара иасимволны иаанхоит.
Ажәлар ыҟанаҵ, иҟоуп гәыла-ԥсыла ирԥхоу ажәагьы!

1990, ноиабр.

Д.И. Гәлиа:
Аҳәсеибацәа цәирҳәхьеит
Ахацәақәа ижьахьеит,
Реиҳараҩык хирҵәахьеит
Иаанхазгьы иршәахьеит.
(«Хоџьан-ду»
И. Коӷониа:
Иаазрыхуа рыԥхӡашала,
Иабеицәцоз иара итыәмзи!
Ианиҭахыз ԥстәы ҳасабла
Еидыҳәҳәала идәықәимҵози!
(«Қаьфла дышԥаҟа»)

Агазеҭ «Аԥсны» ианыҟз аҟнытә:

Ацәара егьи иаҳзаԥсам,
Ҳҿыхап уажәшьҭа.
Иааулап ҳа гәыкала,
Ҳауаажәлар рзы ҳара.

Анапҩымҭа аҿынтә:


Ацәара ҳзаԥсам,
Иазхоуп атәара!
Аӡәыкны ҳаилаҵәап! –
Иԥшуп Аԥсынра.
