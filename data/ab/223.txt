Ицоит аамҭа. Иџьбароуп уи алеишәа. Иӷәӷәоуп ахыԥша.
Еиндаҭлоит, иԥибашәоит Аҭоурыхи, Аамҭеи,
Ауаҩи! Аамҭа,
ажәытә баҳчааӡаҩ бзиа иеиԥш, еилнахуеит аҩеи-аӡеи, еилнаргоит
агәаӷь зызҭоу – изызҭам, здацқәа ӷәӷәоу – здацқәа уашәшәыроу.
Убас ауп алитературеи аҟазареи рҭоурых аҿгьы. Иҟоуп иаԥсоу –
иаԥсам еилзырго ижәҩантәу амчқәа, набыцра зқәым аобиективтә
рҿиаратә ԥҟарақәа.
Даур Занҭариа збаҩхатәреи, зинтеллекти, зырҿиаратә
хыҭҳәааи
еибакапануа, насгьы урҭ ирыцназго агәаӷьра зманы аԥсуа
литературеи аурыс литературеи рышҟа имҩахыҵыз шәҟәыҩҩуп.
Уи дҿарымҳәеит, дыриааит еилаӷьахьаз атрадициатә канонқәа,
иаԥиҵеит
даҽак иаламҩашьо ихатәы сахьаркыратә стиль, ихатә
дунеи. «Сара иаԥысҵоит ҳаамҭазтәи аепос…» – абас иҳәаақәиҵон
ашәҟәыҩҩы иалихыз амҩа.
– иҩуеит Фазиль Искандер.
Даур, иара Фазиль иеиԥш, аԥсуа сахьаркыратә хәыцшьа амҽхаки,
аԥсуа бызшәа ҳәаак змаӡам алшарақәеи, аурыс литературатә
традициатә ԥышәа амчи еибакапаныртә
рхархәара аганахьала
кырӡа ԥхьаҟа
днаскьеит. Аха Фазиль ишазгәеиҭо еиԥш, зны-зынла Даур иажәабжьқәеи, иромани рҿы дзызхьаԥшуа
абзазаратә
сценақәа, уи моу, ауҳәан-сҳәан фантасмагориақәа абри аҟара
азҿлымҳара рыҭатәызма, иабаимԥыхьашәеи
ҳәа агәыҩбара
анузцәырыргогьы ыҟоуп. Аха нас асахьаркыратә контекст
иагәыласаны, иагәылыҷҷаауа, иршанхагаха убла ианаахгылалак
ауп ианеилукаауа, ашәҟәыҩҩ иҟыбаҩ, иинтуициа ишармацәысуа.
Шьала-дала, доуҳала, дац-ԥашәла иаԥсыуоу, аха урыс бызшәала
иаԥҵоу рҩымҭа ссирқәа ирыбзоураны ҳаԥсуа бзазара аниуансқәа
адунеи иадырыртә иҟазҵаз урҭ ашәҟәыҩҩцәа реиҿаргылара
хаҭала сара сазыразым. Даҽакы иамусуп – урҭ, Фазили Даури,
стильла, хәыцшьала, сахьаркыратә проблематикала реиҿырԥшра.
Д. Занҭариа ҳабла зышьцылашәа, ҳнапсыргәыҵа ианушәа иаабалоз абжьааԥнытәи аԥсуа ԥсҭазаареи ҳаамҭазтәи афольклори
инарҵауланы ирылибааит цқьа ҳазлаҭҵаамыз ҳдунеихәаԥшра,
ҳмилаҭтә ҟазшьа, З. Фреид «гәынхәҵысҭалатәи адунеи» ҳәа
дзышьҭаз ҳхәыцшьа аҷыдарақәак. Даур иссиршәа еинираалеит, ахьтәы цҳа рыбжьеиҵеит амифи аҵабырги, аҭоурыхтә
факт абызшәа хьшәашәа мҽыӷи, иара ихатә хәыцшьа аметафоризми. Абри
астильтә хырхарҭаҿы аҽышьақәырӷәӷәара аганахьала
ашәҟәыҩҩы аҽҟьарҭа ду инаҭеит аԥсуа жәлар рҿаԥыцтә
ҳәамҭа, рлаф, риумор иаҵаз аԥсихологиатә
ҵаулара хаҭала иара
иаҵибаауаз, асахьаркыратә
ԥсҭазаара ҿыц зиҭаз аҟазшьа. Даур
иажәабжьқәеи, иповестқәеи, иромани рфабулатә еиҿыбаашьа
шьахәла ирныԥшхьан урҭ аԥсышәала иҩны, акьыԥхь ахь
ианцәыригоз аамҭазгьы.
Д. Занҭариа ипроза ашәшьыра иҵамхеит уи илирика. Иара
ихатә ԥсҭазааратә драма, илахьынҵа, идунеидкылашьа нарҵауланы
ианыԥшуеит. Иажәеинраалақәа
рҿы аԥсуа доуҳатә
проблематика адунеитә лирика ицәырнаго ауаҩышәара-ԥсихологиатә
зҵаарақәа иаарыдҩыло ишьҭыхуп. Даур илирикатә
фырхаҵа игәҭацәажәарақәа, лоунытә иқәыԥсычҳарақәа
аҭоурыхтә гәалашәара еиԥш иҵаулоуп, гәаҟреи-ааӡаби зхызгаз,
аамҭа ахынҭа-ҩынҭа иалсны иахьанӡа иааз ауаҩы имонолог
иашьашәалоуп, иақәҿнаҭуеит.
70–80-тәи ашықәсқәа раан апоет иаԥиҵахьаз алирикатә
рҿиамҭақәа иаҳа аромантикатә цәаҩа рныԥшуан, аха урҭ
рҟынгьы дубоит Даур: зырҿиаратә индивидуалра ҩашьара
ақәмыз, збаҩхатәра мшынҵас еилацәқәырԥоз, зпоезиатә
мацәысеимҟьарақәа згәаҵа иҭалашоз.
Сгәанала, аурыс поет Евгени Реин даараӡа иманшәаланы
аҳәашьа
дақәшәеит Даур ихаҭареи ирҿиареи еиҟәыҭхашьа рызымҭо
аҟазшьақәа ртәы:
Д. Занҭариа ирҿиара аҳаракыра-кьышәкьышәрақәа ируакны иҟалеит ароман «Золотое колесо». Уи иналкааны иазгәарҭо
цәырҵрахеит ҳаамҭазтәи аԥсуеи аурыси романитстикаҿы.
Ароманаҿ ауаажәларратә хҭысқәеи ауаатәыҩса рыҩныҵҟатәи
рдунеии ашәҟәыҩҩы
агәыр аҵа икылыршәаны иааирԥшуеит. Даҽа
стилистика-хаҭабзиаратә гәылыршәашьак аиуеит араҟа апрозаик
игротеск, ипритчатә хәыцшьа аманера.
Ароман аиҿыбаашьаҿы ҳаамҭазтәи апроблемақәа реиҿыхырсҭақәа
егьа мифологизациатә ҟазшьала иаарԥшызаргьы, уи
аӡыхь цқьеиԥш иагәылсуеит ақыҭеи ақалақьи рфольклор ҿыц
иарҿио, иарцыхцыхуа ахәыцрақәа. Насгьы иазгәаҭатәуп даҽакгьы.
Д. Занҭариа ипрозатә ԥҵамҭақәа реиҳарак аԥсышәала ишҩугьы,
урҭ урыс бызшәала ианҭыҵ, рыдраматә ҵаҵӷәы ҩашьара ақәымкәа,
ԥсуа колоритла ишеибаркыз иаанхеит.
80-тәи ашықәсқәа рынҵәамҭаз Даур Москватәи алитературатә
ԥсҭазаараҿы дцәырҵит аснобизм злаҽны иҟаз, зыхьӡ иаҵаҽырбоз
литераторцәақәак ршьара иқәҟьауа, москватәи профессионалтә
ҟазацәақәак
ракәзар – еицакра зқәым истили исахьаркыратә
хәыцшьа ҷыдалеи иршанхауа. Аурыс литература аклассик Андреи
Битов машәыршақә имҳәеит Даур «илахьынҵа адунеитә мчхара
ду аҩаӡарахь дышьҭнахыр алшон» ҳәа.
Д. Занҭариа ибаҩхатәра ӷәӷәала итәырԥссахьан апрозаҿ
еиԥш алирикаҿ, апублицистикаҿ, асахьаркыратә
еиҭагара
ажанр аҿы. Даур ипублицистикатә статиақәа рҿы ишьҭихуаз
атемақәа иагьа еиуеиԥшымзаргьы,
урҭ рцәыргараҿы аԥыжәара
аиҭон асахьаркыратә ган. Џьоукы-џьоукы ишрыхьло еиԥш
акыр ицәыҵәахьоу, иныҟәырцахьоу агазеҭтә клишеқәа
рҟынӡа
илаирҟәуамызт иажәа, иҳәоу. Иҭбаан идунеихәаԥшра, хаҭала дугозар Даур хәыцшьала,
мҽхакыла дфилософын. Араҟа еилаҵәон
иара имилаҭтә дунеидкылашьеи ҳәаа ҭшәақәак ирзымкуаз иинтеллекти.
Ашәҟәыҩҩы, алитератураҭҵааҩы Марина Москвина астудентцәа
данырԥылауаз ирабжьылгон Селинджери, Бредбери, Ковали,
Екзиупери, Сароиани, Воннегути рҩымҭақәа реиԥш, ирызҿлымҳазарц
Даур Занҭариа иаԥҵамҭа ссирқәагьы.
Абас, аԥсуа милаҭтә доуҳатә хыҵхырҭақәа рҟынтә адунеитә
сахьаркыратә ԥшаарақәа ркаҵәара ашҟа зхатәы мҩахәасҭа, зхатәы
шьхацамҩа ылхны инеиуаз шәҟәыҩҩын Д. Занҭариа. Ибаҩхатәра
ҵкар рацәала аҽанцәырнагашаз, аԥсуа тематика, аԥсуа доуҳатә
феномен иҵегь мҽхакы ҭбаала Аԥсны аҳәаақәа ианырҭигашаз
аамҭазы еиԥҟьеит уи иԥсҭазаара. Аха иара ирҿиара ҩашьара зқәым
аҭыԥ ылнахит ҳмилаҭтә литературатә дунеи аҿы еиԥш, ҳаамҭазтәи
аурыс сахьаркыратә культураҿгьы. Уи ҳаԥхьаҟа иҵегь азҿлымҳара
шаиуа агәра згоит.
Сышә аӡә дасит сыцәамҭаз.
Сгәылак иакәхап гәаагӡан:
«Дарбан ҭаха сызымҭаз?» –
Сыбжьы нҭысцеит сгәааӡан.
Ашә ааимысԥаан аҟыԥҳәа,
Уа сааҭгылеит аҽыҩҳәа –
Абҳәашәҭ еиԥш длаша-лашо
Дгылан ассир иалашоу.
Сыгачамкшьа џьабымшьан,
Ас сақәгәыӷуаз џьыбымшьан…
Уа, саԥсам быҩналара,
Исылшома бнаалара?
Скәымраҿ даарагь ԥхараӡам,
Амала акгьы схараӡам.
Ҵәымӷҵас сгәы балаҵан,
Сгәы бышҭыхац бҭыхаӡон,
Сыԥхыӡ бшалац балаӡан,
Исаҭәамыз сбырҟаҵон.
Шәахәаҵас бнасыхәаԥшит,
Уаҟа схы насыкәаҽит.
Ҩ-ӡиак реиԥш быблақәа
Рыеҵәара сахәаҽит.
Аԥсеивгаха сымҭакәа
Баасацәажәеит аҭмақәа, –
Уа, еицрабҵеит аԥырҳәа
Кәиц хәыҷык, имыцәацкәа
Сгәаҵа иҭаршәыз аарлаҳәа.
Ааԥын ыҟан, аха уигьы сзымхьчеит,
Аԥхын ыҟан, аха уигь сыцәцеит, –
Схәыцрақәа зегь абыӷь ҩеижьқәа ирымаздеит,
Аха урҭгьы ҿышәшәаны икаԥсеит.
Аԥсҭҳәа еимҟьара иалызбаауеит ашьха:
Асы лбааӡаны иауит абар!...
Исҭахыҵәҟьам схәыцрақәа гәыгәҭажьхар,
Сымч-сылшара баша инкабар.
Ааҵрақәа сышрывагәырҩо мзызда,
Сымшқәа ҟәиҭӡа ииасыр сҭахӡам.
Исҭахуп асалам шьарда рысҭар
Ажәҵарақәа, тәамҩахә змаӡам.
Исҭахуп абзиабара амца
Сашәа исҳәо ажәҩан ахь иагар;
Исҭахуп мышкы зны амза амҵан
Сынасыԥ ҭыԥк хнахыр…
Ҩаӡамкьат аныԥҽыз еиԥш,
Мраҭашәара аҩы аҿаҭәоуп.
Амра ацԥхьқәа караханы  иахьзымнаӡо,
Ашәшьы зхалахьоу абахә еицарса аԥынҵаҿ,
Абааш,
Аамҭа иԥыххааса иқәнаҵаз,
Баҟаҵас ауаҩԥсы дықәгылоуп.
Шәизыԥшы уара,
Еимгеимцарак шәызҿу зегь
шәаарҟәаҵны,
Ишәымбои абааԥҽыха дзықәгылоу
шаҟа данаало,
Дзаҵәӡа,
дҳаракӡа,
деилыхха!
Ҳаизап, абааԥсы,
Ҳабзиабара ихьаҳагӡап –  иара изы уи мардуаныз,
Аеҵәақәа згәыҵаҳәҳәоу ажәҩан аҟынӡа напыла днаӡааит,
Ныхак даҳзаҩызоуп, анаџьалбеит,
Далымҟьанда, даанымханда мрада…
Бзиа бызбоит,
Амшын иахәларшәу абырлаш цырцыр еиԥш,
Бсахьа схәыцра иахьаларшәу.
Ба бхаҭа багьааигәоуп, багьыхароуп, ԥхыӡушәа,
Сеихалоит бара бахь, аха сзымнаӡеит, иамуит,
Ибызҿысҭып сҳәан, сыбжьы сызҭымкааит.
Жәҩан аҟынӡа бышьҭысхыр сҭахуп, аха ирылшом снапқәа.
Сгәы бара ибысҭахьеит усгьы,
Сажәа са исзынхеит, иҳәаӡамкәа.
…Шаҟа хьаа арҿыхозеи ҵхы мыжда!
Алашьцара иалакнаҳау бԥенџьырқәа рыбла ҭкәиқәа еихмырсыӷьӡо исҿаԥшуеит…
Бзиа бызбоит…
Ауаа санрылоу, цәажәарыла, ччарыла сгәы схасыршҭуеит,
Схала саныҟоу – бысхьаауп.
Мшәан, џьаргьы сымцаӡеит,
Блаҵыхәала баасыԥхьар – схынҳәуеит сгәи сыԥси рахь…
Бзиа бызбоит…
Иарбан сеиԥхьышьшьаауа
Аԥша ҭынч узцо,
Са сгәы мыжда иԥшаауа,
Шымтәо умбаӡо?
Иазырха, сгәы уҭымхакәа
Уеиқәшьшьы ушьҭал,
Мамзаргьы ашымҳақәа
Фарҭынны урхал!
…Аха аԥша ҟәандаӡа
Ус ишцац ицон,
Абжьгьы еинаалаӡа
Слымҳаҟны иааӡон:
«Сара сами ираӡоу
Адгьыл ԥха аԥсыԥ;
Агаҿанӡа сзынаӡар,
Нас убра сыԥсып!
Уажә ашьацра снылатәан,
Ахцәы иаҵәа сԥеит,
Абӷьы ԥшқақәа срылаҭәҳәан,
Ашәа ссир дсырҳәеит».
Амра ԥснырхага аҳәшьа,
быблақәа ирхыла дызусҭа?..
Гәыӷра еижьагақәак узҭо
быччаԥшь кыр ианаҳәаз џьшьа?
Дхагахан давоуп амшын,
дзымтәеит, дзымгылеит, дызмыцәеит, –
мца бааԥск игәаҵа иҭашын,
быжь-қәаршаҩык ирызмырцәеит.
Усоуп еснагьгьы: иҿкуп
амца бызбазгьы ирыцрабҵо, –
о, сара схьаа ҽакуп:
гәыкала сбыҳәоит ихабҵарц.
Амра ахьыҟам хара
самазаргь иаазгауа имырӡкәа,
быеҵәахә агәрагара
рылымҵӡо ирылоуп сыԥхыӡқәа.
Усоуп еснагь: бшәахәақәа
рылаԥш аазкьысыз ддырҿыцуеит.
Амца ԥснырхага дыркуа,
Еисуа агәқәа зегь ирҭысуеит.
Усоуп еснагь: бара бзы
шьоук ахьҿахәжәаз аҩадара,
иахьаҿахаз џьоук рыԥсы– иамам
зынӡаскгьы уадаҩра.
Амала, иахьа-уаха
бынасыԥ амҩа ианықәу
згәы иахаԥжәо бырхаԥха
урҭ анымшьыцхьаз анбыкәу?!
Анцәахшагьы аҵмыҳәаҳәаргьы
зыччаԥшь рзеиԥшны ирыхьӡо
амреиԥш, блакҭа цқьа хәашьӡом,
згәеисра ҭаахьоу иага рҳәаргьы.
Амра аҳәшьа заҵә, ҭабуп, –
бқьышәқәа рҩышьыган сырҿыхәоит! –
(бҿаԥхьа сбызԥагьаны схырхәоит!) –
ус аханатәгьы иаԥуп:
Аԥшӡареи Ашәеи еицныҟәоит.
Инахьхьи аԥсҭҳәа ԥеиԥеиуа,
Еиԥшушәа убоит абымбыл.
– Амҩа ианыланы инеиуа,
Амҩа аҵыхәан уаангыл…
Нышьқәак мшынгәла инеиҩеиуеит,
Амрагьы ӡаалоит амшын.
– Амҩа ианыланы инеиуа,
Амҩа аҵыхәан уааԥшы…
Ҭынчроуп. Ашәаԥшьгьы ԥхеиԥхеиит,
Зны ииаҵәашәа, зны иҟаԥшьшәа.
– Амҩа ианыланы инеиуа,
Амҩа аҵыхәан уԥсшьа.
Иҟәызгаӡа, ижәпаҳаҳараӡа, ацәыҵлашьцара аҽалаӡҩаны зқьынтә зқьышықәса иԥшыз амшын ду аҵан, аԥсабара аибаркышьа ԥҟаррақәа зегь еилаго, иааҳәыцымыцит зны аԥсҭазаара. Даҽа зқьынтә зқьышықәса иҿион уаҟа, иара азыҳәан амшын аҵа еиӷьыз абаҟаз, аха аԥсҭазаара жәҩанда ихәарҭам. Аҵыхәтәан, амшын аҭынчра ҵаула ааныжьны идәықәлан, имшәа-имырҳа адгьыл инықәлеит иара. Адгьыл цәҳәыра ифырҭынха, иҵааршәыраха
иаԥылеит, аха заҵа ихьаҳәны амшын аҵахь ихнымҳәрыз, зегь ачҳаит, иқәԥеит, иӷәӷәахеит, избанзар, аԥсҭазаара ажәҩан ахь излахало мардуануп адгьыл.
Акыр аамҭа цеит – иит аҽы. Аҩра азыҳәаноуп иара зшоу. Аԥсҭазаара ианаҭаз агәамч иқәҟьа инанагоит иара, ашьапқәа аҵырԥраауа, хықәкыда, џьабаада. Аҽы ажәҩан аздырӡом.
Аха дагьиит, дагьшәит ауаҩы – ажәҩан ахь амҩа иқәу аԥсҭазаара амҵәыжәҩа...
Ԥшьынҩажәа шықәса адунеи иқәыз, жәаҩа ҷандара
еиҭазҳаз,
аҵеџьқәа ҵеџьк рыцызҵаз, дҽыбӷаҟазамзаргьы,
аҽы бзиа избо,
дшәаҳәаҩымзаргьы, зхазы ашәак аԥызҵаз Кәасҭа изымдырӡоз
хақәиҭрак, бзиабарак игәы азыҳәо далагеижьҭеи абар ҩымз
ирықәуп. Иблақәа ҭраа алашьцара далаԥшуеит, ихшыҩ
хәашьала ихьаа зыхҟьаз изеилмырго.
Иаха зны уи дҿыханы ииарҭа дҳәаҵәыҳәыҵәуа дшылаиаз, аҳаҷаҳәа иааигәалашәеит даныхәыҷыз иибахьаз ԥхыӡ
бзиак. Ианибаз иацы акәызшәа ибла иаахгылеит убри аԥхыӡ.
Раԥхьаӡа аҽыбӷаҟны даннеиз ауп уи анибаз – быжьбаҟа шықәса
ракәын усҟан ихыҵуаз. Ашацкыраз, ашәаԥыџьаԥ ӡыӷәӡа амра
ашәахәақәа ианырзыԥшыз, рыҩнаԥхьа адәеиужь ишықәгылаз
ибеит ҽы ссирк, ашьапқәа шшәыр-шшәырӡа, ахәда гәылҳәаны,
ҽыхәа иаҵәа ззумҳәара. Днадыххылан аԥрыцә цәқәырԥақәа
инацәкьарақәа нарылаирԥан, аихада ишьапԥынҵа наҿарԥаны
ииулак днақәтәеит, аҽгьы игәы иаҭахыз иаразнак иадырын, ишьҭхысаа идәықәлеит, инахьхьи абардра инахыкны
иҩыҵхахаз амра дахьнагӡарц. Дгәаҟуан, дышьҭԥаа даманы иахьнеиуаз, иаҳагьы иарццакыр иҭахын, иҭахын амра
ҳаракцәахаанӡа дахьӡаны дамҵасны икырц. Иҽгьы ԥырӡан,
ашәах иаганы, иқьыԥаха амра ахьгылаз абардраҟынӡа даннанага, иара амра ҵлакашәара ихалахьан. Аҽы абӷа дықәгылеит, аха
дзымнаӡеит; дыԥеит, аха дзымнаӡеит, хьтәы шаханы икнаҳаз
ашәахәа дахьынԥашалеит,
аҳа импыҵҵәрааит; имч зегь неизиган дышьҭыԥрааит,
аха амра деиҩаӡаанӡа уаҳа иҽизыҳарамкуа
дынхеит. Кырӡа иҽишәазаргьы – иамуит. Иблақәа ҭраа
дшазыԥшуаз, амра иаҳа-иаҳа ихало мацара, иҳаракӡа ажәҩан
инаҵалеит. Абри аԥхыӡ иаалырҟьан иахьигәалашәаз џьашьо
дықәиан Кәасҭа. Адәахьы ақәоура иаҿын.
Мчыбжьнаҟьак Кәасҭа дычмазаҩханы, дзаҵәӡа ииарҭа
даман, аԥшәма данырымба еибараауаз ирахә рыбжьы игәы
ҭнашьаауа, арахь агылара илымшо. Мчыбжьнаҟьак аниас ауп
агәылацәагьы дшыҟамыз ангәарҭа, ихьзеи ҳәагьы ианааигәныҩқәа...
Иҩны иаакылсзар, аҭаҳмада амцашоура дҭаршәны
даман, ӡык изыржәшаҵәҟьагьы
димамкәа. «Ҳаи-чеи» ҳәа
инеихагьежьит; аҳәса ииара рыԥсахит, иқәацә ааилдыргеит.
«Уара, аубџьыр, ианаамҭаз аҭаацәара уалалазҭгьы, уажәы, иаҳа
иануҭахыз, хылаԥшыда уқәхозма?» – абас иаҽԥнырҳәон иааиз. «Уу, џьым-џьым шәара, шәара...» – иҳәагәышьон иаргьы,
ииарҭа дахьамаз.
Иахьа, маҷк деиӷьхазшәа ибан, агылара иҽазикит.
Ихы ҭууа
аиарҭа днықәтәан, ихаҟны игылаз идесҟәардә заҵәы иахшьыз
имаҭәақәа аакнихын
иҽеилеиҳәеит.
Иеимаа ҵарԥалақәа
наишьхарԥаны
дҩагылеит. Макьаназ иблахаҵ гьежьуан,
ишьамхқәагьы
кәадан. Иҽанааириаша, иблақәа аӡәы инҭаирӷәӷәазшәа
иаабызбызит. Ашә алыкә аалихын дындәылҵит. Еиҭах
иблахаҵ аагьежьы-гьежьит. Агәақьҳәа
наҟ инкыдҳалаз ашә ибӷа
надҵашәа даанаԥшы-ааԥшит. Амра зқәыԥхоз ацәыкәбарқәа
ақәоура ашьҭахь
иҿыбааӡаӡа иҟаз аҵла быӷьқәеи ашьаци
ирылҷҷаауан,
игәырӷьа-гәырӷьо игылан ашәаԥыџьаԥ. Ԥыҭрак
дыԥшуан ус, иҽмырҵысӡо; аҳауа цқьа лагаҩаго, аҵар рашәабжь
еиқәымшәа дазыӡырҩуа. Нас ашҭа днықәлан абора шыҟаз иҿынеихеит,
сырахә шыҟоу збап ҳәа.
Абора гылан мраҭашәарахьшәа, ашҭа аханы. Кәасҭа ҩ-жәык
иман. Хәылбыҽхала ианихьалак, ихш иман агәылацәа дрылалон. Уаха шьоукы ирзигон, уаҵәуха – даҽа шьоукых. «Ҳаи,
иабоуҭахыз, џьоушьҭ, џьымхеит», – рҳәалон агәылаҳәсақәа,
игәырӷьаҵәа иведра имхуа. (Ихьӡ зшьарц зуалыз аҳәсақәа,
«џьым-џьым» ахьиҳәалоз аҟынтә «Џьым» ҳәа ахьыӡ ҷыда изыԥшааны
ирыман, урҭ ирҿыԥшны ахәыҷқәагьы, ҭаҳмадак ихьӡ
зҿарзза иззымҳәоз аҿаргьы Џьым ҳәа акәын ишишьҭаз). Абас
ахш зызнеигоз дрыцҳаршьон, ишимуаз даанкылан криҿарҵон,
кридыржәуан... Агәылацәа иртәын Кәасҭа ишәырқәыргьы.
Ҭагалараан иашҭа ауаҟьанчаҟьанбжьы ҭыҩуан – агәылаҳәсақәа
ашәыр еимаркуан. Уаанӡа ахәыҷқәа иртәын: урҭ иагьарааны иубаргьы, ибаҳчаҿы аҵлақәа, ирҿалазшәа, ирықәтәан.
Данраҩсуаз, иҟазшьала: «Уу, џьым-џьым, ашьшьыҳәа,
шәыҽкашәмыжьын!» – иҳәалон. «Умшәаан, Џьым!» ҳәа
иаҭарклон даргьы.
...Шьоукы ирҳәон Кәасҭа Ҭоумышь ахықәан Ӡызлан диԥылеижьҭеи
ауп абас даныҟала ҳәа. «Ӡызлан лышьҭахьгьы
хәышықәса дкәаԥӡа дыҟан, Ӡызлан лакәым, аха Тека иҵабгаша лоуп
ахәшә иҭаны деилазгаз», – рҳәон даҽа шьоукых. Ӡызлани иареи
реиқәшәара – уи былгьыҩаӡан. Амала, дааиижьҭеи дшыҟац
дыҟоуп ҳәа аӡәгьы иҿыҵаиршәауамызт. Дызлаҟоу изымхозшәа,
ихеилагара амгәарҭа иҭигеит ҳәа абаҳҳәари ҳәа ихәыцуазу,
мамзаргьы ԥыхьа абас дыҟан, уажә дшыҟоугьы
жәбоит ҳәа
иаҳагьы дыцәгьартәырц акәзу – ишакәхалакгьы, заҵа диижьҭеи
ихы итәымызт ҳәа рымҳәарыз, анкьа дшыҟаз, дшыбзиаз ҳәа
аҭоурыхқәа рхәыцхьан. Ақыҭауаагьы, акгьы анырцәаламӡуа,
еибырҳәазшәоуп ишеибажьо.
Дшыҩагылазҵәҟьа, имч илӡааны дшыҟазгьы, ирахә еилиргеит, аԥш ҿырпны акәтқәа кырриҭеит. Уажәы-уажә иблахаҵ
гьежьуан, иааиқәлашьцон, усҟан иԥыхьашәоз – аандак, ма
ҵлашьапык ааимлагәа икны иԥсы ааивигон. Аха ииарҭахь
дыхнымҳәит,
ичымазара иҽеимҭеит.
Ақәа иарбааӡаз ашәаԥыџьаԥ амрахәага анрықәԥха, ирхылҵыз
ахылҩа-ԥсылҩа аҳауа иалаӡҩахьан. Уажәы амра,
шьыбжьагәы ианхала, ишшапа-шшапаӡа игылаз аҷандарақәа
рыгагақәа анкьаҿхаӡа, кәыркәа мза ишадыруа еиԥш, акәиц
кашәартә ишоурахеит. Амжәа ду амҵан итәан Кәасҭеи ибара иааиз игәылацәеи. Рыгәҭа игылаз аишәа лаҟә ашәырқәа
ықәын, баҭлыкак азна ауаткагьы аԥшхәынҵә ахаҵаны
ҵаҟа ашьац илагылан. Кәасҭа игалифе еиқәа еиларҟәыҷы,
ибамба палта ишәхарԥаны, акәахьча дылатәан. Днапҟьа-шьапҟьо ажәабжьҳәара дахьаҿыз, аҳа злацәирԥссоз
ачақы
иҽалаԥимҟандаз ааугәахәрын.
Дыццакы-ццакуа, иажәақәа еихырҟьашо, идунеихаан
иимбацыз Москва дышцаз, аиҳабыра дышрыдыркылаз, арахь данаауаз ҳаирпланла дшаарышьҭыз атәы, шәынтә иеиҭеиҳәахьаз
иажәабжь даҿын. «Москвантәи Иапон сцеит, уантәи – Харков,
уантәи – Париж, нас – Дранда саакылҟьеит!» – иҳәон иара
дгәырӷьаҵәа,
иблақәа цырцыруа. Урҭ атәылақәа ибла иаахгылазар акәхарын. Абжьааԥны иҟазшьа ианымаалаӡо иҟаз
ихы-иҿы уамашәа аҽаԥсахит: ибла ӡыԥшшәылақәа алаӷырӡ
аархаддылеит, иҭбаахеит, иџьымшь шлақәа рҽыҳараркит,
дызбоз ччару, ргәы ԥшаару рзымдыруа, ихы-иҿы зны аԥшқа
ихы-иҿы иааиԥшхон, зны – абзамыҟә ихы-иҿы.
Иармарахьшәа адесҟәардә заҵәы иқәтәаз игәыла Луман ҵаҟа
дышьҭаԥшуа, ихы арҵысра даҿын. Уи дӡырҩуазу
дымӡырҩуазу
аилкаара уадаҩын; ашәшьыра иҩылыҷҷоз амрахәага хахә
зықәӡамыз ихагәҭа иқәкәашон,
илымҳақәа ирылыԥхаауан.
Инаҩсшәа
ақды иқәтәаз Тека лакәын злымҳа кыдҵаны иӡырҩуаз,
амала уигьы зны-зынла асаара дышьҭаԥшны ауатка зҭаз
абаҭлыка лаԥшы хаала иааиԥхьылшьшьаауан. Уажәыгь ауаткахь дахьынаԥшыз, лылаԥш нақәшәеит қалԥад зшьамыз Кәасҭа
ишьапқәа. Ауаткеи Кәасҭа ишьапқәеи рыбжьарашәа лнацәа
нақәлырххан: «Еи, гьыди, Кәасҭа, ахьҭа улалахуеит, Џьым», –
лҳәеит. Аха иара, имырҳаӡакәа, иажәа анагӡара
даҿын. «Бзиарас
исзыруз аиҳабыра – аҭаҭын ахара саҟәырхит. Аҳаирплану? Наҟ
ирысымҭеи, џьоушьҭ, иабасҭахыз!» Кәасҭа анкьа зны аҭаҭын
дахон, аха уаҩԥсык иахашьала акәмызт дшахоз – ифаӡон.
Агәарабжьара дыбжьаланы даннеиуаз, иеимҳәабжьала дырдыруан. Уи анааигәалашәа Луман, зныказы Кәасҭа днеиҿаԥшит,
нас ихы еиҭалаирҟәын даацәыҵаччеит. Зны Луман ацигар
рҳәны, инапхыц алаҵаны Кәасҭа ииҭахьан. Иҷкәынцәамзи, рхы
ԥыруан, дад! Кәасҭагьы данаха, мышкы хәлаанӡа икьатеиқәа
иҿихырц акы ааигымхеит, нас уаҳа аҭаҭын иҿахьы иааимгеит.
«Иреиӷьыз аҳақьым дысзаарган, малионк иаԥсаз ахәшә ҟәыр-ҟәыр-ҟәырҳәа аҵәца иҭаҭәаны иаасиркит, – иажәа неигӡон
Кәасҭа. – Ура! – сҳәан, слахан изжәит, иаразнакгьы сеихыкка
сааҟанаҵеит, саҳәшьа Шьына лыԥсы иамаҿоуп!» Дшыӡӷабӡаз
иԥсыз иаҳәшьа Шьына днықәны аӡы ижәуамызт Кәасҭа, ииҳәоз
шиашаз ихаҭа агәра ганы дыҟан акәымзар. «Сџьыба ҭаҭын
чаԥала иҭәын, иара уаҵәҟьа зегь ныҭҳәаны амца инақәсыжьит.
Уажә сыԥсыԥ анылазга-ҩазго, шәи-шәи-шәи-шәиҳәа абжьы
гоит, убриаҟара сгәы цқьахеит».
Кәасҭа иҵегьгьы иҳәар иҭахын, аха ус, адрымҳәа аанда днахыԥеит
Луман иҷкәын, агитара ихәда иахшьны.
– Уеиҭадәықәлама, уара, алагер ахь? – иҳәеит Луман, днақәымчны.
Иҷкәын иԥынҵа дҭацәажәошәа ак наиаҭеикит.
– Аиеи, са сануацәажәо уҿы еилгаӡом, алагер аҿы аԥсшьацәа
уанрылатәоу ушәаҳәаҩуп. Амца ықәшәааит
убра, шәышԥадӷьазкылеи!
Кәасҭа иааицәымыӷхеит абри аниаҳа, ахәыҷқәа рлагер амца
нықәлазшәаҵәҟьа. «Уааи, утәа, баба, ара умыццакуазар», –
иҳәеит иааизцәырҵыз арыцҳашьара
зегь Луман иҷкәын иахь
иниаиган, насҭхашәа ишьҭаз асаҟәагьы инапы нақәирххеит.
...Аҭаҳмадцәа рқьаф аныҟарҵа, еидшыҩкыланы рыҷкәынра
алацәажәара иалагеит. Тека лакәзар, хышәҟа
грамм анылжә,
ҿымҭ, лыблақәа хахәхәа Кәасҭа диҿаԥшуан. Кәасҭа илаԥш зыдхаланы иҟаз Луман иҷкәын игитара акәын. Шәа бзиак хәыцны
иман, убри ашәа агитарагьы, ачамгәыргьы ирыциҳәон. Ашәак
акәын иидырӡозгьы, аха бзиа ибон цәгьаӡа.
– Иаҳзаурҳәарауазеи, Џьым, ани уашәа... – лҳәеит уи здыруаз Тека.
– Иасмырҳәеижьҭеи!.. – аха инапы ахала агитарахь еихахьан.
«Уа, шьхацамҩагь ҩадароуп, иҳәеит,
Уа, сышықәсқәагь еидароуп, иҳәеит...» –
иааҭирҟьеит Кәасҭа, агитара иара итәала маҷк иаархианы.
Иа, иара аԥсҭазаарагь шьхацамҩоуп, иҳәеит,
Ахра иеисо шәара зықәӡам иоуп, иҳәеит...
Аԥша зкьымсӡоз аҵла быӷьқәа амхацәар ҳәа ишәозшәа
зны
ирхалон, зны ирхыҵуан агитара абжьы:
Иа, иара хәаша деихон, иҳәеит,
Амра еижьага ихаԥхон, иҳәеит...
Агитара ажьацозшәа иҵәыуон, ибжьгьы ҭахәаҽӡа, иҟырҟы
цәыӷьӷьаны иҭыҵуазшәа, угәы ҭнашьаауан. Амузыка еилызкаауаз Луман иҷкәын аҳәыҵәы-ҳәыҵәра
даҿын – иаҳауаз ихы
иалнарҟьозар акәхарын.
Иа, иара аԥшатлакәгьы ҵәаауан, иҳәеит...
Иара Кәасҭа уамашәа игәарԥханы, даланахалаӡаны аҳәара
даҿын. Ихы-иҿы раҳаҭӡа, ажәҩанахь ихаз иблақәа ҭылашаауа:
Еҳ, уи аӡәкгьы дхаҵан, иҳәеит,
Иҵаҟа атыша ҿырҳасуан, иҳәеит...
Луман ихы арҵысра даҿын, «сақәшаҳаҭуп, дад» иҳәарашәа.
Тека лыԥсы ӡаны дӡырҩуан, афырџьанқәа ирзырхаз лыблақәа
алаӷырӡ рхыҳәҳәыла.
Ахра ақәцәан днаӡеит, иҳәеит,
Аԥсра мыждагь ихьӡеит, иҳәеит.
Даналга, дхашҳатәарахазшәа ԥыҭраамҭак дыштәац дтәан.
Нас дааҭрысын, «акрысхароума» иҳәарашәа изыӡырҩуаз
даарылаԥшит, иҿгьы ааимлагәаны ахәыз-хәызҳәа дааимҳәеит.
– Макьанагьы угәы бзиаӡам, Џьым... – ҿаалҭит Тека, шьҭа
адгьылахь дылбаалгарц азы.
– Аиеи, иаанаҳкылапи... – идырит Кәасҭагьы.
– Сфырџьан маҷк еиҳауп, аха... – Тека инарызҭалҭәан,
лара лтәгьы аашьҭылхит.
«...Чароуп, аха, еҳ, закә чароузеи! Шьҭыбжьы рацәа, ауаа еилаҩеиласуеит.
Ашырҳәа дҩарылԥан даақәлеит. «Еинышәҟьа,
уара, еинышәҟьа!..» Анапеинҟьабжьқәа дыдрабжьык иаҩызан.
Агәырқьҳәа, ауаҩаашьа дышьҭнаԥаартә,
аркәашага ашәа ааҭдырҟьеит.
Дшьацә-хыртәуа
дықәын, иӡара мҵысӡо. «Ҳаи, ҳаи,
Анцәа днаигӡааит, дзыҷкәында?!» – Дахьтәаз ихы-иҿы уамашәа
аҽаԥсахит. Игәылацәа рыԥшшәы рхыгга, ирзымбатәбараха
иҿаԥшуан. Аӡәгьы димбаӡо, акгьы имаҳаӡо илацәа еиқәԥсаны
дыштәаз, бзиала ҳәа наиаҳәаны
инеиԥырҵит.
Дҩагыланы, иҩнгьы ашә амыркыкәа, ашҭа дынҭыҵын,
аҷандарақәа
зхагылаз агәараанда даваланы, иҿынеихеит, макьана
ашәаҳәабжьи анапеинҟьабжьи игәы ихааӡа иқәыҩуа. Агәашә
хьанҭыџь ижәҩа наҵарԥаны
иааиртын, ииулак, днаҵԥеит,
иаргьы шнеиуаз агәақьҳәа
инкыдҳалеит. Аџьҵла зхагылаз
аӡмыжьра аҟны даннеи, армарахь ихыз ацҳа днықәсны, Луман
игәашә аԥхьа ииаганы игаз ауардын мҩа днанылеит.
Ажәқәа гәарымлеит, снарышьҭалап ҳәоуп иашҭа дышҭыҵыз.
Ажәқәа ргәарлара иаамҭамзи, амра аҭашәара макьана крагын,
аха иԥхеит хәылԥазтәи ашәахәақәа, шәы-ԥшшәыкны еилыбзараауаз ашәаԥшь. «Аӡаӡа ҟамларишь» ҳәа уажәы-уажә ақампыр
быӷьқәа
инапы нархьишьуан. Аӡаӡгьы – ӡаӡоуп, аха ус инапы
рхьишьуан, ус... Адәы днықәымлацкәа, – «Ҳаи, сыблахаҵ гьежьит!» – иҳәан, днеизҟәыҿны днатәеит. Иблахаҵ мацарагь
акәмызт – дтәеит иҽазааигәатәны
дафҩырц ихҩаахьаз, ақәа
ашьҭахь ацхеиԥш зыфҩы лаҳалаҳауаз аҳаскьын. Нас адәаҟны
дынкылсит. Адәы иаҵәа иҩеижьҟаҟараӡа
ишәҭны аҳәакама
алаԥсан. Ԥыҭрак дгылан ус, шьҭыбжьык дазыӡырҩуазшәа,
нас иара иахь зҿаазхаз уи аҩеижь зынпыҟҟалаз аиаҵәара
ашацаҳәа днаԥыххылт, аха уабацо! Ишьапы изаӷрамыргылт
уи аԥшӡара. «Аҳәира сылхо сцар аҵкыс, сакәымшои!» – иҳәан,
иҽааникылеит. Адәы аҵыхәан иҳәуаз ажәқәа, ддырны иара
иахь иаахьаԥшит. Рычыргәқәа ргәыҵамӡо, ибзианы иҳәызаап!
– «Аи сымҳәеи, аи! Ит! Абга шәыӷрыхааит!» – ибжьы лахҿыхӡа
ахәылԥаз аҭынчра иалыҩуан.
«Унан, Џьым, угылама уаасзымбаӡакәа, Шьашькәа уҳәааит!
Аамҭа абаҟоу? Хҩахаха сызҭада, арҭ аӡә дааҵысны ак ҟаиҵарц
игәы иҭаӡам усгьы. Есқьынагь
исылшо џьырымшьо... Зегь мазеины ирҭахуп... Ыы! Ыы! Иабацо! Иҭоумцалан, абааԥсы, аӡы
дырхәашьуеит!.. Ишьҭыхны ииазгарыма уҳәоу? Ҳаи, џьымхеит,
убз шԥацәгьоу. Шьҭа ицеит усгьы... Ҳаи, Џьым, укаҳауама?..
Умч маҷзаап умбо макьана! Ажәқәагьы узымхьозар акәхап...
Ишԥасзымхьари акәым, иузхьом, ублахаҵ гьежьуеит!.. Абарҭ
аҩныҟа инаганы сааиуеит, сара иузысхьоит... Уца, нас, уца
иахьуҭаху, сара иузысхьоит, ахшгьы уа иузықәсыргылоит...
Мамоу, нас, исымгар уугәышьом усгьы. Уца нас, уца...»
Луман иԥҳәыс данылԥырҵ, аҩныҟагь дымнеикәа, ифырмахьҵә
ахьхьаҳәа ишьҭарҳәазо, амҩаду шыҟоу агәарабжьара дныбжьалеит Кәасҭа. Наҟ-ааҟ абардра, абырҷманра акәыкәушәҭы
ҟаԥшь-ҟаԥшьӡа иалаԥсаны,
уи инахыкны маҷк зыԥшшәы
ахәылԥаз иагахьаз аҳауа еишьыл, ажәҩан... – днеиуан аԥсабара
аҿымҭра далашьшь. Ус дышнеиуаз, Тека дахьынхоз днавалеит.
Зықәрахь инеихьаз хаҵак, ашҭаҿ маца гәарҭак игәыҵаҳәҳәа
дахьтәаз, асамарҟәыл иҳәеит:
– Быԥши, Тека, абар барԥыс дахьнеиуа, ихалагьы ацәажәара
даҿуп.
– Ушаҟәыҵра, Џьыргәхеит, – ҿаалҭит лара, дисрашәагьы
лнапы наиқәлырххеит. – Убрии сареи акгьы шаҳзеилам Уанкагьы Уанчкагьы мсааит.
Аха Кәасҭа урҭ рыбжьы иаҳаӡомызт, иармарахь аԥшра даҿын.
Дахьыԥшуаз ибон Хәыԥшӡа. Аакьыскьанӡа
Хәыԥшӡа – хәыԥшӡаҵәҟьан, абри амшын
ихықәыршәылоу ақыҭазы иара
шьхак иаҩызан,
уахьынтәазыԥшлак ииаҵәҟаҟараӡа
иубарҭан
ашәаԥыџьаԥ: ал, ахьаца, уарлашәарла – аџь. Урҭ анықәгылаз
иҳараркуан. Хышықәса ҵуеит абульдозерқәа
агәыдҵаны абна
ықәырхижьҭеи – атунг еиҭарҳараны
иҟан. Иахьа уажәраанӡагьы
тунгеиҭаҳа ыҟаӡам, Хәыԥшӡагьы
цәыггаӡа, ажьы цәҩеижьӡа
иааԥшуа иаанхеит, иаргьы уамашәа илакәхеит, иагьааигәахеит.
Кәасҭа уахь аԥшра дахьаҿыз ибон Хәыԥшӡа аҽы шықәгылаз.
Иҩашьомызт уи шҽыхәаз,
аха амра аҭашәамҭаз еиқәарашәа
акәын ишибарҭаз.
Шәыга дула аӡәы ашыршырҳәа ажәҩан
инаҿишьызшәа иҟаз аԥсҭҳәа еишьылқәа иаарылҵыз амра,
излыҵыз аԥсҭҳәақәа хьыла ихырҷо, идухан, иааигәахан, ибзарыбзаруа иаалаҟәит, аҽы ахьгылаз инахыкны. Убри аамҭазы
Кәасҭа уахь данынаԥш, амра аҽы абӷа инеины инықәгылазшәа
акәын ишибарҭаз. Аха уахь еимгеимцарак иналагӡаны дынхьаԥшит
ауп, нас еиҭах ихы нышьҭаирԥсын дызлацәажәахуаз сеидру, иаҳагьы далашыҩкны, днапҟьа-шьапҟьо ацәажәара далагеит. Амашьынамҩаҟны
дкылс-уан еиԥш, атәарҭаҟны
илаԥш
иҵашәеит ҩыџьа игәылацәа,
иажәагьы уа иааҿахыиҵәеит. Данаарыдгыла, иҭахы-иҭахым ԥыҭрак днарыдцәажәалеит...
Уаҟа
иаҳаит амашьынамҩа анымҩахыҵ иҭагылаз ашкол аҿы, уажә
аԥхын апионерцәа рлагер ахьыҟаз, уаха акино шыддырбоз.
Аилашәшәара ианалага, дзацәажәоз реигәышәқәа аашьҭырхын
рыҩныҟақәа рҿынархеит, иаргьы амҩаду ааихиҵәан, ашколахь
ихы рханы аԥсара дныҵалеит.
Уи алагер ыҟанаҵы, уахь анеира бзиа ибон Кәасҭа.
Ахәыҷқәа
ракәзар, данырбоз иеигәырӷьон, избанзар ажәабжьқәа реиҳәон,
иара ихаҭагьы урҭ данрылаз
иԥсишьон – уа мцык ааиҳәаргьы
аӡәгьы аҵәы илеиҵомызт, аӡәгьы аҽԥныҳәа даиргомызт.
Уажәгьы аџьџьаҳәа ахәыҷқәа рыбжьы аниаҳа, игәы ныҭгәырӷьаан,
уахь дааццакит. Агәашә аҟны алагер аиҳабы дгылан
– алагер иатәым аӡә дааимышьҭырц акәхап. Кәасҭа даниба,
инапы рххо дааиԥылеит.
– иаҭеикит Кәасҭа.
– Ҳаи, ишԥа, џьоушьҭ! – мыцхәы иџьашьаны дҵааит аиҳабы.
Уи илагер акәшамыкәша инхоз зегьы ихы рымарбзианы дыҟан,
иахьа хәлаанӡа хаҭала
агәашә дылагыланы аҩныҵҟа аҿар шынеимышьҭуазгьы.
Ақыҭа атәы ҳәа акгьы издыруамызт, аха мыцхәы
дазҿлымҳазшәа ҟаиҵон. «Қәак амуӡеитеи,
анаџьалбеит,
аҽаҩра ҭахеит...» – иҳәалон иара, анхацәа ирыцырӷызны, ақәа
анамуаз, амшын аҭалара неиԥымҟьоз гәаныла деигәырӷьо.
– иразны
хаԥыцқәа
аарԥшуа, дааччеит Кәасҭа.
Кәасҭа данырба, ахәыҷқәа ҷырҷыруа иааикәшеит.
– Бабу, уабаҟаз асҟаамҭа?
– Сычмазаҩын, џьым, сычмазаҩын... Шәнеиларауазеи.
Ашәыр
шәфа, ақәыр шәфа. Сеигӡома, сара сыԥсуеит, уи зегь нхоит.
– Ҳамнеиуеи, бабу, аха бзиа ҳаубаӡомеи, – инапы иахьынҳалон
ахәыҷқәа гәырӷьаны.
– Уу, џьым-џьым, бзиа шәышԥазымбои! Уи акәын ахәыҷқәагьы ирҭахыз.
– Бзиа ҳаубаҵәҟьома, нас, бабу?
– Уу, џьым-џьым, бзиа шәызбоит.
– Нас ажәабжьк ҳзеиҭаҳә.
Иаҳа-иаҳа илашьцон, ажәҩанаҿ еҵәақәакгьы цәырҵхьан.
– Ишәасҳәарызеи, џьымраа? – аанда иԥыххааса иаважьыз
ахаҳә днықәтәан, икәшаны игылаз ахәыҷқәа
даарыхәаԥшит.
Ажәытәҩырақәа зныз уи ахаҳә, ахәыҷқәа аҵла шеиҭарҳауаз
ирбеит. Аҟәаҟа адырра ҟарҵан, аҵарауаа ашьҭаланы иаахьан,
аха амашьына ишақәырҵоз ирцәыԥҽгәышьан, иныжьны ицеит. – Нарҭ Сасрыҟәа итәы...
– Бабу, уара уҭоурых иаҳа еиӷьаҳшьоит!
– Ҳаи, џьымхеит, сара сзакәыхи. Нарҭ Сасрыҟәа хҿала аеҵә
кыдиршәон,
сара лапҟьала акакан ергьафораҳәа
иласышьҭуеит...
Ус адәаҟны аппарат ықәзыргылаз акиномеханик
салагоит
ҳәа атрышә дасын, зегь адруҳәа иааҵибарҟьеит,
аҭыԥ бзиақәа
ныркыларц.
Ахәаԥшцәа наҟала акәын иштәаз, аха ашҭа агәҭа иқәдыргылаз
атилатә екран ианылоз арстәилагьы далԥшны ибон Кәасҭа.
Аанда ибӷа нкыдҵаны, инарҳәы-аарҳәны иибоз анбанқәа
дрыԥхьарызшәа рыхәаԥшра далагеит.
Анбанқәа рышьҭахьшәа, анаара дылбааҟьа дааиуан
ҭыԥҳак,
дыҩуа-дыҩуа. Аԥша иасуаз ганкахьы иианагон иԥытланы
илықәԥсаз
лыхцәы қамызгьы, аԥреиԥш еилышәшәоз лыҵкы
шкәакәагьы. Аекран духан, иааигәахан, нас ибжьаӡӡеит... Кәасҭагьы
дҩагылан ихаҭа анаара днаҿалеит. Иаҳа-иаҳа ишьаҿа
иациҵон,
ларгьы шьҭа митәык дхарамызт, адгьыл инахыкны
наурҵас
ицәырҟьацәырасуаз анбанқәа дахьрылаԥшуаз дааигәаӡаны
дибон.
... Иаԥхьа дгылан амза ашәахәақәа лықәԥхо, лыхцәы
лаԥхьаҟа
ииаганы.
– И-ибыхьӡузеи?
– Б-бырфынка...
– Ибхыҵуазеи?
– Жәаф сырҭалеит.
Нас шәымҭак рҩыџьагь ҿырҭуамызт.
– Бырфынка, – аҵыхәтәан ибжьы нҭикааит иара, ларгьы
аҟәараҳәа аиҵасра даҿын, – амшын ажәҩан еиԥш иахьыиаҵәоу
стәылахь бызгарц бҭахӡами?..
– 
– Зҿыбымҭуазеи?
Аҭыԥҳа лыблақәа нцәыҵырԥшны днеиҿаԥшит.
– Саб... саб уиазҵаа, – лҳәеит лара, ашацаҳәагьы дынхьаҳәны
лҿыналхеит. Нас адгьыл инахыкны икнаҳаз
анбанқәа-анаурқәа
дрылԥшны дибон, анаара даҿаланы дахьнеиуаз лара, дыҩуа-дыҩуа.
«Бабу, бабу, угыл, иалгеит», – нас, акыркырҳәа аччабжь.
Кәасҭа
аҭҳарцәҳәа дҩаҵҟьан, уаҳагьы дхьамԥшӡакәа,
агәашә
дынҭыҵны иҿынеихеит.
Зны дзыниахьаз акәу, зны иихәыцхьаз акәу, гәалашәарак
арҵысит Кәасҭа акино аҭыԥан иибаз аԥхыӡ. Уажәы деилыхха
ибла иаахгылаз аҭыԥҳа ссир, анкьа зны, ианиааз, иаҳа имч
анҭаз лассы-лассы дцәырҵлон. Хәылԥазыла абнара даалалар, нахьхьи џьара дналхьыԥшуан,
нас ижәқәа шаацатәыз
ихашҭны,
длышьҭалон.
Амза аҭәымҭаз акәын деилыхха данибалоз,
данылзааигәахалоз.
Аха дызлыхьӡомызт: зны дахьзымҩеиуаз
ҵла махә паӡак дықәлаларын, зны абардра лҽылалҵәахларын.
Иаргьы дылзааигәаӡахон, нас даницәцалак,
амца ицралон, ихы ихашҭуан. Абас дангәаҟуаз дызбахьаз
ақыҭауаа, уи амызк уаҳа ҳәатәы рауамызт. ...Аха аҩныҟа данизааилозгьы ыҟан лара. Ҵхыбжьонла, аҭуан ацәыҵарақәа амза
ашәахәақәа аныркылаԥхоз, дахьынтәааиз изгәамҭаӡо, аҩны
агәҭа даацәырҵуан. «Баазгазеи, баазгазеи, џьым-џьым?!» –
дҟәындҟәындуан иара, аҟәара деиҵасуа...
Иҩнашә хьанҭыџь ааиртын дныҩналеит. Ишьҭахь ашә аныдҳала,
даагәыднаҳәҳәалеит, даҵәахит алашьцара.
Деиԥхьышьшьаауа
кәаҷабк иԥшаан (Кәасҭа
иқыҭан иара ида ԥсгьы-бзагьы афымца лашара рзаркын), ауада маҷк иааирлашеит.
Ԥыҭраамҭак ихы кны ацәарҭаӷәы дықәтәан, амцашоура ицран.
Абар акрааҵуеит лара дизцәырымҵижьҭеи, иаргьы шьҭа
дихашҭырц акгьы игмызт. Нас уахатәи аԥхыӡ...
Акәаҷаб днаҭәҳәан, иҽеилымхӡакәа днықәиеит. Иблахаҵ
гьежьуан. Дызлаиаз аиарҭа даманы зны инҭакәкәа инҭалозшәа,
зны ҵәҩанҵәы ихалозшәа ибон. Иахьынтәаанагах сеидру,
кәакьцыԥхьаӡа быжьқәак
агара иалагеит, иаҳа-иаҳа еилало,
иаҳа-иаҳа иӷәӷәахо. Урҭ ирылкааны ицәарҭаӷәы аҵаҟа арҵу
аршәаа
асра иаҿын. Абжьааԥны ихааӡа игәы иқәыҩуаз уи абжьы, уажәы уамашәа даргәамҵуа иалагеит. Џьара ахаҳәҵәаҳә
иавҵамхакәа иҟам, хәлыԥҵыскгьы амҵәыжәҩақәа рышьҭыбжь
цәгьахеит, нас аҷыжь-ҷыжьра иалагеит.
Кәасҭа дааҳәыцымыцын, аҭӡамцахь иҿы ҩеирҳәит. Иблахаҵ
шыгьежьыц игьежьуан. Ахәлыԥҵыс ааҷыжь-ҷыжьын абжьы
еиқәтәеит, иоунашьҭзар акәхап. Ҭынчрахеит, иаргьы иблақәа
неиқәиԥсеит.
Ус ивараҟныҵәҟьа хырхырҳәа акы абжьы геит. Изанҵиаргьы,
џьара акы ашьапхыц аларԥаны ибӷьаҭуазшәа,
ихәы-ижьы
еиланаргыло шьҭыбжьык ахылҵуан. Кәасҭа дааҭрысын уахь
инапы неигӡеит, ихәынгеишьашаз, иҟьашьыз акы ҟьатаӡа,
ихьшәашәаӡа
икыр ҳәа дшәаԥырҳаԥуа. Ашьшьыҳәа днахькьысит. Ахәы қақаӡа, ицгәаба акәын... Иԥсы ааивиган, абӷа
ааишьышьит: «Уцә, сыцәоит, ҳацәап, ҳацәеит..». Ҭынчрахеит.
Арҵу абжьы ныҵакшәа
игон, аха уи абжьы аԥхьанеиԥш
ихы
иалнарҟьомызт, иԥсыршьагаха акәын ишиаҳауаз. Харантәи
алашбыжьқәа ааҩуан. Амза ашәахәақәа кахәхәа акылҳарақәа
ирыбжьыҷҷон. Ҭынчран, ҭынчран, ҭынчран.
Ус аҽҳәа шыҟаз фархьк аҿеҩҳәа аӡәы ишьапы инаҵаԥҵәеит.
Кәасҭа дааҭрысын днықәтәеит. Ассир, абар лара! Азныказ ибла
иабаз агәра изымго, акы игәалаиршәар иҭахушәа ихы быӷ-быӷуа, иџьашьаны длыхәаԥшуан.
Аамҭа еимгеимцара ссирк иаҩызахеит, адунеи аҟны зегь
бжьарӡны акы хааӡа даманы инеиуан, инеиуан. Дааҭрысит, ибла
акакаҷ нхыԥсалеит, нас дыцқьаӡа, деилыкка ииарҭа дылаиан
ԥыҭраамҭак, аҽырҵысраҵәҟьа илымшо.
Лара дныҵабеит. Кәасҭагьы
аҳәыҵәыҳәыҵәра далагеит,
аԥхӡы даганы дыҟан. Ицәа ҟьалаӡеит.
«Сҩагылап, сындәылҵны ԥшак насҿасырсып» ҳәа днеихеигәеит,
аха дахьынагылаз ихы ҭууа даабыр-бырын, дкаҳарц
егьигымхеит. Ииулак ашәваз дамҵасны иҽааникылеит.
Убасҟан ибла иаахгылан, иаԥхьа иниаҟьеит иахьа Хәыԥшӡаҟа
даныԥшуаз илаԥш иҵашәаз асахьа – амра зхагылаз аҽы.
Имч зегь ааизганы дҩагылан, дындәылҵит. Иахьа зыҩнагалара
ихашҭыз аҵәцақәа ашҭа иқәԥсан. Дгәагәо ашҭа дынҭыҵын,
аӡмыжь шыҟаз иҿынеихеит, жәаҩа ԥааимбар реиԥш
жәаҩа ҷандара зхагылаз аанда даваланы. Ииулак агәашә ижәҩа
аҭаны дҩахеит, аха иоуижьыр ачалт еиԥш дакыр ҳәа дшәаны,
иҽаҵарԥсны
икын ԥыҭраамҭак. Агәашә ибӷа иақәыӷәӷәон, –
ишьамхы наиҵаҟәалеит. Зҿаазхаз агәашә неиӡывасын ажрахь
дарбрит.
Дахьынкаҳаз, иԥынҵа инҭасит ихәаҽны изымиз аҳаскьынқәа
рыфҩы, аҳаса злаз анышәаԥшь гьамада аӷырҿ аахиргеит, – анышәаԥшь
акәзар, иҿгьы иԥынҵагьы ашәаҳаит. Иԥсыԥ ацарҭа
анамоу, игьежьы-гьежьуа, ихы иҭалеит. Иҩныҵҟа ҳаԥык
иазҳауа-иазҳауа мацара, идуӡӡахан, иҭагьежьуа аҿаанахеит
быжь-сакарак ирызхашаз афырҭын. Аха иара даҽа ҩ-шьаҿакгьы
ҟаиҵеит. Игага хәхәаӡа, аӡмыжь ирны алаԥшҳәаа иалаӡуан, иара
анышәаԥшь иашьыхыз илацәақәа ааимжәаны хыхь ажәҩан ахь
дыԥшуан. Днеиуан, днеиуан ус, дгарыгаҽо. Иааигәаӡахахьан
идуӡӡаз акы: адгьыл иатәу зегь наҟ дырҟәаҵны днеиуан, деигәон
инапқәа рххо, ажәҩан аӡмыжьра ихьҭакуа иаларшәыз
аеҵәа дацхраарц. Еиҭах даабыр-бырын, ҿыцха ддәықәлеит,
дкаҳаанӡа ииулак аҳауа амахә дамҵасны икит, аха ишьапқәа
аниҵҵәраа, шьҭыбжьыла иныдӷьырит дызхьынԥашалаз аҳауа
амахәгьы. Дахьынаҳәааҳәуаз, илаԥш рықәшәон ажәҩан ҵаулаҿ
аеҵәақәа, уамашәа ихараны... аха иааигәахо, иааигәаӡахо...
шьҭа урҭ аеҵәақәагьы иҩныҵҟа иҟан... Ихы данынҩаха, ишылашаз ибеит: иаԥхьа иаацәырҵит Хәыԥшӡа цәҩаԥшьӡа, амрагьы
лаҟәуа, илаҟәуа аҽы абӷа инықәгылеит, иахьазны агәарабжьара
дыбжьаланы данцоз еиԥш. Азныказ аҽы ааҭрысит, ахы иҩахеит,
амреи иареи аԥсшәа ааибырҳәазшәа аиқәара ааимырдеит.
Маҷк сҽышьҭысхып ҳәа деихеигәон, аԥсыԥқәагь акгьы рыгмызт, абар, абар...
Амра аҽы абӷа иаақәырӷәӷәан иҭанарпало иалагеит, аҽгьы
ахәда ҭҳәаны, ашьапқәа ықәырҳәазаауа, ихшыҩ иҭаҵәаауаз
абжьқәа реиҳагьы иӷәӷәаны иаакьыркьырит.
Ҽазнык деихеит аҽы еиқәирхарц азы, ихьаагьы ицрыҵны
ицеит уахь. Уахь – аҽы иахьаахеит. Аҽы гәаҟуан, аҽарххон,
аха абар, абар, абӷа ҭаԥҵәараны иҟан... Ихшыҩ иҵәаауа, иҟьо
иҭаз абжьқәагьы иаҳа-иаҳа ихарахо, ихарахо, ибжьаӡӡеит.
Дынхьыдышьшьит. Адыхҳәа афымца исызшәа дааҭрысын,
нас хьаак, ихааӡа, иԥсыршьагаӡа дааимнадеит. Аԥсҭҳәеиԥш
иҟәымшәышәӡа акы дылаиазшәа, дышьҭԥаа днанагозшәа
ибон. Иҽааирҵысыр, ҩаԥхьа хәыц-хәыц дааимнадон уи ахьаа
ԥсыршьага.
Ихы данынҩаха, амра аҽы иахьақәыӷәӷәоз аҭыԥаҿы
ибеит
ԥшшәык змаз, ԥшрак змаз ҩ-мчык рҽеилаӡҩаны, еиқәшаҳаҭны
аилыбзаара ишаҿыз, рыҽшышьҭырхуаз.
Ихалон, ихалон ҵәҩанҵәыҟа, ажәҩанахь. Аԥсҭҳәеиԥш иҟәымшәышәӡа
деиҭанышьҭнаԥааит,
хьаакгьы хааӡа деиҭааимнадеит.
Аҽи амреи еилалеит.
Асааҭ фба ҟаларазы маҷк шагыз аконтора иҩнатәаз
руаӡәык, дҿыхазшәа, ашырҳәа ихы ақьаадқәа иааргәылхны
иҽааириашан, исааҭ акалам нақәкны ахәаԥшра
далагеит,
гәаныла дшыԥхьаӡоз мҩашьо иқьышә ырқәацқәацо. Ауада
иҩназ ашыкь иаразнак иааиқәтәеит. Инахьхьи, акәакьаҿ, аԥенџьыр
азааигәара итәаз аҭакәажә еиқәышла лыда егьырҭ зегьы
зҿқәаз иаарҟәаҵны, иԥышәарччо уи иааихәаԥшит. «Фба!»
– ҿааиҭит
уи дук мырҵыкәа,
нас иқьаф ҟаҵаны
аресторанаҿ
астол дахыҵуашәа, аҟәардә абӷахь иҽынхыршәҭны, иарма
напы иакыз ақьаад ашьамхқәыршә
еиԥш, иарӷьа нап иакыз
аҩыга ачқьыԥ еиԥш наҟ астол инықәыршәны, алҩа кахәхәа
ацыблаахҭра ианыршәлаз иҭаҭын уа инанырҟьацылан, уи
ацыблаахҭра
ианиргылаз инапы ҵыргәас иааҟаҵаны ашырҳәа
дҩаҵҟьеит.
Аусурамш нҵәеит. Зегь аақәацеит, зегь ааццакит. Ахаҳә
зҭашәаз
аӡҭынч еиԥш аконтора аацәқәырԥеит. Аԥенџьыр
иадтәалаз
аҭакәажә лакәзар, дмыццакӡакәа лыстол ааиллыргеит, амҩан иныҟәылгоз, хьӡыла ихырҷаз абласаркьа лыбла
иналҭан, уаанӡа илымӷаз уи зҭылхыз акәалаԥ инҭаҵаны лредикиуль ахь иааԥхьалкит. Нас, аҷахҳәа лредикиуль аалыркын,
дмыццакӡакәа дҩагылеит. Зегь аџьџьаҳәа еилан.
Аҭакәажә амаҭәакнаҳарҭахь лҿыналхеит. Лыплашь ахьыкнаҳаз
лнапы налыгӡаанӡа ахацәа руаӡәы дналԥыҩлан
иаакниԥааит.
Ианылшәиҵа, ҭабуп ҳәа лхы аалырҵысын зыԥшшәы
ажьакца ахылахьаз абырфын напҭарԥа ҵаӷақәа лнацәкьарақәа
инархалҵеит,
нас урҭ лнацәкьара шшәырқәа лыплашь
аҳәынҵәрақәа ирҿархәмарны иааибалыркит. Лҽанаалыриаша,
зыԥшшәы цахьаз лыплашь анаалыкәша, лықәра иатәоумбартә
деинаалаӡа дааҟалеит.
Инцәыҵакшәа иаалыхәаԥшын зегь
ааԥышәырччеит,
иааилацәҟәқәеит. Асду иахааныз лышлиапа
лхаҵаны иаалырҽеит. Лҳаргь лас аашьҭылхит, лхы ҳаракны
ишылкыц икны, асаркьа днадҵын ашәахь лҿыналхеит. Даҽаӡә
днаҭрысын, абӷьааҳәа ашә ааимиԥааит.
Уигьы лхы ааизырҵысшәа
акоридорахь даадәылҵит. Убри аламҭалаз адиректор
ишә аатын, адиректор ихаҭагьы ашә даалагылт, акоридор ацәыҵлашьцара иблақәа ахьамышьцылацыз, дгәааны
дыҟазшәа, илахь еимарццеины. «Анна Михаил-иԥҳа!» Аҭакәажә
дааҭгылеит. «Шәпаспорт
сзааншәыжьроуп, избанзар...» –
изиҭахыз иҳәеит. Аҭакәажә
дымхьаҳәӡакәа, лышьҭахь
иааиуаз
амҩа рыҭауа, аганахь дааиҭаҵит. «Ааԥынра ааит»,– иҳәеит
адиректор, аҭакәажә лридикиуль
дҭыԥшаауанаҵы шәымҭак
бжьеирҭәаарц. Аҭакәажә дшеимдоз, аиеи ҳәа лхы аалырҵысит,
нас еиқәҷаб ацырцыр илаҳәаз лпаспорт ааҭыганы инаилыркит.
«Иҭабуп», – иҳәеит адиректор, нас лара лҿаныналха, даацәыҵаччеит:
аҭакәажә лара даҳкәажәны, адиректор дмаҵуҩны
мааҭк илыркызшәоуп лыҭашьа шыҟаз.
Аиашаз, ааԥын афҩы ақалақь ауарқьи асабеи рыфҩы ирзымхәаҽуа
аҳауа иалан. Аҭакәажә лыплашь шьҭахәхәа, лҳаргь
нышьҭакшо
атротуар даныланы лҿыналхеит.
Ахәылбыҽха, ҳдиректор, иҩыза аҭоурыхҭҵааҩ иҩны, шәҟәылеи
ҭоурыхтә реликвиалеи иҭәыз акабинетаҿ
ишьамхқәа
еиқәыршәны
акресла даниалан. Аҭоурыхҭҵааҩ акониак аахиртлеит.
Ԥыҭраамҭак иалацәажәон ааигәа аинтеллигенциа ирызкны
иҭыҵыз шәҟәык. Нас асас, аԥшәмеи иареи ирҳәо рымамшәа
ибан, даацәажәеит:
– ...Уи ануҳәах, уахәаԥши сусзуҩык лпаспорт. Апаспорт
ззумҳәара,
– адиректор иахьа аԥенџьыр азааигәара
итәаз
аҭакәажә
илымихыз апаспорт аацәыриган,
инацәа хәхәақәа
ирыбжьакны иааирххеит.
– Изтәыда? – аҵарауаҩ ибласаркьақәа ибла инеиҭан
апаспорт даагәылаԥшит. – Уԥши, уара! Ари са сызлыҵыз ақыҭан
аҳҭынра змаз аҭауад иԥҳа лоуп, хымԥада. Аиеи, мшәан, Анна
Михаил-иԥҳа лоуп! Усҭ!
Адиректор апаспорт ааиртын аԥхьара дналагеит. Ихы-иҿы
аԥсышәала акы данаԥхьалоз ишыҟалалоз иааҟалеит, аҳақьым
игәы иалымсырц ахәшә аша ижәуашәа:
– Та-ак. Ажәла, ахьӡ, абхьыӡ – Шервашиӡе Анна Михаил-иԥҳа. Аҩбатәи: даниз аамҭеи дахьизи –  Ақалақь Париж, ареспублика
Франциа.  Ар... Арыцхә. Арыцхә – уи иарбан?
– Уԥши, уара. Еиҭаргоит, аха уазымҵаан, – нас иаанхаз
гәаныла даԥхьо даахыҟьҟьеит: милаҭс дзеиуоу – аԥсуа; апаспорт зтәу ихатә (лхатә) напаҵаҩра; социалла дзеиуоу – аус
зуа. Умбои ишеиҭарго! Ари иаанаго служащая акәхап? Ишубо,
сконтораҿ аҭауад лаша иԥҳазаҵәгьы аус луеит. Париж диит,
уҭаххар! Ауаа сымоуп сара!
– Аиеи, Анна Михаил-иԥҳа сара дыздыруеит. Амала,
уара уҟны аус шылуаз сыздырамызт. Иҵуеи уара уҟны аус
луеижьҭеи? Ҟоҳ! Ҩажәи жәаа шықәса уҳәоу? Уара уиаанӡагьы
уконтораҿ аус луазаарынеи! Аиеи, Анна Михаил-иԥҳа ҭауад
жәлоуп, Махьал Чачба иԥҳазаҵә лоуп. Дахьизгьы Париж ауп.
Илнымԥшӡои уи абуржуазиатә нырра?
Адиректор дааччеит.
– Убри абуржуазиатә қалақьаҿ лира акыр дкыднаҟьахьан
уаҳкәажә, зны, ахылҵшьҭра атеориа аполитикатә
ҵакы анамаз.
Адиректор, иара дахьаҵанакуа иахьатәи, хара ихәыцуа
аиҳабыра ркатегориахь шакәу ала дааччеит.
– Аха, – иажәа наигӡон аҵарауаҩ, – усҟан уи заҳауадаз
акәымзар, Анна Михаил-иԥҳа лирада Париж уаҳа акгьы лзалаӡам:
ҩышықәса, ракәу шылхыҵуаз Парижнтәи, уаҳа даҽаџьара
акәымкәа,
абгасса ахьууа Аҳҭқыҭ даанагеит, убри аҟынтә,
ҳәара аҭахума, уи адунеи аҳҭнықалақь агьылгәалашәомызт,
хаҭалагьы абуржуазиатә нырра аиушьа лымаӡамызт. Ашьҭахь,
ахылҵшьҭра атеориа ахаҭа буржуазиатә теориа шьаҭаданы
ианыԥхьаӡаха, аҳкәажә маҷк аҟара лыԥсы ааивылгеит, лхы
ахьныҟәылгаша аҭыԥ бзиагьы лоуит ҳәа саҳахьан. Уара уҟны
акәзаап аус ахьылуа. Кыр лырҳаӡома, рыцҳа?
– Оклад – 140, апремиа, апрогрессивка зҳәаз...
– Уаҳа иарбан, уеизгьы-уеизгьы аԥара ныхырҭа абалымоу.
Ауаҭах бзиақәагь лымоуп. Лыуа дыҟам, лыхша дыҟам. Изхысҳәаауа,
уажәы аартра ҿыцқәа ахылҵшьҭра атеориа еиҭанышьақәдырӷәӷәа,
акыр дазыгәдумкәа дыҟам лара, аԥсуа шьеи
афранцыз шьеи реиларҭәа еилыԥхаауа лда иахьҭахәмаруа.
– Афранцыз шьа уҳәоу?
– А-си-да! – ҿиҭит аҵарауаҩ, нас иажәа деиҭалагеит.
– Уусзуҩ
лгенеологиа усҟак уазҿлымҳазар, иуасымҳәои. Аиеи,
лан дыфранцыз ҭыԥҳан. Иуҭахызар иусырбап «Кавказскии
вестник» аҿы 1918 шықәса рзы лаб изкны ианыз афелиетон.
Асида, баба, акаҳуа ҳзаага! – иҳәеит иҿыҭбжьы иацааиз аӡӷаб
ҵәрышкәа ихы налықәкны. – ...Ааи, дҭыԥҳахеит
акәым, дҭыԥҳамхаӡакәа...
Аригь уажә џьара дҭаҵатәыми, уиоуп исҵәыуо,
– дҩагылан истол амгәаҿ маҷк дааимдан, аамҭа иарҩеижьхьаз
қьаадк аацәыригеит.
– Иаҳҳәеит ҳәа, уара, уара уаҟара ауаа змамгьы аӡә ихшаз
џьара дҭеиҵахьеит.
– Еи, дҭамлаӡакәа, – аҵарауаҩ игазеҭ амаршәа кны иааиҵихит.
– Сузаԥхьарыма?
– Ушԥамыԥхьо. Очень интересно, – даацыҵҟьеит адиректор.
«Аҭауад лаша Ш. ҳшәышықәса алагамҭаз дхынҳәит
данқәыԥшӡаз
инижьыз иԥсадгьыл ахь, иџьыбақәа
ҭарцәны,
аха ахшыҩҵак ԥхьагылақәа рыла деибыҭаӡаны, иҳәашьала,
иԥсадгьыл ссираз џьара акы дхәарҭахарц игәы азыҳәо. Дунеихәаԥшышьала
иара ддемократын, ҭагылазаашьалагьы уахь ихы
хан: абшьҭрала иҵанакыз ималгьы, иԥшәмаԥҳәыс – Франциаа
рҭыԥҳа – лкапиталгьы ахәмарырҭа-ҩнқәа ирыхәлаԥсаноуп
дшааз...»
– Уԥши, уара, иаҳәақәо! – ихы ааирҵысит адиректор,
инапсыргәыҵақәа ирыбжьакны иикыз аҵәца хәыҷ дҭаҭәҳәауа.
– Уаԥхьалеи, уаԥхьалеи!
Аҵарауаҩ иԥҳа акаҳуа лыманы дааит.
– Абра иқәыргыл! Иҭабуп, баба! Амузыказ бурокқәа
ҟабҵахьоума?
Уажә салагоит ба? Азамана, амала быбжьы бмырцәгьан,
асас даҳҭоуп.
– Бзиоуп, паа...
– Аҳы, быҩ! – иҳәан, нас иаԥхьара инациҵеит: «...Абас аӡы
аниҵаба ауп аҭауад Ш. Қәҭешьтәи агуберниа
Кәыдры ауездаҿ
имаз аҳтынрахьы даныхынҳә...» – Нас уи иашьҭанеиуеит уи
ақыҭа – са схаҭагьы сызлыҵыз
Аҳҭқыҭ – ауааԥсыра, хашәалахәыс
аҭауад инаҭоз уҳәа реиқәыԥхьаӡара. Акыр иаԥсоу аматериал
ара иануп: аҭоурыхҩҩы изоума, аетнограф изоума, аха уи зегь
уажә иабаҳҭаху, ибжьаҳхып. Нас, абар: «...Демократк иаҳасабла
иӡбеит аҭауад Ш. ижәлар иҽырзааигәеитәырц. Иҭыԥаҟны
дышнеилакҵәҟьа, ижәлар ааизганы драцәажәарц, дара рҟынӡа
ихы наганы ипрожектқәа рзеиҭеиҳәарц, ргәаанагара дазҵаарц
акәын игәы иҭаҵәҟьаз. Аха аҵыхәтәанӡоуп ианигәалашәаз
урҭи иареи рбызшәа еибакраны ишыҟамыз: дшыҷкәынӡаз
аҳәаанырцәҟа иагаз, аҳәаанырцә
иааӡаз аҭауад лаша афранцыз бызшәада ҽак издыруамызт, дара ижәлар, ҳәара аҭахума,
афранцыз бызшәа раҳауамызт».
– Ибызгьы цәгьоуп афелиетон зҩыз.
– Уазымҵаан, – наиаҭеикит аҵарауаҩ, ибла агазеҭ иаҟәымгаӡакәа.
–Уӡырҩла анаҩс: «...арахь ҭырџьман цхыраарала дызлыҵыз
ажәлар рацәажәара ԥхеишьон – уи идемократ ԥҟарақәа
ирҿагылар ауан. Убри аҟынтә уи игәҭакы азныказ дааҟәыҵыр
акәхеит. Аха игәы каимыжьит аҭауад Ш. Даныхәыҷыз дызхырааӡалаз
ибзыцәашьа, ашьхарыуаа зегь ҿкы бааԥсны ирылоу
аӷьычра
дааҟәыхны аҳҭныҟа дааиган, уи дидтәаланы ихатәы
бызшәа агәаларшәара, де факто акәзар, ҿыц аҵара нап аиркит.
Дук мырҵыкәа...» – Иуҭахыхузеи уажәы?.. – ихы наиқәикит
икәанызануа ашә илагылаз иҷкәын. Даақәыԥсычҳаит. – Уца,
нас. Амала унымхацәан, иацеиԥш. Ҵхыбжьон угәарымлан.
Аиеи, ихасҵеит асеминар аҽазыҟаҵара ушцо!.. Узгылоузеи?
Аԥара ба? Ҳаи, уаргьы саргьы! Абна спортмоне х-мааҭк
ҭых. Иузхоит х-мааҭк, саргьы аԥара ԥысҟаӡом...
Ҳабаангылеи,
мшәан?
– Ибзыцәашьа дааганы аԥсшәа шиҵоз...
– Аа, аиеи... Аҳәашьа иазууазеи, аха абра иану бжеиҳан
ииашоуп. Анхацәа ирыхәоз акры аԥшьигеит уи аҭауад, идырыр, дахьӡар еиҳагьы ҟаиҵон ҳәоуп ихаанугьы ишырҳәо. Иара
усгьы имаҷӡам иахьагьы абарҭ абыргцәа ирхамышҭуа иусқәа.
Иаб изы ирҳәои иара изы ирҳәои ааидукылар... Иаб уаҩ
цәгьаӡак иакәымкәа дыҟамызт, ихааныз, дыздыруаз анхацәа
срацәажәахьеит, иахьагьы иаҳарҳәа ишәоушәоуп, инаԥшы-ааԥшноуп иӡбахә шырҳәо. Цәгьамзар бзиагьы изырҳәаӡом.
Рыԥсы алаҵаны иргәаладыршәоит нхаҩык уи данииааиз,
ианиаԥигаз
атәы зҳәо аҭоурыхқәа. Аӡәы – «Гьаргәал еизарак
аҿы саб Маџьгәал ажәа анимаик, саб ԥсаҭашкәакәа ани ичҳауа
дыҟахызма...» ҳәа далаганы ҭоурыхк уеиҳәоит.
Даҽаӡәых, «Гьаргәал даныцәҳауаз, саб лакҭацәгьа ихьӡ ҳәаны,
абри дуаҩы цәгьоуп, абри далхны егьырҭ зегь рабиԥс... ҳәа
дыцәҳауан», – иҳәалап. Ишакәхалакгьы,
бааԥсӡак иакәхарын
иара. Аха аԥа уаҩышьалагь, ҟазшьалагь зынӡа даҽаӡәхеит.
Иагьа умҳәан, аҵара ду имамзи.
Анна Михаил-иԥҳагьы дахьааӡаз Аҟәоуп, аха Аҳҭқыҭаа ибзианы дырдыруеит, даарагьы ҳаҭыр лықәырҵоит. Саӡәыкны
исгәалашәоит зны ԥсрак аҟны даннеиз. Инкыл уаҵәца! Гладиолусқәак
хәхәаӡа илгәыҵакны ашҭа данааҭала, иаразнак «Аҳ
иԥҳа дааит! Аҳ иԥҳа дааит!» – рҳәан, ажәлар иааимдырҟьеит,
нас дҵәыуаны, аԥсы иҭынхацәа даарыдашшыланы, лыплашь
шьҭассы, лықәра иааҭәоумшьартә деинаалаӡа, илыцыз аԥҳәыс
лаҵкыс дшеиҳабызгьы длывыҷҷаауа, инахьхьи агәашә
азааигәара игылаз аԥсы иашьа иахь даннеиуаз, аџьабацәа
данаарывалоз адруҳәа еибаргылон, ларгьы дреихырхәон, дреихырхәон...
Иаразнак шьоукы еибарҩын аҟәардә акәмызцәа ықәыршәны
илзааргеит, абыргцәа лыкәшаны иаалыдтәалеит.
Даазгаз
амашьынаныҟәцаҩ и-Виллис дҭыҵын, давагьежьуа аҭаҭын
дахон, дмааиӡои ҳәа уажәы-уажә дыԥшуа...
– Сшофер Самвел иоуп узҿу, – дааччеит адиректор.
– Акәхап. Изхысҳәаауа, абыргцәа лыкәшаны иаатәеит.
Илыцыз аԥҳәыс доурысын, аԥсшәа лаҳаӡомызт, сара ҭырџьманра
лзызуан.
– Уи Галина Тимофеи-иԥҳа лакәхап... Ани, аҳақьым
Ӡаӡуа
зуаҭахқәа ааихәаз мызкы аԥхьа.
– Ишԥа, Ӡаӡуа ауаҭахқәа ааихәама? Рацәа дҳақьымуп!
– Специалист дуны даҳзаармышьҭи... Анкьа бухгалтерс
исымаз, Галина Тимофеи-иԥҳа, ԥшь-уаҭахк лыман. Уалқәак
лықәзаарын – илырхәҳан, лара афлигель дыҩналеит. Уажәа
нагӡалеи!..
– Изхысҳәаауа, иаҳараӡак бзиа ибаны иргәаладыршәон
аҭауад Аҳҭқыҭ дшааз атәы. Сара лара сыбла ҭраа слыхәаԥшуан.
Иаабац ақалақь ҳәсақәа дреиԥшын
лара еилаҳәашьала, аха
урҭ рӷьырак реиԥш дкашәкаҷо дыҟамызт. Уимоу, ажәытәан
еиԥш, ицәашьӡа акәын уахьылҿаԥшуаз лхы-лҿы шыҟаз. Уара
уусуҩы уара дусырҵома, аха... Иаҳарак уамашәа ибаны срыхәаԥшуан лнацәкьарақәа, иауны,
ипаны, рханы иааизыҵарны,
ахиромантцәа «конические
пальцы» ҳәа изышьҭоу,
уажәы-уажә
ихәмаруа, илакьуа лыхәда-ҭаршә дыриашон. Асеиԥш иҟоу
анацәкьарақәа роуеит амузыкантцәа, апоетцәа, мамзаргьы
иара ус ақьафураз ишоу ауаа...
– Ақьафуроума, хаҵаҵәҟьагь дымцаӡакәа дажәитеи,
– дааччеит адиректор.
– Хаҵа дымцаӡакәангьы... – иччаԥшь ыргызмалны далагеит
аҵарауаҩ, аха адиректор дыччо иажәа дааԥыҩлеит:
– Мап, мап, џьым, сара сусуцәа рморалтә ҭагылазаашьа
ибзианы издыруеит.
– Ахәмарра иазаауазеи, аха...
– Аиеи, уажәа нагӡала!
– Абар урҭ ирҳәаз аихшьаала аныҟасҵа, саԥхьа иаагылаз асахьа. Аҭауад Аҳҭқыҭ данаа адырҩаҽны, иқьаҳиа дицны аҳҭынра
ангәеиҭоз, игәара иамкуа арахә ахьизҭаз уамашәа ибазаап.
«Уара уакәхару ари смал зыбзоуроу» ҳәа ақьаҳиа даниҿаԥшы,
ақьаҳиа дныҵашәшәа дцеит. Аҭауад дҵаауа иҿааихан, еиликааит
«ирахә» абас изыррацәаз. Иаҳҭынра алада инеиужьны
– иахьа акәзар аеродром наӡааӡа злыҵшаз – амхырҭа шьҭан.
Уажәы уи амхырҭа ажрақәа ҭыжааны еиҩыркаахьеит. Аплантациа ззымҳәоз анхацәа, аплан ҳәа иашьҭан. Иахьагьы уи аҭыԥ
аплан ҳәа шахьӡыз иаанхеит. Ҳәаа змамыз уи аплан зегьы
неибеиԥшны аҭахкаара иахәодаз, џьара аанда ԥжәаны рахәык
ҭалар, ақьаҳиа икны иҭеикуазаарын, нас изтәыз абазк-абазк
ахараԥса дмыршәакәа иоуижьуамызт. Анхацәагьы рырахә
аплан иҭалацыԥхьаӡа абазк-абазк рызҭагәышьодаз, иара усгьы аныхаԥаарҭа-ԥара мааҭбжак-мааҭбжак уалны изқәымыз
дыҟаӡамызт...
– Аныхаԥаарҭа – уи иарбан?
– Аныхаԥаарҭа – ауахәамоуп, ԥсышәалаҵәҟьа иуҳәозар...
– Аа, ауахәама ԥсышәаӡами?.. Уажәа нагӡала!
– Изхысҳәауа, рырахә ылахон. Ари анеиликаа, Махьал
даараӡа игәы ннархазаап, абыржәыҵәҟьа арахәгьы аушәыжь,
ақьаҳиагьы дықәшәца ҳәа адҵа
ҟаиҵазаап. Арахә анҭырца,
еибарҟаауа адәы инықәлеит,
излааз амҩа ргәаларшәо; ақьаҳиа
данҭырца,
дыҩны дышнеиуаз ҽагак нкыдиԥааит, арахь дықәызгалаз
изанааҭ еиҭа напы аиркырц, рҳәеит.
Аҵарауаҩ игазеҭ еиҭаашьҭихит.
«...Кавказ ҵасла ааӡара ииҭиз иԥҳа хәыҷы агара дгараҵаны
ланаӡӡеи данылхаԥхьоз аламҭалаз, аҭауад шьыжьла ииарҭа
дшылаиаз акаҳуа изааргон, изааргон
ибзыцәашьагьы; даныҩагылалак,
абаҩрҵәра иҽазикуан,
уи диҿыԥшгәышьон ибзыцәашьагьы;
нас рҩыџьагьы рыҽқәа ирықәтәаны неиҩеира инҭыҵуан,
ихынҳәуан шьыбжьон, шьыбжьхьафара аамҭа
рҽақәыршәаны;
шьыбжьхьафаншьҭахь аҭауад дықәион,
дықәиар акәын
ибзыцәашьагьы. Ажәакала, ақыҭангьы
францыз ҵасла имш
еихишьалеит аҭауад. Имҩатәны
хәыҷы-хәыҷла абзыцәашьа
ашьхарыуа бызшәа иҿиҵаауан...».
– «Аԥсшәа» ҳәа шимҳәо умбо, «ашьхарыуа бызшәа» ҳәоуп
ишиҳәо.
– Уиоуми. Анаҩсан: «...Аха, дук мырҵыкәа абзыцәашьа
атрактир гәхьааигаӡо далагеит...» Атрактир ҳәа ара дызҿу Аҳҭқыҭаа
рсамыкьҭанра ауп. Анаҩсан афелиетонҩҩы
иԥарԥалыкь
бызшәала
Аҳҭқыҭ асамыкьҭанра
асахьа ҭихуеит. Уи ҳа иабаҳҭаху.
Уи асамыкьҭанра
зеиԥшраз атәы сышәҟәы «Аҭоурых-етнографиатә
очеркқәа», ҳамҭас иусҭаз, уаԥхьазар, уа иануп.
– Самыԥхьацкәа, сышԥамыԥхьац, – ҿааиҭит адиректор,
дацрамлацәакәа.
– Ара апоезиахьгьы диасит автор: «...Дааҩналеит иара, ҽырԥала
дахьааиуаз игәы аҭҳара еисуа. Парижаа рыҳәсахәыҷқәа
хызхлоз иччаԥшь иҿалашо...», – ишиҳәо умбои. Ари –
абзыцәашьа ҳаҭауад асамыкьҭанраҿ
даннеигаз ауп.
– Уаԥхьалеи, уаԥхьалеи!..
«...Зегь адруҳәа иҩеихаҵгылт, азныказ ирура рзымдыруа;
аҭауад
лаша атрактир дыҵало збахьадаз! Аха иара ихаҭагьы
азныказ даакәынызанын, ибзыцәашьа иеимсы иҟамчы нахҟьо,
аҽыгә-ҽыгә дыччо дахьгылаз днаизыԥшит, дааԥхашьеит,
дааицрашәеит
сабиҵас, – ара ԥыҭк бжьаҳажьып. – ...Уинахыс
аԥхьаӡа мызкахьы знык, нас – ҩынтә, ус ишнеиуаз, есымчыбжьа ҽыла неиҩеираҳәа ианҭыҵуаз уи атрактираҿ инкыдгылон
аҭауади ибзыцәашьеи. Абзыцәашьагьы иҿҵаа бзиазаарын,
францыз жәақәак ицәалашәозаргьы, ари ҳазҿу
аамҭазын аҭауад
ашьхарыуа бызшәа цәгьамкәа
иҳәо далагахьан. Атрактир
аҭатәацәагьы урҭ ицәалаԥсоз
афранцыз ажәақәа гәныркыло
мацара, аҵыхәтәан
францыз бызшәала иааицәажәома уҳәо
идеибарҵеит...»
– Уа иахирҟьацәазар ҟалап...
– Дханагалацәеит, ҳәара аҭахума, – дааччеит аҵарауаҩ, –
абар анаҩс: «Иара усгьы шамахамзар атрактир аҭатәацәа зегь
рбызшәа анаҩсгьы, егьырҭ ашьхарыуаа рбызшәақәа рдыруан,
имаҷҩымызт аҭырқәшәа
здыруаз, аурысшәа здыруазгьы ыҟан;
уажә, афранцыз бызшәагьы анырзацла, қыҭа полиглотцәаны
иаақәгылеит,
– нас, уизыԥши изымычҳакәа аҵәы шалеиҵо!
– «...егьырҭ абызшәақәагьы афранцыз бызшәеиԥш
акәхарын
ишырдыруаз, аха анаԥшҩы изын...». Амала, аиашазы, аҭоурых
дууп Аҳҭқыҭ асамыкьҭанра.
Ара еизон, аҩы ржәуан, акаҳуа
ржәуан, анард иасуан, рыбз иасуан, еиҳараӡак – аҽага ацәыбналацәа.
Аха арҭ акәаҭанмкцәа ирҳәалон, анхаҩ бзиа ажәабжь
ҳәа уимазҵаан – изҳәаӡом, избанзар уи ихы анхара-анҵырахь
ауп иахьыҟоу; ажәабжь уаҳарц уҭахызар, ҳа ҳаиԥш иҟоу уиазҵаа
ҳәа. Асамыкьҭанра аҭоурых сышәҟәаҿы уаԥхьазар акәхап...
Аҳҭқыҭ асамыкьҭанра – жәабжьҳәарҭан, ҵәылхырҭан. Уа иеизалоз
ирықәлацәаз анхацәаҵәҟьақәа, анышә иҵхоз, анышә
иаманы ицеит, – арҭ, анхацәа бзиақәа ирыдыргыланы, ашьтәа
шьны абарҭ реиԥш адгьыл агәыблра шәкааит ҳәа ирныҳәоз,
нас, уи ашьтәагьы ыфаны, еиҭа зхаԥыц иҵхо асамыкьҭанрахь
иҩуаз ракәзар, ражәабжьқәа рыбзоурала иахьа агазеҭқәа ирнылеит, адиссертациақәа иргәылалеит, ажәлар рҿаԥыц ҳәамҭақәа
рдырҩцәа ҳәа афольклор аизгақәа рҿы рыхьӡқәа арбоуп. Абасоуп, уи иалҳхузеи, ҳаԥхьара иацаҳҵап: «...Аҭауад Ш. дышнеиуаз атрактир дашьцылаӡеит,
уимоу ижәлар дахьырзааигәахо
штаб-квартираны изыҟалеит. Идырҵеит амилаҭ кәашара.
Даара деилаҳаит иара ажәцәеимаа, изырӡахырцгьы дрыҳәеит.
Изааргеит жәцәеимаак, аха ажәцәеимаа ззумҳәара. Анхацәа
рҿаԥхьа иҽирбашоит, урҭ рҟынӡа ихы неигоит ҳәа иныӡбауаз
ижәлантәқәа рҟны ишьаҵаны днеиргьы агьрызиаҽԥнымҳәо:
рахәыцла иқәҵаны, абырфын цаха ҭаршәны. Аҭауад дааччан уи изаазгаз иреилиркааит дзеилаҳауа идемократиатә
дунеихәаԥшышьа
иақәнагахаша ажәцәеимаа шакәу. «Еилкаауп» рҳәан, адырҩаҽныҵәҟьа ирыманы иаакылсит рхазы
ишырӡахуаз еиԥш инеиқәырсны иӡахыз
ажәцәеимаақәа жәаҩа.
Аҭауад Ш. игәы арԥшааит адемократизм ахыԥхьаӡара ала еилызкааз анхаҩы    – дхырхәон иара, жәаҩа рахь ак идкыло...». – Еиҭах
ԥыҭк бжьаҳажьып.
«Инымҵәаӡои?» – ааигәахәит адиректор, аха макьана
дабаҟаз. «...Аамҭа цон. Дук мырҵыкәа Урыстәылантәи ҿкы
бааԥсны иҳаланагалаз аилаҩеиласрақәа, – ареволиуциоуп ара
зыӡбахә имоу, – иадырсыз аԥша №-аа ртрактир аԥардақәагьы
ааиланаршәшәеит.
– Иааит саамҭа, – иҳәеит акы далагар
алашыҩкра зҟазшьаз, аусдуқәа згәы рзыҳәоз аҭауад Ш...» –
Абра инаркны абри зҩуа ауаҩ, ирқьынцыцны, деиқәлафха
ацәажәара дааҟәыҵны, ижәӡы шҳамха иҿыҵытта иҿааихеит,
цәаҳәацыԥхьаӡа игәы иҵачны иҟоу абольшевикцәагьы
ажәларгьы рцәымӷра ырыргамо. Ирыргамеит меигӡарахда
агәаӷ шимазгьы. Убри аҟынтә, абар, ԥыхьеиԥш ихыикәачраха
акәымкәа, дааҳәын: «аҭауад А. иҳәан еиԥш, абольшевикцәа...»,
«агенерал Б. иҳәан еиԥш, асоциал-демократцәа...» ҳәа меигӡарахда
иажәа инахәлаԥсо иҿахьааихаз. Абар, уазыӡырҩла: «Аха
иабаҟоу, аполитика – рулеткаӡам. Ҳфырхаҵа ижәлантә аҳ
лаша Г. М. Ш. иԥсымҭаз ижәлар рахь ааԥхьара ҟәыӷа иҟаиҵаз
прокламацианы Аҟәа ақалақь шьаҟацыԥхьаӡа иандырҷаблаз,
ҳара ҳфырхаҵа дрыдгылаҩхеит
Аимхаа ишьа зыхьшыз
аиларҩынтцәа!»
– Нас илахьынҵахеи Анна Михаил-иԥҳа лаб? – ҿааиҭит адиректор, аҭоурыхҩҩы иажәа алгамҭа дазааигәеитәырц.
– Ишудыруа еиԥш, 1918 шықәса азы 40 мшы Аԥсны амчра
зкыз абольшевикцәа аамҭала рҽыԥхьаркыр акәхеит. Аҭауад
иӡбеит ԥыҭраамҭак иԥҳа иаб иашьа иҟны дныжьны дықәҵырц,
наҟ харантә дааԥшны еиликаарц аамҭа ахы ахьархо. Ицамҭаз
ижәлар еизганы абзиала ҳәа реиҳәеит. Уи ахҭыс далацәажәоит
сфелиетон авторгьы анҵәамҭаҿы. «...Аҭауад ицамҭаз ажәлар
еизарц рылеиҳәеит. Абасала, данааҵәҟьазгьы гәҭакыс имаз
– ажәлар еизганы рацәажәара – ицамҭаз ауп ианынаигӡа.
Аха дцәажәеит иара, игәы шьҭыҵӡаны: «Сыжәлар бзиа, шере
сыжәлар, сара иахьа сцоит, аха сеиҭаахуеит, убри аҟнытә
сцамҭазы
адио сҳәаӡом,
оревуар ауп исҳәауа», – ҿааиҭит, иажәақәагьы
аахиркәшеит, илаӷырӡқәагьы изаанымкылакәа
рҿаархеит.
Адырҩаҽныҵәҟьа ддәықәлеит Европаҟа. Уаҟа
изыԥшуп, дрымбеижьҭеи ргәы ҿыӷьуа, Монте-Карло аказино аҭатәацәа». Абас инҵәоит афелиетон.
Изҩыз ижәла
аҵаҩӡам. А. монографиаҿы уаԥхьеит усгьы, Махьал Чачба абольшевикцәа рыдҵа анагӡаразы шакәу аҳәаанырцәҟа
дыздәықәлаз. Ӷбала Константинопольҟа иҿынеихеит, уантәи
Европаҟа дцарц. Амҩан машәырла дҭахеит. Амшын иалашәаз
хәыҷык дшалигоз.
«Схы имгеи, уара, иҭауадгьы иаргьы» – ааигәахәит адиректор, имашьына аус аруа. Асас данца, аҵарауаҩ ихы кны
днатәеит, уажә дзыԥхьаз еиԥхьхәыцаауа. Нас истолахь диасын
иҩыга аашьҭихит, аха, ихәыцрақәа изеизгомызт – иԥырхаган
аҩбатәи ауадаҿы зыбжьы дуцәаз апианино, ахԥатәи ауадаҿы
зыбжьы дуцәаз ателевизор. Ус дтәан, иҩыга ахы ҟаҟо. Егьи
ауадаҿы иԥҳа апианино даҿатәаны лҵатәхәы даҿын. Луада
аҭӡамцқәа еиуеиԥшым сахьала ирԥшӡан. Акәакь илзыгҿагылаз
аҩыга стол ҩ-мышәҳәыск, ак ҩежьны, егьи хьаԥшшәыланы,
рыҩбагьы абант иаҵәақәа рыхәда
иахаҵаны илзықәтәан. Ҳәара
аҭахума, рыԥсы
ҭамызт – кьанџьақәан. Даҽа ҩ-мышәҳәыск
ршьапқәа лбааҳәҳәо апианино ахы илзықәтәан, рсаркьатә
блақәа рыла дахьгәаҟуаз илыхәаԥшуа. Лара дгәаҟҵәҟьон.
Авенгр композитор Ференц Лист, лара уаха шәынтә илҳәахьеит
еиԥш, абри имҩыкәа инапы азҩа алнахыртә,
ираԥсодиа аҵара
уамашәа ицәгьан. Аха илымҵар
ҟаломызт. Аклавишақәа
дырҿасуан. Аклавишақәеи
лареи еиқәԥон. Апианино иаҵатәаз
ацгәы – уигьы ахәда бант иаҵәала иҩычан, аха уи цгәыҵәҟьан,
аԥсы ҭан – аҭыԥҳа аӷьеҩҳәа данаҿаслак апианино иахылҵуаз
абжьы ацәа ааиланарӡыӡон, ахәы-ажьы қақаӡа иааиланаргылон.
Уеизгьы-уеизгьы илҵар акәын, избанзар уаҵәы аԥышәара лыман. Арахь уажәы-уажә ателефон абжьы гон. Арахь ателевизор
аҿы ааихамгылеит. Аҵыхәтәан дааҵҟьеит. «Ма-а, ибмырцәаӡои
абри амца иаблыз ателевизор?!» – ҳәа ашә даалаххит. Лан
акресла дахьылатәаз аҟәара деиҵасуан, аҳәҳәыҳәа аҵәыуара
даҿын. Уамашәа игәырԥшааган ажәеизатәи асериа.
Аҭакәажә есыхәылбыҽха, аусураҟынтә дааны луаҭах
ашә
аалыртыцыԥхьаӡа, иарку абарҵаҿ зҽырԥсны
акәакь игҿатәоу
аҿымҭра ҿырҳасуа ианаалԥылалак,
азныказ лхәы-лжьы ааиланаргылоит, аха нас, лыплашь акнаҳарҭаҿ инахшьны, егьи
ауада ашә анаалыртлак, уа иҩнакыз аласба гәырӷьаҵәа ианаалгәыдԥалалак,
лграммофони лтелевизори рҭыԥқәа
рҿы
ишыҟоу, лыҩнымаҭәа зегьы ахьгылац ишгылоу, аҭӡамц икыду афотографиақәа, еснагь еиԥш, изажә-зажәӡа, аха рылахь
еиқәшьшьы ишлыхәаԥшуа анылбалак, лызаҵәра ахьаа лас наҟ
иналыхцаны лгәы аалырҭынчуеит, ԥшьаала днеины лкресла
днылатәоит. Ателевизор лаԥхьа игылоуп, аграммофон –
лнапаҵаҟа. Зегь шыҟац иҟан, иҟоуп, иҟалоит.
Луаҭах ашә даадгылеит. Уи иаразнак иадырит ауада иҩнакыз
аласба. Уи аласба аԥшәмаԥҳәыс аусурахь
данцо ауада иҩналкуеит, избан акәзар, иара амшын бзиа абоит,
иахьынтәубарҭоу абарҵа аҟны инеир, иаразнак иԥаны аԥенџьыр
иқәԥалоит, убрантәи иахьа хәлаанӡагьы амшын ихыԥшылозар
агәы ԥнаҵәаӡом. Аха аҭакәажә дшәоит, дыҟамкәа ахышә
ишықәтәоу, аԥенџьыр аатны икаҳар ҳәа. Абасала, аԥшәмаԥҳәыс
даанӡа ауада иахьыҩнаку, амҩаду ахь ихоу аԥенџьыр ахышә
иқәтәоуп иара, иабарц иззыԥшу амшын иаҵәа аҭыԥан, хаҳәла
ичаԥоу ажәытә ҩны аҭӡамц цәыггаӡа иахьагәыдыԥшыло
азымбаратәха, инаԥшы-ааԥшуа – усҟан уи аблақәагьы амшындара рхыхәхәала ирхуп. Аԥенџьыр иаҩсны ааигәа иҟоу амузеи
ахь инеиуа аԥсшьаҩцәа аласба ԥшӡа абас ахышә иқәтәаны ианырбалак, иагьарааны апатреҭ ҭырххьеит. Уажәыгь нымҩахыҵ
издыԥшылоз
аҭӡамцаҿ амшындара агәы ҵнахын, ахы нырнаа-аарнаауа ахышә иахьықәтәаз, аԥшәмаԥҳәыс лцаԥхақәа
рыхьархьар-бжьы шааҳазҵәҟьа, иаразнак илалбааԥан инадыххылеит, абас дааицыԥхьаӡа игәырӷьаны иадыбӷьаҭло
мацара ашьапхыцҭыԥ ианаргахьоу ашә. Ларгьы дааҩналаны,
иҿырҳасуа илԥылаз аҿымҭра лцаԥха ахьархьарбжьи леимаа
ашьҭыбжьи рыла иԥхаҵо алашара аркырҭахь дышнеиуаз, аласба абӷьаҭыбжь ллымҳа ианааҭас, азныказ, ачуан анырыӷьӷьо
иахылҵуаз абжьеиԥш лцәа дааҭанарӡыӡеит, аха убасҟанҵәҟьа
алашара алыркит – лыгәгьы лбаркьылгьы ааицылашеит, нас
лыплашь акнаҳарҭаҿ инахшьны, ачхьарԥқәа аалышьхарԥаны
ауадахь ашә анаалырт, аԥина гәырӷьаҵәа иазаалырххаз лнапы инаныԥалан, илҿагәыбзыӷуа лхы-лҿы арбзара иалагеит,
ларгьы «га-ӡа-а, сурхәашеит!» – ҳәаны,
ихәынгалшьазшәа
ҟаҵо лхы аганахь иаанаскьалгеит,
аха дшазгәыдууз мҩашьо,
лыблақәа лхалашон. Иаргьы гәырӷьацәан аҟәараҳәа еиҵасуан,
илҿагәыбзыӷуан, илҿагәыбзыӷуан, аха ус, акы агәалашәазшәа
ашырҳәа иналымпыҵҟьаны абыркьылахь иҩын, инеины
ахышә инықәԥалан ауада иҩнакнаҵы игәхьаанагаз амшын
ахыԥшылара иалагеит.
Нас, дук мырҵыкәа ихынҳәны, ателербага дахәаԥшуа лкресла ссир дахьантәалоу
иааины лшьамхы
инықәтәарц.
Аласба амшын-ԥенџьырахь ишоулышьҭызҵәҟьа, аԥхьа ателербага аҿакны, аҽеилыхра далагеит. Инамҩатәны
уажәы-уажәы
дынцәыҵыԥшшәа лывараҿ игылаз аграммофон лылаԥш
абзиабара хыҳәҳәыла иахьылшьуан, «Уажәыҵәҟьа, сыхаара» зҳәо аҭыԥҳа
леиԥш, лхаҿы иааиз мелодиакгьы лԥынҵа
аҭаҳәара даҿын, амала амотив ԥсахны, дазцасшәа аопера шәаҳәацәа еицакуа: «омаинелибе» еиқәырццакны илҳәон,
нас «Ау-гәыс-ти-ин» еиҵыхуа
– лгәалаҟара шыбзиаз ҩашьомызт. Уаҵәы сабшоуп, уаҵәашьҭахь
– мҽышоуп – лхала
лласбеи лграммофони дырзааныжьуп.
Аграммофон деиҭазхьаԥшын иаҳагьы ирццакны аҽеилыхра
далагеит, лԥынҵа иҭалҳәоз амотивгьы зынӡа иаалырццакит:
уажәы аҵыхәтәантәи ажәагьы еиҵымхӡакәа, зегь еиқәырццакны
илҳәон
«омаинелибеаугәыстин, омаинелибеаугәыстин» ҳәа,
илҳәацыԥхьаӡа
дынхына-аахынаауа, «фигаро ана, фигаро ара»
аҳәашьа еицакуа. Аҵыхәтәан, лхалаҭ аҳәынҵәрақәа ааибаркны, иаарҽеины, дҿаԥха-ҿаччо лнапқәагьы рххо бзиабаҩҵас
иԥшыз аграммофон ахь лҿаалхеит. Аграммофон усгьы акресла
иавагылан. Днатәан, аирониа ҳалал лҿықәхх ателербага ахьгьы
даахьаԥшит – еснагь еиԥш. Лызнапыкала дшаатәазҵәҟьа
иааины
лшьамхы иантәалаз аласба лшьышьуеит, егьи лнапы аграммофон ахы иқәуп. Маҷк лыԥсы ааиҭалкаанӡа уи лзырхиом, амаа
лзырҵәиуам.
Аҭакәажә лласбагьы, лыҩны иҩноу амаҭәахәқәа зегьгьы
ауааԥсыра реиԥш ауп дшырзыҟоу; урҭ анылымбо игәхьаалгоит,
ианылбалак дреигәырӷьоит, урҭ драцәажәоит, дасу ирықәнагоу
ҳәа ишылыԥхьаӡо ала лгәыбылра рзылшоит. Есыхәылбыҽха
аусура аҟынтә дшааилак, лара леиҳагьы еиҳабу аграммофон,
лымаҭәхәқәа зегь реиҳа лгәы ззыбылуа, агәыр аахны амаа
аарҵәины, жәытә дискк наҿаҵаны, нас ателербага ахәаԥшра
далагоит; убри аграммофон абыкь иҭыҩуа ииасхьоу лаамҭа
амелодиеи ателербага аекран еишьыл ианыло даҽа биԥарак
ҳаамҭа асахьақәеи реиԥшымзаара есааира лгәы архыҭхыҭуеит
лара. Аграммофонгьы ллымҳа азкыдуп, ателербагагьы лыбла
аҟәылгом, лласбагьы ахы лшьышьуеит, ахы лшьышьуеит... Иаргьы аҽырҟәымшәышәӡаны лшьамхы инылаиоит. Абас итәоуп
аҩыџьагьы ԥыҭраамҭак, абыҟь иҭыҩуа амелодиа иагәылашьшь.
Аха ус аласба, ашәа анҵәамҭаз аҽыныбжьаршәны, илыцҳарашәа
ац аахнарџьаџьоит, алеишәагьы ырцәгьаӡаны иаалҿаӷыӷуеит.
Уи иаанаго иаразнак илдыруеит аҭакәажә. «Гаӡа! Амла усцәакыма?
» – лҳәоит адиск аарҳәуа, нас ԥшьаала аласба лшьамхы
иаақәхны, афатәҟаҵарҭахь лҿыналхоит, иаргьы каԥа-каԥо
иналышьҭалоит.
Аҭакәажә анкьагьы ҿымҭҩык лакәын, аха уажә даазқәылаз
лласба акәӡоуп дзацәажәо. Аусура аҟны акәзар, шамахамзар
дцәажәаӡом, иаҳарак ҩажәи жәохә шықәса аус лыцызуаз Галина
Тимофеи-иԥҳа апенсиахь дцеижьҭеи. Аӡә длылацәажәаргьы,
шаҟа илзыркьаҿуа иркьаҿны аҭак ҟалҵоит, нас иаҳагьы
лусутә
лхы ақәлырԥсуеит, уаҳа ацәажәара лгәы шалаҟам
дырбо. Иара
усгьы лусутә шыҟоу ала, шаҟа имаҷны дцәажәо, шаҟа ирацәаны
дыҩуа еиӷьуп. Аус лыцызуагьы, лҟазшьа дырны, ԥсыхәа
змам азы аамҷыдарахаз илылацәажәаӡом.
Амала, дара уадак
бжьҩык ахьеицыҩнатәоу,
аӡәи-аӡәи еицәажәо,
еиԥырхагахо
мацара, хаҵеи ԥҳәыси неибеиԥшны уҳәансҳәан деибарҵаны
ауп ишыҟоу. Зегь анеиццәажәо, аҭакәажә иаҳагьы лус лхы
ақәлырԥсуеит; усҟан, лыбласаркьа лаԥхьа иқәу ажурнал
инақәкшо дахьыҩуа, рхы ҟьаны еилацәҟәлоит лколлегацәа.
Тимофеи-иԥҳа даныҟаз, уигь ацәажәара бзиа ишылымбозгьы,
зны-зынла лыблақәа ақьаад иааҟәганы ажәақәак ааимырдалон. «Ишәаҳахьоума, Галина Тимофеи-иԥҳа?» – ҿаалҭлон,
иаҳҳәап, аҭакәажә
даалҵны. Нас, лҩыза илҩуаз акәаԥ аҟынӡа
инаганы лхы данааҩахалак: «Индиа азааигәара афранцыз
ӷба
ҵааҟәрылазаап, хынҩажәаҩык ҭахеит». «Фышәҩык», – длыриашон егьи. «Аиеи нас», – дақәшаҳаҭхон аҭакәажә. Еиҿаԥшны
рыхқәа аадырҵысуан, аџьал – џьалуп ҳәа аанаго, нас еиҭах
рқьаадқәа рҽырзыркуан.
Лласба ахәы ахьлырмазеиуаз, акакала афатәқәа рыхьӡ ҳәо
дацәажәон, иаргьы ахьлыдгылаз фатәык ахьӡ лҳәацыԥхьаӡа ахы
арҵысуан. «Аа, Жужу, амла усцәакит акәу, аа, Гаӡа?» – аласба
ахы арҵысит. Иара официалла Жужу ахьӡуп, аҩныхьӡ – Гаӡа.
«Гаӡа, уара, Жужу!» – Ала ахы арҵысуеит. «Ача ус иусҭару,
ахәша узахьысшьру?» – Ала ахы арҵысуеит. «Ахәша ахьшьны
уҳәоу?» – ала ахы арҵысуеит. «Азамана. Мамоу, зегьы мамоу.
Саргьы суаҩыми...» – Аласба ахы арҵысуеит. «Аҭакәажәгьы
акрыфара шылҭаху узымдырӡо?» – Ала ахы арҵысуеит. «Акырлымфар дмыԥсуеи». – Ала ахы, арҵысуеит. «Акруҿазҵода
сыԥсыр, иумада?» – Ала ахы арҵысуеит. «Срыцҳаушьоума,
сыԥсыр?» – Ала ахы арҵысуеит.
Аҭакәажә аԥсра дацәшәаӡом ҳҳәарым, аха дацәшәаӡаҵәҟьартә,
лгәы иҭыхо иалагартә аҟынӡа еилыхха лыбла
ихгылаӡам макьана. Уи мааир шыҟамлауа лхоуп макьана издыруа, лгәы акәӡам. Абас аԥсра аӡбахә анылҳәогьы – ус, ауаа
быргқәа зегьы ирызгәамҭаӡакәа ражәа ишалало еиԥш, лажәа
иалалеит ауп. Иҟалап аԥсра ацәшәарагьы илзымдырӡауа
џьара лгәаҵа иҭаршәзар, иҟалап абас аҿымҭра дзацәшәо лгәы
дызҭанарӡыӡаауа уи аԥсра иацәеижьны лгәы иахьабо акәзар,
аха уи ацәалашәара, уи алаԥықәшәа макьана лыхдыррахь
ииасны хшыҩаҵакра ауртә иҟамлаӡац. Избан акәзар, ииасны ицо аамҭа аԥхьаӡаразы ишшоу гәаныла идырны асааҭ
шылцәымӷугьы, уи ахыцқәа иацгьы иахьагьы рыгьежьышьа
шеиԥшу еиԥшҵәҟьа еиԥшуп аҭакәажә лымшқәа зегьы. Акыр
шықәса, ԥсахра, еилшәара амаӡамкәа: аусурахь, аусураҿ, уахьынтә
арахь амҩа, луаҭах, лласба, ателербагеи аграммофони,
аҭӡамцаҿ апатреҭқәа, лыцәамҭаз арцәага назлоу хәба-фба
хәшәы, арадио хәыҷы, илзымдырӡо
лаб ԥхыӡла. Убри акыр
шықәса ԥсахра змам лыԥсҭазаашьа џьара акы акала иаԥсахыр,
иаразнак лгәы иадыруеит адунеиаҟны ԥсахра зқәым егьшыҟам
ахьӡала адырра шылнаҭаз уи...
Абас дацԥыҳәаны аграммофон амаҵ анылуа, ателербага
агәхьаагьы лымам. Аусурахьынтә дшааилак инаҿалкуеит,
данышьҭало инаҿылхуеит, уаҳагьы абжьааԥны далакьысӡом.
Усгьы, аиҭагага бжьысхьеит аҟынтә, даҽа каналкахь аиагара ауӡом. Аха лыблагьы аҟәылгаӡом, аграммофон анлырхио
аамҷыдарахаз. Иара усҟангьы уажәы-уажә дцәыҵыԥшны
дазыԥшуеит. Абжьгьы бжьысхьеит: ателербага ҿаҳауп.
Аха уи
еиҳагьы лгәы ҟанаҵоит аҭакәажә. Еснагь еиҭаҵуа, аанкылашьа змам, аԥсҭазаара ддәылԥшны
дызларзыԥшуа ԥенџьыруп
ателербага, уи аԥсҭазаараҵәҟьа
иасимволуп. Аграммофон
акәзар – символс иазшьоуп еиҭаҵра змам, иаанкылоу, насгьы
иаҳа иахьеиӷьу иаанкылоу аамҭа – аамҭа гәҭакы. Убри азакәхап
аԥсҭазаараҵәҟьа ахьынтәылбарҭоу аԥенџьыр, арахь ажәабжь
аазго, аха арахьынтә изыздәылымго
ателербага екран еишьыли аграммофон хәыҷи анлыреицлабуа, дазымхәыцӡакәа маҷк
дадгыланы, есқьынгьы аԥыжәара залҭо аграммофон – иҩнакны
илымоу, иаанкыланы илымоу лаамҭа гәылзырҭәаауа, абжьы
ахазҵо...
Абар уажәыгь акресло тата дылатәоуп, лызнапыкала аласба
ахы лшьышьуеит, егьи аграммофон абыкь иақәуп, лыблақәа аекранахь ирхоуп. Аекранаҿ хаҵак дҿаԥхаҿаччо ажәабжь ҿыцқәа
рҳәара даҿуп. Ихангьы нбан шкәакәала «Новости» ҳәа ануп.
Ииҳәо шбылгьыҩаӡоу, насгьы ишгәырӷьаҿҳәашоу аҭакәажә
агәра лиргарц даҿушәоуп ицәажәашьа шыҟоу. Аха иабаҟоу
игәра лгаӡозаргьы, ииҳәо лаҳаӡомеи! Нас, иҳәоу шыхиркәшаз
мҩашьо, маҷк ихы ааскьеиган, илаԥшгьы иччаԥшьгьы аанкыланы аҭакәажә иаалықәикит. Иччаԥшьгьы ирҟәымшәышәӡазшәа
лбеит... Аҭӡамцаҿ илзыкнаҳау апатреҭқәа реиԥш лахьеиқәраки,
хәыцраки ибла ихыхәхәало ихымызт ари. Ари ибла ихубаалоз аекранаҿ даныҵаанӡа еимгеимцарақәак ихы-иҿы рԥсны,
имыԥсахкәа икызаарц дшаҿыз акәын, нас, уи даныҵаба,
иаацәырҵит амца зхылҟьо аџыр рҭәа ачуанқәа иахьырҭарҭәо
ацех. Ҩыџьа еидгылоуп, рҩыџьагь еиԥшны акаскақәа рхоуп,
амала руаӡәы уи акаска уажәы, аамҭалаҳәа ишихеиҵаз мҩашьо
егьырахь деиқәҷаб деилаҳәоуп, иҩыза аусуга маҭәақәа ишәуп,
ахәша рылаҩаны, ицырцыруа. Еиқәҷаб иеилаҳәоу, микрофон ҟәазк аусуга маҭәа зшәу иҿеикуеит. Нас, уи аусуга маҭәа
зшәу, икараԥсараха иҟоу ихы-иҿы арахь иааирҳәуеит. Асаара
дышьҭаԥшуа ауп дышцәажәо. Уи акы иҳәацыԥхьаӡа
егьи «убас,
убас!» иҳәарашәа ихы ирҵысуеит,
уи ииҳәараны иҟаз заанаҵ
идыруазшәа. Нас ибзианы иеилаҳәазгьы арахь даахьаҳәит.
Уи ииҳәо дацԥыҳәаӡаны ауп ишиҳәо. Аҭакәажә лыблақәа
дырхыԥшыло. Аха аригьы, «Ажәабжь ҿыцқәа» ирымҵатәаз
иеиԥш, ииҳәо аҭакәажә ишылмаҳауа гәҩарас имоушәоуп
иҿаԥшылара шыҟоу.
Абри аграммофони дзықәтәоу акреслеи ракәӡоуп
аҭакәажә
абҭынха ҳәа илзаанхаз. Егьи рымаҭәарҩыҭәа зегьы ахан анбылуаз иалаблит. Ма закәытә
граммофонузеи иара! «Лондонаа
рласба» ҳәа дашьҭоуп аҭакәажә. Усоуп ишлаҳахьоу. Ари аҩыза
ахьыӡ ҷыда азҭаз аграммофон иҭасоу асааҭ аханыҵәҟьа
мҳәырны иаархоу афирма аемблема акәхап. Уи Америкаа
рфирма, Англиагьы, Франциагьы, сымҩашьозар Урыстәылагьы
афилиалқәа змаз, иахьа уажәраанӡагь иҟоу афирма – СА–
 (Америкатәи арадиокорпорациа – Виктор) емблемас
иамоуп аграммофон абыкь аласба адтәаланы, абас еиԥш иҟоу
аҩырагьы ацуп:   (иара ҟазарала абжьы агашьа).
Аҭакәажә лграммофон Лондон ауп иахьҭыжьу. Карелиатәи
аҵааҵлаӷәы иалхуп акорпус, ииаҵәаӡа, акәакьқәа бҩала
ичаԥоуп. Абыкь акәзар, еишьҭаргыланы ацәаҟәа аԥшшәқәа зегь
рыла ишәны, хыхь алақь ақәырҭәоуп. Уажәы, уи алақь ссаны
ианыҷҷа, ашәышықәса алагамҭазтәи аҩыча ааугәаланаршәоит.
Аграммофон иацуп аҵааҵлалых ҟәардәхәыҷгьы. Аҭакәажә
лграммпластинкақәа реиҳаракгьы
афирма СА  иҭнажьыз
роуп. Иҵуазеи урҭ агәырԥынҵа иаҵагьежьуеижьҭеи, акыс
аҭакәажә лграммофон шаҿакыц иаҿакуп, аха иахьанӡагь имхац
дара, ҟазарыла рыбжьы агашьа шрымац ирымоуп. Аграммофонгьы иахьанӡа еилшәарада аус ауан: Ҳажәа ҳаԥыҩларым:
иауеит... Аԥсык аасыгхеит «асааҭеиԥш» сҳәарц. Џьара маҭәахәк
аус бзианы ишауа ҳҳәарц анаҳҭаху асааҭ
иадаҳкылоит, ауаҩы
имаҵ зухьоу амаҭәарқәа зегь реиҳа асааҭ гәыкала иҟоушәа.
Аҭакәажәгьы саргьы
ҳаицҿакны уи ҳақәшаҳаҭым – ҳҩыџьагь
иаҳцәымӷуп асааҭ.
Ианамуӡах, аграммофон иҭасоу асааҭ ауп ибжьысхьоу.
Сааҭс лыҩны иҩназ уи акәӡан, аха исырҽеип ҳәа дагьаламгеит;
ашьыжь асааҭ фба рзы арадио хәыҷ дарҿыхоит, уи апрограмма аихшьалашьа ала илдыруеит аусурахь ҳәа иандәылҵтәу,
уаха данышьҭалалакгьы
илхаԥхьо дарцәоит. Асааҭ шыҟац
иҟоуп. Иагьақәнагоит иара, аамҭақәа зегь аҽрықәыршәаны,
аамҭа ацәа аԥсахцыԥхьаӡа иаргьы ацәа аԥсахуа, аха агәаҭа
шыҟац иҟаны, ауаа ҳаԥсы зыҿҳәароу зегь ҳаҽрыларԥсны,
иҳаманы, ҳаиманы ҳазну мҩакы – аԥсрахьы амҩа иҳацану,
аҷах-ҷахҳәа ҳшьаҿақәа рыԥхьаӡара иаҿу. Шьоукы, аамҭа дара
иртәу џьшьаны, ус ргәы иахьаанаго аҟынтә уамашәа ихааны
ираҳауа асааҭ, абжьы ҿырпын быжьҵас рышьхахалара аамҭа
иацзаарц, игәырӷьаҵәа иандырхио, иара аихатәы гәы аҭаччара
иаҿуп, урҭгьы ишырҭынхо дырны. Иагьа аҽаԥсахуазаргьы
ишыҟац
инхоит: амаҭ еиԥш асаса раҳаны, абз еимҿаԥа жәаҩа
хаԥыц ирҭаргьежьуа... Аха, зегь акоуп, асааҭгьы насыԥдоуп,
инасыԥдоуп Каин иеиԥш, избанзар: уаҩгьы, ԥстәгьы, ԥсаатәгьы,
ҵиаагьы, маҭәахәгьы ахьынӡанаскьанаго аԥсра агәашә ԥшьақәа
иара азыҳәан иҵарҟаца иаркуп. Амԥсра
гәкыдхга иаҵазза амҩа
гәкыдхга иануп.
Аха арҭ реиԥш иҟоу ахәыцра хьанҭақәа дрылам аҭакәажә.
Дтәоуп ус, кәыкәу шәҭы еиԥшу аграммофон абыкь иҭыҩуа
ашәаҳәабжь дазыӡырҩуа, ателербага дахәаԥшуа, лласба лшьамхы иқәыртәаны. Ашәа иагьа лгәы арԥшаауазаргьы, ателербага
аркнаҵы лыччаԥшь шашац ииашоуп.
Зыблақәа ҭаахьаз лласба ашьшьыҳәа лшьамхы иааныхны
аграммофон абыкь инҭалыртәан, даахьаҳәны архиара далагеит. Иахьа цәалашәарак шлымазгьы, џьара акы ахьҵәҟьоит
ҳәа дыҟамызт. Аԥхьа агәыр лхит, нас амаа арҵәира далагеит.
Амаа лырҵәиуан, илырҵәиуан, аграммофон аибыҭара даҿын.
Ус, аҭӡамц
иалҵны иааҩналазшәа, ллымҳа иааҭасит лгәылацәа
ртелербага абжьы. Уажәраанӡа аекранаҿ шьҭыбжьыда
зҿы аазыртуаз ахаҵа, уи иааҩналаз абжьы
неиҿалан, агәдыҳәа
ацәажәара
далагеит. Уимоу
иаразнак иԥсы
ааихалазшәа,
иԥшшәгьы
ааиԥсахызшәа лбеит аҭакәажә. Абас аграммофон
анамҳәо, лгәылацәеи лареи еиҟәызкуа аӷәтәы ҭӡы иалсны луада иааҩналоит уаҟа игылоу аҭакәажә лтелербага аешьа гәакьа
абжьы. Лашәи цыркьи аӡы ианырибагоз еиԥш ари – илнарбоит,
егьи – иаҳәоит.
Аха уажә уигь лаҳауамызт. Аграммофон аибыҭара даҿын, аныха амаҵ луазшәа. Амаа ырҵәиуа, арқьақьа уаҳа царҭа амамкәа
илырххеит,
ихны иҟаз гәырк наҿалҵеит. Иақәлыргылаанӡа
арыцқьага
днаҭәҳәа-ааҭәҳәан, адиск агьежьра иахьаҿыз
ажьы ахьырҳәа дшәозшәа инақәкны, акыраамҭа илрыцқьон.
Инақәлыргылеит.
Ауарӷан абжьы гәышьҭыхгаха ауада иааҩналеит,
иаԥызҵаз ианаԥиҵаз аамҭа иагәылыҩны иааиуазшәа,
иҭахәаҽӡа. Лҽаарманшәалан даатәеит: дук мырҵыкәа амелодиа лхы-лгәы иҭалан, даманы-даманы ицеит. Ателербага
аекран еишьыл акәӡаны
аилашәшәымҭаз луада зырлашоз.
Лара дшьаҳиҭхазшәа
дтәан. Ихәхәаӡа лышьҭахь аҭӡамц икыдыз лыгага наҭа-ааҭон, зхы лахоу асааҭ абз ҭаргьала агагеиԥш.
Ирдуны иҟалҵаз лаб ипатреҭ ахькыдыз, уи агага анаақәшәалак
иаахнаҩон, нас аишьылра
еиҭаалԥшуан,
ацәымзаркыреиԥш
иакуа-ицәо. Аха аҭакәажә уахь дхьаԥшӡомызт. Лнапқәа
зышьцылахьаз
иаҿын: адиск анаанҵәалак иаадырҳәуан, ирыԥсахуан,
аграммофон амаа дырҵәиуан. Лара лзы аамҭа еимгеимцарак аҟынӡа аҽеизнаган, нас уи аимгеимцара, ирҳәалоит
еиԥш, агәалашәара амшын инҵааҟәрылеит.
Лангьы лабгьы анԥсы, деиҭымханы данаанха, лаб иашьа
Аҟәаҟа дааигеит. Аброуп лхәыҷра ахьиасыз. Лаб иашьа ибаҳча,
даҽакала иаҳҳәозар – ипарк, иҭагылан уаҩ иимбац аҵлақәеи
ачықьқәеи. Адгьыл харақәа рҟынтә еизганы идгьыл ианирнаалаз. Урҭ рӷьырак рыхьӡқәа аҭакәажә иахьагьы илыздырам. Руак анҿышәҭаауаз, егьи ашәҭра иалагон. Убас мацара
алшықәсанык, ӡынгьы-ԥхынгьы. Ааԥынра шааиз анылдыруаз
лԥенџьыр амҵан апальмеи амагнолиеи
ирыбжьагылаз абҳәаса,
аԥсуа бҳәаса анышәҭлак
акәын. Аӡә гәаӷьк ахьицәкашәаз
игылазар акәхап, мамзар аҭауад шәыр зҿало ҵиаа ипаркаҿ
еиҭеиҳаӡомызт. Қыҭа ҷкәынк ҩыџьа ақалақь ҭыԥҳа ҽырбақәа
дрылаургылар еиԥш, уи абҳәаса ԥхашьа-ԥхаҵо алшықәсанык
ииаҵәаз аҵла ԥшӡақәа иахьрыбжьагылаз, зны, ааԥнымшказ,
шьыжьымҭанк дындәылԥшны илбон иаалырҟьаны ишышәҭыз;
иҟәашкакараӡа
иҟалон уи ашәҭқәа, аԥхыӡеиԥш, алаԥшҵашәара
ссир еиԥш – иаразнак аҵлақәа зегь иаарылыҷҷо. Акаҩ-акаҩҳәа
иааиуан харантәи бжьык, ааԥын ааит, иоунажьит аԥсаа рыбжьы!
Абҳәаса гылоуп иҽырба-ҽырбо, зыдгьыл гәакьа иқәгылоу мышкымзар-мышкы зегь реиҳа еиӷьны ашәҭра шалшо анаԥшцәа
иднарбарц аҭахызшәа.
Ԥшьбаҟа-хәбаҟа шықәса лхыҵуан лара усҟан. Ауха дахьнышьҭалаз
акыраамҭа дзыцәомызт. Дабацәоз, уаҵә аашар–
мыш ныҳәан,
иҟалараны иҟан Аҟәа ауаажәлар есышықәса
аимҳәаду зыхьуаз аԥара рзеизыргарц еиҿыркаауаз Ашәҭ
шкәакәа
аныҳәа. Ашьыжь данҿыха, аԥенџьыр дындәылыԥшны
илбеит абҳәаса шәҭны ишгылаз.
Ачаи аныржәуаз лаб иашьа иармарахьала днаивартәаны,
дахыхәмаршәа аҳкәажә дук леиԥш лымаҵ иуан: ачаи лызҭеиҭәон,
ахаа лзааскьеигон. Аҭауад леишәацәгьа зегь ицәшәон,
лара лыда. Иаргьы илакҭа лара ианлыхәаԥшуаз акәӡан ианыхааз. Ачаи аныржә, дҩагылан иуадахь днеит. Уа имаҵуцәа
деиларҳәон. Дук мырҵыкәа даадәылҵит, аха абжьааԥнеиԥш
фракмызт
ишәыз: дӷьазӷьазуа ԥсыуа маҭәала деилаҳәан
– иҟама,
иџьарқәа, иорденқәа, ичын – зегь рыла деиқәных дыҟан.
Иеилаҳәашьа иқәнагахартә ихгьы шьҭыхны икын, иҿаԥшыларагьы
ирцәгьон. Нас, имаҳмызқәа амармалташь мардуан
инықәкшо, дналбааны дцеит.
Ахәыҷы деиларҳәан лҩызцәа ахьеизыргалоз дрыма ианнеи,
есышықәса абри аамҭаз аҭуџьар Камино ахәыҷқәа ирызирхиоз
акарета шкәакәа ԥшны игылан, ахәыҷқәагьы рацәаҩны иааргахьан. Зегь маҭәа шкәакәала еилаҳәан, акаретагьы шкәакәала
ишәын, ҩба-ҩбала еивакны ф-ҽыхәак аҵакын. Зегь реиҳа еиӷьны
деилаҳәан лара: иахьазы мацара аҭеразы дааганы илзырӡахыз
лкәымжәи лкабеи шкәакәаӡа, лхылԥарч шкәакәа, лыхцәқәа
ҩбаны иԥаны лыжәҩа иқәԥсан, барфын цаха шкәакәала еибаркны. Лнапы иакын шьыҵәрак адәыкакаҷқәа, илаҳалаҳауа
ацха фҩы рхышәшәа. Акаҩ-акаҩҳәа аҽеимаашьҭыбжь хаҳәла
иқәҵаз амҩақәа ирнырҩуа идәықәлеит акарета шкәакәа. Аҩныҵҟа
ахәыҷқәа аџьџьаҳәа еилан. Агаҿа зегь шәҭыла, плакат
шкәакәала иҩычан. Ауаа рацәан. Зегь еилаҳәеилаца иҟан, зегь
лахҿыхын. «Сан-Ремо» аресторан аҿаԥхьа илзааныркылеит
лара. Дшааҩналазҵәҟьа дгәалҭеит ауаџьаҟ аԥхьа зҽеиҵыхӡаны
астол иахатәаз лаб иашьа. Иаԥхьа дхырхәо, деиҭахырхәо дгылан уаҩ фархьк, аукы, арҵаҩы ифрак ишәны. Иаҵәа маҭәала
иеилаҳәаз амаҵуҩы асаан ианыргыланы ҵәыцак азна ауатка уи
арҵаҩы идигалон. Аҭауад иакәын изыржәуаз. «Исылшом, Ваше
благордие, исылшом» – дӷьаҵәыӷьаҵәыуа н арҵаҩы ифрак
зшәыз. «Иулшарыҭгьы!» – аӷьӷьа ааҭиргеит аҭауад, убасҟанҵәҟьа
иааҩналаз иашьа иԥҳа илаԥш аалықәшәеит. Азныказ
иҽааиқәикшәа иуит, нас ԥшьаала, аха зегьы ираҳартә: «Сашьа
иԥҳа хәыҷы дааит», – иҳәеит. Иаразнак иааҳалалхаз иччаԥшь
гызмалӡа ижакьа иналаҵәахуа, лара лахь дааԥшӡомызт. Макьана ҽмырба ҟаиҵон. Ауатка здицалозгьы, уажә иҽааиқәикызшәа
аниба, маӡала дныҵашьшь дцеит. Лара, лаб иашьа итәашьала,
макьана иа иахь ишнеитәымыз еилылкаан, егьи аганахь днарылалеит. Даазыдгылоз лшьыҵәра иаалхны шәҭыцк иаԥхьа
иналыркуан, даргьы лџьам шкәакәа аԥара нҭадыршәуан.
Рыбжеиҳараҩык даарылсхьан еиԥш (х-мааҭк лызҭоз, хә-мааҭк
лызҭоз:
ара итәаз зегь акрызкыз ракәын), лаб иашьа инацәа
лырбаны даалыԥхьеит. Дыҩны данааидыххыла,
дааигәыдиҳәҳәалан:
«Абри сашьа иԥҳа лоуп», – иҳәеит. Нас ашьшьыҳәа
аганахь даалыхан, леилаҳәашьагь
ларгьы зегьы деицырбартә
дааиргылеит. Идтәалаз аунашьҭызшәа иҩаҵибарҟьан, инхытыр-аахытыруа ахәыҷы лныҳәара иалагеит. Аҭауад
дахьтәаз
игәзианӡа иҟалаз иччаԥшь ижакьа иалыжжуан. Ахәыҷы
дныҳәа-ныԥхьаны, рџьыбақәа рахь ианеиха, ларгьы аӡәаӡәала
раԥхьа ашәҭыцқәа аркуа даарыкәшеит.
Лӡамҩақәа амыҵмыџь
еиԥш иҭыҵәрааны ицон, лгәы аҭҳара еисуан. Лџьам аԥара
анҭадыршәуаз, лаб иашьа инкылкааны дрыхәаԥшуан. Ахәыҷы
зегьы даарылсны лаб иашьа дааидгылан, иреиӷьыз хә-шәҭыцк
лшьыҵәра иаалыԥшааны иҳазырҭра иналыркит. Аҭауад
ашьшьыҳәа иԥаҵа армарахьгьы арӷьарахьгьы инаԥхьеиҳәеит,
игәы днықәыԥшын иҳазырҭра иалыркыз ашәҭқәа дреиҷаҳауа
иааириашеит, ашьшьыҳәа ихы аҟьашра инапы нықәшьны,
иԥараҭра аацәыриган, ҩажәихәба мааҭ инацәкьарақәа ирыбжьакны иааҭигеит,
нас ашьшьыҳәа инапсыргәыҵа аҭуанахь
ирханы инапы дааҩахан дмыццакӡо инацәкьарақәа ааимыхны,
аԥара аџьам инҭаиршәит. Уи ашьҭахь ибарфын чабра ааҭихын
иқьышә арыцқьара далагеит, дигәӡырц шақәикыз мҩашьо...
Лгәалашәарақәа даарылҵны инҵәаз апластинка аақәылхит.
Лласба хәыҷы, абыкь иҭатәаны иахьыцәаз,
аграммофон абжьы
ааиҭанакцыԥхьаӡа иааҭрысуан,
ацәа иааҭаӡыӡон.
Аграммофон азныказ аидара ацәыхьанҭахазшәа иааӷызит,
аласбагьы абыкь иахьҭатәаз иааҭрысит. Аха, нас аграммофон
еиҭа аҽааибнаҭан, амелодиа еинаалаӡа иҭыҩуа аҿаанахеит.
...Арқьақьа ԥҵәеит, адиск ԥыҭк иаагьежьхьан еиԥш, амелодиа аашьҭыҵны аҭакәажә даланахалахьан
еиԥш. Азныказ аҩныҵҟа аҿахҳәа бжьы хжәак ааҭыҩын, лоуразоуроу
дааиланарӡыӡеит, иоунашьҭӡаны
игоз абжьгьы аӷьӷьаҳәа
иааихәлацәеит.
Аласбагьы аграммофон абыкь иахьҭатәаз иааҭыԥеит,
аҟәараҳәа
еиҵасуа. Дахәаԥшит, деиҭахәаԥшит
лграммофон. Аха
иара ҿнаҭуамызт. Иҿаҳа-дагәаӡа,
еиқәыхьшәашәаӡа игылан. Амаа дазыҩын – иласкәантраӡа аҭра иҭагьежьуан. Ахы
дазыҩын – иахьаангылаз иԥсылмыткызшәа ихьыдышьшь
иақәыршәын,
амаҭеиԥш ихьшәашәан. Исыцхраарыда ҳәа
данаахьаԥшҵәҟьа,
аекранаҿ ахаҵа ибла иаахылбалеит ииҳәози
иччаԥшьи лара леиԥш шә-миллионҩык ишрызку, хаарак ҳәа
акраҵазаргьы – лара илтәу шә-миллионк рахь хәҭак шакәу.
Днеины алашара алыркит. Рылахь еиқәшьшьы, имчыдаха
иаалҿаԥшит апатреҭқәа.
Лыԥсы лзеивымго акресла днықәҳаит.
Агәылацәа ртелербага абжьы, аҭынчра ахы иархәаны,
аҭӡамц
иалсны ауада иааҩналеит, ацәажәара
иаҿыз иааиҿалеит. Уа,
аҭӡамц анаҩс дыҟоуп аҭакәажә леиԥшҵәҟьа ателербага ахала
иаҟәыҵаанӡа иаҿызымхуа даҽаӡәгьы, амала уи лтәы абжьгьы
аекрангьы аужьуп. Дқәыԥшӡоуп уи агәылаԥҳәыс,
лхаҵа иакәзар,
деиқәышла, иқәрахь днеихьеит. Уимоу, иабхәеи иареи
еиқәлацәоума
уҳәартә дыҟоуп. Аҭыԥҳа ашкол дшалгазҵәҟьа,
насыԥ лоуит, акры икуп, рҳәан, абри ахаҵа дирҭеит.
Абхәагьы ибз алан, рҳәоит. Уи абхәа знык дылбахьеит
аҭакәажә,
ақыҭаҟынтә данааз. Дмааиц-дымтәац шылҳәоз
аԥенџьыр аҟынтә дылбеит иара, ишәымкәа-иҟәнымкәа, хәымаа-жьымаак, ихылԥа ихыхны, иҩнапык дырҩаханы дхырхәо,
харак зду иеиԥш. Имаҳә, днаскьеигарц дахьдәылҵыз
харԥ заҵәы, ихы-иҿы агәҿыӷь ықәыҳәҳә аганахь дыԥшуан,
изнапык ала ашәваз аумышьҭӡакәа икын. Егьи дхырхәон,
деиҭахырхәон. Аҭакәажә даалбааны лзычҳауам уи аԥҳәыс,
блаҵархәалоуп дышлыхәаԥшуа. Насгьы аҭакәажә ҵеик иеиԥш
дызхәаԥшуа аласба аадәылшәар,
иаақәлыргылаӡом.
Лара
џьаргьы аус луӡом, лхаҵа иааиго рызхартә иҟоуп, агәылацәа
рҟны илҳәалоит
еиԥш. Уимоу, шьыжьымҭанла сааҭк аҟара
аџьырмыкьахь дынҭымҵуазар, егьирахь иахьа хәлаанӡа
аҩны
дтәоуп. Зны-зынла ашә даалагыланы
агәылацәа, ма илдыруа
аӡә диасны дцозар, драцәажәалоит,
лхаҵа иеиԥш лызнапык
ала ашәваз еимларӷәӷәа икны. Абжьааԥны, ма афатәҟаҵара
даҿуп, ма ателербага дадтәалоуп. Насгьы, иара ирччагамзар
агьамҳәаӡоу, акыркыр-акыркыр лыччабжь ааиқәымтәаӡакәа
ишго иаахәлалоит. Акыркыр-акыркыр дыччоит лара, ихҵаӡаны
дыччоит. Ус, асааҭ жәаҩа рахь ианеихауа аламҭалаз, лыччабжь
адыхҳәа иааҿахҵәоит, аҭакәажәгьы иаразнак илдыруеит
аҭыԥҳа лахҿых лхаҵа дшааз. Нас ԥыҭраамҭак – ахаҵа иуар/-чарбжьи аԥҳәыс лыҟәындшәыдбжьи. Ашьҭахь, ааҭынчрахоит,
уи аҭынчра уажәы-уажә иаалыҩлоит уаххьафара иаҿу ахаҵа
ишьҭыбжь...
Аграммофон аҿымҭра ахы иархәаны, ателербага аҳра
ауан. Ицон адырраҭара «Иаҳҵап афранцыз бызшәа». Аекран
ианыз ахаҵа ишьҭахь ахәаԥшцәа иреиеимирхарц ганхашәа
дҩагылан, дахьынӡанаӡоз инапы дҩаханы аӷәы нбан ҟәазла
ианиҵеит имперфект ҳәа. Аҭакәажә лыцламҳәа лнапсыргәыҵа
иаҵаргәаны дахьтәаз, акресла амаа иқәгылаз лмашьхәылҵ
уажәы-уажә иқәҵәраауан. Ахаҵа ацәажәара даҿын. Аграммофон ҿнаҭуамызт. Есминуҭ уахь иеихоз лылаԥш, уаанӡа
инамышьҭкәа иаанылкылон. Ателербага дахәаԥшуан,
иҭаку
ауаҩы имԥыхьашәаз шәҟәы заҵәык,
– игәамԥхозаргьы, игәы
алаирдарц данаԥхьо еиԥш. Макьана иҟалаз цқьа дазхәыцыр
лҭахымызт: аграммофон арқьақьа аӷраԥҵәара, убри аграммофон еиԥш есҽны ирхианы аус злыруаз, иац иаҳәаз иахьагьы излырҳәоз лыԥсҭазаарагьы акы наӷраԥҵәар ишаҩызаз
гәынхәҵысҭала идырны, иахьынӡалылшоз аамҭа лгон, дазымхәыцкәа.
Дазымхәыцкәа уи лыбзазара есҽны излалырхиоз амаа
аграммофон амаа акәзаргьы шыҟалоз.
Аҭакәажә иаалгәалашәеит даныхәыҷыз зны лаб иашьа
сасны иҭаз афранцыз-анџьныр, лара афранцыз бызшәа бзианы иахьылҳәоз шылџьишьоз. Анаҩсан, лыԥсҭазаараҿ знык
иадамхаргьы илмыхәеит уи лдырра, иаргьы шнеиуаз маҷ-маҷ
лгәалашәараҿ инышьҭабеит. «Лара арҵаҩы длыман». «Лара
абаҳчахь дцон». Абас аҳәоуқәа зегьы ииасхьоу аамҭакны иахьгылаз
дазымхәыцӡакәа
лгәы хьааны инҭалеит. «Лара амузыка
дазыӡырҩуан». Дыԥшын ианылоит ҳәа: «Бара уажәы базыӡырҩуоу?» Ианымлаӡеит. Уи аҭыԥан: «Аҵаҩцәа гәыкала аҵара
рҵон». Акресла абӷахь лҽаахлыршәҭит, аекран дахыԥшны
дыԥшуа.
Иаалырҟьаны лгәалашәараҿ иаацәырҵит амелодиа...
Лара усҟан амузыка лзырҵоз ауриа ԥҳәыс лакәын ргәылара
инхоз абырзен ҭуџьар иԥҳагьы илзырҵоз. Дара еиқәлацәан.
Рашҭақәа ирыбжьаз аихатә гәараандаҿ инеины рыхәмаргақәа
еимырдон. Еиҭанеиааир, еицыхәмарыр руӡомызт лаб иашьа
идыԥшылоз, ҵҩа змамыз рыуацәа-аҳәсақәа. Аха ла леиԥш зшьа
цқьаз, дызцыхәмаршаз ааигәа аӡәгьы дыҟамызт.
Афортепиано лымаӡамызт уи аҭуџьар иԥҳа. «Саб лассы исзааихәараны
дыҟоуп», – шылҳәоз, ареволиуциа ҟалеит. Ари
лакәзар, иблахкыгаха, ароиаль шкәакәа луада ҭбааҭыцә иҩнагылан.
Убри аҩыза даҽакгьы – асасааирҭаҿы. Аҭуџьар иԥҳа
амузыка аҵара ҳәа дцалон арҵаҩы аус ахьылуаз Аинтим театр
ахь. Уимоу, зны-зынла афильм анцозгьы дыхәмарлон.
Фильм
хкыс иҟаз зегьы лбахьан. Ишԥалҭахыз
аҭакәажә знык дыргар
уи раԥхьаӡа Аҟәа иаадыртыз акинотеатр – Аинтимтә театр
ахь. Аха уигьы лаҭәамызт. Ус азырыԥхьаӡон урҭ аҳәсақәа –
лыуацәа. Амала ибзианы иалырҳәон усҟан. Шьҭа, афортепиано
даҿамтәеижьҭеи илхашҭхьеит, ҳәара аҭахума. «Лара илыман
ароиаль шкәакәа». Лылаԥш аалбаалгеит, аха аекран ианыз ҽакын:
«Жак азауадаҿ акыр шықәса аус иуан».
Ателербага ааҿылжәан, днеины аиарҭа лыҽнықәлыжьит.
Алашьцара зхатәаз ауада наурҵас иалыԥхаауан лцәаара.
Ауадаҿ аҳауа маҷын, иагьҭынчран, арахь аеҵәа ԥсыдақәа рыгагақәа
цәырҟьацәырасуа асаркьақәа
ирныҷҷалон. Нас – асааҭ
ашьҭыбжь...
Уи дааҩналеит, зегь ибеит, зегь гәыдикылт-ихыдикылт. Лара
макьана лхала заҵәык лакәыз џьылшьон аеҵәа зныҷҷалоз
асаркьақәа ирымҵатәаз...
Ауха шаанӡа дгәаҟуан аҭакәажә. Игәаҟуан лласбагьы.
Лара
дгылон, иаргьы гылон. Лылацәа ааиқәылыԥсар,
иаргьы
алацәақәа ааиқәнаԥсон. Усҟан
ԥхыӡ иабон амшын: иҭынчмызт,
аҿаԥшылара цәгьан амшын, иҿаҳан, идагәан. Аҵыхәтәан,
абжьы геит аҭакәажә лханы иқәгылаз арадио хәыҷы. Лнапы
нагӡаны иааҟәылхит. Лыбла ҭраа аласба днаҿаԥшит.
Имцаӡоз аҵх цеит, ишеит ишшара. Аласба гәамҵуан:
акрыфара аамҭагьы ааит, аха уи агәхьаа зкыдаз... Убас аҿымҭра
рхәы-ржьы еиланаргыло ишеилатәаз, еиҭах аамҭа акыр цеит.
Аҵыхәтәан,
аласба ашә абжьы
аҳаит амшын ахьынтәабарҭаз
ауадаҟынтә.
«Уарбан?
Уарбан? Уарбан?» – иҩны аҿынанахеит
уахь, ирыхәаша аӡә дааизар ҳәа. Аха ашә, уахь иназгоз, азаартуамызт. Иадыбӷьаҭлон, иадыбӷьаҭлон. Даҽазнык, уажәы иаҳа
ирыӷәӷәаны ашә иасит «Минутку», – лыбжьы лыргеит аҭакуажә,
нас деихеигәо агылара далагеит. Лыԥшшәы лхыгга дыҟан.
Дҩагылан,
лхалаҭ налышәхалырԥан, аҳәынҵәрақәа еибаркуа, ашәахь лҿыналхеит. Ианаалырт аласба ӷьаҵәы-ӷьаҵәыуа
лаԥхьа индәылԥеит. Аԥшәмаԥҳәыс дгарыгаҽо дааин, адәахьтәи
ашә аалыртит. Галина Тимофеи-иԥҳа лакәын.
– Аԥшәмаԥҳәыс дычмазаҩхеит! – аҳәеит иара атәала
аласба.
— Дычмазаҩхеит, абыкь змоу аныбжьыс.
– Узыршуазеи, Жужу? – дҵааит иааиз, лыхгьы ларҟәны иаалшьышьит.
«Аԥшәмаԥҳәыс илыхәо сҳәар сҭахуп – ари узыршуазеи,
лҳәеит; сара сцәажәоит – лара ушуеит, лҳәеит; сыгәҭыха сҳәар
сҭахын – лара узыршуазеи, лҳәеит; слыргәыбзыӷуеит, схы
лшьышьуеит!»
– Сара сцап, Аниа Михаил-иԥҳа, уажәыцәҟьа суадақуа аазхәаз
аҳақьым дсыманы саап, – лҳәан, Галина Тимофеи-иԥҳа дцеит...
Абжьы заҳаз аласба ыҩны ирԥылеит.
«Тои-териер» – ҿааиҭит, изанааҭ адагьы изымдыруаз акгьы
шыҟамыз мҩашьо, Тимофеи-иԥҳа илыцааиз аҳақьым.
– Шәымбои ишшуа...
– Ла цәгьаӡак еиԥш...
Аҳақьым ибласаркьа ааириашеит. Даалаҟәын ахы ааишьышьшәа
иуит. Аласба изыҵымҟьаӡеит, аха ишагәамԥхаз ирбо
наҟ иааиҭаԥеит.
Азныказ рхы ааҩнаркит, нас иааҩналеит аҭакәажә лгәылацәа
– ателербага ахәаԥшра бзиа избо аҭыԥҳа лхаҵеи лареи. Иааиз
ауадахь аԥхьа анеира ааимаркит. Иааилагьежьит. Агәылахаҵа
иҭахын аҳақьым амҩа иҭаны ауадахь дназышьтра иара иакәзаарц.
Иԥҳәыс дылгәыҵасны ашә ахь днеин, даахырхәеит.  – иҳәан, аҳақьым, уи днаивсны ганха дныҩналеит.
Заамысҭашәара
рызгәамҭаз ахаҵа, илақәа ырцәгьаны иԥҳәыс
даалыхәаԥшит.
Аҳақьым ачымазаҩ лханы днатәан, лыхәаԥшра, лыҭҵаара
иҽазикит.
Лгәы гәеиҭеит, лрыԥҳақәа дырзыӡырҩит, лшьа
ақәаӷәӷәара
ишәеит. Нас дук мырҵыкәа ихы дҩахан, иҿаԥхьа
акресло
илатәаз Тимофеи-иԥҳаи, ивараҿ итәаз ахаҵеи, зыбжара иваҵәахуа уи ихагылаз иԥҳәыси иааимданы даарҿаԥшын,
рыԥсы ӡаны ииҳәо ишазыԥшыз агәра иган, даацәажәеит:
– Ҳақьымк иаҳасабала...
Зегь рхы аадырҵысит.
– ...Ҳақьымк иаҳасабала, ҳаҭыр зкәу ҳпациент лҭагылазаашьа
еидкыланы иазгәаҭо, сазымхәыцыр азин сымам агипертоникатә
криз...
Изыӡырҩуаз, ргәы иааҭиҳәааҵәҟьазшәа, рыхқәа аадырҵысит.
– Аха, даҽа ганкахьала ҳухәаԥшыр, ҳаҭыр зқәу ҳчымазаҩ,
– абри аниҳәоз ачымазаҩ даалҿаԥшит, аха лара, лыблақәа
ҭааӡа дахьықәыз, акы лбо, ак лаҳауа дыҟамызт, – лчымазара
агәыхынҳәреи амгәатреи ахьацу ҳхаҟны иааҳгар, агәра ҳгоит
уажәазы иаабац афатә аԥырхагахара аҟны шакәу аус ахьҳамоу.
Ари заҳаз иаҳагьы иацԥыҳәаны рыхқәа аадырҵысит.
«Иииашоуп» – аалҿыҵҟьеит агәыла ҭыԥҳа, нас иара уа дҟаԥшьӡа
дааицрашәеит. Лхаҵа илаԥш ырцәгьаӡан даалыхәаԥшит.
Уи данлыхәаԥшуази аҳақьым ихы иҩахамҭеи ааиқәшәеит.
Аҳақьым ихы ааирҵысит, дзықәшаҳаҭхаз аҭыԥҳа илҳәаз акәу,
лхаҵа илақәа ахьылирбаз акәу аилкаара уадаҩны.
– Ииашоуп, – иҳәеит ахаҵа ихаҭагьы. Иԥҳәыс иара ииҳәарц
ииҭахыз ахьицәылҳәаз акәзаарын игәы иҵаххыз.
Аҭакәажә акы лҳәарц далагеит, аха уи аҭыԥан илҳәаз уаҩы
изеилмырго,
дааӷызит. Зегь аалызхьаԥшит. Аҳақьымгьы
ихы лзышьҭӡаны ла лахь даахынааит. Аха аҭакәажә лыбжьы
лызҭымкааит.
Тимофеи-иԥҳа
аҳақьым дааихәаԥшит. Иара
иааицрашәаз аҭыԥҳа
леиԥш дыццакны ихалаҭ ахқәа ааидикылт. Аҭакәажә
еиҭах дааӷызит, нас лнапы дааҩахашәа
лун, иаалырххеит. Зегь уахь инхьаԥшит, аха лнапы зықәлырххаз
анырзымдыр аҳақьым иааихәаԥшит, уигьы адиагноз
ҟаиҵарц. «Са исымҳәаз», – иҳәан дҩагылеит иара. Егьырҭгьы
уажә дызҿу ииҳәақәаз руа иарбану рзымдырӡеит, аха усгьы
рыхқәа аадырҵысит.
Аҭакәажә лнапы еиҭалырххеит... Аҳақьым
дмыццакӡакәа, аха дышгәамҵуаз инапқәа ирныԥшуа,
имаҭәахәқәа ичамадан хәыҷы инҭеиҵеит. Убасҟан
аласба шуа,
аграммофон инадыххылт. Аҭакәажә еиҭах акы лҳәарц далаган, аха қьрамзар егьалымҵит. Аласба аграммофон иакәшо-иакәшо ишуан. Уигь ирзеилымкаауаз акы аҳәон. «Тои-тернер,
иапониатәи лажәлоуп» – дааҟәындҟәындит аҳақьым,
нас
игәахы ԥыжәжәо, ашәахь иҿынеихеит. Зегь ҩаҵибарҟьеит.
«Галина Тимофеи-иԥҳа, шәара усгьы ара шәынхозар акәхап...
Аналгин ҩ-ампулак, ишәхашәмыршҭын арезерпингьы, анаҩсан
анҭ илзылызҩааз, аха раԥхьаӡа иргыланы иаҭаху, – аграммофон
иакәшо ашра иаҿыз аласба илаԥш налаирҟацан, – раԥхьаӡа иргыланы – аҭынчра, аҭынчра, даҽазнык аҭынчра! – нас гәыблыла
ихәаԥшуаз даареихырхәан, ирзеиԥшны даареихырхәан, ибласаркьа ааирҽеин, ачамадан хәыҷы злеикыз инапала ихалаҭ
ахқәа еидкыло, абарҵахь дындәылҵит.
– Рацәа дҳақьымуп, – иҳәеит агәыла хаҵа, аԥхьан «ииашоуп» ҳәа иара иҳәаанӡа ицәызҳәаз иԥҳәыс лакҭацәгьала
даалыхәаԥшын.
– Иаразнак адиагноз ҟаиҵеит, – дааиҿаԥшит лара,
лаԥшылагьы
ҳәашьалагьы «ииашоуп» ҳәа иаԥхьа иахьылҿҟьаз
аҭамзаара
даҳәо.
Лхаҵагьы уи шихашҭыз, даҽакы дшазхәыцуа лирбарц
ҿааиҭит:
– Иаҭахузеи, мшәан, ари ала, апатефон иавагьежьуа?
Аҭакәажә лан зынӡа дылгәалашәаӡом, лыгәгьы дҭыхаӡом.
Аԥхыӡеиԥш ауп лабгьы дшылгәалашәо. Илгәалашәоит: иара
уамашәа дыԥшӡан. Илгәалашәоу, ирҳәо иахьлаҳахьоу акәу?
Аха исахьаз... Исахьаз ҳәа акгьы лыздыруам. Ипатреҭ заҵәык
илымоугьы аакьыскьоуп
ианлыднагалаз: Чачаа рфотографиак лгәылара иҟоу амузеи аусзуҩцәа ирыԥшаан, иақәҭыхны
илырҭеит. Уаҟа лаб гәыԥҩык иуацәа-иҭынхацәа дрылагылоуп, аха цас иауазшәа, ихы-иҿы ахьақәшәозҵәҟьа ҽыҭ хәыҷык
амшәаны иҟан, анс лҳәеит арс лҳәеит, аха егьа ҟалҵаргьы
ихаҿсахьа лзанымбаалеит. Абас, ихәамц ыҟаны, аха ихы-иҿы
лымбаӡо ишлымпыҵахазгьы, усгьы ирдуны, асаркьа иҭасаны
аҭӡамц икыдылҵеит аҭакәажә. Аграммофон ахьгылоу
аханыҵәҟьа. Уаха дыцәар, лыԥхыӡ далоуп илымбац лаб.
Шеишықәса аҽаԥсахуа, иаҳа-иаҳа иссирхо илбалоит ихы-иҿы
– данқәыԥшызгьы иссирын, аха анаҟә ахатәан, еилгаӡамкәа,
ишьаҳиҭха; шьҭа еиҳа еилкаахеит, аԥсҭазаара иазааигәахеит.
Аҭакәажә лыԥсы зегь алаҵаны, лызаҵәрагьы уиала иҭырҭәаауа,
гәаныла илырҿион илымбацыз лаб исахьа. Леилкаара
ицәырнагауаз ахаҵа ссир ицәа иҟәнылҵон илымбацыз лаб.
Абар дааиуан лаб, ирбага нацәеи инацәа дуи амҳасҭа баҩышԥсараха
алабҷашь рыбжьакны. Дааиуан,
рӷазк дықәгылоушәа
ишьаҿа еишьклаԥсо. Ҳәаанырцә ччашьала дыччо.
Дааиуан ԥааимбарҵас, дыччо.
Аҭакәажә деилыԥсаа дцон, лгәы ҭгәырӷьаауан.
Аҭакәажә иаҳа-иаҳа деицәахон. Арахь Тимофеи-иԥҳа, дук
мырҵыкәа саауеит ҳәа дахьцаз, дмааит. Лыбжьы ныҵакны
дааӷызит. Аласба ааҭрысит. Уахыки-ҽнаки ирықәын аласба
акрамфеижьҭеи,
акрамжәижьҭеи,
адәахьы имцеижьҭеи. Уи
инаҷыданы,
знервқәа
ԥсыҽыз, аӡә амыцхә дааҵысыр аҟәара
аиҵасра
иалагоз, атәымуаа ирышьцыламыз аласба иахьатәи
амш иахнагаз зегь азеилалан, агәыхь азҵысырц егьагӡамызт.
Аха макьана иабаҟаз...
Аласба Тимофеи-иԥҳа илышьҭаларц аӡбеит – акыс дахьынхоз агәалашәон, – ицаны, илывагьежьуа ак шыҟалаз лырдырны
даанагарц. Аха, иабаҟоу, ауада иҩнахеит, ашәқәа раартра ахала
амч ақәхом, аҭакәажәгьы изгыло лакәӡам. Абас игәжәажәо ауада
ишыҩназ, алаԥш ақәшәеит иара ауада иҩнакыз аԥшәмаԥҳәыс
аусурахь данцалоз иалыркуаз аԥенџьыр ахышә шывҵрааз.
Акресло ахы инықәгыланы, нас аҳарџь ԥарда инахьынԥашаланы
иԥар, уи ахышә аҟынӡа инаӡар ҟалон. Ашьшьыҳәа, ааигәа
игылаз аграммофон иахьымҳәазартә инавсны акресло инылаԥалеит.
Алеи-ԥси рыбжьара ахы иқәгылахьан. Абжьааԥны
акәзар ахаан иазыгәаӷьрымызт, аха уажәы уаҳа ԥсыхәа амаӡамызт:
ашьапхыцқәа аԥарда иналанарԥсын, аҽааизнаган,
иаагьаланы
иԥеит. Иҟанаҵалак ахышә аҟынӡа инаӡеит, аха
иаагазҽазын,
наҟ адәныҟа, абжьааԥны идәылыԥшны ахаҳәтә
ҭӡамц иахьадыԥшылалоз, ҵаҟа, акаҭран иназыԥшит. Ихаран.
Агәгьы нҭыԥсааит иара уа: ианхалоз наҟ адәныҟа акаԥарагьы
ақәшәараны ишыҟаз иазхәыцӡомызт. Еиҭанхынааит – иалҟьарц
егьаагымхеит, аха иаулак аҽааннакылеит. Уаҟа иқәгылан,
аҟәара еиҵасуа. Хаҵак диасны дышцоз, ипатреҭҭыхга ааибиҭан,
апатреҭ ҭихит. Аласба уа ишықәтәаз иқәтәан. Ус даацәырҵит,
абазар шәыра дук кны, даҽа хаҵак. Даадгылан
ишәыра
данҭала, аласба уигьы апатреҭ ҭихырц игәы иҭеикыз
џьнашьеит. Изышьцылахьаз акәын, аха албаара аӡәгьы дамыцхрааитеи!.. Ахаҵа инапы неигӡан, днамҵасны иаалбааигеит.
Аласба, аҽҟьахагьы амҭакәа, ишәыра инҭеиртәеит. Иаразнак
аԥынҵа иааҭасит аҳәацәеи, ашшыԥхьыӡқәеи, алашьцареи
рыфҩы. Аҷахҳәа ашә аахадыркит.
«Соужь абыржәыҵәҟьа!» – аҳәеит аласба, иара атәала аҽрыцәгьаны.
«У-тиу-тиу-тиу! Умшын, Шавик!» – алашьцараҿы алымҳа
иааҭасит гәаӷьҵас аччаԥшь зыӷраршәыз абжьы.
Аҭакәажә илгәалашәон иӡәӡәаны икнаҳаз азанҵиарқәа,
алашьцара иалыԥхаауа икнаҳаз; илгәалашәон
аҵх, аԥхынҵхы,
аеҵәақәа ҭәны, ажәҩан ашҵа рҭәны, аеҵәақәа ааигәаӡаны.
Илгәалашәон адәыӷба. Абар, абжьы геит адәыӷба, абжьы
цәыҟаԥшьааӡа,
ицәыҟаԥшьааӡа игеит. Илгәалашәон: ана-ара
аеҵәақәа
кыдышәшәаны иҭакәкәа иҭалон адәыӷба ахьцоз
аганахь, иҭалон...
Аха лыхшыҩ зҿыз урҭ ргәалашәара акәӡамызт, урҭ ус рхала,
абӷьыцқәа реиԥш еихышәшәоз сахьақәаны лыбла ихгылон,
лгәы иалакьысуамызт. Лгәы ҭахәхәа аҭынчра иалан. Аҭынчра
ҭахәхәа иалан амелодиа.
Асааҭ акы ҟалеит. Арадио аҽааиқәнакит. Аха амелодиа
абжьы
ыҵакны ишгац игон... Дышьҭан, дхәыцуан аҭакәажә,
лылацәақәа
еиқәԥсаны. Дахьышьҭаз
дӡырҩуан.
Лыблақәа
анаахылт,
лаԥхьа дықәтәан иара. Аҭакәажә дааилыԥсааит, аха
дмыҭрысӡеит. Ҿиҭӡомызт
иара... Амелодиа... Ҿиҭӡомызт...
Алашьцарагьы
иазыҵәахӡомызт иблақәа рылашара, ихьтәы
хахәы мацәаз-мацәаз еилаԥсаз... «Исаамҭоума? Сугома?» –
блала диазҵааит, аха ҿимҭӡеит иара. Амелодиа, аҿымҭра иалыхәхәа
иааиуан, аматанеиреиԥш. «Ишԥахаау!» – азхәыцра
дахьӡеит аҭакәажә. Нас еиҭах: «Иаама саамҭа? Ицатәума?
Иуццатәума?» – блала
деиҭаҵааит. Иара ҿиҭуам. Иаҳа-иаҳа
лгәы араҳаҭра, лгәы аҭынчра лхыҵуеит, агәамҵра далагоит, лгәы ԥнажәоит ахьҿимҭуа. «Исаамҭоума?» – даҽазнык
блала дҵаауеит. Иара инацәа иқьышә инадкыланы абжьы
ссир ахьааиуа ахь ирхоит, «ҿыбымҭын, ҳазыӡырҩлап абри
амелодиа, ҿыбҭыр ирҳауеит абри амелодиа» аанаго. Ларгьы
лҽаалырҭынчуеит.
Аҩыџьагьы рыԥсы ӡаны иазыӡырҩуеит аҭынчра иалыхәхәа
иааиуа амелодиа...
Иахьа сабшоуп, апассаџьырцәа рацәахоит, алаԥықәшәагьы
иман Аба, аха цас илуашәа, иԥҳәыс шьыжьнаҵы ишыҟалҵалац
еиԥш, лҭыҳәрыкь лырцәгьеит.
Аԥхьашәа лыгәхьаа имкырц
далагеит, аха нас иааиамхацәгьахан, иан дааигеит.
«Илыгхеит, умбаӡои, уара абзамыҟә!» – лҳәеит иан.
Ахшараиурҭахь гатәыс диоуит. Уа днеиган, знапы данҵатәыз
рнапы даниҵан, излааз атакси ала автоколоннахь дцеит. Митәыкгьы
агәра игомызт, аиашаз, аха усгьы ицамҭаз, амашьына
ихы ааҭирҳәҳәан, иашьа хәыҷы ихы наиқәкны, – «Ҩбаҟа рыбжа
шыҟоу абра сиасуеит – усԥыл; дԥахар – шә-мааҭк унапы иакит,
дыԥҳахар – зегь шәеидысшьылоит!» – ҳәа наиқәҿиҭит.
Аба дыҟанаҵ, илахҿыхра, иеиҿамсра ргәы арӷәӷәон
Ана лани
лабхәында хәыҷи. Аха атаски анца, ианааизынха, рыгәқәа
аарымҟьан, игәыҭҟьа-ԥсыҭҟьаха иааиҿаԥшит.
Ана жәаф шықәса ракәӡан илхыҵуаз. Лхаҭа дхәыҷын,
арахь ахәыҷы длоураны дыҟан. Уажә ҵаҟа игылан,
игәаҭеиуа,
ахышәқәа ирыҵаԥшуан, дындәылыԥшуазар
ҳәа. Уи
лцынхәрас
ахалаҭ шкәакәа зшәыз ҭыԥҳак аԥарда шкәакәақәа
дааргәылагылан, лнапы ҟьаны идлырбеит. Аҭакәажәи ахәыҷи
аҩны иаваҩуа иаахыкәшеит. Ус даацәырҵҵәҟьеит Ана, шәымҭак
даадәылыԥшит, дкараԥсараха, дҟаԥшьыхәаҵәараӡа, аха
ажәакгьы аҳәаха лымҭакәа, напык лыжәҩахыр кны иаахан, наҟ
дныҩнанагалеит.
Арҭ аҩыџьа, ҿымҭ аиҿаԥшра рзымгәаӷьуа, уаҟа аԥенџьыр
иаҵагылан, амрагь ҩыҵхахан, рарӷьарахьала
рӡамҩа иадшыло иалагеит. Аҭакәажә џьарак дызгыломызт, хыхь дшыԥшыц
дыԥшуа дҳәыҵәыҳәыҵәуан, лшьапқәа еиҭнылыԥсахлалон,
аҷкәын дгылан-дгылан, нас уигь уахь дшыԥшыц дыԥшуа, адаҷҳа иалхыз аанда ибӷа надҵаны дтәеит.
Наҟ, асаркьа дагәақәа рыҩныҵҟа, апалатақәа рҿы, аԥсҭазаара
маӡа, аԥсҭазаара гәырхыҭхыҭга еилашуан, уажәы-уажә ана-ара
иниаҟьон ахалаҭ шкәакәақәа.
Амра аихамҩагьы иҩахыҳәҳәеит, ԥшьбаны еихагылаз аҩны
ашәарагьы иҩхалеит. Рывараҿ дара реиԥшҵәҟьа иԥшын даҽа
џьоукгьы. Ус Ана лабԥсеи ланхәеи еиманы иаакылсит.
Аба иакәзар, уи ивтобус ааҭыганы, авокзалаҿ дааит. Дахьааиз
илаԥықәшәа дшамеижьаз ибеит: ауаа рацәан. Имҩанҵа-бӷьыц
мааҭк нагәылакны адиспетчер инаииркын, аграфик еиҭаганы,
иҩыза иаԥхьа адәықәылара азин изылырҩааит. Ицаԥхақәа
ырхьархьаруа, «нас ишԥа!» иҳәарашәа днаԥшы-ааԥшуа, амардуан дналбаан, зыбла ҭраа ихәаԥшуаз апассаџьырцәа инапы
ҟьаны иааидиҳәҳәалан, имашьынахь
иҿынеихеит. Ашә аартны дынҭалан, итәарҭаҟынтә
даахыҳәҳәаны ипассаџьырцәа
иуааҳәцәа реиԥш даарылаԥшын, амашьына аус ааруны амҩа
днықәлеит. Еиварԥшьыхаа амҩаду иавагылаз аԥсаҵлақәа
ирылыҟьҟьа, аԥхьарца-хыцеиԥш илаԥыџьқәа ирхьысуан
амрахәага. Ивтобус ҭәуп уҳәартә иҟан, ақалақь далаланы дахьцоз даҽа ԥыҭҩыкгьы шьҭихит.
Ақалақь ааныжьны атрасса аизиашара даназкылс, иныҟәашәа
иациҵеит. Амра ҟәашкакараӡа, инаимариашаны, инахьхьи
амҩаду иантәалан, акаҭран ахьӡы цәыҟаԥшьааӡа иахьыршо.
Аба ибласаркьа ԥшӡақәа аацәыригеит.
«Дҩахауоу, дымҩахауоу?» – даахәыцит, нахьхьи ҭыԥҳак
дышшәырӡа
амҩа ахықәан данаадибала, нас, ларгьы амҩа
аҿықәахьшәа дааскьошәа аниба, игәалаҟара иаҳагьы
иаашьҭыҵын,
ашәакгьы иԥынҵа
аҭаҳәара далагеит. Ииашаҵәҟьаны,
аҭыԥҳа амашьына аанылкылар лҭахын. Лнапы еиҵыхӡаны
ишышьҭылхыз
ала, иара идырит аратәиқәа дышреиуамыз уи.
Аха иныҟәашәа иагмырхаӡакәа дааиуан. Дшааиуаз акәымкәа,
иааникылауоу, иаанимкылауоу ззымдыруа иқәхаз лылаԥш
ҭбаа данаазиашаха, лгәылҽанӡамкәа, иаалыварххӡаны, асаба
харчыло даангылт.
Аҭыԥҳа ԥшӡа, «ных, сышԥоуршәеи, унамӡааит!» лҳәарашәа,
амашьына дааҭалеит.  – иҳәеит
Аба, иччаԥшь
жәпаӡа, нас ицыз аҷкәын ихы наиқәкны, «угылан дыртәеи!»
ҳәа днаиқәцәҟьеит, лара илаҳартә, урыс бызшәала.
Ари ашьыжь мрахәагала игәылҭәаан. Автобус амҩа иашахәҵәара
ианыршәланы инеиуан. Амашьынақәа маҷын макьаназ.
Армарахьала ашьха еишьылқәа, рықәцәақәа сыла иҩычаны,
арыӷьарахьала – амшын. Аҭыԥҳа, ивараҟны данаатәа, лыҵкы
иаҳагьы икьаҿхеит. Аха лшәыра хәыҷы лшьамхы иқәкны. Уи
ашәыра хәыҷы уажәы-уажә лшьамхы иахьықәхәмаруаз Аба
хәаша илаԥш хԥара уахь ихеит. Макьана имашьына иашахәҵәаӡа
ишнеиц инеиуан, аха абас иаԥхьаҟа
аҵкыс иварахь
дахьхьаԥшуаз,
лыпату аҵкыс
лыԥсҭазаара ахаҭа шәарҭахеит
акгьы
зхарамыз аҭыԥҳа. Ахшараиурҭа атәы игәы иҭаршәын,
аха игәалашәомызт.
– Бабанӡатәиу? – ус ишнеиуаз дҵааит иара, «са сзын зегь
акоуп, аха усгьы...» аанаго.
– Ленинградтәуп, – ҿаалҭит аҭыԥҳа, ақалақь ду адурагьы,
аԥшӡарагьы, ахьӡ-аԥшагьы, ареволиуциатә традициақәагьы
– зегь иаразнак инеиҿажьны, ишьара дықәлҟьарашәа днеихәаԥшын.
Уи анылҳәоз, ари абориген ԥыҭраамҭак ақалақь дуӡӡа ахаҭарнак
дахьиватәоу анасыԥ дашьцылаанӡа ҿимҭра џьылшьозар
ҟалап лара, аха иҵабыргны, илыздырамызт ус аламала
еиҵоуҟьо дышреиуамыз Аба – уи илацәагьы мқәацеит.
– Ленинград – уа са снеихьеит зныкымкәа! – иҳәеит иара,
нас, уа қьаф аниуаз аамҭақәа ааигәалашәазшәа илацәақәа неиқәиԥсан:
– Аҵх шкәакәақәа ыҟоуп уажә уаҟа!
Иблақәа аҵх шкәакәа агәхьаагара рхыкәкәала, даалыхәаԥшит.
– Зегь бзиагәышьоуп ҳа ҳҿы, аха абарҭ аҵх шкәакәақәа ыҟам!
– Аҵх шкәакәақәа! Аҵх шкәакәақәа аԥхын алагамҭазоуп
ианыҟоу, уажә ҭагалара ааихьеит, – дааччеит аҭыԥҳа.
Аха Аба уи хьаас иҟаимҵеит. Зегьы ирыцкыз – ацәажәара
ахы икхьан.
Ԥыҭраамҭак ус инеиуан. Рҩыџьагь ҿырҭуамызт.
Ус иаарԥылаз машьынак алашарақәа аркны иарцәеит.
Уи
иаанагоз: амҩан ааигәа аинспекциа гылан, иашьаҵас адырра
ирҭеит. Аба гәаныла даӷьуа автобус ааникылан, абилеҭқәа
ааҭыганы, иша ҳәа аҷкәын инеииркит. Зеиԥш ҟамло егьыҟам,
дааныркылар, имашьына гәарҭар – апассаџьырцәа уи асахьаз
ирзишаз абилеҭқәа аацәырыргап. Ианҭыҵуа усгьы напынҵала
аԥара ршәоит. Аҷкәын ауаа абилеҭқәа дыркуа даарылалеит,
Абагьы маҷк дааԥшын, нас деиҭадәықәлеит. Уажәы днеиуан,
илахь еиқәшьшьы, иқьышәқәа еихарӷәӷәа.
Амҩан аинспекциа гылаҵәҟьан, аха даанырымкылаӡеит.
Аба игәалаҟара маҷк иааиӷьхан, еиҭах ацәажәара
ахы шикышаз даазхәыцит. Аха иҽеиз ҳәа акгьы ихаҿы иааиуамызт.
Иԥсеиԥш бзиа иибоз автобус ҿыц «Быжәгәалам» аҟазшьақәа
дрылацәажәарызу, ма иара иаԥхьа ицашаз амашьынаныҟәцаҩ,
манаҭк деигӡаны ашьҭахьҟа дшынхаз атәы леиҳәарызу – аҳәатәы
мачхәызма, аха аҭыԥҳа мыжда деиҭаҵәылылхыр ҳәа
дшәон. Аакьыскьа атеатр аҿы дыҟан, «Мазлоу зегь злоу» ҳәа
акьатеиахԥҵәага
ибеит, уи атәы иҳәар ҟамлоз, аха уигьы алагашьа дақәшәомызт.
Ус аҭыԥҳа лхаҭа даацәажәан, ҭыҵтәыс иахьлымаз аҭыԥ
дазҵааит.
Уаауа, иааихьан, егьрыгӡамызт! Аба аҭак лиҭан, нас
иаҳагьы
дгәааны иаԥхьаҟа дыԥшуа иҿынеихеит.
«Хриушка!» – гынҿыск рымҩа анааихнаҵәа, дгәырӷьаҵәа
ҿаалҭит аҭыԥҳа, ашьабсҭа лбазшәа.
Аба илахь еиқәшьшьы дынхьаԥшит. Аԥсихоаналитикцәа
иагьа рҳәаргьы, аӡәгьы дзықәԥшуам ахдырра ахьышьҭра. Абагьы, уи агынҿыс дшаахьыԥшызҵәҟьа,
ихдырра бензин лҩақшәа
еишьылӡа
акы ааҭачын, нас еилыкко-еилыкко мацара, иаацәырҵит
хшыҩеилкаарак
ацәаарақәа; уи ахшыҩеилкаара
ихы
аҩнуҵҟа
хьаа змоу хаԥыцны иҭагылазшәа,
атах-атахҳәа
аисра
ишалагаз ибон. Аба иааигәалашәеит ашьыжьшәахәа зхьыршаз
ахшараиурҭа
ҩны, дыццакы-ццакуа Ана дахьнеигаз, ларгьы
хыхь данхаргалоз аламҭалаз, даахьаԥшны иааихьлырԥшыз
лылаԥш. Усҟан Аба, уи абас диқәгәыӷны
дахьихәаԥшыз сазыгәдухап
иҳәон еиԥш, уи лылаԥш инаҵибааит иара аиҳа хараӡа
иҵаулаз даҽакы: гәаӷьра дук, ус дук азхиазаара, иара Аба, иагьарааны дыҟазаргьы изеилымкаашаз. Убри, жәашықәса
рыла
иеиҵбыз иԥҳәыс лыбла ихибаалаз агәаӷьра Аба аргамаду иааизаанартит иара изы шаҟа деилкаамыз, дмаӡаз иԥҳәыс қәыԥш,
шаҟа иара илымшоз алшарақәа ҵәахны иамаз лцәаҩа маӡа.
Аба дазхәыцлар иҭахын дук мырҵыкәа дабхараны дшыҟаз.
Иҟалап уажәшьҭа дабхахьазаргьы. Уи аҩыза ихаҿы аагара дазхиамызт иара. Игәгьы ааихьнашьит, избанзар иара иҭахын уи аилкаара гәырӷьахәны ихдырра иҩналар, амашьынаныҟәцаҩцәа
ркультуратә Хан анаадыртуаз маркытылла аццаха ааиҩҵәаны
ишыҩналаз еиԥш. Иара аилкаарагьы ихшыҩ иҩналеит акәӡан,
макьана дазыҟаҵамызт, макьана игәы еилнамкаацызт.
Аба илахь еиқәышьшьы данааҟала, ихы-иҿы иаалырҟьаны
иԥшӡахеит. Ашьыжь, абласаркьақәа анимӷеиҵаз, мамзаргьы аурыс ҭыԥҳа асамарҟәыл анлеиҳәоз еиԥш. Аиеи, уи дазхәыцуамызт
даҽа ԥсҭазаарак дҭагылараны дшыҟаз. Ихароузеи,
аамҭа имамызт. Амашьына аагатәын, нас иҭаҩтәын, уаҟа амеханик иқьышә ак нықәшьтәын – аусқәа рацәан. Уаха дааԥсаха
аҩны данааилак... Арахь дҭаацәароуп, аҽакуп. Ихгьы иара
иныҟәигошәа дыҟоуп, аха аҩны
датәамбаӡакәа ишиацәажәац
иацәажәоит... Уара агаӡа... Уара абзамыҟә... Иԥҳәысгьы иаҳа
иҽаарҟәымшәышәны, иаҳа гәыблыла длызныҟәарц далагаӡаргьы
– «Уара, агаӡа! Уара, абзамыҟә!» ҳәа хыншьалара змаӡам
иан дихыччар ҳәа дшәон, дылцәыԥхашьон.
Аҭыԥҳа автобус дҭыҵны данцоз, лара лзы иҿыцәаахьаз,
уажәы лара илылԥшны даҽакы збоз Аба илаԥш еизада лцәа
инадылбалеит. Аԥара анидылгала,
ихәынгеишьозшәа лнапы ааирнасҭхеит.
Уи ашьҭахьгьы аҽнынтәарак Аба ишьара
дықәҟьаны
дыҟан. Зны апассаџьырцәа аҿырпы шрыҭатәыз
ихашҭрын, уимоу зны инамыцхәынгьы ирызирхынҳәуан.
Иахьа ашьыжь ишиҳәаз еиԥш, дахьцаз дааны асааҭ хԥа рыбжа рзы ахшараиурҭа даавалеит.
Иазааигәахацыԥхьаӡа иаҳа-иаҳа ргәы аҭҳара еисуа иалагон
Абеи уи имашьына Быжәгәалами. Иҽеимыз лаԥықәшәақәак
рыман. Амҩан иашьа хәыҷы дахьгылаз данааивала, иаҳагьы
игәы ҭыԥсаауа далагеит Аба. Быжәгәаламгьы амотор аауарчанит. Аба дааҭгылан, зынӡа алафҳәара игәы шалаҟамызгьы,
иашьа хәыҷы дааиазҵааит, ахышә ихы нҭырҳәҳәаны:
– Шә-манаҭк усҭоу, мамзаргьы улымҳа кыдсыршаауоу?
Аха ибжьы ҭахәаҽӡаноуп ишгаз, иблақәагьы «абзиа ҳәа,
абааԥсы!» ҳәа иашьа хәыҷы иҳәо иҿаԥшуан.
Нас, макьана дшабымхацыз, иԥҳәыс ахшараиурҭа уадахь
даниаргаз аакьыскьаӡа шакәыз аниаҳа, маҷк иԥсы ааивигеит,
аҭагылазаашьа, ҿыц аҽазыҟаҵаразы аамҭацк ахьиоуз дааигәырӷьеит.
Аба, иашьагьы даашьҭихын, абӷьааҳәа дцаны имашьына
агаражаҿ иныжьны дааит.
Иашьа дыгәжәажәон. Уи убрысҟак иԥшшәы ҽеимызт,
Аба
«иууеи, уара!» ҳәагьы днаиқәымчит. Ахәыҷы дгачамкны иашьеиҳаб
днеиҿаԥшит.
«Аиашьа иԥа иакәу, аиашьа иԥҳа лакәу иуҭаху, нас?» – ҽазнык
длафырц далагеит Аба, иццакы-ццакуа ахшараиурҭахь
ианхалоз. Ахәыҷы еиҭах дгачамкны дааиҿаԥшит, «алафҳәара
иаамҭоума уажәы?» аанаго. Аба дыԥхашьаны дааицрашәеит,
нас уаҳа ҿиҭуамызт.
Иахьынхалаз, Аба иани иабхәеи ԥшын, илахҿыхӡа ахшараиурҭа
иамҵагылан. Аба иан «ҳҭаца дгәаҟгәышьоит,
избоит, аха
уабхәа
ҟадыџь, уаб дышьны ухәда дыхшьызаргьы уирччоит»
лҳәарызшәа
дааихәаԥшит. Аба наҟ дынхьаԥшит. Иара уажә
имбеит:
иан ауаа аныҟаз лҽааԥсахны, зурок акомиссиа алатәоу
арҵаҩы леиԥш дҟалалон. Иабхәагьы лафи-лафи рыбжьара ихы-иҿы ыргызмалны дгылан. Ианхәа лакәын иҟамыз. Егьи, лара
ианхәа, џьарак дзымгылакәа, дакәшо-деиҭакәшо ахшараиурҭа
давазаарын.
Аха дахьцалакгьы
аҭакәажә лыԥҳа лыҵәаабжь
лаҳауашәа
лгәы иабон, асаркьа дагәақәа иарбанзаалак бжьык
шрылмыҩуазгьы.
– Ара ирхианы исымоуп 25 мааҭ, агәырӷьаҿҳәаша сзаазго
изы, – лҳәан, лыкәахьынтә ачабра еиқәҳәала аацәырылгеит
Аба иан.
– О, агәырӷьаҿҳәаша ааргонда! – иҳәан, Ана лабгьы иеиқәа
ашьҭахьтәи аџьыба аԥара еиқәырчаҟәа иааҭигеит.
Аба дыԥхашьаԥхаҵо урҭ дрывагылан. Иара зынӡа
100 мааҭк
ракәын имаз. Иан маӡала лылақәа ырцәгьаны
иааилырбеит.
Аха уи ус лдырлон: Аба макьана цәгьа имуцзаргьы, уашьҭан
имуразы лылақәа илырбалон.
Аба дгылан, ихы-иҿы иагьхԥараны, иагьҟәиҭны. Аамҭа цон,
ицон. Автобусаҿ дзыԥсахлоз иҩыза данааи ауп иара маҷк иԥсы
анилала.
Дук мырҵыкәа иааилашәшәеит, избанзар уажә амш кьаҿхахьан,
ирлас ихәлон.
Араҟа дыҟан Абараа ргәылара аҩны змаз аҳақьымгьы.
Уи Аба
игәы иаахәеит. Аба еснагь иџьеишьалон абри ахаҵабаба дуӡӡа
ахшараиурҭаҿы аус шԥеиуеи ҳәа. Иангьы зны длазҵаахьан, аха
дихыччеит.
Агәыла илшоз аказы ихы деигӡомызт. Анахь дыҩуан,
арахь
дыҩуан. Уажәы-уажә хыхь дцаны ажәабжь рзааигон. Илшаӡозгьы
уи акәзаарын: анахь-арахь аҩра, ажәабжь рзаагара.
Аҵыхәтәан жәаба-жәаба ицоз хԥа ҟаԥшьӡа иџьыба инҭалеит,
ишимуаз. Азныказ
инаҿаршәны мап икит агәыла. «Хәыҷык
ижәны
сыҟоуп, шәыххь згеит!» – иҳәеит иара. Аха арҭ ианырмуӡа,
игәы ааԥшқахан, аԥарагьы игеит, Ана лыхшараиура
шуадаҩхазгьы реиҳәеит. Зегьы ӷьаҵәыӷьаҵәыуа
иааидгылеит.
«Саргьы пакзоводаҿы аус зуеит макьана» – ирхааӡаны ҿааиҭит
Ана лабԥса. Агәыла даақәыԥсычҳан ижәҩа ааирҵысит, «уи сара
изсоуҳәозеи, хыхь иҟоу, зегь знапы иану ираҳәала» аанаго.
«Лыкәман-ԥҳа даажәгароуп!» – иҳәеит иара аҵыхәтәан.
«Лыкәман-ԥҳа!..», «Лыкәман-ԥҳа!.. – убри иазыԥшызшәа
иааимдырҟьеит хыхьгьы ҵаҟагьы.
«Ицатәуп!..», «Ицатәуп!..»
«Лыкәман-ԥҳа!..», «Лыкәман-ԥҳа!..»
«Сара шәызгоит лара лҟынӡа, амала уахь снеиӡом», – иҳәеит
агәыла-ахәышәтәҩы. Аба иҩызеи иареи уи агәыла имашьына инҭатәан, афырҳәа уахь рҿынархеит.
Аргамаду ибон Аба,
аусқәа шхәарҭамыз, игәыла-аҳақьым, дызланхоз зегьы аҳак
иеиԥш пату
иқәырҵартә иҳаракыз иавторитет дамеигӡакәа,
акгьы шилымшоз
ала иҿы иқәшаҳаҭханы, Лыкәман-ԥҳа ҳәа
аӡә лахь идәықәигалазар. Изымдырӡоз хьаак хьухьууа игәы
иааҭалеит. Уи азаҵәра ахьаа акәын. Еиликааит, автобус иоузаргьы, аҵеи диоуртә
аҟара анасыԥ изшамзар шыҟалоз. Абар
инадгылеит ԥара ахьырымго ахан ашәқәа – аразҟы ашәқәа.
Иаҳҳәап, Быжәгәалам акы агхар, азавгар ак иуҭап, Џьамалович
ак иуҭап, ара.
Аба ихы дааҩахеит. Агәыла-аҳақьыми уи иватәаз Аба иҩызеи
рыгәқәа ԥыжәжәо аџьармыкьаҿ иҟоуи иҟами ирылацәажәон.
Амашьына амҩаҭшәала ахәы иаҿаланы иҩеиуан, аконвеиер
ианырхызшәа иеиԥшыз,
ҩбаны еихагылаз аҩнқәа ираҩсны. Ара
инхоз ауаа, амаа зкыз ракәымзаргьы, амаа зкыз рмахәҿақәа
ракәын. Аба иџьыбахь инапы ндәықәиҵеит.
Ишәманаҭ заҵәык
еидҷаԥсланы уа иҭаршәгәышьан. Иааҭиган, арҭ аԥхьа иҭатәаз
ирымбартә, инцәыҵакшәа дахәаԥшит, уи шәкы ицо ақьаад
дшынаҿаԥшлак игәы аарыӷәӷәарашәа. Амашьына хало-ихало,
зегь рыла егьырҭ аҩнқәа иреиԥшыз ҩны еихагылак аҿаԥхьа
иаангылеит.
Ара иҭынчран: машьынакгьы мҩасуамызт ари архәараҿ,
шьаҟа-уаҩыкгьы дубомызт. Аба иҩызеи иареи амашьына
иааҭыҵын,
агәашә инадгылеит. Ҿырҭит-еиҭаҿырҭит, аха
хыхь аҭак ҟарымҵеит. Уаҟа
уадацыԥхьаӡа ахьӡы ҩныршоушәа
алашарақәа
аркын. Убла хыркуан уи аҩн ду аҿы алашарақәа.
Уаҟа
агәырӷьара-ахәмарра ыҟан, уаҟа ныҳәан. Ашҭа хәыҷы
ааихҵәаны, уаҳа лакгьы рмеишкәа, абарҵа инхалан, аҵәҵәа
асра иалагеит. Аҩны еихыкка ду агәырӷьара шыҩныҩыц
иҩныҩуан, хьаа хааны угәаҵа иҭалон апианино абжьы.
Ҳәызбоушәа Аба игәы иалаҟацон уи апианино абжьы ахьиаҳауаз,
иахьиаҳауаз аччабжь, ашәаҳәабжь, иахьиаҳауаз
агәырӷьара
абжьы, ибла ахьхыркуаз ахьӡылашарақәа. Ачара
зарымҳәакәа аганахь иавахаз ишьыцра акәӡамызт изеиԥшыз
уи игәҭыха уажәы.
Иауамызт, «мап!» ҳәа иҳәҳәон агәылара
игәырӷьауа-иччауа рышьҭыбжь згәы ннархо ауаҩы инасыԥдара.
Азныказ хыхь быжьқәак ааган, нас еиҭааҭынчрахеит.
Амала,
уажәы-уажә, адәахьы аӡы дәылганы ианкарҭәо еиԥш, аҭынчра
иналаҭәон агәырӷьабжьи алашареи.
Убасҟан иаԥхьаҟа шьаҿак ҟаиҵеит уаанӡа ҿымҭӡо игылаз Аба
иҩыза. Шәҟәык ианӡам, аха ашәқәа зегьы аазыртуа абызшәа
аацәыригеит иара. Аба иаразнак дгәырӷьаҵәа игәеиҭеит уи
иҿала ишцәажәоз Амч абызшәа. Изыдгылаз ашә аҷах аргеит.
Уаҟа џьара акы инақәыӷәӷәон, ҵаҟагьы ашә аҷараҳәа иатуан.
Аҩнуҵҟа иааҩналеит, Аба дшәаԥырҳаԥуа, иҩыза иакәзар –
хьаҳәхьачарада, аӷьармацаҳәа, ашәқәа зегь аазыртуа абызшәа
даҵаҽырбо иҳәо. Ауадақәа аныхаԥаарҭеиԥш иҩычан. Уахьынаԥшлак
асаркьа дагәақәа хьшәашәаӡа урныҷҷалон. Урҭ знык
рыҩнуҵҟа
иргаз угага, уара иутәӡамшәа, иеиҭакны, иԥсахны,
игәырмаҷгаха иухәадырԥшуан.
Аха Аба иҩыза идыруан ибызшәа, уашхәа мақьаԥсыс еиԥш,
ашәқәа зегь шаанартуаз. Аӷьеҩҳәа еиҭааҭирҟьеит.
Наҟтәи ашә
даалагылт зықәрахь инеихьаз ԥҳәыс нырҳак.
Аба дыԥшызар – лара драԥын; ателербагақәа рҿы иибахьаз
араԥ ҳәсақәа дреиԥшын. «Аҳәаанырцәынтәи асас дылҭаазаап
Лыкәман-ԥҳа», – игәы каҳаӡаны даахәыцит Аба. Шьҭаӡакгьы
дышицымцоз агәра игеит.
Уи аамҭаз ашә зыхьчоз ахаҵа, араԥ ԥҳәыс дналыдыххылан,
уаанӡа арҭ дызларацәажәоз абызшәала лацәажәара далагеит.
Ихы риашо илеиҳәозар акәхарын,
егьилмыршакәа дшаҟаҭәаз
ашәқәа зегь аазыртуа
абызшәа. Аба зынӡа изымбатәбарахеит
ари зегьы. Араԥцәагьы ирҵахьоума уи ашәқәа зегь аазыртуа
абызшәа? Ус, уи зегь азымхошәа, лара иааиз лхы аарықәылкын,
ҿаалҭит аԥсышәала:
– Шәаазцазеи, арԥарацәа?
«Аԥсуаа раԥцәа... Ааи... Аӡҩыбжьагьы инхоит...» – мацәысеимҟьарашәа
иааигәалашәеит Аба, аха уи азхәыцха имамызт.
Макьана араԥ ԥҳәыс лыԥшышьа иаҵубаауан дандәылҵуаз
лысасцәа уажәыҵәҟьа сааиуеит ҳәа анралҳәозтәи
лҿаԥшылара.
Арахь даазгаз ихатә уск акәызҭгьы, ма ихаҭа иакәызҭгьы ацхыраара зҭахыз, Аба абыржәыҵәҟьа даахынҳәны дцар ҟаларын.
Убысҟак
днеилышәшәа дцеит, убысҟак изымбатәбаран зегьы.
Аха уажәы даҽа усын. Уажәы ибла ихгылан, ҭаха инаҭомызт
Ана хыхь данхаргалоз иааихәалырԥшыз лыблақәа. Дыԥшын.
Ашә илагылаз аԥҳәысгьы, игәы каҳаӡаны дшыҟаз гәалҭазшәа,
лхы ааиқәкны ҿаалҭит:
– Иҟоузеи, шәаазцазеи?
Ахьхьаҳәа аԥсышәала даацәажәеит араԥ ԥҳәыс, ажәакала.
Аха Аба дшәаҟьаны дышгылац дгылан. Амала, иблақәа ҭырхаха
лыхәаԥшра даҿын лара, аҳәаанырцәтәи афирма далхызшәа
дахьгылаз. Убас акәын Лыкәман-ԥҳа (ааи, Лыкәман-ԥҳа лакәын
ари) лхы-лҿы еиқәара ишалыԥшуаз араӡны. Убас акәын лсахьа
ишадубалоз ахаҭабзиашьа аҳаракыра. Зегьы шьхыныԥсыланы
игылан. Рыгагақәа асаркьақәа иахьырныҷҷалоз иқыџьқыџьуан.
Аба ҿиҭуамызт, џьара иакәымк акы иҳәар ҳәа дшәаны.
Дшәон ихаҭагьы, ԥшьыџьараны асаркьа ианыҷҷалоз исахьагьы
шыҳәантеи-сантеиуаз аагәаҭаны,
лгәеизадарагьы ԥшьбаны
даарыхәаԥшыр ҳәа. Наҟ даахьаҳәны, уажәыҵәҟьа сааиуеит ҳәа
залҳәаз рахь деиҭаахынҳәыр ҳәа. Лышәхьчаҩ еиҭах авахҭаҿ
дыргыланы. Аҿымҭра иҭнарҭәаауан сааҭк иаҟарахаз аимгеимцара. Илымҳа ҿнахаауан уи аҿымҭра. Убасҟан
деиҭаацәажәеит
Аба иҩыза. Аха уажәы ашәқәа зегь аазыртуаз абызшәа дааҟәыҵын,
ихатәы бызшәала.
Амала, Аба ацәа далазшәа акәын дшыҟаз. Зны ирҳәоз иаҳауан,
аха ауаа наурҵас акәын ишибоз. Ҽазных, бжьы змам акино аҟны
еиԥш ауаа ибон, аха ирҳәоз иаҳауамызт. Иблақәа ҭраа Лыкәман-ԥҳа лакәӡан дызхәаԥшуаз. Лара, аӡә данаалылацәажәалак, лхы
дааҩханы лышьҭахьҟа ихлыршәҭуан, нас, уи ацәажәара даналагалак, лхы ааларҟәӡаны дӡырҩуан. Аба аргамаду ибон лара,
иагьаҩ асасцәа лҭазаргьы, илзышьҭамҵоз еидара дуӡӡак шлымаз. Уи аныԥшуан лхы-лҿы еиқәара, араӡны цқьа злыԥхаауаз,
гәҭыхак, уаҩытәыҩсатә гәҭыхак зныԥшуаз.
Иҟәандаӡа, иԥсеивгагаха
дааимнадеит Аба уи лхы-лҿы иахылҵуаз аԥхара.
Уи аидара даргәамҵуан лара, лыԥсы лнаршьомызт, аха иара акәын
аиқәара иалыԥхаауаз араӡны цқьагьы зыбзоураз. Аба макьана
изеилкаауамызт уи закәтәы еидараз. Длыхәаԥшуан.
Иаразнакгьы лыгәра игеит. Иблақәа ҭраа длыхәаԥшуан,
амашьына
данрыцақәтәагьы.
Бзиа дибахьан Лыкәман-ԥҳа.
Амашьына аԥхьа данҭадыртәагьы иара ибон ианлацәажәоз лхы
зны лышьҭахьҟа, зны лаԥхьаҟа ишыхнаршәҭуаз еидара маӡак.
Игәы иадыруан уи леидара маӡа иабзоураны шьоук реидарагьы,
шьоук ргәырҩагьы, шьоук рызаҵәрагьы аилкаара шлылшоз
лара, ацхырааразгьы лхы дшамеигӡоз.
Ахшараиурҭаҿы ианааи, зегь ыҩны амашьына иакәшеит.
Ларгьы дааҭыҵит. Илықәгәыӷуа, илыҳәо илыхәаԥшуаз алаԥшқәа
ирзырласуамызт лхы зны лышьҭахьҟа, зны лаԥхьаҟа ихзыршәҭуаз
аидарамаӡа. Лыкәман-ԥҳа алаԥшқәа ашьшьыҳәа
даарылсны, хыхь шыҟаз лҿыналхеит. Уахь илыцхалеит агәыӷра.
– Сасцәақәак лыман, даарцгьы лҭахымызт, аха ҳаргьы
иҳамуҵәҟьеит!
– аԥхыӡ иалыҩуашәа Аба илымҳа иааҭасит
иҩыза ибжьы.
Ма Лыкәман-ԥҳа леидара изгәамҭаӡеит уи ауаҩ, мамзаргьы
ашәқәа зегь аазыртуа иара ибызшәа уи аидара лаша аҵкыс
еиҳазшәа иԥхьаӡеит. Ишакәхалакгьы,
Аба дааиланарӷәӷәеит
иаҳаз.
«Ашкәакәа, ашкәакәа, наҟ идәылыжәга ашкәакәа, наҟ!»... –
абас дааҟәымҵӡакәа дашшуа лхьаа шкәакәа дшаларшәыз, зегьы
лхашҭны, ахьаа лхы аршаҟәаны, дыԥшуашәа-дмыԥшуашәа
лыблақәа шаартыз, иаалырҟьаны
лаԥхьа иаацәырҵит араԥ
хаҿы. Уи ахаҿы
аҽааланарҟәын, иаалзааигәахан, шьҭыбжьы
ԥсыршьагақәак
лаҳаит. Ана лхы аалырҵысит, сақәшаҳаҭуп
ҳәа.
Аҭахцәа зегьы аҩналарҭаҿы итәан. Аба маҳәра иуан, уахь
днеиуамызт. Акыраамҭа иҩызеи иареи адәныҟа игылан, аха
ианыхьшәашәараха, ахьҭа ианакы, ахшараиурҭа иаҵанакуаз
будкак рҽыҩнаркит. Дук мырҵыкәа уа иахьтәаз иԥшааит Аба
игәыла аҳақьымгьы. Уи аҳақьым, иара усгьы, хыхь дхало-дылбаауа, уажәы-уажәы ажәабжь рзааигон, рыцҳа.
Дааҩналеит,
аӡынра ааит, џьым, аӡынра ааит ҳәа дқәарқәашьеиуа. Арҭгьы
иаразнак иаҳа ихьҭахазшәа рбеит. Нас ара, аҟарул ибудкаҿы,
ахшараиурҭа иаҟәыҵәаз
адунеи ианаҵанак, ахацәа рцәаҩа
иара атәы ҟанаҵеит. Рыуа дарбан сеидру, аӡәы иаацәыригеит
ҳагьызымгаз-ҳагьаазымгаз аӡбахә. Маҷк ҳаарԥхап, ус аҵеигьы
диуазар акәхап, далаҳныҳәап. Даҳныҳәап абраҵәҟьа,
ахшараиурҭа аҿаԥхьа рҳәан, али-ԥси рыбжьара авокзал аҟынӡа
инабыжьҟьан, ауатка рыманы иааит.
Уажәы, ишьара данықәла Аба еиҭах дыԥхашьаԥхаҵо дҟалахьан,
ҿымҭ дтәан. Иҩыза ауатка зҭаз абаҭлыка гәыблыла
иааиԥхьишьшьаан,
иаахиртлеит. Иахьааигаз здыруада,
чеиҵәцакгьы
аацәыригеит.
Иҟасҟасо инҭаҭәаны, аҳақьым
инеииркит,
уара уеиҳабуп
ҳәа. Аҳақьым уамак ахымҳәаакәа
аҵәца
ааникылан, иаашьҭыхны, еишьылӡа ауатка ахьҭаз
даахәаԥшын,
нас иҽыраамысҭашәаны днатәеит. Уи иҳәон
аиреи анреи-абреи ирызкыз ажәа ҳаракқәа. Абар-абар, дук
мырҵыкәа дызҭагылараны дыҟаз, шьҭа ибартә, инырыртә
дыззааигәахахьаз ацәаныррақәа, уажә ари данрылацәажәоз,
Аба игәы еилнакаауан, ажәа еизадақәа уиҵәҟьа шакәмыз
изызкыз: урҭ уи инадгылоит иҳәон еиԥш, наҟ инавсуан, изкьысуаз агәҭа акәмызт, агага акәын, иахьа асаркьа дагәақәа
ирныҷҷалоз агага рацәа иреиԥшын. Иҟалап, ицәажәоз арҭ
ацәаныррақәа зны идыруаны, уажәы ихашҭхьазар, ма иусура
шыҟоу ала, есымша иахьатәи еиԥш иҟоу дахьрыниало абзоурала, дрышьцылацәаны, иибац акеиԥш дырзыҟалахьазар,
мамзаргьы зынӡаскгьы изымдырӡозар, ианраамҭаз
игәаҭа
акәымкәа, игага инахьысны ицазар, уажәы ииҳәо ажәақәа
реиԥш. Ари зегь дазхәыцуан, иҭагылазаашьа
дахыбаауа,
иалацәажәар иҭахӡамызт, аха ацәа далоушәа, мчы имаӡамкәа
дыҟамзи, ихы ирҵысуан, ацәажәара, аӡә ак имакра илшаратә
ихы ибомызт. Агәыла-аҳақьым дахныҳәаны ижәит, аха маҷк
ицәҭахеит. Аба иҩыза ари ибаны иуазма! «Оп-оп-оп! Ҵасым-ҵасым!» – дныҩныҵәааит иара, инацәагьы хыхь инаирххеит,
изызирххо Анцәа иакәзу, ма агәаҟра иаҿыз Ана лакәзу аилкаара уадаҩын.
Агәыла-аҳақьым иамамкыкәа, иҭыркәкәа ижәит.
Нас-оуп Аба иҩыза ча ҿаҵаки шә саки анииркы.
Нас, абаҭлыка ахьынӡанарцахьоу ибарц иҭахызшәа, иаашьҭыхны
деиҭанахәаԥшын, аҵәца абжеиҳаранӡа ирҭәны Аба
инеииркит. Абагьы иааимихит, мап акра, амакра аҵкыс аҵәца
аҭарцәра еиӷьшьаны. Аҵәца иҭаз хәынгашьо дынҭаԥшын,
нас илақәа хҩаны иааихәлаирпҟеит, арра ишидырҵахьаз.
Аҩыза шә саки ча саки ааииркит, нас ихазгьы иааҭеиҭәан,
егьи ииҳәаз аҵкысгьы иршәҭыкакаҷны ахныҳәара далагеит.
Азныказ
ишҳамӡа, игәырхынҳәыгаха иааиӷралаз арыжәтә,
шәымҭак ала дааилнаршшеит Аба, ишьа-ида ааимнадеит.
Минуҭк ашьҭахь дтәан, иахьа ихигази уажә иижәызи изеилалан, илсны, ддагәаханы, аӡә калакәытла ихы дасызшәа.
Ус иааилаҩҩит, арҭ идтәалазгьы рхы-рҿқәа рхаччо, уажәыгь
иузеилымкааӡеи
рҳәарашәа иааихәаԥшит. Аба макьана акгьы изеилкааҵәҟьомызт. Анаҟә хчылазшәа, аууыҳәа еилан.
Ауада дааҩнашылеит ашкәакәа зшәыз ԥҳәыск: «Аԥҳа, аԥҳа!
Дудысныҳәалоит аԥҳа!» «Закәызеи
илҳәо, дарбан ԥҳау!» –
изеилкаауамызт Аба. Дҩагылан,
акасеиԥш дцәышҟаҟараӡа,
изқәеи ихи аҭӡамц инадиҵеит.
«О-кеи!» – лҳәеит уи араԥ ԥҳәыс. «Аҭыԥҳа, аҭыԥҳа ԥшӡа дбоуит!» «Иҭабуп», – лҳәеит Ана, ергьҳәа лыбжьы ҭкааны. «Абар
бҭыԥҳа ԥшӡа!» Аха макьана акгьы лзеилкаауамызт. «Бҭыԥҳа!
Абар бҭыԥҳа ԥшӡа!». Ана дааԥышәырччан, лхы аалырҵысит.
Ергьҳәа лыблақәа аахылтын, акы ҟаԥшьӡа, иҟаԥшьыхәаҵәараӡа,
иҳаракны
ишыркыз лбеит, аха уи инашьҭархха зҿаазхаз
лылаӷырӡқәа илбаз асахьа аадырхәашьит. Зегь дара роуп,
акгьы лзеилкаауамызт. Аԥҳа, аԥҳа лыбжьы гон ԥыҭраамҭак,
ихараӡаны, игәырхыҭхыҭгаха, ахәыҷра иагәылҩуашәа зны-зынла иуаҳало амелодиа ссир еиԥшха. Аха макьана акгьы
лзеилкаауамызт. Нас уи абжьы ссиргьы ааиқәтәеит, џьара
идәылганы иргеит, лара дынхеит лхала, аҭынчраҟны. Уи
аҭынчра хьаа хааны деимнадон. Лара дықәыршәын, лоуразоуроу деиқәыҭацә. Алифҭ ҵаҟа уанылбаанаго иуоуа ацәанырра
акәын уи аҭацәыра зеиԥшраз. Ус зегьы ааҿыцәан, лхы лхашҭит.
Дыцәоу, мамзаргьы лыԥсы маҷхоу – зегь ныҵабеит, лыбла
ишыхгылац ихгылаз аԥшшәқәа реилазаара ада. Лыбла ихгылан
абна, ԥшшәы рацәала иҩычаз абнара. Аха уи абнара аԥшшәқәа
лабҿаба абнаҵәкьаҟны иуԥыло аԥшшәқәа иреиԥшымызт.
Аԥсы ҭан абна, бнаҵәҟьан, аха аԥшшәқәа
аӡәы иҭыхны,
аԥсабараҿ ишыҟаҵәҟьаз изыҟамҵазшәа, адекорациа еиԥшын.
Адунеиаҿ зегь аԥызҵо, ихаҭа араҟа аҟазара ицәмаҷхазшәа.
Иара убасҵәҟьа аԥсабара иатәӡамшәа иҟан абна иалыԥхоз
алашарагьы. Нас дааҩналеит лабраа рыҩны. Уи аҩыза
аҩны
иахьада илымбац, аха илдыруеит уи лаб ишитәу. Избанзар, шьҭа
адунеиаҿ зегь ҿыцуп, аҩнгьы ҿыцуп. Аҩнуҵҟагьы аҭӡамцқәа
лимон ԥшшәызар
акәын, аха иҩеижьҟаҟараӡа ауп ишыҟоу,
ахагақәа рыҩны аҭӡамцеиԥш. Лаԥхьаҵәҟьа икнаҳауп аҟамчқәа,
урҭгьы рыԥшшәы ишыҟалашаз акәымкәа, иԥаршеиушәа. Аха
абри зегь уамашәа илбаӡом, уимоу ус иаҭахушәа лгәы ыҟоуп.
Лгәалаҟара цәгьам, ус акалашәа, деиқәыҭацә дыҟоуп... Нас
лҽеикәаԥсаны аӷәы дықәиан-дықәиан... Ус иаалырҟьаны лгәы
ааҭгәырӷьааит, акгьы иалаҳәаӡамкәа иааҭгәырӷьааит, иаразнак
лылабжышқәа аҳәҳәыҳәа рҿаархеит. Аха акы лгәалашәахуам,
илгәалашәахуам лгәырӷьара зызҳәоу. «Иарбан? Иарбан абас
сзыргәырӷьаз?» – уамашәа илбахуеит лара. «Иарбан? Иарбан абас
сзыргәырӷьаз? – Аиеи, аиеи, еилкаауп абрысҟак сзыргәырӷьаз;
схаҵа ихарԥ сшәуп, схаҵа ихарԥ сшәуп, ахарԥ шкәакәоуп,
аха агәилшәҭы хәыҷқәа ақәыԥсоуп. Аиеи-аиеи, агәилшәҭы
хәыҷқәа. Ишԥассиру, ишԥассиру сара исшәу схаҵа ихарԥ, даҽак
акәымкәа агәилшәҭы хәыҷқәа ахьақәԥсоу!.. ишԥассиру!..» Уи
даргәырӷьон Ана, даҿхагаахарызшәа, уаҳагьы гәырӷьашьа, уи
еиҳау насыԥ ҟалашьа амаӡам шылҳәоз – ус иаалгәалашәеит
аԥҳа
дышлоуз, ус иаалгәалашәеит аԥхьаншәа
дҟаԥшьыхәаҵәараӡа
дышьҭыхны дшылдырбаз,
абжьы ссир, иҵархо-иҵархо мацара,
наҟ индәылҵны
ишцаз. Лгәы аҭра иҭыҵуа даалҵын, днышьҭыԥраарашәа
лгәы иабо лхы дааҩахеит.
Лыкәман-ԥҳа лнапҭарԥақәа лнапы иахаҵо ҵаҟа
дналбаан, амашьынахь лҿыналхеит. «Дҭыԥҳа ссируп,
хԥеи аашәи
дыҟоуп!» – илываҩуа инеиуаз даанымгылаӡақәа раҳәара
даҿын, лыхгьы лышьҭахьҟа ихыршәҭны илкын. Аха уажәы уи
леидара маӡа маҷк иааласхазшәа дыҟан, уа дахьхалаз ахәҭак
ныжьны дылбаазшәа. Зегь лывагьежьуан, илаԥыҩлон, Аба
ианхәа аҭакәажә лакәзар, мчыла аҳақьым лнапы дамҵасны
дагәӡит. Анхәа аларқача лыхьызшәа аиҵасра даҿын. Аҳақьым
амашьына ашә аалыртит. Убасҟан Аба днеихәаԥшит иабхәа,
инацәкьарақәа адалақь рыбжьакызшәа инапы изқәа иавакны аҳақьым лзааигәахара иаҿыз. Абри иику ицқьам акоуп,
дазхәыцит Аба иаразнак. Абхәагьы дциҟәциҟәуа Лыкәман-ԥҳа
даалыдгылт. Аиеи, аԥара, аԥара, абри ауп ицқьамкәан иику,
даахәыцит Аба. Лыкәман-ԥҳа лхы лаԥхьаҟа иаахлыршәҭит, аха
иара уа еиҭах лышьҭахьҟа иаахышәҭын, лхы-лҿы хьшәашәаӡа
Аба иабхәа дааихәаԥшын, ҿымҭӡакәа амашьына дынҭалеит.
Зегь ируа-ирҳәо рҿамшәо иааҭынчрахеит. Лыкәман-ԥҳа
лылаԥш ҽыԥныҳәала иҭәны Аба иабхәа деиҭааихәаԥшын,
амашьынаҿы лҽаалыриашеит. Уи андәықәлоз аламҭалаз, лхы
лышьҭахьҟа ихышәҭхьан.
«Аиеи, аиеи, еилкаауп, еилкаауп!» – даагәырӷьеит Аба,
иаразнакгьы уажәраанӡа дызлаз ацәа даалҵызшәа,
деихыкка
дааҟалеит. Еилкаауп закә еидароу!
Еилкаауп закә еидароу!.. Имиц рлахьынҵоуп еидараны дызҵоу, иссаӡа мацәаз-мацәазны еилоу лхахәы зыршло ари араԥ ԥҳәыс ссир! Ишԥыкәу аԥара шлыдигалоз. Ахә
аманы иҟоума имиц рзы агәҭыха хьанҭа. Аба иааиҭаххеит
ишәмааҭкгьы аԥара ада еидара змам игәыла аҳақьым ииҭарц.
Саргьы ус сҳәеит:
Диит даҽаӡәгьы, ҳаргьы ҳхыԥхьаӡара даҽаӡә ила еиҳахеит,
даҽа шьаҿак ала ажәҩан иазааигәахеит амшын аҵан ииз
аԥсҭазаара.
Убас сеиҳәеит сҩыза зны, ақыҭа иаартны иумҵоу шәҟәуп,
аԥхьашьа узақәшәар ҳәа. Уи ҳара иҳалшарам, аха иҳақәҿиароуп,
ашәҟәы ҳагәылаланы аныҟәара ахьаҳқәашьхаз; усгьы ашьа еилашуеит, абар, аԥсҭазаараҵәҟьа,
маҷк ахәшә ҳцәалалахьазаргьы
уи ашьа. Усгьы иҟоуп инханы ақыҭа, зны бзиа иахьаабаз
аҭыԥ
инықәҵәрааны, маҷк лада инаскьахьеит
аха, рынхарҭақәа
ныжьны, адәыӷбақәеи амшынӷбеи
ирҭалахьеит аха ҳхәыҷра
зхәыҷраз аӡәырҩы (ихынҳәызгьы дубап ашьҭахь, амала убригьы ицашьа
иаашьамхеит), аколнхарагь ыҟам аха, амшынгьы ааскьара иаҿуп аха – инханы иҟоуп, иага ус акәзаргь,
ԥсҭазаарак,
ҳгәыбылра ажәа ззаҳҳәаша. Аҭыԥгьы зеиԥшроу еиҭасҳәоит ҳәа
уалагар, ажәа узыԥшаарым, убысҟак иблахкыгоуп, амала саргьы
уи уажәы сҽазыскуам, избанзар ауаа роуп са стәала издыруа,
урҭгьы ахьынӡаздыруала, исызшәаҳәом, ара бригадирс аус
сзурызу аӡәы симшьыкәа, ма хьӡык схырымҵакәа. Аха ақыҭа
аӡбахә зҿакны, зеиԥш ҟамло егьыҟам ҳәа, ақалақь аҿы инхо
роуп ҳара ҳзеиуоу, арахь уажәы ԥхнуп, ҳхы ҳақәиҭуп, ҳқыҭа
анакәха, амшын иаҿықәуп. Сҩызеи сареи ҳдәықәлоит, гәарабжьарала
ага шыҟоу, иҳамҩатәны ҩнык ҳанаавалалак, уа инхо
аӡәы иҭоурых сгәаларшәаны еиҭасҳәалап, даҽазныкгьы агәра
аагарц аԥхьан иаҳҳәаз, дарбанзаалак дсахьаркыратә хаҿуп ҳәа
ҳа ҳганаҿ, ҳганаҿ мацара акәымкәа, аԥашә ахьыҟоу иахьабалак.
Уаргьы, нас, аԥхьаҩ, ҳаимҩалацәахар угәы иацәымӷымзар,
ҳгәы еибамырҿыӷькәа, ҳаакылсуеит амшын ҟәара ҭынч аҟынӡа.
Зны арӷьарахьтәи аҩны аҟынтә аӡәы иҭоурых сҳәап, нас, уахь
ҩнык аабжьажьны, армарахь саахьаҳәып,
уа ҳназдыԥшылаз
аҩны аҟнытә ҽаӡә иҭоурых сҳәахп, нас, армарахьалагьы ҩнык
аабжьажьны арӷьарахь
саахьаҳәып – убас мацара.
Ани акамфеҭҵла авараҿ зыԥҽыхақәа аабо – уи уахәаман,
аԥсышәала иаҳҳәозар – ԥшьарҭан, уи азоуп изахьӡу Аԥшьара
ҳәа. Иԥыххааса иргеит уи ҳабацәа аныҷкәыназ, рхы мԥыруаз,
ашьҭахь иҭышәынтәалеит акәымзар, иахьа ахҵәарамҩа
иқәгылоу ҳколнхара анеиҿыркаауаз.
Уи ҳаҟәыҵып, арыӷьарахь ала раԥхьатәи аҩны.
Аха ара инхо апрокурор иоуп. Исҭахым апрокурор ила салагар, цәгьарак изысҳәараны акәӡам, цәгьара ззуҳәашагьы
дреиуаӡам иара, ибзиа ауп исҳәарц сгәы иҭоугьы, аха усгьы уи
ила салагар сҭахым, апрокурор
ила.
Армарахь ала ахы скып.
Аха ари анкьа ҳқыҭан иреиӷьыз, иахьа ихәарҽхахьоу акәасқьаҩны
иаху аҭакәажә лыхҳәаа маҷуп.
Амала,
зыхҳәаа рацәаз лаб иакәын. Иара дфицарын, дҭоурыхҭҵааҩын,
даамысҭан. Зны зыжәла нагамыз аҭыԥҳа данлыднагала, абри рхы иақәырҵан, иаҳәшьцәа ԥагьақәа шыфҩыкыз
аҳәынаԥшьыга рфан, иахымԥсааит умҳәозар, уаҳа хаҵа изымцаӡакәа
иажәӡеит.
Лыбз митәуп уи аҭакәажә, Шәиԥшьи ҳәоуп ишлышьҭоугьы.
Лгәылацәа зегь уаҩ даанмыжькәа рабашьра даҿуп, аха агәылацәа
закәыхи. Апионерцәа гәымшәақәеи лареи нибарҵәарц егьрыгым, адаул иахьасуа, абыкь ахьадырҳәо азы, арахь быкьмырҳәа
пионер дызбахьада. Уи азмырхакәа, ақыҭсовет аоркестр еимлырпит, оркестрда қыҭсоветгьы убахьоу. Уи азмырхакәа, ацуҭа
зегьы ардәынашьра иаҟәылхит, рдәынамшь цуҭагьы ҳаӷоу
итәыми. Аха уигьы азмырхакәа,
ГАИ-аа днарабашьын, рпост
верск инахараны лыҩны анаҩс ииалгеит. Ииалгеит ахьӡыми,
амашьынақәа
иахьырхаҩоз иаақәлмыргылазт, даҽаџьара
рҭамҳа еиҿарыжьыр акәхеит. Аха абри сара ижәбо ахаан дсыламкьысыц Шәиԥшьи, избан схаҭагьы цқьа исыздыруам, иага
умҳәан, ажәлар макьана рҭоурыхҳәацәа бзиа ирымбои. Заҵа
слымшәира, иара ус знык ма дсацәҳахьоума, алашәатә атәы
здыруа иеиԥш сымшәа-смырҳа лааигәара снеиуеит саргьы.
– Бадызцалаз иарбан амаамынқәа рфилиал? – сҵаауеит
сара иаасҭаххар. – Иагьыхьӡыми уи афилиал ҳқыҭан иахьыҟоу.
Иабахәа, адунеи зегь ҳахьыӡ ахьыддырҳаз бымбаӡои, уимоу
«саҭамашьски еффект» ҳәа аҵарауаа ражәа иалалахьеит.
Исгәыдланы сеимыррыжәжәарц аихара иаҿу лажәа
маҵуарқәа
аанылкылоит лымчқәа зегьы еизганы, лыбжьгьы, мчыла
исрыԥшқоит
ҳәа дахьаҿу, аҿҿа ахгоит.
– Реиҳабы акаҳуажәра даҟәыҵааит, нас!
– Ба иабабԥырхагоу уи акаҳуа лжәуеит, аха?
Агәоуп избо рымҳәои, гәыла деимдо лҿаалхоит Шәиыԥшьи,
лгәаҵа иҭаҵәахыз аччаԥшь лыԥшаарц. Уа џьара ишыҟаз
лгәалашәоит,
иаразнак илԥыхьашәом акәымзар. Уажәы
лҽеизгаӡаны
аҽынкылара дахьаҿу, зны ииаҵәахо, зны иааҟаԥшьхо
лхы-лҿахьы иаацәырылгарц.
Аха уи лыччаԥшь
ахьаацәырылго,
абла
амра ахьхыҷҷалаз азымычҳаӡо, сара
иаразнак саазхәыцуеит лара дшызаҵәу, адунеи аҟны илымаз зегь шылцәыӡхьоу. Наҟ абанҭ уаҩ дзымгаӡац лышәиқәа
аасықәлыԥсар еиӷьымзи аасгәахәуеит, слыдҵны сахьнеиуа.
– Уцеи, уцеи убрахь, умҩахь, – насышьҭалҳәоит лара, –
исхашҭыз џьумшьааит саб рыцҳа иқьаадқәа шурӡыз.
Уигьы шыҟалаз абас ауп. Ҽнак аҭакәажә лҟны снеизар,
абанкақәа
аџьыка рҭаҵаны қьаадла рыхҩара
даҿын. Зны аамҭа
кьаҿк ашкол данҭаз илҭынхаз
лқьаадқәа кәыкәны иахькажьыз иаарылызбааит уамашәа иԥшӡаны, Николаи ихаантәи
ҩышьала иҩыз тетрадк. Лаб ианҵамҭақәа ракәын урҭ, ҳамшын
аԥшаҳәаҿы иҟаз италиатәи афакториақәа ахьҭиҵаауаз.
Иаалымысхит урҭ анҵамҭақәа. Атетрад иагәылжәаны ихылҩахьаз
абанкақәагьы сзыхлыртлеит аҭакәажә. Иганы амузеи ахь
ирысҭеит. Нас Шәиԥшьи лхы аҭыԥаҿ иааины, арахь исуҭароуп
ҳәа ансалҳәа, ижәны
сшыҟаз исцәыӡит ҳәа слыдқәылеит,
мамзар
Аԥсуа ҳәынҭқарратә музеи дақәлар ҳәа сшәон. Лаб
иҭынхаз
дахымӡыӡаауа дыҟамызт лара, амлакра аангьы иабџьари
имаҭәеи лымҭиит, аха аҵара лыҭара дахьымӡакәа
ауми лаб дышҭахаз, ианҵамҭақәа зыԥсаз
ахьылзымдырыз
џьашьахәызма.
Урҭ аџьыка иацәысыхьчаз ақьаадқәа роуп Венециеи Генуеи рфакториақәа ҳаԥшаҳәаҟны рыҟазаара иазку аҭҵаара
зныз. Ҳқыҭаҟынгьы абааш ссир ргыланы ирыман Италиаа,
Санҭа Таманса ахьӡҵаны, уантәи ара инхоз ауааԥсыреи дареи
еилахәаҳахәҭуан. Дара иаҳзааргон аҽырбагақәа: аҵәаԥшь, асақә,
асаркьа, амыркатыл, агәыр уҳәа, ара иаархәон аӷбамаҭәахә,
Нотр-Дам зларчаԥоз ашыц, Страдивари искрипкақәа злихшаз
ааҵла, иара убас ацхацәеи абжьасцәеи, аха иаҳарак хәы змаз
ауаҩԥсыҭирҭа џьармыкьақәа рахь иргоз аҭыԥҳа мӡанрақәеи
аибашьцәа злыҵуаз аҷкәынцәеи ракәын. Италиаа роуп ҳашҟа
иқәызгалаз абри Аԥшьара аԥҽыха иавагылоу акамфеҭҵла
еиԥш иҟоу аџьашьахәқәа. Арҭ аҵлақәа иахьанӡагьы инхеит, анкьа афакториақәа ахьгылаз адагьы ҽаџьара иубаӡом.
Ииасит аамҭа, иагәарԥханы иарӡит иара хышәшықәса ара
итәаз Италиаа рышьҭа, уаанӡагьы уи ашьҭахьгьы ара иааихьаз рышьҭақәа шарӡыз еиԥш, абааш ацәынхақәагьы аӡы
ианаҵәах ааигәоуп, иахаану ыҟоуп. Аха абнатоураҿы ана-ара,
уахьақәымгәыӷӡо џьара, акәымарӷьаӷьи аҟармеи рылаԥаҭа али,
ахьацеи, ашәи ахьеилагылоу, иаауԥылоит акамфеҭҵла, зыжәла
аԥша иныҟәнаго абааш акәшамыкәша. Насгьы инхеит Аԥсны
Ҩанаҿеи Џьниеи, аурыс Венециеи Генуеи ҳәа дзышьҭоу ирхаршалоу, иара убас ишьарданы ахьӡқәа: Сандра, Џьота, Џьанҳәаз.
Апрокурор иакәзар, уи зынӡа Гәыда (Гвидо) Џьота-иԥа ихьӡуп.
Ҳгәылацәа агырқәагьы ирымоуп ахьӡ Лавренти.
Аха уи ҳҽадҳмырхалацәапи. Арӷьарахь ҩнык аабжьажьны,
армарахьала актәи аҩны ашҟа шәхьасырԥшуеит.
Мамзар
Шәиԥшьи даарагьы илычҳаит, аха уажәы лгәаӷ ааулышьҭын,
аԥсабара иара атәы ҟанаҵан, убас шәирақәак ҳәа ҳашьҭаланы
иаауеит, аха еишьҭарс, изызкугьы шәа шәакәгәышьоуп,
сҩызцәа, избанзар аҵарауаа рыԥшра ахьшәымоу, амаамынқәа
рфилиал ахь иаарышьҭло шәреиуоу џьылшьоит. Уи аасҭа
армарахь шәаахьарԥшны, уа инхо аӡә иӡбахә шәасҳәар, нас
апрокурор Гәыда Џьота-иԥа иӡбахәгьы ҳҳәарын.
Аха армарахь ала ҳа ҳакәхуп инхо, ҳара зысҳәо, са стәқәа
роуп, схаҭа ақалақь ахь сҽасҭахьеит усгьы. Аха урҭгьы рыхҳәаа
маҷуп. Зыхҳәаа рацәаз ҳабду Алмахсиҭ иакәын. Ҳабду абри
мацарагьы изхон: иара илоуп ишалагаз адунеи зегьы аԥсуаа
рышықәсхыҵра ҟадыџь аӡбахә аҳәара. Анри Барбиус дсасны
даниҭааз, ҳабду шәи ҩажәа дреиҳан. Анри Жид даниҭааз,
ҳабду бырг аҵла днаганы дықәдыртәеит, ажь иҭаауашәа,
иҷкәынцәа шаҭлаҟьацәа иҵаԥшуа ҵаҟа игылан, уажәы-уажә
амҵәышә ырҭәны иахьылбааишьҭуаз имхуа. Егьи, Џьон
Пристли даниҭаауаз, ҳабду шәи ҩынҩажәи жәибжь шықәса
зхыҵуаз абырг-бзаҩыц иакәын, аха, аиаша ҳҳәозар, иара
ихыҵҵәҟьоз шәи ҩажәи жәибжь ракәын, избанзар иара днаҭын
1812 шықәса рзы, ааԥын, Елыртәи аԥшьарҭаҿы. Ҳҽыдамыӷ
иаҵаҵаны иҵәахны исымоуп уи инаҭра шәҟәы, са сзыҳәан
хәы змаӡам, агыруа бызшәа ҵаланџьыхтәи адиалект ала иҩны.
Усҟан ахәыҷы дышизҵәҟьа дрызнаҭӡомызт
Алма-х-сиҭгьы
ибзианы игәалашәон уи аԥшьрҭахь длыманы иан шьапыла
ҩынҩажәа верс данылгаз. Ус анакәха, усҟан хәышықәса усгьы
деиҵамызт, иниҵит иара шәи ҩынҩажәа. Ишырыҩуа шәи
ҩынҩажәи бжьба ҳәоуп, аха бжьышықәса занырҵо, акы, Пушкин диқәлахарц азы, иҩбахазгьы, ажәаатәи ашәышықәсазын
диит, ҳшәышықәсанӡа дыҟан ҳәа рҳәаларазы. Митә ҟамлеит.
Еиҳангьы иахьанырҵо ыҟоуп. Иаҳҳәозар, ҭакәажәык, Хрушьчов дааны дибарц игәы ианҭаз, илхыҵуан шәи ҩажәи ҩба,
хәышықәса рышьҭахь лыԥсҭазаара далҵит шәи ҩынҩажәи
быжьба шықәса иаацқьаны инылҵын. Алма-х-сиҭ ихала ахьчара азин аниоу ауп ҳанду ԥҳәысс данааига. Ихыҵуан ҩынҩажәи
жәаба. Ҳанду данԥсы, иара ҩынҩажәа шықәса деибан, нас
ҽазнык ԥҳәыс даа-игеит. Ианиаамҭаз маха-шьахала
уамашәа
дыӷәӷәан рҳәоит. Мҿыԥҟара ҳәа абнахь данцоз, иҩызцәа
реихақәа рхуан, иара итәы ирцагәуан, избанзар
иркаланы аҵла
ианалеиҵалак, арахь изалхӡомызт,
ахәы ԥҵәон, ишырҳәо ала.
Амыцхәгьы
дуаҩ татан, аха данбыргха иҟәышра илаԥш убас
иархьанҭазаап, гәылара даннеилак, ахәыҷқәа
аашәымган,
дад, иҳәон. Ҽнак, Асовет мчра анааиз аламҭалаз, аҵла амҵан
дыштәаз, амашьына идырбарц дахьынхьадырԥшыз, абни аума,
дад, аниҳәа, амашьына уарчануа иаангылт рҳәоит, иахьхзеи ҳәа
уи иааҭыҵит рҳәоит ҳқыҭа иалҵыз анаркоми, 1936 шықәсанӡа
ԥсахра змамыз Аԥсны асовнарком Нестор Лакобеи.
– Ҳабананагақәои, Алма-х-сиҭ? – иазҵаалон иара, ҳаннанагалоз.
– Шәымшәан, машәыри хьымӡӷи ҳиргом Ҳазшаз, ҳара
ҳазҽеихар, – иҳәозаарын аҭакс.
Абас ирацәаны ҳабду иӡбахә зысҳәо, аԥсуаа ақәра нырҵуан
ҳәа ирҳәоз мыцӡамызт, уажәы агәра зго реиҳа изымго еиҳахеит
акәымзар, уигьы зџьашьатәузеи, уажәы ашықәсхыҵраҟны
ҳаҟоума. Аха уи уашьҭан ҳалацәажәап. Арахь ареклама иара
атәы ҟанаҵоит, Аԥсны иаҭаауеит харантәи, аҳәаанырцәынтәи,
абыргцәа
ирыҿцәажәарц. Ҳаҭаҳмадацәа зегьы рсиа ҟаҵаны
Интурист аҟны ишьҭоуп, аха уажәы рықәра аиҳа рыԥшра ауп
изхәаԥшуа ианалырхуа.
Ажәакала, абас сазааҭгылаӡаны ҳабду иӡбахә зысҳәо,
– ажәабжь зызку ҽакуп, мамзар иаҳагьы сҳәон, – анцәа игәаԥхон
уи дызлыҵыз аамҭа, усҟан
ауаҩы дгәырӷьо, дыҿио,
адгьыл
дықәаарыхуа аамҭа бзиан, ауаҩгьы аамҭеи иареи еибарҽеиуан
азоуп. Аҭаҳмадцәагьы пату зрықәыз цәыкьа иит,
рышықәсқәагьы
кьасоуп ҳәа акәӡамызт, рыламыси рдырреи
ҳаракын азоуп. Ажәлар ргәалашәара акалашәа иҟоуп, иаҭахым
иаразнак инкаԥсаны, ргәы иазааигәоу аҽаларԥсны иакуеит.
Италиаа рфакториа
аҭыԥан абираҟ ҟаԥшь аахаԥрит ҽнак аколнхара,
уи аҭыԥан уажәы – адунеи зегь ирдыруа амаамынқәа
рфилиал. Аха ажәлар рынхашьагьы шрынхашьаз, рхәыцшьагьы
шырхәыцшьаз инхеит. Ҷкәынак, иацы иныхшәаз, дышнеиуа дибеит, иаҳҳәап, ҵлаҳәысҭак, дразныԥсараха, бџьарла
деиқәных, интуристаа икәырша, акамфеҭҵла амҵан дыштәоу,
усгьы ҿааиҭуеит кьанҿаак имнеиуа уи аҷкәын:
– Мшәан, ани иаҳхашҭыз џьишьома аменшевикцәа рхаан
ҽнак ала иибаз еицәа шибаз.
Аменшевикцәа абаҟаз, иара дабаҟаз, уи акьынҿаа, аха иаҳаз
ихашҭӡом уи, насгьы уи зыӡбахә имазгьы хашҭшьа змоу акы
акәызма. Егьи, аҵлаҳәысҭа ианиаамҭаз зны, ижә дшашьҭаз
аӷдарра дахьныланагалаз,
рысҭаршын игәыла длыдибалазаап. Ҳаҵлаҳәысҭа
усҟан дыҷкәынамзи, дыҩит аҩныҟа, зегьы-зегь, зегьы-зегь, аӡә даанмыжькәа идирҳарц абри иибаз, аха,
иҩны дахьааҩнаххыз, иԥҳәыси иаб иашьа иԥеи даархаххызаап. Дыҳәҳәеит, агәылацәа еизигеит, измаҳашаз идирҳаит,
уи ашьҭахь иагараангьы ижәлантәқәа ахьхәызаргьы, иҟалаз
ҟалеит. Абри акәӡами
иубаз еицәа убеит зыхьӡу?
Акы сшаҿу ҽакы салагоит усгьы. Бзиоуп шьҭа, апрокурор
иҩны ҳаҩсхьеит, аха уажәраанӡа ианысҳәах, ажәа аншәысҭах,
иӡбахә шәасҳәап. Апрокурор ара диит, ара дааӡеит, ддачныкьӡам.
Ҳқыҭа апрокуроргьы далҵхьеит. Апрокурор моу, анаркомгьы далҵгәышьахьан
ҳқыҭа. Уи иӡбахә мҳәакәа, аӡбахә аҳәара
цәгьоуп аколнхара.
Хҩык аишьцәа ыҟан дара, агәабжьанытәи днаркомхеит.
Дышмаҷӡаз, ареволиуциа ҟалаанӡа акәын, апап Иуана даликаан, аҩреи аԥхьареи иирҵеит, апап иоуп аҷкәын агәырҵҟәыл
им-оуп, аҵарахьы дышьҭы ҳәа иаб ихы иҭазгалаз. Иара апап Иуана иҩымҭаз апаршаниа иманы анарком иаб дцеит абаӷлашьын
Маан Дырмит иҟны. Аҭаҳмада днармышьҭырц иалагеит, аха
ашә илагылаз дрызнымкылакәа, илеимгәҳәаны дышиашаз
абаӷлашьын иԥсшьарҭа дныҩнаххын, абаӷлашьын ихәыцрақәа
дырҭахәхәа ацәарҭаӷәы тата дахьықәиаз иҟалаз еиликаанӡа
ақьаад наганы игәы иқәиршәит.
– Ҳаи, уа утәы ишԥоургеи анхаҩы, сыгәнаҳа узымгааит! – дныҩныҵәааит абаӷлашьын Дырмит, избанзар апап
Иуана ипаршаниақәа убас иҩуан, иаԥхьалак нас мапкышьа
имаӡамызт. Аҷкәынгьы аҵарамҩа дықәлеит. Ҳаамҭа анааи,
Қарҭ ауниверситет дышҭаз ауп, иуҵаз узхоуп, иара усгьы
акадрқәа ҳацәмаҷуп ҳәа дааганы наркомс даныҟаиҵа Нестор Лакоба. Ҳучасток аҟны аколнхарақәа реиҿкаара знапы
ианырҵаз иара иоуп. Анаркомгьы, иқыҭа еиӷьеишьоз иарбан,
аха аҵыхәтәанынӡа инмыжькәа, абрала дагьалагеит, убысҟак
дуаҩы иашагәышьан.
Анарком ақыҭаҟны даан, аиҳабацәа, абыргцәа еизигеит
иашьцәа рыҩнаҭа.
Иагьааргәамԥхацәеит аколнхара закәыз анраҳа, аха шьоук
реиԥш, иаауам, шәмааин ҳәа аҽбыгақәа кны имгылт.
– Аколнхара закәангьы абри ауп, – иҳәеит анарком, имӡакәа.
– Иуҳәазар – ишԥаҟаҳамҵо, – ҿааиҭит аиашьеиҵыб. – Мап
иҳәааит аӡәы, агәы имазар!
– Уара уҽаанкыли, улаҵҟьа-ҩаҵҟьошәа акәымкәа, – уи
дааиқәцәҟьеит анарком. – Уи ишәыдызгало ссирк акәызҭгьы
ҽакын, аха иабаҟоу...
Иреиҳәеит ақыҭеи анхаҩи здыруа аӡәырҩы авожд даҳзаҟәыхуазар
ҳәа иаҿуп, аха уаҩы ииҳәо иимырҳаит ҳәа.
– Ацәгьара иақәшәаз ахаҵа ишиаҭәоу еиԥш, ҟәышрала
шәазнеигәышьароуп, уаҳа ԥсыхәа ыҟаӡам. Зегь акоуп аколлективизациа ҳтәыла дуӡӡа ахьынӡанаӡааӡо зегь аҵанакуеит, хазы
ҳашԥазымгылари ҳәа шәақәымгәыӷын.
Мап-чап ҳәа шәалагар,
баша шәыҷкәынцәа
шәырӡуеит.
Ажәларгьы, амҳаџьырреи аменшевикцәеи аабыкьа
акәымзи
ианырхырга, иажәа иархәыцит. Адырҩаҽны
азеиԥш еизара
ҟарҵан, анарком уаҟа, атәымуаа иахьраҳауаз, урысшәала
акәын дшықәгылаз,
ииҳәозгьы даҽакын: адунеибжьаратә
ҭагылазаашьа
дазааҭгылеит, арма-арӷьа уклонизм иҳәеит,
ҳақәҿиарақәа идмыргьыжьыроуп ҳаблахаҵ
иҳәеит, шьоук
рхы шыркәачхаз азгәеиҭеит, аҳәаанырцәтәи апатынраа, ҳус
ҳа иаабап, шәа шәаламлан ҳәагьы дмақарит.
Усҟан ус аамҭан, аоратор ииҳәоз акәӡамызт ауаа ирҭахыз,
иҳәатәыз шҳәатәыз зегьы еицырзеиԥшны иддырбахьан хыхьынтәи,
убри дацәхымҟьар акәын иуалыз ицәажәозгьы,
аӡырҩцәагьы
зхәаԥшуаз ибжьи,
иԥшреи, ихьӡи ракәын. Аизара
иалахәыз
тәаны
иӡырҩуан, ираҳауаз акгьы рзеилкааӡомызт,
аха рҵеи хазына изыгәдуун усгьы. Абри иаҳамбац-иаҳмаҳац
абзазара азыҳәан абжьы ҭитәымызҭгьы иҳабаргыз ҳәагьы ргәы
хьаауан дара. Ргәы хьаауан, аха ирхәыцуаз: иҳачҳап, уи еиԥш
иага ҳақәшәахьеит, ианамуӡах ма ҳаҷкәынцәагьы ҳмырӡып.
Зегь раԥхьа инапы дҩахеит анарком иашьеиҵыб.
– Ҳаи, унапы шԥаласу, – иҳәеит аиҳабы. – Са снапы акәзар,
сыԥхӡашала еиҿыскааз сынхара зегьы ахьынҳалоуп.
Аха уигьы, аидара алашьҭихуазшәаҵәҟьа, иҽеизганы
ишьҭихит
инапы. Уимоу, аусушьа са ишәсырбап иҳәан, дрызнымкыло
даақәлан, жәибжь трудоднеи мышкы аҭәа ирхит.
Анарком ари аниаҳа, уҽхәумжәан, сашьа, аколнхара аамҭак
абжьара иҟаҵаны уалго џьушьома, шьҭа ԥсраҽнынӡа уаҵазароуп
ҳәа иеиҳәарц дааит. Иҩызцәагьы иманы, ианаах
цаблыкьқәак иаареишәарыцарц, излыҵыз анхацәа рчеиџьыкагьы
инахатәарц.
Абас хара ихәыцны рҿар еиқәдырхеит анхацәа, аха ҩажәи
жәибжь шықәса азыҳәан акәзаарын изеиқәдырхоз.
Ҳәара аҭахума, митәгьы ҟамлаӡеит, ауаа нымҵәаӡеит,
зегь казармак иҵарымцалаӡеит, аҭауади, апапи, акулаки, аҟәыдрԥаҩи
ишырҳәоз еиԥш. Уимоу, ажәлар, аҿыцнхашьагьы рҽамаратәы,
ишынхац инхоит. Адгьыл, ҳәара аҭахума, аҳәынҭқар итәуп, аха
уажәгьы иргәалашәоит – нырцә абна абшьҭрала абни ахаҵа
итәуп ҳәа, пату еиқәырҵоит, рыдгьыл ҿацәқәагьы рзын-хеит,
аколнхарагьы уалқәак ақәхон акәымзар, аплан нанагӡон
иҟанаҵ. Аха иҟалеит аӡәгьы дызқәымгәыӷӡоз: аколнхара амчқәа
зегьы еизганы апланнагӡара афронт ишагәыднаҵоз атыл
аахтын, уантәи иҭалеит анауказ хәарҭа злоу амаамынқәа,
рпытқәа ҭыҟаԥшьаа-ҭыҟаԥшьааӡа. Адгьылгьы урҭ рфилиал иагеит, иагазаргьы, Ҭырқәтәылантәи иаама, урҭгьы ҳҳәынҭқарра
иатәыми, ҳфилиал ауми, аха ҳҿар ақыҭа иқәҵуа иалагеит. Избанзар амаамынқәа анаука иахәоит акәымзар, ақыҭа иахәеит
ҳәа аракәым, Африка ирмаҳац. Зны шимпанзек, Борка захьӡыз
рыцәцан, алаборант ҭыԥҳацәа ирыцҳаит рҳәалап, ҽазны хҩык
аекспедиторцәа, амаамынқәа рхәы рамхафан, иҭаркит
ҳәа
уаҳалап, адгьылгьы аадырцыхцыхцәан, анышәаԥшь иаҵаз
инықәҵәраан амшын ахь илеит.
Саргьы, ииашоуп, ақыҭа сгәы азыбылуеит, аха аиҳабыра
рышәқәа ҵысхаауам, даҽакгьы ҟасҵом, сыҩны стәоуп. Абри
шәара, сымҩалацәа ишәасҳәеит, абраҟа изҩит, – уаҳа акгьы.
Амала џьоук реиԥш аганахь сгылаӡом, адгьыл аҳәынҭқар
итәуп, амаамынқәа рыдагьы ара амашьынамҩеи аихамҩеи
ыҟоуп, афымца
шьаҟақәа мҩасуеит, ус амшын иарҭарым ҳәа;
даҽа шьоук реиԥш, сара исымчузеи, Гәыда Џьота-иԥа иами
апрокурор, убри дашьҭалааит ҳәагьы сҳәом. Мамоу, агәра
згоит сара, ианахәҭоу ишахәҭоу актив еилырымкаар ауӡом,
урҭ араицентр аҟны аз-ҵаара
ықәдыргылап, уа ианаамҭоу
еилкааны иахаҵгылап.
Уи ашьҭахь зегь хынҳәны идәықәлоит:
ажурналистцәа
иалаҿырҭып, ашәҟәыҩҩцәа ирҩып, аҷкәынцәа
еиҿаркып, ажәлар ахаҵгылап. Даҽакала ихәыцуа, баша аҽар
дырӡуеит, уаҳа акгьы.
Бзиоуп, аха аплан нагӡашьас иарҭоз ҳәа ӡәыр дҵаауазар:
аиеи, аплан нарыгӡон, ишынарыгӡозгьы абар. Анарком
иашьеиԥа ҵара дук имаӡамызт, избанзар иашьцәагьы иаргьы
аҩреи аԥхьареи шаарҵаз ашкол иҭиган, анхара иалеиргеит
раб, иашьа ԥсаҭацәгьа иеиԥш аҵара рҵаны иарӡыр ҳәа дшәан.
Аха анарком иашьеиԥа, уи дышиашьеиԥаз мҩашьо, аколнхара аиҳабыра ида ԥсыхәа рымаӡамызт, избанзар даҽаӡәы
диеиԥшымкәа ажәлар рызнеишьа дақәшәон. Зны ақалақь
аҟынтә аколнхара дазаарышьҭит бухгалтерс ҳәа бласаркьаҵарауаҩык. Дшааиз, ақьаадқәа дыргәылалеит, иҭиҵаарц.
– Закә нариадқәои арҭ?! – ибласаркьа дааҩахеит сааҭк ашьҭахь.
– Арҭ зегь левиқәоуп!
Аха абласаркьақәа раамҭа цахьан.
Ахантәаҩы иаҳҳәарызеи ҳәа анарком иашьеиԥа дааиҿаԥшит:
анарком иашьеиԥа иакәын, ауаҩҿыц дааихәаԥшны, иаразнак
уи инаалаша иарбан здыруаз. Иаразнак идырит аригьы инаалоз.
– Арӷьа уҭахызар, абар иахьыҟоу! – иҳәан, инапы рҟьаҟьаны
апҟаца ааҭиргеит иахьаҳәаҵәҟьаз.
– Ас аус сызуам сара! – иҳәеит абухгалтер, ибласаркьақәагьы
ааириашан, иқьаадқәагьы ипапка инҭеиҵан,
уаҳа даанымгылаӡакәа
дцеит дышцара.
– Левиқәа! – дгәааны уи инаишьҭеиҳәеит анарком иашьеиԥа.
– дахлафт ахантәаҩгьы,
дгәырӷьаҵәа иеиқәырхаҩ дихәаԥшуа.Ақалақьаҿ иҵазшәа-имҵазшәа ишьҭикааз ада егьиздырӡомызт
уи абласаркьа, уи
изеилымкааит ахантәаҩгьы
анарком иашьеиԥагьы рхазы мацара аџьабаа шырымбоз, ақыҭа ҳзеиқәырхозар ҳәа ишаҿыз.
Днеит дашшырц араицентр аҟынгьы, аха Ԥаҵагьы Бласаркьагьы раамҭа цахьан, хыхьӡа иқәтәазгьы
ажәхьашьа идыруан,
ара итәазгьы анхаҩы иҷкәын иакәын. Нас ишԥа! Идырзааит
ажәлар ишыртәу
ҳа ҳҳәынҭқарра, шәҟәыла ишеибаркым!
Дымцеи нас ақалақь ахь, уа аусура даламгеи, аха ҳаргьы уоуп
ҳахьыҟоу, уагьы аиаша зхы ақәызҵо бласаркьак дҳамоуп ҳәа
акаҳуажәырҭақәа рҽы ажәабжьны иаҳмаҳаӡац.
Ажәа шәасыршьит, арахь сгәы иҭаз сзынамыгӡеит. Егьалымҵит
абри ҩнык бжьажьны ҩнык ҳәа сызлагаз. Акыс, исызгәаамыгӡаз:
аӡә иӡбахә уҳәарцаз игәашәаҿ уааҭгылароуп. Уи
ԥшӡам, избанзар дара ақыҭауаагьы рыҩнқәа рҿаԥхьа рышәшьырақәа
ирыҵатәоуп,
арахь иааԥшуеит, шәааи ҳәа ҳарымҳәар
руӡом, арахь шәара ишәҭаху шаҟа амшын аҟынӡа ирласны
шәызнеиуа ауми, ԥсшьара шәыҟоуп, сеидру, амаамынқәа рфилиал ахь усура шәаармышьҭит. Аха шьҭа аҩынқәагьы нҵәеит,
амшын ааигәараҵәҟьа аԥсуа анхара ицәымӷуп
амҳаџьырра
ашьҭахь. Саргьы шьҭа, абас сналас-ҩаласуа аӡбахәқәа рҳәара
сааҟәыҵны, аӷәра аазоусыжьып сыгәҭыхаҵәҟьа.
Аӷәра азоусыжьып сыгәҭыхаҵәҟьа, избанзар абан Аџьра
анаҩсҵәҟьа иахьааԥшуа амаамын филиал. Аџьра ҳҳәеит, аха
аџь абаҟоу, аџь хыршьаахьеит, уи ахьгылаз ал чычиа иазҳауеит.
Аабыкьоуп иансаҳа али аҵааҵлеи шеижәлантәқәоу. Аҵла жәлабзиа
ахьықәырхыз зехьынџьара ал гылеит ҳа ҳҿы. Урыстәыла
аҵааҵла шгылаз еиԥш. Ал, аҵла иреицәоу, абна иаҭынхаз.
Ауаа роуп сара бзиа избо, аԥсабара бзиа избаӡом. Асҵәҟьа
ихжәаны имҳәакәагьы,
ауаа иахьынӡасылшо исҭахуп, аԥсабара
даарагьы сгәы азҭаӡам. Уи аганахьала сара сгуманиступ, абааш
ҳзызчаԥаз, акамфеҭҵла ҳзаазгаз италиаа реиԥш. Урҭ ракәымзи
дызмаз асахьаҭыхҩы Ботичелли ҳәа зыжәлаз, Сандра акәын
ихьӡызгьы. Убри Сандра Ботичелли ауаа рҭыхра бзиа ибон,
аԥсабара – мамоу. Уи ишьҭахь Италиа аҩычацәа аԥсабара
аҭыхра иалагазаргьы, Анцәа Иан лхышә аҟынтә иубарҭаны
акәын ишҭырхуаз. Уи зынӡа даҽакуп. Иахьабалак амшын
зҿыкәыршоу Италиа амшын имоуз џьышәшьо
иахьатәи Феллинигьы, амшын апавилион аҟны
ианҭихуа. Ацеллофан шәны
инышьҭарҵоит, еилышәшәо,
ихәмаруа, амшын аасҭагьы акино
аҟны ианубо амшын еиԥшны.
Жәытәра цәынхоуп аԥсабара аҽаҿшьаара. Арахь аамҭа ҽакхахьеит,
ҳара ҳҽаҳзеиҭамкит акәымзар. Аԥсабара
ауаҩы изыразын,
ауаҩы иара уи дахәҭаҷны даныҟаз. Аха ауаҩы ианиҭахымха
– дахәҭаҷны, дахәыҷыҷаны аҟазаара, аԥсабара, Мадонна
лхышә аҟынтә ишибарҭаз акәӡамкәа, даҽакала изааԥшит зынӡа.
Арахь ауаҩы иҭахым еснагь дхәыҷыҷазаарц, избанзар иара
иҟазшьоуп агәаԥхара-гәамч, агәадура-ԥагьара, ацәанырра-цәалашәара.
Ауаҩы иҵеит аԥсабара амаӡақәа рыҵдыраашьақәа. Аԥсабара
маӡак аҵидыраацыԥхьаӡа, ауаҩы ибоит, аргамаду уи
митәыкгьы шакәмыз, даарагьы ишыԥхьакмыз.
Уи аасҭа дабанӡаҵаулоу
ауаҩы, ихаҭа, уи игәаԥхара-гәамч, игәадура-ԥагьара,
ицәанырра-цәалашәара. Акызаҵәык, макьана дқәыԥшуп,
дзыхьӡахьоу
маҷуп иара.
Аԥҟаррак аҵидыраацыԥхьаӡа, ихьымӡӷшьаны иаҳа-иаҳа
ауаҩы аӷас дышьҭнахуеит аԥсабара. Ашьа ауеит, маӡала,
аха гәымбылџьбарала. Аха уи дазыхиазароуп шьҭа ауаҩы.
Машәыри хьымӡӷи ииргом дызшаз иара дызҽеихар.
Шәышықәсала инымҵәаӡо ари аибашьраҟны аԥсабара
есшар
иаӡбуеит амаана ҿыцқәа. Уи амаанақәа руакы: аԥсабара џьныш
анцәа иуаҩ ианиндаҭло, иаҵахьеит иара иԥшра ашьҭыхшьа.
Абас, ҳара иҳалоуп
амц-уаа. Иҳашьашәалоу џьшьаны ауп
ҳашрыхәаԥшуа,
бабараа, урҭ, аха аԥсабара аԥацәа-хаҭақәа роуп
дара.
Амцуаҩы иҽырмашьцаны агәаԥхара-гәамчи, аԥагьара-гәадуреи, ацәанырра-цәалашәареи имоушәа ҳарбашьагьы
иҵахьеит. Уимоу, аԥсабара амаӡақәа рыҵдыраара иаргьы
даҿушәа, даҿы моу, иараӡәк иакәушәа иаҿу – абригьы ҳхы
иҭеигаларц ауп дзышьҭоу.
Аха урҭ ицәырыргаз аԥҟаррақәа
дара раамҷыдахаз уаҩы изеилкааӡом. Ишԥассиру аԥсабара,
иҳәоит уи инамҩатәшәа. Мадонна лхышә аҟынтәу, ҳҵаауеит
ҳара. Иахьынтәубалак, аԥсабара абассирым, ианбассирым,
еиқәҷаб иааганы ҳхы инҭеиҵоит иара. Аха уи иааиртыз
амаӡақәа уагьдыргәырӷьом, угәгьы ҭыргом, акымзарак; дара
знапы алаку иаҳагьы рыҽдырзажәуеит ада. Арахь аԥсабара
иаҵдыраау аԥҟарраҵәҟьа, ауаҩытәыҩса, ауааԥсыра рҵеиҵәҟьа
аԥсабара иаҵидырааз аҟазшьаҵәҟьа аӡбахә шаагалак – ажәлар
зегьы аргәырӷьоит, ажәлар рзы инырхагахоит, насгьы дарбан марҵеизаалак еиликаауа, ихы иҭало иҳәоуп. Аха уи
заҵа иамырмаҷра, иаҳагьы иҳаранакуеит аартыра. Егьырҭ
ракәзар урҭ ирҳәо, дара уреиԥшымхакәа еилкаашьа амаӡам,
ҵысбызшәоуп ауаҩы изы.
Абри аҩысҭаара иариуеит иара еицәоу даҽа аҩысҭаарак:
ауаҩы ихы иҭаргалоит аԥсабара ақәӡаара иаҿуп, насгьы ауаҩы
ихаралоуп ақәӡаара ишаҿу ҳәа. Қәхышьас иамоузеи аԥсабара,
ауаҩытәыҩса иоуп ианыӡаар зылшо. Аха агәра згоит ҳқыҭаа
рабду Алма-х-сиҭ ииҳәаз: машәыри хьымӡӷи ҳиргарым Ҳазшаз,
ҳара ҳазҽеихар.
Анцәа ауаа адгьыл риҭеит, иқәынхарц, иқәаарыхырц,
игәаԥхеибашьарц,
иҿиарц азы. Аԥсабарагьы адгьыл ахь иаанашьҭит
аԥацәа: урҭ роуп адгьыл аҵа, аҩхаа, аҩыҵа ицәыҵзыԥшааз
зны ара аԥшәымара зуаз ран лыдәныцара, нас еимыршәшәа,
еимаршәшәа, ауаҩы иқәхга алырхит урҭ уи лыдәныцара.
Аԥсабара аҿаԥхьа харак идушәа еидараны дызҵоу, даҵхтәуп
ауаҩы, аха раԥхьа иргыланы уи даҟәыхтәуп аԥсабара
амҵахырхәара. Дқәыԥшми иара, макьана длахҿыхцәоуп.
Умгәырӷьар
умуазар, уиеигәырӷьала, дагьаԥсоуп ауаҩы ихаҭа,
уеигәырӷьа угәамч-гәаԥхара, уԥагьара-гәадура, уцәанырра-
цәалашәара. Аха иабаҟахыз. Схаҭа сакәӡами аабыкьанӡа,
скәыркәыруа
арҩашқәа срыҵагылоушәа, ашьыжь ҳауа,
ицқьоуп ҳәа, срыԥҳа ҿа гаӡақәа рызна лбааздошәа, асы
сылахәмаруашәа, ақәаршҩы схы-сҿы аҵаскуашәа – сызҿқәоу
уҳәар! Шьҭа саҟәымҵхьеи уи. Аха усгьы ирҳәарызеи ауаа
қьиақәа, ари ианаԥхьо?
Зны уҷкәын дааӡа, нас иуааӡалап ҳа
ҳтәқәа рымҳәаӡари? Мамзар иахьа хәлаанӡа ашьац дылоуп,
аҳауа ифоит, амшынгьы дҭалахьеит. Иаҳәара ауми сызҿу
сааҟәымҵӡакәа: «Уҽацәыхьчала аԥсабара!» Аха иаразнак ихы
иузҭагалома
уи зхы макьана имшәыц! Амала иара, ижәбалап,
дышнеиуа ицәымӷымхозар аԥсабара, са дыстәуп, сшьоуп илоу.
Ма, ианаму абри нырҵәагас иҟоу зегьы злаӡҩоу аҳауа лбаасымдалар, уи бзианы иҟасҵеит ҳәа ишԥазжьо схы!
– Сгәамч-сгәаԥхара – сара исдинуп, сгәадура-сԥагьара – сара
исгәыӷроуп, сцәанырра-сцәалашәара исзаанагоит абзиабара.
Аԥсабара аԥа иԥшаара, уи идшанхалара – абри шымцу анбаадыруеи, аамҭа шцахьо ала ҳҿы анҳақәԥҽуа анбыкәу? Маӡа-шыӡ
зыхьуаз иеиԥш, маӡа халтуроуп, абри ҳаҟәыҵроуп. Уи еиҳау
зҵаара амоузшәа аҟазара.
Сахьхәуа ауп ишысгәаласыршәо ашьха ӡиа ҵааршә Мзы
саныхәноз, сыԥсаасшьарц санаатәаз, стәа закәыхи,
уаҳа сылымшо исазқәныз асакь санақәҳаз. Алаԥшҳәаа ҭбаа уҭахызар
– аа, ашьауардынқәа ухаԥыруа
иубарц уеилаҳазар – аа.
Арҩаш уҳәазар, абар уармарахь алагьы – уарӷьарахь алагьы,
аҿаҳа-ҿымҭра уеилаҳауазар – уигьы абар. Убасҟан сгәы
аҳәеит сара зныкыршәа иааҭгылаз аамҭа уаҳа имҵысӡарц,
иҳашҳатәарахазшәа иааҭгыларц,
ма, еиҭадәықәымлар
амуӡозар, сыԥсырц, абра сынхарц сара схаҭа. Шаҟа иаҭәамзеи
анхаҩы, аколнхара аиҿкааҩы иԥа, абас иқыҭа анҭыҵ аԥсра
аилаҳара. Иара саазқәылаз ашәара сзаҟәыҵыз, смыццакӡакәа
адунеи сзықәу абри ахьыздырыз ауми: сара сыԥсроуп аҳауа
зрыцқьо,
амаамынқәа ырҷыӷь-ҷыӷьуа наҟ иԥхазҵо, аколнхара
бзиа еиҿызкаауа, избанзар сқыҭаҟны ауп иахьыҟоу сынарцә,
џьаракыр иҟазар. Иааиуеит уи аамҭа аангылара, снамҵатәоит
саргьы акамфеҭҵла, анкьа зны ара иқәыз ауааи схыҭҳәаа
урҭ ирываннархоз ауааи еибардыруа, еиныршәо. Ҳрымбаӡо,
ҳцәада-жьыдара иалыҟьҟьаны, хыла аӡмыжь иаслап ахәыҷқәа,
рныҟәашәа ԥшӡа инанагалап аҳәсақәа, аҽыуаҩцәа урҭ рахь
ихьаԥшлап. Шәмыццакын, шәашьа, шәмыццакын, акыраамҭа
шәыҟаз уаҟа, шәынха, шәыҿиа, шәаарых, аҿар шәыхьча. Амала шәчара еиҵыхқәа рҟны акаҩ-акаҩҳәа шәныҳәаҿақәа рыла
анеиқәҿышәҭуа, убасҟан шәажәа иалашәҵа са сыӡбахәгьы!
Сабаангылаз, мшәа? Ашьха! Аиеи, уи ашьха ацәқәангьы,
ашәарыцацәа гәымшәақәа рыда уаҩ дахьзымнаӡо
– убрагьы
машьынак аӷра ҭҳәаны еиқәжьакца
ишкажьыз ҳнахагылеит.
Уагьы анеира иахьӡеит аԥсабара
аԥацәа. Ран лыдәныцара
иашьҭазар акәхарын, нас еилырхырц, еилдыршәшәарц. Егьи,
ашәарыцацәа анаҳҳәа, уажәы ашәарыцацәа ыҟаӡам, зегьы
ԥсқьаруп уажәы, Шьаликәа Камкиа ицәажәашьала уцәажәозар.
Уажәы аԥсабара убас иахылаԥшуеит, ашьхауаҩ иара изын
иршаз азанааҭ – ахаҵа шәарыцарагьы азин имхуп. Ԥслаҳәи
бӷаџьмеи рышьразы – ашҭраф, ԥслаҳәи бӷаџьмеи рышьра усҟак
имариазшәа. Сгәы иаанагалоит зны-зынла, абри рышьра азин
ахьыҟам азоуп ҳәа акакала ақәӡаара изаҿу шәарахи лашәатәи.
Ашәарыцаҩ ишизыԥшыз икарахан, ргәы цан, иҵакыдахеит
урҭ
адунеи рықәзаара. Мамзар ҟалашьа амоума ашьхара иахьабалак шәарахла иҭәны, ԥслаҳәи бӷаџьмеи аӡыӡымкшьа рхашҭны,
итәаамаауа, иаашьаны ацаҟьа изаҿамло.
Аха ашьха ҳаҟәыҵып. Ашьха хароуп, агаҿоуп ҳаззааигәахаз.
Ҳуардынмҩа алра илсны, аӡбаара ҳаҩганы, ҳанкылнагоит агаҿа
аӷдарра. Аха аҭырасгьы жәбо џьышәымшьан: аполигон еиԥш ар
раанда акәыршаны иҭахкаауп иара амаамын филиал аҩныҵҟа,
амшын аҿықәанынӡа.
Аха... Абри сҳәеит, уиалагьы салгеит.
Аӡбаарагьы аҭырасгьы адунеи иадыруеижьҭеи анбыкәу,
ҳаԥхьагьы иқәнагалахьан, адинозаврқәа рхаан. Сақәшаҳаҭуп,
адинозаврқәагьы ԥшӡоуп, иџьашьахәуп, аха ашәаԥыџьаԥ
ҩеижь-иаҵәа иагәылаланы
иахьнеиуа сахьаҭыхымҭақәак санрыхәаԥшуа,
гәҿыӷь-гәхьаак аасхалоит, афантастцәа
рҩыча, ма
акосмос аҟнытә апатреҭқәа санрыхәаԥшуа исхалало. Избанзар
уи адунеи, зны ишыҟаз ҵаны, игәаагӡаны, иҭызхыз ауаҩ иоуп,
аха иԥсадоуп, имцуп
уи адунеи, избанзар дагуп иара ауаҩы
ихаҭа.
Изыԥсоузеи аԥсабара, ауаҩы дахьаным – амолекулақәа
еилаҳантоит, уаҳа акымзарак. Ауаҩ иоуп адунеи ацәаара азҭо.
Ауаҩ иоуп аԥшра аԥызҵаз зынӡа, иссиругьы аԥсабара акәым,
аха уи ауаҩ иаиҭо аԥшроуп, игәамч-гәаԥхарала, иԥагьара-гәадурала, ицәанырра-цәалашәарала.
Аха абар ҳахьааҽԥынгылаз амшын, ҳамҩагьы абра инҵәеит,
абра инҵәароуп ҳажәабжьгьы. Иаҳагьы еиӷьасшьоит
амшынҭалара иаԥсам ҳәа иныҵыҩ-ааҵыҩшәа иансаҳауа.
Арахь, даҽа ганкахьала ҳахәаԥшуазар,
сыԥсааит иаҳа ишеиӷьу
асанаториақәа гылазар абраҟагьы, мамзар арахь уԥшыр: амаамынқәа
рбахҭа, анахь: изеиԥштәу, ҽакала иуҳәозар, аӡәгьы
иитәым жәымаҟақәак ықәуп. Аха уигьы акәӡам...
Амшын, аиаша шәҭахызар, нхарҭас иалысхыз ақалақь
аҟноуп
сахьазыразу. Бзиа избоит амшын барҵаны
иалагалоу
акаҳуажәырҭаҿы атәара. Уа амшын ишахәҭоу еиԥш, декорациак
аҳасабала ауп ишубо. Феллини ицеллофан ҩыча акәушәа, ма италиаа иҭырхуаз
Мадонна лхышә удәылыԥшны иубошәа. Араҟа,
ҳқыҭан, амшын – мшын хаҭахеит, иаахжәаны. Абар, ашшы
ахга – аԥсшьацәа рмыргәырӷьа. Уи мацара акәындаз, амшын
ааскьара иаҿуп. Адгьыл аԥыц аланарԥахьеит амшын, амшын
имҵанарсуеит ҳадгьыл, ма ҳа иаҳтәындаз, ахә аҵҳамххьандаз уи
адгьыл. Абар уажә ацәқәырԥақәа аакьысцыԥхьаӡа изҿахәмаруаз
аҟәараш аалбаардан, ашимпанзеқәа рпыт кылҟаԥшьаақәа
ирыҵаҽҽарц агьаагым. Егьи, анышәаԥшь ахьааԥшыз аҿыбгара
унхықәгылар: уа иагьынҵәоит, инҿыбгазшәаҵәҟьа,
са сыԥсадгьыл
хәыҷ, уаҳагьы ҽаџьара, уеимда уҭахызар, уҵаа уҭахызар,
уҳәҳәа
уҭахызар, уаҳа иҟаӡам иара ҽаџьара.
Уи аҵкыс еиҭасаҳәар еиӷьымзи зны санқәыԥшӡаз анышь
наплых сақәтәаны амшын сышхылаз, амшын агәахьы џьара
снышь шысцәааҳәыз, ауха шаанӡа сыӡсо-сыӡсо, изулак сыԥсы
уажәы аӡы иаҵәаххьоу абааш аԥҽыхақәа макьана изҭыҳәҳәоз
аҟәараҟынӡа ишаазгоз. Убасҟан арахь, ааҩсшәа, ааҩсшәа
акәым, абыржәы адгьыл ахьҿахҵәаз акәзар ҟалап, дызбеит
убри, апрокурор иӡбахә анаацәыраага исгәалашәаз аԥҳәызба.
– Аԥҳәыс лтәы здырит сара! – ҳәа ҿааиҭит. Исзымдырзар
лымбеи иҳәарашәоуп ишҿааиҭызгьы.
– Дарбан уи, Гәыда Џьота-иԥа? – слымҳа аакыдысҵеит
сара.
– Уара узеиԥшу дуасҳәап. Платон иҟны инеиз амарҵеи иоуп
уара исгәалауршәаз, – даасыхәаԥшит апрокурор Гәыда Џьота-иԥа, Платон иара иакәны ихгьы ибон уи аамҭазын. – Аҽы збаз,
аха иззымбаз аҽра.
Абасоуп ишыҟоу абарҭ ауаа дуқәа, ашколаҿ ираҳаз ала
афилософиа иалацәажәо. Аҟәыӷа иажәа ҳәахьак еиҩырҿаны
иахьику, ашиҵәҳәа имҩаниҵоит ианааиҭахха. Аха уажә уи
заҳҭахузеи.
– Аԥҳәыс дыздырит ҳәоуп исҳәо, – иааҳаилиркааит Гәыда
Џьота-иԥа, инапқәа рыла аҳауаҿ ԥҳәыс еинҭәылаӡак
лсахьагьы
ҭыхны. – Аԥҳәыс лцәаҩа нагӡаҵәҟьаны
сара сакәым, сабду,
аҭауад шьацқьа, Амаршьан изеилымкаазар ҟалап, аха урҭ
рымаӡақәа руакы рыҵыздырааит усгьы, уигьы акыр иаԥсами,
– иҳәан, абасгьы нациҵеит: – Аԥҳәыс абас уҟазар сҭахуп ҳәа
ануалҳәа, абас ҳәа бшаҿу аханатәгьы сыҟазҭгьы, бсыццозу ҳәа
улазҵааи!
Шьҭа шәазхәыц, абри ажәа шәхы азышьҭны, дҟәышу,
дҟәышму апрокурор Гәыда Џьота-иԥа.
Даақәыԥсычҳаит иара. Шьҭа аӡырҩцәа иман.
Москвантәи иаарышьҭыз аҵарауаҩ сааҭк аԥхьа сҭагаланы
исирбеит ҳқыҭантәи амаамынтәарҭа филиал.
Абри «ахазынарҭа»
сахьиз ақыҭан иҟаны, иахьанӡа иахьысымбацыз сгәы ишалаз.
Абар ҿыц избаз-исаҳаз: шимпанзе ҳәа изышьҭоу амаамынқәа
ауаа реиԥш хаҵеи-ԥҳәыси ҳәа акәзаап ишеицынхо; уимоу
ашимпанзе аԥҳәыс аамхны даҽа шимпанзе-хаҵак иацҭоуртәар,
уи збаз егьи агәы ԥжәаны аинфаркт ахьуазаап.
Абри аԥышәара акәзаап еиҳарак ҳқыҭантәи афилиал аҟны
изҿу. Ишҵабыргу акырынтәгьы
иԥыршәахьазаап абраҟа.
Абас амаамын агәы ыртҟәацны, нас иганы аинфаркт наукала аҭҵаара иалагоит, избанзар, ашимпанзе агәы ауаҩы игәы
даараӡа еиԥшуп. Ҳқыҭаҟноуп ари агәыԥжәашьа раԥхьаӡа
иахьгәарҭаз, аԥышәагьы иахьӡырҵеит «саҭамашьски еффект»
ҳәа. Абыржәыҵәҟьа сылала избарц иҭаххеит Москвантәи
иаарышьҭыз «саҭамашьски еффакт». Изура сзымдыруа саашанхеит, мапкышьаҵәҟьагьы сақәымшәеит. Убас шәымҭак
аабжьалеит. Анцәа иџьшьоуп, амаҳагьара иазкны ирымаз
уи амаамын аҭра ацаԥхақәа лџьыба ишҭаз алаборант ҭыԥҳа
лхаҭа џьара дцазаап. (Ҳқыҭан диит, дааӡеит лара, ацаԥхақәа
ныҟәызго; лыҩны данааилак, ҳаӡӷаб аҵараҭыԥ аҟны аус луеит ҳәа игәырӷьо акырпыжәқәа лызхырх-уеит). Аха уи акәым,
ишакәхалак, лыҟамзаара сыԥсы иаԥшәмахан,
убас сыццакны
сшьамхы сҽасыргеит, акооператив ԥацхаҟны санааи ауп схылԥа
уа аҩныҵҟа
ишысхашҭыз анысгәалашәа. Схынҳәыр акәхеит.
Сахьааиз, амаамынқәа рыҭра иакәыршаз акаҭ ажәлара
иаҿын,
схылԥа роур, ма инеигәыдҵаны, уиала ршьа рурц. Рыпату
ахьԥиҽуа, иахьеичирчо азы рашьа мырктәы – ауаҩы. Шәара
хәылакқәа, схәыцуан сара, руаҩытәыҩса лакҭақәа рҭаԥшра
сацәыԥхашьо сахьхьаҵуаз, валиуталоуп ауаҩы шәшихәҳаз,
ишәыкәиршаз ахацгьы ԥжәашьа шәзаҭо џьышәымшьан.
Аԥацхаҟны сахьааиз, апрокуроргьы уа дызбан, Москватәи
асаси иареи ааибасырдырит. Шьҭа ҳаиқәшәан.
Гәыда Џьота-иԥа арыцә-ԥсыӡ кны иманы
дааиуан, игәалаҟара бзиан, абас
уаниқәшәа ацәажәарагьы
игәаԥхон, ачеиџьыкагьы ҟаиҵон;
уи азын уажәы-уажә акы шԥаузысҿымҵааи ҳәа дназхәаԥшлашаз
ара сыҟан, ҳасас иакәзар, Гәыда Џьота-иԥа иажәабжьқәа
имаҳаӡацызт, «илымҳақәа ҿыцын». Аԥацхаҿы ԥыҭраамҭак
ҳанаатәа, абри арыцәгьы ааӡны агьама аабап иҳәан, Гәыда
Џьота-иԥа ҳааиԥхьеит џьашьахәс иҟоу зегьы ахьубо иҩны ашҟа.
Аҩны ҳахьааҩналаз иаҳирбеит гәаблаак азна акәтаӷь акҿаҩра
иахьыкҿагылаз. Иҩнеилыргаҩԥҳәыс иахьа иаалымхәакәа
дыҟамызт, аԥхьакра дахьымӡазар акәхарын. Ларгьы
дахьааҳԥылаз, уажәы аԥшәма ииҳәо дырны, заанаҵгьы дааԥхашьеит.
Агастроном амҳәырқәаҵәҟьа рыдызбалеит сҳәар
мцуп, аха иаабац акәтаӷь ҩашьозма. Зегь акоуп Гәыда Џьоҭа-иԥа ус иҳәеит:
– Австралиантәи иԥырны иаауа акәытқәа суҭраҟны итәаны
иҵоит.
Асас дгачамкны апрокурор дааихәаԥшит. Гәыда Џьота-иԥа
иҟам-инымқәа иахьада иабаиаҳахьаз. Аха ҳаԥшәма дшыҟаз ус
акәын, иааиҳәо зегьы мцуп шугәахәуа акәымкәа, зегь реиҳа
иузхамҵо акы шҵабыргыҵәҟьоу
агәра уиргон. Абар уажәыгь,
афымцаԥечка аԥшрақәа аҭаны аҳәаанырцәтәи машьына
хәыҷык ааҳԥылеит. Иааҳԥылаҵәҟьеит: аԥшәма данаба, ахәда
иахаз адаҷ рҳәазо иа ишҟа аҿаанахеит.
– Ари ҩнытә роботуп, иҭыжьуп Иапониа 1979 шықәса рзы.
Ҳамҭас исиҭеит «Хокусин» афирма апрезидент Маникура-саан
– иҳәеит Гәыда Џьота-иԥа, амашьынахәыҷ ахәдаџьал днықәс-нықәсын.
Шаҟантә абри иҳәо саҳахьоузеи, еснагь апрезидент ихьӡ
иԥсахуан, аха саан ациҵон, сан аҭыԥан. Ишиҳәаз ала, аиапон шаҟа пату иқәуҵо аҟара, саан ҳәа еиҵыхны
иҳәатәызаарын.
Уигьы мцӡахым, саргьы џьара саԥхьахьеит. Патугьы злаиқәумҵарызеи, машьына ссирын уи иҳамҭа, аблақәа
ҟәысҟәысуа. Гәыда Џьота-иԥа ҳаартәаны иаԥҵамҭа ҿыц даҳзаԥхьонаҵы,
акырынтә митәқәак ҟаҵо уахь ҳхьанарԥшит иара.
Аха апрокурор иажәабжьгьы
митәын излашаз.
Аԥхьара даалгоны, дааҩналеит ицхырааҩԥҳәыс. Гәыда Џьота-иԥа дааҭгылан, уи ҽазнык дааҳирдырит, абри иҳәарц азы:
– Анна Алексеи-иԥҳа. Иӡбахә шәаҳахьеит усгьы аинрал абарон Петра Карл-иԥа Услар, 1864 шықәса рзы аԥсуаа реиҳараҩык
амҳаџьырра ихзырҵәоз дреиуан, нас уи ашьҭахь алфавит
рзыҟаиҵеит. Убри ихылҵшьҭра датәуп абри аҭыԥҳа.
– Не вертье ему, ребиата, – лҳәеит лара, лхаҵа иакәушәаҵәҟьа
имц дахыбаауа.
Сахьаалыхәаԥшыз, лыԥшӡара ацәынхамынхақәак аалыдызбалан, лыԥраҳәеи лареи зынӡа ирнымаалаӡо, сагьааҭрысит.
Лгәыкра канӡаны акәым, аха, ажәакала иуҳәозар, згьама шыбзиац ибзиоу, аха зыџьбарара змырхыз аԥсуа ҩы «Лыхны» еиԥш.
Шьҭа ба бус бара ибдырп ҳәа лаҳәаны дындәықәиҵан,
ҳаргьы
ҳнеиртәан, аԥхьара далагеит Гәыда Џьота-иԥа.
«Агаҿантә иасуан абаза», – исгәалашәоит раԥхьатәи
иҳәоу. Сара усгьы акы ааззиҿымҵааӡаз сакәын,
исцәалаӡуаз,
абаза
захьӡузеи, Џьота-иԥа ҳәа сиазҵааит. Избан акәзар,
Ҭырқәтәылеи Мысреи аԥсуаа роуп абаза ҳәа изышьҭоу,
иахьынӡаздыруа.
– Амшын Еиқәаҿы ладантәи иасны, Дунаи аԥсыӡкцәа
зыршәало
аԥшаӷьы, – иҳәеит иара ҿырҳәала.
Убасҟаноуп сылаԥш анрықәшәа Даль ижәар аԥшьтомк,
ичны-икәыкәны иусурҭа стол иахьықәыз. Урыстәыла адгьыл
аҵан џьара Даль ицәыҵиԥшаахьаз ажәақәа рыла еибиҭеит
Гәыда Џьота-иԥа иҳәоуқәа, иаԥхьалак игәы иаанагарын урыс
гәҭылсак иоуп изҩыз ҳәа, уи аурыс кафҭан иалмыҳәҳәозҭгьы
аԥсуа жәеиҿартәышьа абыӡгәырқәа. Убригьы имарафеҭқәа
иреиуан.
Амҳаџьырра ҟалаанӡа зны ҩада қыҭак аҟны дрылиааит
ҭыԥҳа ҟадыџьк, убри аҭыԥҳа лаанкыларагьы лыбзгьы убрысҟак
ицәгьахеит, геи-шьхеи рыбжьара бзанхара злымҭоз аԥсуаа
лызмырхакәа, Марыхә дхыҵны Нхыҵ ашәуаагьы ҭынч-нхамҩа
рымҭо лҿаалхеит. Ианылмыхәаӡа, аҭырқәак дрыԥшааит,
аҭырқәа
аҳәса рацәа иуҭаргьы дыриааиуеит, аӡәызаҵәык
дышԥеизнымкылари,
аԥсуа ҷкәынак дыхҳарҵәар аасҭа, аҭырқәа
диаҳҭап ҟарҵан. Иагьырыӡбеит,
амчра дара иркымзи, уи
аҭырқәа днаҭны,
нас аҭыԥҳаи иареи агәыргьын рхарҵарц.
Дрымнаҭыр
авартәа дылзааигар ҳәа имшәоз рхамыждаразы.
Ари дызусҭоу акридыруама, амыргәырӷьа имоуп, шьҭа дбеиахоит, избанзар анхарҭа адгьыл изԥырҵәеит.
Дызнаҭуаз апап
дагыруан. Амаҳә ижәла ԥсахтәын,
ашәҟәы ианӡалартә. Уаанӡа
иара ишишьҭаз Казанџьы-Иашьар-Ҩынус-Уаӷлы-Алы-Уасман-Бах-Амынгылды-Ата-Кәыр ҳәа акәын.
– Инал-иԥа сыжәлаз нас, – иҳәеит аҭырқәа, ииаҵәаӡа
иқәыршәны исаз ихы быӷ-быӷуа.
– Ҭурқьиа ужәлаҳҵоит, убри узырхеи, – ҳәа наиарҳәан, уа
иаахдыркәшеит.
Ҿыц еиднагалаз анхара иалагеит. Ақыҭақәа рыԥсы
ргеит,
кашыррахеит Аԥсынра, аҭыԥҳа аҭырқәа данырҟәик. Аха анасыԥ
мыжда анарха амаӡам, ус ишнеиуаз ҳҭыԥҳа деиҭаҭыҵуа далаган,
ашхәараа дырӷьычит
ҽнак. Дыкны ашхәа данҭадыртәоз аламҭалаз
жәибжьҩык ахацәа ӷәӷәақәа бџьарла еиқәных аԥшаҳәа
иаваланы иааиуан, аха рызегь акы иахнаганы игәарымҭазшәа
ҟарҵеит; ацуҭа зегьы иаҳа ргәы ҭынчхон, лара мшыннырцә
дыҟазар. Мызкгьы мцацкәан Ҭырқәтәылантәи аӷба ааит, уи
иаанагеит ҩ-шәындыҟәрак аҳамҭақәа Оттомантәи аԥашьа
иҟынтә. Иҳәсақәа рхыс дҟеиҵазаарын лара. Усҟантәи аамҭазын
арахә-ашәахә мачхәызма, аха абеи аҳабырчабыри аԥсуаа
митәык рымамызт, аха усгьы аилаԥса ҟарҵан, х-шәындыҟәрак
еизганы изырышьҭит Оттомантәи аԥашьа, иҳәсақәа рхы Дарданел агәашә арахь дҭимыжьразы. Аха, шықәсыкгьы мцацкәа,
митәеиқәаҵәа зхызгахьоу Аԥсныҟа еиҭаахт аӷба, аҭыԥҳа лхаҭа
даманы. Лнапы-лшьапы ҿыц ицәырҵыз бырфын шахала
иҿаҳәан, лҿы зларкыз абырфын ҿаԥа ду ҟаҟаны ифан. Ԥшь-шәындыҟәрак ааишьҭит уажәы аԥашьа, малла ирҭәны, уи
адагьы иҳәон, аԥсуаа рхылҵ дырзынкылар – ҳазада мшынла
аингьлыз илахәаахәҭра азин шриҭо.
Арахь усҟан аҭырқәа Ҭурқьиа дааганы диздыртәахьан
хьымӡӷы згаз шьоукы рҭыԥҳак. Ахьымӡӷ згаз аԥҳацәа усҟан
атәымуаа ирырҭон, дгьыл ҿаҵакгьы еихраҵагас инарыцҵаны;
абасала атәымуаа рыла амилаҭ аҽарыцқьон усҟан. Уигьы
дааит, сыҩныҟа схынҳәит лҳәеит, аригьы даанхеит, дабанымхоз иара ихаҭа иҟынтә хәымз дрықәын. Абасала, аҭырқәа
дшырнаҭызгьы, ҩыџьа аҳәса иоуит усгьы. Агыруа папгьы
хазы хыԥҽыгас изыҟалеит аҭырқәа Ҭурқьиа
ихәыҷқәа ашәҟәы
рҭаҩра, избанзар дара еишьҭагыланы
есхәымз ииуан. Аха ари
аситуациа Гәыда Џьота-иԥа Пиранделло иҟынтә иааигазар
ҟалап, сымҩашьозар. Аиаша ҳҳәозар, уи дзыԥхьоз ажәабжьқәа
зегь саҳахьан сара. Гәыда Џьота-иԥа знык иҿцәажәароуп акыр
иаԥсоу, – ҳасас иара ус ажәак иаҩиршәомызт, – аха мыцхәы
ичҳарагьы уадаҩын.
– Исзымдыруа џьумшьааит ани уажәабжь махәалахьаҟны
апрокурор ҳәа ззуҳәаз сара шсакәу! – ихы аасықәикит Гәыда
Џьота-иԥа, аԥхьара дааҟәыҵны. – Аха сара, ҩажәижәаба
шықәса иуристс аус ахьызуз, ахаангьы қәыӡбаҩыс сыҟаӡамызт,
есқьынагьы сдукат аамысҭашәан, ауаа срыхәон, ихырҽхәарашәа
ишәымбан ус ахьысҳәо.
Сара акы аасҟәындҟәындит, схы риашо.
– Иаадыруеит – иаадыр, апрокурор ҳәа заҳзуҳәаз. Уи ала
уфырхаҵа деицоукит, Гәыда иара шиакәу изеилкаарым ҳәа.
– Саалеиҩеиуеит сара, Џьота-иԥа! – сҳәан, наҟ сындәылҵит.
– Аробот уаахылаԥш, – насышьҭеиҳәеит иара. Аробот атәы,
исхашҭыз. Роботҵәҟьан иара, аҩнытә минисуперкомпиутер ҳәа
изышьҭоу акәын, аха ари аҩнаҭаҟны хархәагас иаиоуӡаз – аҩны
арԥхон ауп. Уадак шаарԥхаз, ахала ашә ԥшааны егьи ауадахь
инеиуан, акыс ашәқәа ашәхымс рымаӡамызт, абас мацара аҩны
зегь анарԥхалак, нас адәахьы идәылҵыр алшон, ақыҭа зегь
сырԥхоит ҳәа. Аха уажәала макьана уанӡа имнеицызт, аробот
акәу иахьӡу сыздырам, аха инцәыҵаххуа аҿаԥара иҩнан.
Саадәылҵит, сыхгьы аԥсы асыршьарц, ҳауа цқьакгьы
сфарц.
Сҿаԥхьаҵәҟьа, амшын алаԥшҳәааҿы снаҿаԥшит
игьагьаӡа,
игәышьҭыгаха амза.
Анаҩс, алашьцара аҽрыжәпара иахьаҿыз аҟәараҟны,
Гәыда
Џьота-иԥа ицхырааҩԥҳәыс
аӡи ахаҳәи рыбжьара алхны дгылан. Ана, аҩны аҩныҵҟа дшеилаҳәазгьы
гәасымҭеит, уажәы
ҵкы еиқәарак лшәын. Ашьшьы-шьшьыҳәа, рыбжьы мыргаӡо
аҟәарахьы иааиуан ацәқәырԥа ҭынчқәа. Изыхҟьах сеидру,
сгәалаҟара ааԥхасҭахеит, Аҳы, уажәы слахьынҵа
хәыцырҭас
исауазар
акәхап! Илҭахи, мшәан, абри аԥҳәыс абна? Мамзаргьы
лҽеилыхны аҽыкәабара лгәаӷьуоу, лхы иаҭәалшьоу? Аӡы дынӡаагылан,
арахь дагьқәыԥшым, ажьгьы лкуп, лкалҭ дааҩахеит,
лшьамхқәа ааԥшуа; лҽеилылхзар аиҳагьы илаҭәасымшьеит уи
лара. Сгәы зырҵкапуаз сзеилымкаауа сахьлыхәаԥшуаз, закәых
сеидру, сгәырԥса ҟасҵон.Лаԥхьаҟа дынхынаан, лшьапы аӡы
инҭалкшеит, абжы лырҟәыцуазшәа, – амшын шәах ҭылҟьон,
лара дымсааит. Егьырҭ ашьҭахь иааиуаз инареиҳаны цәқәырԥак
лшьапы инадыҽҽалеит. Дахьынҭрысыз, лызкалҭк иаҳагьы
ишьҭылԥааит, егьи аалымпыҵшәаӡеит. Дагьныҩныҵәааит, уи
ацәқәырԥа уаҩ иимбаӡац кыр ҟанаҵазшәа.
Уахь аԥшра сгәы ааԥнаҵәан, аҩныҟа саахынҳәит.
Гәыда Џьота-иԥа дзыԥхьоз далган, ажәабжьҳәара даҿын,
амца ықәиҵаӡон. Абзиеибабара акәын иааиҳәоз
зегь зызкыз. – Ҳрыманы инеит аха, Сингапур иреиӷьу
ауадалықь акәзаап;
ҩы-хкыс исымжәыцыз иарбан Франциа; о, Адриатика
жәҩангәыԥшшәыла; лҭоурых зегь салҳәеит, акы мӡакәа, Лондон
блахкыга иахьа избазма; ҩызак ҳәа даалгеит уи ауха, аха акарамфел, рхахәқәа еидкьысло еидтәаланы Пруст иԥхьон дара.
Аҳәаанырцә аӡбахә анцәырырга, ҳасасгьы ажәак иҳәар
иҭаххеит, аха изуадаз. Ихы ирҵысуан, иаргьы ишидыруаз ала,
уаҳа даҽакы иеимраӡеит уи Гәыда Џьота-иԥа. Ҵыхәаԥҵәарада
аныҟәарақәа дахьырҿыз,
апрокурор иааиԥылоз аҳәса реиҳараҩык
«Интеллиџьеит сервис» аҟынтә агентцәан, ҩынтәҟа
иқәшәеит Израильтәи аԥшыхәра Моссад иатәыз аҭыԥҳацәа,
ЦРУ аҟынтә аӡәымзар аӡәгьы дыҟаӡамызт, руаӡәык ҳара даҳтәын,
уи Гәыда Џьота-иԥа патриотк иаҳасабала маӡажәалоуп
ишиҳәаз.
– Уаргьы урмышьҭлоз аҳәаанырцәҟа, уеиҳабыра ураабуазҭгьы,
– сааигәалашәан ихы аасықәикит.
– Иагьысҭахӡамеи, – аҭак ҟасҵеит, ашьыцра саганы сыԥсуа. –
Сан иҟалымҵаз чыс сзыфаӡом, тәымџьара аныҟәарагьы сҭахӡам.
– Ҭоурых шьахәк шәасҳәоит, – уажәы-уажә деиҭалагон
Гәыда
Џьота-иԥа. Иҭоурыхқәа зегьы шьахәқәан иара усгьы, аха, аиаша ҳҳәар ами, иахьеиҭеиҳәоз инаалон иара, реиҳарак иқәра
ишақәнамгозгьы. – Афронт аҟнытә схынҳәит. Сани саби рыԥсы
ҭоуп, рыцҳа, аԥара сыгӡам, сыҷкәыноуп, аиурист ҵара сҭаларц
сгәы иҭоуп. Убасҟаноуп дансықәшәа уи аԥҳәызба хцәышла.
Урҭ реибадыршьагьы еибадыршьа еиԥшмызт. Амшын лҽаналҭоз даалықәшәан, дамихит. Аибашьрашьҭахь
агәыӷрақәа
роуит ауаа, шьҭа ма ҽеик ҟалозар
ҳәа, аха ҽеи
ныҟамла
агәкаҳарақәа рацәахеит, уи акәын аҭыԥҳа лхы
зылцәымыӷхазгьы.
Аха ари аниҳәоз Гәыда Џьота-иԥа иажәа
дацклаԥшцәо далаган, наҟ иааицәеилагаӡеит. Арахь ажәак
аазимырҳәаз
ҳасас Москва зегь ҿнамҭуазшәа акәын шҿимҭуаз.
Сара сакәзар, сӡырҩуашәа-сымӡырҩуашәа акәакь сахьыгҿатәаз,
дысгәаламшәар амуит схаҭа исԥылахьаз ԥҳәызба хцәышлак.
Саргьы исҭахын зны сиуристхар, аха сманшәаламхеит.
Ишакәхалакгьы
аследауател иҟыбаҩ сшьа иалоуп ҳәа ԥхьаӡаны
исыман усҟан. Абнаӡыхҵацәа рҟны аус ахьызуаз сааҟәыҵын,
сааит ақалақь ахь. Уада хәыҷык қьырала иаамысхын, иахьа
хәлаанӡа амҩадуқәа сырнын, сырҵага шәыҟәқәа сҩыҵракны.
Есааира аследауател инашана сшьа иалаз ырҵаруа. Уамашәа
иқәыԥшыз, аха зхахәы ҟәашкакараӡа ишлахьаз аԥҳәызба
ҷкәынаки лареи еицны ишааиуаз, аҷкәын амҩа аганаҿ гәилшәҭык ааҿиԥааит.
– Ажәлар иртәу ашәҭҿыхра азин ыҟаӡам, аӡӷаб лзын акәзаргьы,
– инеиҿасырхьит сара.
Аха аҷкәын дхьаԥшынгьы дсыхәамԥшит, сыбжьгьы имаҳаит,
схаҭагьы сгәеимҭеит, ссаркьалыхызшәа, уи азмырхакәа машьынак
ааивалан, ашә аатын, даманы ицеит, ишәҭгьы шикыз. Аха
ҳаибадырт лареи сареи. Хәылԥаз шьахәын уи ауха. Аботаникатә
баҳча ҳаваланы ҳнеиуан, алашара кәалыкәаџьо ихәыҭхәыҭуа,
лзеиҭаҳәара саҿын, иҽеим, изакәаным шаҟа убла иабо ҳақалақь
аҿы («ҳақалақь» аҳәара салагахьан усҟангьы). Маҷ-маҷ ҳааишьцылан,
зны-зынла ҳаиқәшәалап ҳәа ласҳәеит, ларгьы
даақәыԥсычҳан даақәшаҳаҭхеит.
Акыраамҭа сыгәра шылымгоз ҩашьомызт. Уи сгәы ҟанамҵар
ауазма сара, аследауателхара згәы иҭаз. Аха, ақыҭауаҩ гызмал,
ҳаиҭазлеиқәшәаша есааира акака схәыцуан. Лара дқалақь
ҭыԥҳамзи, сахьлыцыз ахымҩаԥгашьа сҵон, уашьҭан, санысле-+
дауателхалак исыхәарц. Дахьиз, дахьааӡаз Тҟәарчал ажәбатәи
ашахта аҟны шакәзгьы.
Маӡак лыҵызбаауан уи аԥҳәызба. Ааи, маӡак,
илыҵдыраатәын
уи, иагьсамхалаҳәеит, ишлыҵдыраатәу
акәым,
маӡак шлыҵызбаауаз. Даацәышхан, ажәа сылҭеит зегь шсалҳәо,
маҷк аҟара саалԥеиԥшыр. Иауазеи, сааԥшып, акыс асеиԥш
аԥшра гәыршшаган, уаҳа акгьы. Акыр ҵуан шьҭа рҵага-+
шәҟәыда алеиҩеира
салагеижьҭеи. Лыҩныҟагьы снеихьан.
Ҽнак уа дсықәшәеит лан, Тҟәарчалнтәи дааны дыҟан. Аԥҳәыс
замана лакәын, иҟами макьана зжәытәрақәа казмыжьыц
аасгәахәит. Мадлена, ус лыхьӡын аӡӷаб
хцәышла, лан лыӡбахә
лҳәо смаҳаӡацызт; исалҳәалоз
ажәбатәи ашахта ԥсыс иахаз
лаб итәы акәын. Ҽазнык, аԥшаҳәаҿы ани ашәҭ иахьахәҭамыз
иҿызхыз арԥыси лареи еицны избеит. Еснагь ишәыц аблуз
еиқәаҵәа ишәын. Иӡбахә сагьылмазҵааит, санҵааша аамҭагьы
соуп ҟасҵан.
Аха иааит амш, лҭоурых зегьы анылсырҳәаз. Санлыцрымҵ,
са стәы иагеит усгьы. Сеиланагеит акада акы ззымдырӡоз
сара уи лҭоурых, икаамеҭуп ҳәа сыԥхьаӡеит. Қаамеҭны избоз
рацәаӡан сара усҟан. Ари ақалақь ахь данааи дук мырҵыкәа
ҩызас дышьҭылхит ҭыԥҳак, уи илыӷраз аилкааразы Мадлена, лара илҳәан еиԥш, леиԥш гәзианк лакәымзар даҽаӡә
дҩашьарымызт. Уи лоуп Зурабгьы дылзырдырыз. Наҟынтә
иаашьҭыз агорком амаӡаныҟәгаҩ диԥан Зураб, аха заҵа ихы
ӡыримгарыз, ламысла ихы мҩаԥигон даара. Ицәажәашьа,
ихымҩаԥгашьа – џьара ак игмызт. Ианааиҭахыз иаб и-«Вволга»
имихлон, аха лара зныкгьы аҭатәара лхы иаҭәалымшьеит,
иаргьы заҵа илыдимцаларыз. Лҩыза егьараан дубаргьы, бара
бхәаџауаҩуп ҳәа длыхлафуан, лхаҭагьы гәаныла, аха гәаныла
мацара дақәшаҳаҭхалон Зураб иеиԥш аҷкәын бзиа игәрамгара
маҷк иԥшӡам ҳәа. Аха ажәбатәи ашахтаҿы раԥхьа идыргылоз
лаб длырԥхашьар ауазма!
Пату лықәҵо, слықәгәырӷьо акәын сшылзыӡырҩуаз,
дантәоз
лхалаҭ хыхьтәи аҳәынҵәрақәа рыбжьара ахьааимҟьоз сыблақәа
аҟәго, аха лаҳәарагьы сзымгәаӷьуа.
Ус ишнеиуаз акәымкәа, ҽнак Зураб имширахь длыԥхьеит.
Ҳа ҳтәқәа рыда уаҩ дҟалаӡом иҳәеит.
– Еиҭах аресторан «Амза» аҟны? – дгәырӷьеит лара.
– Еҳ, мамоу-гәышьа, – иҳәеит Зураб. – Уи акәын саргьы
исҭахыз, аха ачеиџьыка аҩны иузсырхиоит иҳәеит сҩыза. Уи
уалс исыԥхьаӡоит иҳәеит, иарбан уалу аиҩызцәа ҳабжьара,
аха...
Ирацәаҩны асасцәа тәаз џьылшьон, дахьагхаз дацәыԥхашьо
данааҩнала, арахь уа илбаз иара иҩызеи лара лҩызеи роуп.
Ла илҳәан еиԥш, леиԥш лашәык лакәымзар, дыззеилымкаауа
даҽаӡәы дҟаларымызт
уи аҭыԥҳа-хса.
Абраҟа, еиҳарак иахьгәырхыҭхыҭгаз аҭыԥаҟны лажәа ааҿахылҵәеит
иаалырҟьаны Мадлена.
– Абри амла уакыр шауа шԥасхашҭуеи есқьынгьы! Снеины
акәтаӷь узызџьуеит, – лҳәан, акҿыҩра дныкҿалеит.
Арахь сара абас сгәы ҭыҵуа лзыӡырҩра саҿын, акәтаӷь џьны
зынӡагьы исфаӡомызт, абнаӡыхҵаҩцәа ирҳәо саҳахьан акәтаӷь
џьны зҽадызцало агәаӷьра ицәнарӡуеит ҳәа. Уи аҟынтә ԥыҭк
иаасычҳан, уахь, акҿыҩрахьы снеит саргьы. Абри иаасымалдаз
аҭоурых
каамеҭк акәны избон.
– Амла сакӡом сара! – ҿаасҭит сгәы ԥжәо. – Ибасымҳәахьеи
сыгәра гала ҳәа!
Даақәыԥсычҳан даатәеит, мпахьшьыла лнапқәа рыцқьо.
Ҩаԥхьа иааимҟьеит лҳәынҵәрақәа рыбжьара. Сылаԥш еиҭааԥхьаскит,
аха иашьак дшыԥхашьара сшыԥхашьозгьы, исгәалашәон
ԥҳәыс дшысзымдыруаз.
– Сыгәра бгалароуп: бҩыза соуп сара, – ҿаасҭит сақәымчны.
Аха уажәы башьа соуп ҳәа сымҳәаӡеит. Лара даақәыԥсычҳаит.
Астол иахатәеит, арахь асасцәа ааиуамызт. Ҿамҩакгьы
лымжәит иара ус, аха лҩызеи аԥшәмеи илыдырцало
ианалага,
Зураб наҟ драбашьуан, аӡӷаб илҭахымзар ишԥалыдышәцало
ҳәа. Абри лгәы аарԥшқан,
бокал заҵәык аашьҭыхны илжәит,
иагьаалықәлашьцеит иаразнак. Лхы аҭыԥаҿ ианааи, Зураб,
анкьа акәызҭгьы, ажәбатәи ашахҭа азааигәара дгьыл ҿаҵак
изҭашаз иусқәа ичақьхьан...
Схагамхеит ари заҳаз, уаҳа акгьы. Ари каамеҭны исыԥхьаӡеит.
Ари аҩыза аҭыԥҳа лзыҳәан ҭахароуп, иаҳагьы еицәамзар, ҳәа
агәра ганы сыҟан сара. Аԥсҭазаара алагамҭоуп ҳәа шьоукы
ишазырԥхьаӡо еиԥш акәымкәа, аԥсҭазаара анҵәамҭоуп ҳәа
акәын ишыздыруаз. Убри аҟынтә уамашәагьы исымбаӡеит,
сыхцәы еиқәаҵәасымсылӡа сахьыҩналаз, иҟәашкакараӡа
сындәылҵит анылҳәа: уаҳагьы ҟалашьас иамааз!
– Бара ибыхьыз каамеҭуп... аха... аха, усгьы... – сналагеит,
аха ҳәатәы смоуит.
Акызаҵәык: иланасыжьуан иаразнак дцаны лани лаби
иахьралымҳәаз.
Акызаҵәык: уажәы слыцҵәыуар
сылшон, аха
лара дҵәыуаӡомызт, лылаӷырӡқәа
нҵәахьазар акәхарын аӡӷаб
рыцҳа!
Сара абри сгәалашәонаҵы, Гәыда Џьота-иԥа амца ықәиҵаӡон.
– Зынӡагьы уаауп ҳәа исыԥхьаӡомызт урҭ, – иҳәеит иара
аҳәса рзы, – срыҿхагахо бзиа исымбозҭгьы. Рызегь!
Рацәа насыԥ рымоуп злахьынҵа иарқьынцыцыз абарҭ ауаа.
Абар Гәыда Џьота-иԥагьы, имаҵуҩы аҳәса рзы ҵәылаҵарамзар
акы лимырҳац, аха зегь дара роуп лыбжьы мыргаӡакәа иара
идажәлара даҿуп, иааигәара дахьыҟалаз азын знык дахьгәырӷьаз,
иахьа уажәраанӡагьы лхы аҭыԥаҿ имааицзар акәхап.
Аха џьашьахәы ыҟамзаап усгьы ари адунеи аҿы, адырра зну
ашәҟәқәа зегьы еицҿакны ус ҟамлац ҳәа ззырҳәо азы, мамоу
иҟалахьеит ҳәа ҳгәы ишааҭаҳклакҵәҟьа, аԥсҭазаара ҟәыӷаӡа
иааԥышәырччаны иаразнак ҳмырԥшыкәа,
иаҳнарбоит, аԥҳәыс
уи аҩыза лылазыгӡахьоу ахаангьы џьаргьы дшыҟамлац, ԥҳәыск
дхухыр ауеит акәымзар, аԥҳәыс лхыхра шамуа, уеисаны аиааира угар ауеит, мамзар, аисара ахаҭа ӡәыр даиааихьазар еиԥш.
Абри акәхап Платонгьы аҽра ҳәа дзышьҭаз.
Изхысҳәаауа, абригь аасхәыцуан еиԥш, иаашьҭарххны
дааҩналеит
апрокурор имаҵуҩы акаҳуа асаан ианыргыланы. Акаҳуа
анықәлыргылоз, аишәа
ахыкәшара лықәымшәарц, Гәыда
Џьота-иԥа днеихыҳәҳәар акәхеит. Убасҟан исамхагәаҭеит сара
Гәыда Џьота-иԥа иԥсы иеиҭахьоу аҳәса дышреиуамыз ариаӡәк,
анкьа сеидру, аха иахьала. Сара сакәзаргьы, иаҳҳәап, абас
аԥҳәыс дсыманы, асаан аишәа иқәлыргыларц данысхыҳәҳәоз
дааскьысызҭгьы, заҵа сҽынасмыҭхарыз, схы аныс, маӡала исроууан уи маӡала ҳаидкьыслара, иара уаҵәҟьагьы лылаԥш уаҩы
имырбаӡакәа амҩа аахысҵәон, иамуӡозар али-ԥси рыбжьара
лӡамҩа шааҿыҟаԥшьаахоз гәасҭон, ҳәара аҭахума, ҳусқәа бзиазар. Уажәы избаз: Гәыда Џьота-иԥа, хара-харала ихаҵаз, лара
иаҳараӡак данизааигәаз аламҭалаз, иазкылымԥшуа изгәамҭартә
дааиџьит, иҽааикәеиԥсеит, идоуҳа неиӷреиџьгәеит, ҽакала
иуҳәозар. Арахь аԥҳәыс цасҳәа дихьымкьысит, икресла-уаргьала иҽеиҵҳәа дахьаниалаз дааихыҳәҳәаны аишәа аҟынӡа
днаӡарц акәын. Аха иара иаҳа-иаҳа днаскьон, акреслаҵәҟьагьы
бжара игьалахьаны иааникылеит, иаҳа-иаҳа ицәа дҭалон, аробот бнеик аҟара дымҩашьо дахьынӡеикьысуаз баны днаскьон.
Лылаԥш амҩа хызҵәазгьы са соуп, ллымҳа ашьаҭа азааигәара
лӡамҩа имцымкәа ишааҿыҟаԥшьаахазгьы
сара соуп игәазҭаз,
уиалагьы сгәы иаанагаз шҵабыргыз агәра зган, ишакәым срызкылыԥшызшәа
сааԥхашьеит.
Аха Гәыда Џьота-иԥа, лара дааидҵны асаанқәа ықәылгарц
егьырахь дшааиасызҵәҟьа, иԥсы ааҭалан, имаӡа шиҵдырааз
гәаамыгӡаӡо, уажәы ишьа шиуазгьы здырып ҳәа дыҟаӡамкәа,
ус ҿааиҭит:
– Егьи, сабду, аҭауад шьацқьа иакәзар, уи зынӡа
шықәсык
ахь знык акәын аԥҳәыс ауаҩы ҳәа анылзиҳәоз.
Аԥсны шамахамзар асы шьҭагылаӡом, ҳасас ухаҵкы, сабду гәышьа ашьыжь
дааԥшны асоф данаақәгылалак, асы ҟәашӡа ишьҭаны ибар,
шьҭақәакгьы асы иагәылганы инагазар, «ауаҩы дылсхьазаап
асы» иҳәон. Убри ашьҭа зтәыз дыԥҳәысзар, убас машәыршәа
аԥҳәыс ауаҩы ҳәа лзиҳәон сабду рыцҳа.
Лара дааихәаԥшит, ҽыԥныҳәак ҟәиҭӡа илыҽԥнын маҵуҩыԥҳәысҵас, аха са исымдыруази абжьааԥны мацара ишатәыз
уи лааԥшышьа. Усгьы саахәыцит сара: ҽакала акәымкәа, абас
зегь ахьеиҿкааугьы цәгьам. Апрокурор сгәы ааԥиҵәан, ҩаԥхьа
схәыцрақәа рахь сдәықәлеит, аха шьҭа иаҳа исзымариан Мадленеи сареи ашьҭахь ҳзыниақәаз рызхәыцра.
Лымаӡа анысзаалырт ашьҭахь, даҽакала ҳаизааигәахеит.
Даҽакала зысҳәо, уажәшьҭа маӡак ҳаиднаҳәалон.
– Бара ибыхьыз, – сҳәалон лассы-лассы, – уигьы еилкаашьак
амоуп.
Аха уи иӡбахә аасҿыҵасмыршәар ауамызт, сизымхәыцыр
шамуаз еиԥшҵәҟьа. Сыбла дыхгылан иара, иаасԥылалак
дрыдкыло сизхәыцуан. Зны-зынла сгәы иҭаз ацәымӷра гәаӷда
зынӡа шьыцра ҟәандак ахь исцәиаслон. Ҳааиҿаҳар, даушла
сзиааиру ҳәа схәыцуан. Зны-зынлагьы сгәы ԥнажәон зынӡа
иара сахьиеиԥшымыз. Мадленагьы гәаныла санылзаӷьуаз ыҟан,
иаҳа-иаҳа лаҭамҵарахь схы шхозгьы. Зны-зынла схы сыхнахуан иара дахьылцәымӷымыз, зны-зынла абри зегь лара леиҳа
са сгәы иҭыхозшәа збон. Инагӡаны илсырбар сҭахын ауаҩы
дызрыцқьо ахьаа, уи аҟынтә данхьаауаз сгәы ҟанаҵон, аха маҷк
лгәы алаҟаны, ма илгәарԥханы дыччо дызбар, уи ԥхашьароуп,
уи каамеҭуп ҟаҵаны, убас саалыхәаԥшуан, уаҳа илгәамԥхартә.
Абас ахьымӡӷ лхы иадлымҵозҭгьы, саргьы иахьынӡасҭахыз
лааигәара сзыҟаломызт – уи еилыскаауан, уи маҷк
иагьархәанчон сынасыԥ. Сҽаларԥсны искит ҷапанҵас лареи
сареи ҳаидызҳәалоз уи лыхьымӡӷ, сычҳарагьы даара ицәгьазар
акәхарын.
– Бара ибыхьыз, – ҿаасҭлон сара, уажәы-уажә уи сазыхынҳәуа.
Аха иаҳагьы лышҟа сгәы сыхон. Ҽнак сахьнеиз, ани аиқәаҵәа
зшәыз сихҭыгәлеит. Ҩызакгьы дицын аузбек ԥшра змаз.
Исҭахӡамкәоуп сшыҩналаз, сылахь еимарџахә ҽысҭӡомызт, аха
даргьы нымхакәа, лассы ицеит. Аиқәаҵәа зшәыз сашьа иакәын
ҳәа салҳәеит Мадлена. Ԥшрала зынӡак ла лахь дшыҟамыз
анласҳәа, уи ҳаб диааӡеит ҳәа саҭалкит, ижьы иалҵыз реиҳагьы
иԥсы шиҿҳәароу нацылҵеит. Уф,гәышьа, сҳәеит сара гәаныла.
– Аморфинист ԥшроуп имоу иара, – сыԥсы аасылалан,
саацәажәеит, аморфинист ма дызбахьазшәа.
– Саргьы уи гәҩарас исымоуп, – имариаӡаны дақәшаҳаҭхеит
лара. – Иаҳар дархагоит ҳаб рыцҳа...
– Иабымҳәан нас шәаб. Егьи, бара ибыхьыз атәы башьа
идыруоу?
– Анцәа иумҳәан! Мамоу!
– Акы ибмырҳан, – налабжьызгеит. – Аӡәгьы изымдыруазар
еиӷьуп, ҳара ҳада.
Сара сыдагьы аӡәы ишиалымҳәоз ала дсырқәхьан усгьы.
Аҷкәын еиқәаҵәагьы лашьа шиакәыз шсалҳәаз ауп, мамзар
аиакәам ҳалибахуан иареи сареи. Сишьырц
аԥсык ауп игхаз, аха
сара ианасыжьт, убрысҟак
дысзааигәаны дсыԥхьаӡон иаҳәшьа
уи аамҭазын.
Ақьырмыт, ақьырмыт иауеи, абетон ԥҽыха дуӡӡа
ыршәны исгәыдиҵеит иара, аҩны ахԥатәи аихагылаҟынтә.
Аха саргьы баша бнаӡыхҵаҩыс аус зуазма сымахашьаха
ҵарын, сыгәгьысҽанын. Наҟ анеиҭаԥарагьы сахьӡеит, хыхьгьы снаԥшны ихы-иҿы ԥхамшьа наҟ иҵәахаанӡа аԥенџьыр
кылҳара инадызбалеит. Абетон ԥҽыха сывараҿыҵәҟьа
иахькаҳаз, ихәаш-хәаша ицеит, акаҭрангьы кылжәаны. Аорганаагьы ааигәа иҟан, аха аорганаа рыдагьы, аԥенџьыр зымдыруаз, ауаҭах ааԥшааны схатәы сара издыррын,
аха Мадлена
саалызхәыцын, сҽааҟажаны сыццакит
лара лышҟа, иҟалаз
ласҳәарц. Санылба дныҩныҵәаарц
егьлыгымхеит, иҟалаз здыруаз лыԥшрақәа
лыманы.
– Исзеилымкааит, џьым, уамашәа иббаз? – сҵааит сара
сақәымчны.
– Асааҭ шаҟоу удыруоу?..
– Бара ибыхьыз, џьым, – ҿаасҭит сара, маӡажәала сцәажәо,
аха лара, агәылацәа ҳаидырбалар ҳәа дшәаны,
дыццакӡаны
ауада сыҩналырԥалеит.
– Бара ибыхьыз убас схы-сгәы иалсны сыҟоуп, бгәы сзасуам
сара амалахазгьы.
Иара уа иласҳәеит абетонԥҽыха атәы. Илуа-илҳәо дақәымшәо
даанхеит.
– Абыржәыҵәҟьа ибҳәароуп абри зегь змааноу! – сыҽсырцәгьаӡеит
сара.
– Суҳәоит, уажәы усҟәаҵ! – даасашьапкит, аха саргьы хьаҵра
сгәы иҭаӡамызт.
– Суҳәоит, сыхаара, соуԥшәыл! – абри саҳаит, абригьы збеит.
Снапқәа днарымҵасны иаанылкылеит; сыхәда аҵәах аахлыргеит, сгәысҽанӡамкәа, азныказ дсыцҳазшәа
збеит, нас
абылтәы насықәҭәаны амца наслыркызшәа.
Уи илхыҵуаз
ауанҭеи акрахмали рыфҩы
сԥынҵа ианааҭас, иаҳагьы схы
аасыхнахит.
– Уаангыл, аракәым! – дыҳәҳәеит лара, маӡажәала аҳәҳәара
ауазар, саргьы иаразнак дааусышьҭит.
Сыԥсыԥ сзеивымго акаруаҭ акәакь сҽыныкҿаскит, ларгьы
акыраамҭа ахызеи азанҵиари сыҵҳәара даҿын, агәылацәеи лареи еиҩызкаауаз аҭӡамц анаҟтәирахьтәи
адиуан ахь ииалгарц.
Нас уи ашьҭахь, Гәыда Џьота-иԥа ишиҳәарыз еиԥш, аӡыблара
салалеит, аха сгәырӷьара ҿырҳасрак иаҟаран... Уаҳа сылымшо
сызқәа снықәианы сҽааиҵысхит,
ҳцәа еидымкьыслар аиарҭа
иауамызт, аха усгьы иахьынӡасылшоз сҽынасҭхо. Лхахәы
сӡамҩа иаахьылшьит: ари каамеҭны сгәы иснарбеит. Аха еимгеимцарак усгьы схы аҭыԥаҿ иааит.
– Ҽыԥныҳәа шбысымҭо бдыруазааит, ани, бара ибыхьыз
азын, – сыбжьы ҭахәаҽӡа иаасыргеит. – Зураби бареи...
– Уҽаанкыл, суҳәоит! – лҳәеит лара, аха лҳәашьа, лыбжьы
иахьада ас исмаҳацызт. – «Бара ибыхьыз, бара ибыхьыз!»
Уаҳа ишԥа нас, сылцәымыӷхеит, сыӡбеит сара, Зураб сызлаиеиӷьыз
акгьы сымбо, ари каамеҭуп ҳәа сшәаны сыԥсуа.
Усҟантәии уажәтәии аалзеилаланы
лхьаақәа еицәаны илызҿыхар
ҳәа сшәо. Ԥҳәысс бызгоит сҳәар сҭахын, сыҳәҳәар
сҭахын, аха исзыгәаӷьуамызт, сҭаацәа
сырзымҵаакәа схала
уи ахьысзыҟамҵоз мацара
адагьы, еиҳарак, ҩаԥхьа лыбжьы
иахьада ишысмаҳацыз
иаагар ҳәа сшәаны.
Даара акыраамҭа ҿаҳҭуамызт ҳҩыџьагь. Алашьцара сахьалаӡырҩуаз,
дзызхәыцуа еилыскаар сҭахын. Сыԥшызар, лара
дыцәахьан. Сара адиуан акьыԥшь сықәиан. Аҵыхәтәан иаасзымычҳазт,
снацәкьыс ала сналхькьысит. Лара даанаскьеит. Уи
ашьҭахь, акәтаӷьџьы
сфазшәа, уаҟа сҽеибархха адиуан акьыԥшь
сшықәиаз сықәиан. Арахь сгыланы сцар – бналароуп,
патудароуп ҳәа сыԥхьаӡон. Ашара ианалагоуп игәаӷьны сгыланы санца.
Аха абналара схы ишԥаҭәасшьоз! Адырҩаҽны ахәылбыҽха
заанаҵ сааит. Мадлена дыӡит, дахьцаз ҳәа мҳәаӡакәа. Лԥенџьыраҿ алашара ыҟаӡамызт, аха усгьы ҩаха-хаха аӡәы симбартә
сҽыԥхьакны лааҵра сҷаԥшьон. Аԥшьуха аҽны ауп лԥенџьыр
анаалаша. Уи гәасҭеит харантәыла, аухагьы сҷаԥшьарц сҭыԥахь
саннеиуаз. Сыҩит, убас сыԥрит, еергьҳәа ауп ашәаҿ
сыҽшааныскылаз, аҩныҵәҟьагьы ахәыҭхәыҭбжьқәа ансаҳа.
Сышьи-сышьи еиқәҵо наҟ схьаҵит, аха сцамҭаз исзымычҳакәа
лхышә снамхакылԥшит, рыбжьала лани лашьеи
здырхьан аха. Кәтыҿырҳасрак ауп акылыԥшра иахсырҵыз,
аха Мадлена усгьы сагьгәалҭеит, дцәышӡа дшыҟалазгьы абара
сахьӡеит. Шьҭа издыруан, алашьцара сахьалапҟоз, урҭ
злацәажәоз сара шсакәыз.
Иагьшеит, иагьызгәаӷьит снеины убасгьы ласҳәарц:
– Бара ибыхьыз еилыскааит, иагьбанасыжьуеит, зныкгьы
ибаҽԥнысҳәылап ҳәа бгәы иаанамган. Бара ибыхьыз – быхьит, нас, усгьы, саргьы, сҭаацәа сырзымҵааӡакәа, акыс урҭ
иабараҳари бара ибыхьыз, ԥҳәысс бгара сазааины сыҟоуп!
Ԥарас исзынханы иҟаз зегьы ааизганы лышықәсқәа
рыцыԥхьаӡа,
ҩажәи бжьба гәил аасхәан, хьаҳәхьачара уаҳа
иҟамҵа, мҵәыжәҩада сԥыруа, сышьҭхысааит
лара лахь. Лан
ашәхымс дахьылагылаз данызба,
сышәҭшьыҵәра ашырҳәа
сызқәа инаваскын,
саалыхәаччеит, аха ҩажәи бжьба шәҭы уган
иузаваҵәахуама.
– Мадлена дабаҟоу?.. Ах, саҭамыз, схысхашҭӡеит. Аԥсшәагь
шәасымҳәеит.
– днасықәҟааит лара аԥаҵасацәа
рцәажәашьала.
– Аԥҳәыс лышлара иаҭәоума ас ацәажәара? – ауп исҳәаӡаз
аҭакс, избан акәзар, Мадлена лан ас ишакәым даӷьит ҳәа
исыӡбыз сацәхьаҵырц сгәы иҭаӡамызт; уеизгьы-уеизгьы уи
ҳлыцнымхар амуа иҟазма Мадленеи сареи.
Ашьҭахь ауми иҟаз зегьы анеилыскаа.
Абри аамҭа зегьы Мадлена агәра ганы дыҟан сара, сыҽсыргаӡоит
акәымзар, саҽаӡәуп ҳәа. Уахык дара анеилацәажәоз
аԥенџьыр сахькылаԥшыз зынӡа лгәы ҭнаҟьеит
лара. Уиакәхеит,
ашәҭқәа сыманы санааиуаз аламҭалаз сан лоуп ҳәа ззылҳәоз
абандерша Малиавка даалызнымкылаӡакәа, длыцәцан, аорганаа рҟны дыҩны дааины, рыцәгьа лҳәеит Мадлена абанда иалаз
зегьы, лашьа ҳәа дызҿыз азакәан-ӷьыч раԥхьа днаргыланы,
х-кьылак аморф-шыла луадаҿ иахьыҵәахызгьы лыраргамеит. Егьирахь, Зураб дыҟаҵәҟьазҭгьы, дыҟазижьҭеи акырҵуан,
Тҟәарчалгьы
ажәбатәи ашахта ҳәа акгьы ыҟаӡам, уи ҵабыргын,
сара сыследауателхазар аҟара.
Абри ахҭыс ауп исгәалашәаз сара, Гәыда Џьота-иԥа дханагаланы еиҭеиҳәонаҵы Венециа аҽырҩырҭаҟны 80-нызқь песо
даиааины, ауха шаанӡа агеишацәа иманы Таџь-Махал аҩныҵҟа
дшыҭхаџьуаз ажәабжь.
Ҩаԥхьа ҳауак сфандаз аасгәахәит. Исгәалашәаз сгәы архыҭхыҭит
даара. Уи амацара акәын романтикатә хҭысны сзыниахьаз сара сыҷкәынра аан.
– Гәыда Џьота-иԥа, Мадлена-шла дудыруазу? – схаҭагьы
сгәысҽанӡамкәа самхаҵааит сара, иаҳагьы сгәы ахьаа асҭар
сҭаххазшәа.
– Малиавка лусқәа рҟны илыдгылаз лами? Дыздыруаҭгьы!
– уигьы шиҳәоз ҩашьахуазма. – Рацәа дыбзиан, анаасын!
Уи лыӡбахә цәыригаанӡа са сыбналеит. Дышԥабзиаҵәҟьаз
лара! Сахьнеиуаз сзызхәыцуаз: иреиӷьу сышықәсқәа сырхысит, абзиабара сацәшәо, сызқәымгәыӷуаз
аиааира сахьынӡаргәырӷьара аасҭа, иаҳа избахьаз аҵахара ахьаа шыӷәӷәаз дыруа, уи азоуп иахьагьы аԥсҭазаара аганахь сызгылоу, наԥшҩык
иеиԥш сҽырҟәиҭны.
Амза убас идуӡӡан, ақәыԥшылара зегьы иара ахьынӡадуӡӡаз
аарԥшразын мацара ишазшәа убон. Сахьынаԥшы-ааԥшуаз
сзызхәыцуаз: аԥсабара аныссирым ыҟаӡам, агәы анҭам ыҟаӡам,
уара ауаҩы уҟа-уҟам.
Аха дыҟан ауаҩы ари аԥсабараҿы. Абар, машәыршәа,
Амаршьанцқьа
иеиԥш, ауаҩы ҳәа ахьылзысҳәаз
аԥҳәыс – Џьота-иԥа
иҩнԥҳәыс ԥшӡа. Сааҭк аԥхьа дахьгылазҵәҟьа, дышгылазҵәҟьа
дгылан лара.
Џьара ак рыман амшыни лареи! Саргьы сыԥсы
аазӡеит. Аҭыԥҳа цәыхь лыблашашақәа зну ажурналқәа
иржьахьеит, ацивилизациа ҳәа акы аан, иаршәеит, иахәаҽит
акәымзар, алада иины иааӡаз ахаҵа ицәаҩа шыҟоу усоуп: дзызхьуа аԥҳәыс маҷк иаалыланы дыҟазароуп. Инахьхьи џьарантә
апрожектор алашара амшын ҭынч агәы иахьнықәшьқьрааз,
шәымҭак алашьцара иналнаԥааит
лыҵкы аиқәара, араӡны
быбыш зҿыкәыршаз
лшьапқәа. Илбомашь ара сшыҟоу, илбозар дысхыччома, дыччома лара, анцәа игәарԥханы иишаз,
лцәа-лжьы аччара ишаҿу еиԥш? Уа, даахьамԥшааит акәымзар,
сыԥхашьаны, сныҵашәшәаны сыблақәа ласырҟәуеит! Сара
соума абри ацәқәырԥеиԥш иааины сыԥсы инаҵаҽҽаз агәхьаа
аҵәахра зылшо! Ахаангьы исзеилкаараны иҟам лылаԥшгьы
аҿаанахоит са сахь, сыҩргьы инасыхьӡаны иаасыкәшоит,
сахәаҽуеит. Ҩаԥхьа наԥшҩык сакәны, агәхьаа иагаз наԥшҩык
сакәны схы сыԥхьаӡан, самхахьаҵит. Аҩныҟа схынҳәит.
Ашәхымсаҿ аробот снахҟьашан, ахәдацәа нҭарсны искын, арахь
иныҩнасырԥалеит, алаԥинеиԥш.
Уаҳагьы маӡа ыҟамзаап, уи ауаҩы ихьаа, адунеи иақәлоу
аамҷыдарахаз.
– Уабаӡыз уара? – дҵааит Гәыда Џьота-иԥа, шәарахшәа
ицәа
иаалашәан ани, аинфаркт узызуа.
Саргьы, харада схы хара адҵо, схәацыхәаԥшьха сааицрашәеит,
ишысҭахымыз. Аха уи сҳәеит ҳәа, сышԥалыхәаԥшуаз аамҭацк
аԥхьа иԥҳәыс!
– Австралиатәи акәытқәа рацәаны шәуҭраҿы итәеит, –
сааҟәындҟәындит сара.
– Иадырбалеи уҳәар ауазеи абри суҭра?! – иаҳаз игәы
иаахәаны ҿааиҭит Гәыда Џьота-иԥа.
Уаанӡа излацәажәоз сыздыруамызт, сахьымӡеит аҟынтә,
иҿазыршәаз сыздыруам Гәыда Џьота-иԥа уи ауха аҵыхәтәантәи
иҳәахьа:
– Лхы бзиа ишылбо аҟара аԥҳәыс бзиа дызбеит ҳәа имҳәааит
ахаҵа!
Иуана апап бзиа ҳәа ззырҳәоз иакәын, аха азҵаарақәа
анирҭоз ицәымӷын, анцәа дыҟазҭгьы, Елыр-ныха зӷьычыз ихы
дзамысзеи, иазҵаауан ауахәама аԥшьара иаҭаауаз. Шәынтә
ишәасҳәахьеит, ара акәӡам, нарцәоуп агәырԥса ахьыҟало,
шәынтә ишәасҳәахьеит ҳәа раҭеикуан иара. Анцәа дыҟазар, Тытышь Ҳаҭба иаҟара аныха иарҭахьада, имгәагьы ҟәырҷ амҳәеит,
рҳәон аҭаацәа. Аныха ҳәа шәызҿу даҽакуп, агәамҵра далагон
Иуана. Анцәа дыҟазар, уара ишуҳәо ала, анџьныр Гәыриау
аныха ашҟа даныхәназ, уа ишаабоз ихы изамысзеи, иазҵаауан
аԥшьара аҭаацәа. Уара, аныха ҳәа шәызҿу мырҭаҭроуп, уи
ауп зынӡа анцәа ииҭахӡам. Сара шәызсазҵаауазеи, сара
сбаӷлачынума, шәаргьы саргьы сҳәап, дгәаауан иара.
Апап Иуана дызлагылаз, анцәа иажәа зеиҳәоз иуаажәлар
гәыкала дырзыҟан, бзиа ибон, иара ихаҭагьы
дуаҩыцқьан, аха
азҵаарақәа иҭара ианаҟәымҵлак,
дгәамҵуа далагон, бзиа ибомызт. Иԥҳәыси иареи аԥшьарҭа иадыз акласс аҿаԥара
иҩнан.
Лассы-ласс Иуана дырбалон аӡмах дхықәгыланы итетрад ду
акы шаниҵоз. Адаӷьқәа рыбжьы ақьаад ианиҵоит ҳапап ҳәа
џьашьахәыс ирыман ақыҭауаа. Аԥшьашәҟәы, Чернышевски,
Аԥшьацәа рыбзазара, Белински, Фама Аквински, Добролиубоз еимак рымаӡамкәа ишәҟәҭра шьқаԥ аҟны еивагылан.
Аӡмах дхықәгыланы иқьаад ианиҵалоз Петербургҟа ишьҭуан
иара. Аԥсуа жәлара рҩыза гәакьа Нико Иақәыԥ-иԥа Марр
иахь. Итетрад злаирҭәуаз ажәлар рҿаԥыц ала акәын. Усҟан
ажәытәра здыруаз убрысҟак ирацәаҩын, абри иҟам-иным
аҳәамҭақәа аӡәыр ихәарҭоума ҳәа иџьаршьон зегьы, апап Иуана
ажәабжьқәа дразҵаауа даналагалак.
Ҽнак зны Иуана диҭааит ауезд аҟынтә иидыруаз хаҵак. Иуана даҵамхакәа асас ифатә ирхиеит, аҩы бзиа цәыригеит. Аԥсаҭа
ыҟазар, Тытышь аҟәарылқәа зизнаргои, иҳәеит асас. Аԥсаҭа
ыҟазар, дгьылс иҟоу зегьы Тытышь имҵакны дызтәоузеи,
иҳәеит асас. Уаҟәыҵ, убаашәт, иҳәеит Иуана. Уанаџьалбеит,
азҵаара
сауршьырц умааизар, исымаз уадсыԥхьалеит, акрыф,
акрыжә, сара сбаӷлачыным, агәамҵра далагеит Иуана.
Аҵыхәтәан Иуана иԥҳәыс бындәылҵ ҳәа налеиҳәан,
асаси
иареи акыраамҭа еицәажәон. Ҵхагәахьы
еихоны, асаси иареи
андәылибага, ибжьы ҭымгацәакәа
ус иҳәеит:
– Угәы иалымсын, дад, сара сеиҳабуп, аха шәызҿу егьалҵуам,
баша шәхы шәырӡуеит, – иҳәеит иара.
– Сҳәашьа цәгьоуп, Иуана, аха ухы уацәымшәозааит?
– Иаажәга, нас, аха егьалҵуам шәус! – иҳәеит даахәыц-хәыцын Иуана.
Иуана агәҭыха иоуит. Дынкахәыц-аакахәыцуа дырбалон.
Дук хара имгакәа, аҵых-лашьца рҽалак иааит шьоукы,
ани асасгьы дназлаз. Бџьарын урҭ уардынла иааргаз. Абџьар
аԥшьарҭа аҩныҵҟа ирҵәахит. Апап Иуана урҭ рус акы алҵып
ҳәа дшыҟамыз еиҭареиҳәеит. Амала уи ашьҭахь иаҳа ихы ихьчо
далагаху сеидру, инаԥар анаган аҵаҵәахны иныҟәигон.
Ақыҭауаа рыпап зынӡа џьашьахәыс дышьҭырхит. Адаӷьқәа
рыбжьы иқьаад ишаниҵац ианиҵон иара, аха уажәы-уажә
инаԥар абџьар наҵԥааны, аӡмах аҟәаҩ ааҭиргон, иқьаад
ианиҵоз адаӷьқәа ражәабжь игәамԥхо далагазшәа.
Ҽнак адин иднаҵоз амҽыша амҩаԥгара дшаҿыз акәымкәа,
уи аҽынгьы аԥшьара иаҭаауаз ааҟәымҵӡакәа азҵаарақәа ирҭо
мацара ддыргәамҵхьаны, ӡлагараҳәынаԥык
чахӡа зны анахь
иниаҟьеит, нас арахь иниаҟьеит.
Зегьы игәарҭеиҭ, иара Иуанагьы. Арахь иааҟәымҵӡакәа азҵаарақәа ирҭон, апапгьы аҭак
дазхәыцны иҟаиҵон, аха дара, азҵаарақәа дындыргәамҵуаз
рымдыруази, цасҳәа иқәрыԥсон. Ахынтә раан аӡлагараҳәынаԥ
анааиаҟьа, шьоукгьы аамхаччақәеит. Шәыԥсы инага-ааганы
иасҭааит, аҳәынаԥ аума хәыцырҭас ишәымоу, даагәамҵит иара.
Иара даҽазнык иниаҟьеит. Уажәы зегьы ччон. Инаԥар инаган-тапанча навҵиԥаан, аҵықьҳәа даихсны абӷашшараҵәҟьа
нылаԥиҵәеит аӡлагараҳәынаԥ.
Изашшын дамырхит, ипапра ихырхит. Иуана сакәым, аха
Еимхаа Кәаҵиа соуп, иҳәан, аԥсуа маҭәала
иҽеилеиҳәеит. Дук
мырҵыкәа, Акәабахьиа ишьра сшалам ҳәа ҭоуба уны, Кьараз
далалеит Еимхаа Кәаҵиа.
Аменшевикцәа рхаан Еимхаа Кәаҵиа дыкны Аҟәа абаа
дҭарыжьит. Ашьра иқәырҵеит.
Иуацәа-иҭынхацәа Аҟәа иааит. Зыхәԥҳа дыԥсиижьҭеи
ашәы
зшәызымхуаз иани иаҳәшьцәеи хырқәақәо, игәжәажәо абаа
иаҵагылан, ҿыхшьа змамыз Иуана иҟынтә аҵыхәтәан ма
уасиаҭк ҳаҳауазар ҳәа.
Ахаҳә ылаҳәаны хыхьынтә илбааишьҭыз ашәҟәы абар ианыз:
«Нестор Гәдоуҭа ауезд аҿы илеиҵаз аус маитәи гәилшәа
ашәҭра иаҿуп».
Кьаразаа Аҟәа ргеит, Аимхаагьы деиқәдырхеит, ихьӡеит.
Асовет мчра анышьақәгыла, Кәаҵиа Еимхаа аиҳабыраҵәҟьа
даламызт, Аҟәатәи аԥсуа ҿырԥшыгатә школ аномер акы аҟны
ахәыҷқәа аҵара дирҵон. Аҵара ахьимаз иахҟьаны иара џьара
наркомсгьы дыҟан, аха аиҳабыраҵәҟьа ааигәара дрызнамгеит,
мап икуан, избанзар азҵаара рацәа анирҭоз ицәымӷын.
Ажәытәан ҽнак зны ажәлар анрызша, иахьыҩагылаз,
ҭыԥҳак
лшьапышьҭақәа ас ҿыц ианпыҟҟала, ашьха илбааганы, Аӡмыжь
Ҭылашьцаа аҟынӡа ишнагаз рбеит. Ажәлар ирдырит уи Ӡызлан-Ӡаҳкәажә лышьҭақәа шракәыз. Аӡмыжь Ҭылашьцаа ааныжьны
ашьхарахь дшықәҵыз Ӡызлан-Ӡаҳкәажә. Избанзар лара, уи зегь
ирдыруа усуп лышьхәақәа лаԥхьаҟа ирхан, лшьапԥынҵақәа
лышьҭахьҟа иҟан.
Аха, абри зегь шыҟалаз ахы мҳәакәа аҵыхәа узҳәом.
Аҳаҭ фырхаҵа Аҳаҭба дгьыл харак аҟынтә иԥсадгьыл
ахь
имҩа дықәын: Ӡызлан-Ӡаҳкәажә ду лныс зҳәоз, аӡи-аԥси,
аԥси-аӡи ҳәа аԥсуа жәлара идзырҵоз аҳаҭ фырхаҵа. Ус, имҩа
дахьықәыз, алаҳәажәқәа ажәҩан хыбны ишаауаз иааихьӡеит.
Иҽгьы ааҭгылеит,
иаргьы ихы ааираҳаит, алаҳәажәқәа ааҭгыланы,
иҽгьы,
иаргьы, дзықәгылаз адгьылгьы еиманы шьҭахьҟа
идәықәлазшәоуп ишибаз азныказ.
Иԥсадгьыл ахьыҟаз иҽгьы иадыруан, игәгьы иадыруан, Аԥсныҟа
дааццакит аҳаҭ фырхаҵа, алаҳәа иибаз ҽеи ишазҳәамыз
дырны.
Аа, абааԥс, иаада, иаада аниҳәа, иааз зусҭа аниҳәа,
ҳабацәа усгьы акрура мыцхәы бзиа ирбомызт, аибашьреи
ақәылареи ракәын еиӷьаршьоз, шьоук ааит, аха иаҳԥырхагам,
маҵуцәоуп џьушьҭ, иаазаргьы, рҳәеит, мхык ҳзыдрашәап, жьык
ааҳзырҭаап, рҳәеит.
Аха урҭ иааз ақәны аныдрашәоз, аҳаскьын ыҵмыӷьӷьаакәа
анышә адрыҳәҳәалон, ажь анырҭаауаз, иахьзымнаӡоз, аӡахәа
иаханы икыдыржәон.
Ус ишнеиуаз, руаӡә ишьапҭаршә аӡыхь иӡааиӡәӡәалеит,
ҽаӡә
ихылԥажә ала аӡы итеит. Арҭқәа зегьы аӡәгьы имбеит, ирхылаԥшуадаз.
Арахь усҟан ҳабацәа аӡы аныртоз, Ӡызлан-Ӡаҳкәажә
илыҳәаны
акәын ишыртоз. Уимоу, аӡҿыц анааргоз, аԥҳал иҭахоз
аӡы наҟ идырхынҳәуан, ӡи-ӡи еицыларц, Ӡаҳкәажә лакәзар,
уигьы аӡы зтоз дахылымбаарц азы.
Абас иаалырҟьаны урҭ иааз аӡиасқәа зегьы рҟьашьын,
дықәҵны
ашьхарахь дцеит Ӡызлан-Ӡаҳкәажә. Ишнеи-шнеиуаз,
аарҩара бааԥс ҟалан, аӡиасқәа зегь ҭабеит, рҟәарақәа ракәзар,
ибашҳакха, ишҳамыркны, иаанхеит. Аӡы иҭазгьы даӷьымзар
акы еиқәымхеит. Ажәлар рымч рылӡаауа иалагеит, аха ирыхьыз рыздырӡом.
Ишԥаругәышьоз, ажәлар хҵәаны, урҭ ҵаҟа илбаауазшәа
иҟаз
лшьапышьҭақәа инарҿалеит. Шьҭа еилкаан
усуцәоушәа ҳтәыла
иалалаз амыцқьақәа шракәыз.
Шьхатәылан иҟьашьымкәа инханы иҟан анаҟәуақәа.
Анаҟәуа
сырӡ-ҽыҭк аамԥҽны идырӡыҭуан, убасала ироуан аӡы. Ԥшьынҩажәа
шықәса ашьха иҟан амра ихнарҵәаз жәлара. Еиҵагылеит
зыԥсадгьыл ззымдыруаз абиԥара ҿыц.
Шәҩык аԥсҳа иԥацәа рҽеиҩшаны абааш аԥхьа ахәмарра
иаҿын ҽнак зны. Ашҭа ҭбаа ишьагьуа иқәын зымч агарҭа
ззымдыруаз арԥар шаҭлаҟьақәа. Ус руаӡәык
дахьынаԥшыз,
ԥҳәыск илаԥш налықәшәеит. Аирыӡ
лыжәҩахыр иқәыргыла,
мҩахәасҭала ахәы даҿала дҩеиуан лара хыхь, ныҟәашәа ԥшӡа,
ӡара еихатыр. Арԥыс дахьыԥшуаз, игәы аахыҭхыҭит, иблақәа
ааихалашеит.
– Уаа, сашьцәа, – ҿааиҭит иара. – Абри иҩеиуа ныҟәашәа
ԥшӡа, ӡара еихатыр, лара илмыркьысӡакәа, леирыӡ хҿала
иԥысҽуазар! – иҳәеит.
– Индәықәҵеишь, – наиаҭаркит иашьцәа.
Ахҿа аашәышәит, аирыӡ ԥыххаа ицеит, аԥҳәысгьы
дыҭрысны
даахьаҳәит. Арԥарцәа иара уа ихәацыхәаԥшьха
иааикәагылт:
ныҟәашәа ԥшӡа, ӡара еихатыр лықәрахь днеихьан. Иԥҽыз аирыӡ
аӡы ҭазаарын, аҽҽаҳәа иаалықәҭәеит. Анаҟәахь илыма дхалон
уи аӡы, аӡ ҿыц злыҵра асырӡ Ӡызлан-Ӡаҳкәажә дахымбаакәа
илылҭарц азын.
– Шәызтәыда, шәара арныгқәа? – дҵааит лара.
– Аԥсҳа иԥацәа ҳакәын, џьушьҭ, – аалаҭаркит дара ԥхашьаԥхаҵо.
– Сеирыӡ ацлабра аҵкыс, сеирыӡ шәшаиааирыз, шәцаны
шәџьынџь жәгар иаҳа еиӷьын! – нарҿалыжьит аԥҳәыс.
Арԥарцәа ираҳаз хьымӡӷыршьан, абааш иҩхашылан,
ран
иаалыдтәалт.
– Ҳан, ԥҳәыск даабан ҵаҟа, ныҟәашәаԥшӡак, ӡара еихатырк...
– Унан, быжәгәаламраа, уи зхаҵа дшеибгоу еибахаз лами!
– Ҳан, лхаҵа дабаҟоу, деибгазар?
– Лхаҵа аҳаҭ фырхаҵа иоуп, дуаҩызаҵәха амыцқьақәа
дырҿагыланы, ҳаԥсадгьыл ахьчара даҿуп.
– Ҳан, аԥсадгьыл – уи закәызеи?
– Шәцеишь, шәыхәмарлеи быжәгәаламраа, – лҳәеит ашәҩеишьцәа
ран, аха иаалыдҳәаҵалан, илыдмырҳәар
рымуит
аҟәараш
ахаҳәқәа амра иахьеиҟәнарԥԥахьаз
Аӡӷьы анырцә
ишыҟаз
урҭ рыԥсадгьыл. Имыԥшыкәа рабџьар аашьҭырхын,
инҽыжәибаҵеит аԥсҳа иԥацәа.
Амра иқәнаблаахьаз ртәыла агәҭан дгыланы, аҳаҭ фырхаҵа
Аҳаҭба ихала мацара амыцқьақәа рабашьра даҿын. Ԥшьынҩажәа
шықәса инапқәа еимымхӡакәа, ҩ-аҳәак еимларӷәӷәа иахьикыз, инацәхыԥқәа инапсыргәыҵа
иалаланы, инапы азқәахь
иалҟьахьан иара. Ашәҩеишьцәа ркьараз рыманы аҳаҭ иааихьӡан,
рымч ааибыҭан, амыцқьақәа атәыла иалырцеит. Ицқьахеит
Аԥсны. Дук мырҵыкәа Анаԥеи Анагеи рыбжьара ахаҽаҳәа иауит
зегьы ззыԥшыз ақәа ду. Аԥсы ааивнагеит иҿажәкхьаз адгьыл,
иҿыхан, иаамақарт аӡиасқәа, ашҳам аҟәарақәа ирықәӡәӡәаа
амшынгәы ихырҵеит, риаҵәара рзыхынҳәит архақәеи адәкаршәрақәеи.
Аҳаҭ фырхаҵа Аҳаҭбагьы, ҳқыҭа ааигәаԥхан, абра сара аҳас
сыҟаз иҳәан, аҵәыш аирсит; уи ашьҭахь
ажәлар анаауаҳәа ԥыҭк
дыԥшын, аха игәы иазымычҳазт, санаауа сыԥҳәыс ныҟәашәа
ԥшӡа, ӡара еинаалагьы даазгап иҳәан, шәарыцара ашьха дцеит,
араҟа иара дшаҳау ала ианшьан ныжьны.
Уа дахьҩеиз дибеит Ӡызлан-Ӡаҳкәажә. Аӡи-аԥси, аԥси-аӡи,
иҳәеит аҳаҭ. Блеи, иҳәеит, агаҟа, анкьатәи бтәарҭахь, егьырахь,
сара сышьҭра ыҟанаҵ ԥсаҭатә быгхом ҳәа леиҳәеит.
Уиакәхеит, Ӡызлан-Ӡаҳкәажә ҳқыҭа иалсуа аӡшьышьы
дазыхынҳәит,
лгәы иацәымӷыз ашьха рҩаш еибаха-еибафақәа
ааныжьны.
Шәҩеишьцәа ран лакәзар, архаҟа данылбаауаз, аӡшьышьы
даназааигәаха, аӡы ҭоумашь ҳәа илыцыз дразҵаазаап. Ӡызлан-Ӡаҳкәажә лтәарҭа ҿыцгьы, уаанӡа
иахьӡыз сыздыруам, аха убри
инаркны Ҭоумышь ахьӡхалт.
Агаҿа иацәыхарамкәа аӡшьышьы аҽырҭбааны, аӡмыжь
ҵауланы иҭатәон. Абри Аӡмыжь Ҭылашьцаа акәын тәарҭас
илымаз Ӡаҳкәажә. Ҳқыҭа иатәыз абри аҭыԥ лтәарҭақәа зегьы
реиҳа еиӷьалшьон лара, уи ус шакәыз зегьы ирдыруан Аԥсны
ҟьаҟьа дуӡӡа ахи аҵыхәеи. Есышықәса ааԥын ныҳәа аҽны
Ӡаҳкәажә ду арԥыск ԥсаҭатәыс дылзааргон. Ԥсаҭатәыс иалырхуаз арԥыс аӡхәы
ҳәа ишьҭан. Уи арԥыс иԥеиԥшыз шықәсык
шагыз иаҳәаны ддыргәырӷьон, иаргьы шықәсынаҟьак насыԥ
иманы, иҽи-икәадыри еиқәҵа ақыҭақәа дрылсуан. Дахьнеилакгьы уас дҟарҵон, дыҩнардон, иреиӷьыз аҭыԥҳацәа
аамсҭак иеиԥш дрықәиҭын, нас уи аҭыԥҳа лхаҵацараан, заҵа
илԥырхагамхарыз, иаҳагьы илеигәырӷьаны дыргон, аӡхәы
диман ҳәа.
Уимоу, зны, аҳаҭ иҷкәын ианиқәшәа, уара уаҳауп, уԥа
ҳаиҟәаҵп рҳәеит, аха далнахзар, дыӡхәызааит, иҳәеит, иҷкәынгьы
аб диаҭабуа ихы аалаирҟәит.
Уажәы-уажә ана-ара Аӡмыжь Ҭылашьцаа инхылон рҽырҭбаауа
агьежьқәа. Шьыбжьагәазынгьы араҟа цәыҵалашьцаран:
аԥслыш цәиаҵәаа, алаԥан тар, абнараса кьача еилашьшьы
аҩԥанк ирхагылан, аҟармеи, абнаӡахәеи, акәымарӷьаӷьи
еилаԥаны, мрашәахәак
зрылымҟьо аӡмыжь рхыбуан. Чықь
наӡак иаҟаран уа аҟәара иқәиаауаз аҭырасгьы. Иҿыбааӡаӡа,
имриӡа уажәыгь уа иамоуп уи аҭырас хкы.
Убраҟа тәарҭас илыман Ӡызлан, ӡыблала дызбахьазгьы шьардаҩын.
Схаҭагьы сырхаануп уи дызҿаҳахьаз. Урҭ ирҳәо хасҵоит
сара. Акы, уи даабеит зҳәаз рызегь зхазы феида иашьҭоу уаам,
рыгәра зумгара иарбан. Ҩбагьы, иҟам иарбан ҳәаа змам ҳәа
ари адунеи аҟны.
Зегьы ыҟоуп. Аха иаамҭоуп шьҭа хьӡы згымыз, тәамҩахә
змамыз аԥсҳа иҭыӡшәа цәыраагап. Аԥсҳа иҭоурых мҳәакәа,
иузҳәом аӡызлан лҭоурых.
Ажәакала, шәҩеишьцәа-быжәгәаламраа аҳра еимакны
ишаанибарҵәазҵәҟьа, ажәытә нцәахәқәа рзы дықәхганы
аԥсҳара аашьҭихит архонт Леон Аҩбатәи ҳәа ахара ирдыруаз
аԥсҳа Алоу. Алоугьы аурым кьесар Леон Ҳазаргьы рҩыџьагь
аҳазар ҳакан иаҳәшьцәа ирхылҵит, абасала аҩеиҳәшьцәа
рԥацәа ракәын. Зны Аԥсны иқәнагалаз, аха усҟан нарха змоуз
ақьырсиан дин аиҭарҿыхара иҽазикит аԥсҳа Алоу. Мшыннырцәынтә
рҿаархеит, рыблақәа нарҳәы-аарҳәуа, ирыцқьаз
аҵарауаа. Иаҳәа нымҩанҵо акәын ижәлар ишреилиркаауаз
Алоу адин ԥшьа аҵакы. Ажәытә мырҭаҭ ныхатәарҭақәа зегьы
ҩеилаҟәыбаны, урҭ рҭыԥан аԥшьарҭақәа ичаԥеит аԥсҳа.
Рҵыхәа уа иааԥҵәеит Ӡаҳкәажә лымҵаныҳәара шьаарҵәырақәа.
Зныкыршәа ааԥын ныҳәаз ауаа ааилон Ӡызлан лтәарҭахь,
уажә арԥыс ицымхәрас кьанџьак кны. Амш лашара иацны
акәымкәа, аҵх рҽалак акәын дара шааиуаз. Ахара рхы иавбо
акәын ишааиуаз: ишԥаҳаури-тәа, иуам ҳаԥсҳа қәыԥш; иаргьы,
нас, иара иоуми анкьа ишыҟаз еиԥш, Анаԥеи Анагеи рҟынӡа
ҳтәыла аҳәаа еиҵызхыз.
Убри инаркны маҷ-маҷ, аӡаҳкәажә дуӡӡа лымчра лымпыҵӡаауа
аҿаанахеит. Аӡхьамԥш зҭыргоз аӡиасқәеи аӡыхьқәеи
адаӷьқәа рҭаларц егьрыгмызт.
Уи азмырхакәа, аԥсҳа гәаҭеи Алоу даалаган, ҳқыҭан ашхәацәырҭа
ичаԥеит, аҩӡыбжьара ашхәаныҟәарҭа рыбжьигеит, аӷба
рымҩа зырлашашаз Акра ду иргылт.
Ӡи-ӡи еицылоит, егьамам, Ӡаҳкәажә ду, иҳәеит Аҳаҭба. Уахь
снеиуам, даӷь ҭыԥхааит, са исныҳәаанӡа, лҳәеит лара. Ӡызлан-Ӡаҳкәажә ду ауаҩы бызшәа лызҳәаӡомызт, ншьанла акәын ауаа
дышрацәажәоз.
Аамҭа цеит, аԥсҳа имчра ҩадаҟа ииасит, ус ишнеи-шнеиуаз,
ашхәаныҟәарҭа уаҳа шхәа анхымла, ӡбааррахеит, ихәхәаӡа,
ииашахәҵәаӡа. Раҳ Соулаҳә, аҳаҭ фырхаҵа Аҳаҭба иԥеиԥа иҭатәо
иалагеит ақыҭауаа,
адаӷь ҳхы ргеит, акәыбры ҳарфеит, иагьҵасым,
ашхәа-ныҟәарҭа еимаԥсатәуп ҳәа. Арахь рхаҭақәа аусура
рҭахымызт, аибашьреи ақәылареи ракәын изызгагаз. Аҳ Соулаҳә
харахәыц иакәзар, аӡмах шәызҭаҳарбоит
ҳәа рҽырҩашьаны
ҩаԥхьа амыцқьақәа рцәаар ҳәа дшәаны длакҩакуан. Ашәарыцара
дазгаган аҳ Соулаҳә, храцыԥхьаӡа иҭамҳа еиҿажьын.
Ӡызлан-Ӡаҳкәажә лакәын имаршәа иахылаԥшуаз.
Ажәлар рычҳара аарыцәмаҷхан, иҩагыланы Аҳаҭба
ишьҭамҭа
ршәиит. Ишышәизгьы маӡалоуп, иаҳра аргама имамкыкәа.
Ареволиуциа ҟалаанӡагьы аӡмах иашахәҵәа уаҩы изҭамырбаӡеит.
Ажәытә Баҭал иҳәо саҳахьеит, ихаан ҳқыҭантәи
апап Иуана иагараан дубаргьы аӡмах дхықәгыланы адаӷьқәа
рыбжьы итетрад ду ианиҵон ҳәа.
Абас мацара Ӡызлан-Ӡаҳкәажә ду длеиуа-длеиуа мацара,
дышлеиуаз баша ӡызланхеит. Сажәабжь еизада ахьалагоҵәҟьа
абракәзар ҟалап.
Уи сҳәеит ҳәа, иахьа уажәраанӡагьы ауаа лыцәшәон лара.
Иаҳҳәап, аҭаца-ҿыц аҩны данааргалак, аӡызлан уи аҭацагьы
дахымбаакәа аӡы лылҭаларц азын, ачашә ҟаҵаны аӡаҿы дырныҳәар
акәын, уаанӡагьы ӡаагара дрышьҭӡомызт. Амгәарҭа
иҭоу асаби аӡызлан
длымҟаҭәаразы, зцәазтәымыз аҳәса аӡахьы
инеиӡомызт.
Хәланышьҭахь ахәыҷқәа, заҵа аӡхықәахь
ирмышьҭрыз, адәныҟагьы идәылрыжьӡомызт, ӡызлан
илыржьамкыр ҳәа ишәаны.
Ауаа ахьлыцәхьаҵыз азы ргәаӷ лкит аӡызлан. Уахынла
амҩасцәа
рымҩа кны данрабашьлоз ыҟан. Шәақьи кьарахәи лара
лҿы егьрылшаӡомызт, аҳәа цҳафыргьы иара убас, избанзар
атыҟә ала дамҵасны илкуан. Аҟама акәын аӡызлан дзыцәшәоз:
уи аҩҿык ахьыцҳауаз аҟынтә акырҭа лымаӡамызт. Аҳәсагьы,
ӡаагара ианцоз, зеиԥш ҟамло егьыҟам ҳәа, аҟама рыҟәнырҵон.
Амала аӡызлан дзызгагаз ахацәа ракәын.
Аха лара дахьугалак, дыԥҳәысын, ахацәа ԥҳәыск лзы абџьар
ҭыхра рхы иаҭәаршьозма, аӡызлани дареи анааиҿаҳалак,
напышьашәала еибакуан. Лымаанагьы шьҭа зегьы ирдыруан:
аӡызлан лызқәа дузықәҵаӡомызт, избанзар лшьапԥынҵақәа
лышьҭахьҟа
ирхан, убри аҟынтә дырҭрысны лгәышԥы дықәрыжьуан.
Уи ахацәа. Аха ашәаргәындагьы, амчыдагьы, алеиқәа ицзар,
аӡызлан имԥан дықәлараны дыҟамызт. Алеиқәаҵәа мыцхәы
дацәшәон лара.
Зны ашәарыцаҩ Акәын-иԥа Мамсыр Аҳаҭба Ҭоумышьхықә
давала дышнеиуаз, аӡызлан дибан, амза шәахәа рықәҷҷа
иахьеиқәԥаз,
иара диааит. Аҳаҭ фырхаҵа ихылҵыз саргьы бсаҩымсызар,
абри ауп ибықәнагаҵәҟьоу иҳәан, аӡызлан дылкаижьын, лхахәы ҽыҭк амихит. Дшыӷьаҵәыӷьаҵәыуа з лмашәхәы
ихылԥа инҭеиҵан, иҵәахит, убри инаркны аӡызлан
иҳәатәы
дықәныҟәар акәын. Уиакәхеит. Аӡылан илиааиз Аҳаҭба хаҵа
диҿҳәарахо бзиа дылбеит. Лыжәанацәак илырбеит, жәашықәса
длымазаарц даҳәо. Мап ҳәа ихы ааирҵысит иара, даацәажәар,
абз зҿамыз аӡызлан, иара дахьуаҩытәҩсаз, абз ахьиҿаз азы
диҵашьыцны, ибз ааиҿылԥаар шлылшоз игәаларшәо. Ианаму
жә-нацәак илырбеит, жәышықәса усымаз ҳәа, аха ашәарыцаҩ
Аҳаҭба ҩаԥхьа мап икит, иԥҳәыс қәыԥш аҩны дшизыԥшыз
игәаларшәо. Аӡызлан лнацәақәа акакала ихалырҟәалон, аха
лнацәкьыс
азыбжа анилырба ауп ашәарыцаҩ ҵоуп ҳәа ихы
анирҵысыз – шықәсыбжак. Уи ашьҭахь уашхәа лирҳәеит, нас
шықәсыбжак аӡызлан длыцынхон иара, ныҟәара ицаз аԥсуа
хаҵа иԥҳәыс қәыԥш гәҩара лымамкәа шықәсыбжак дынхар
ауеит ҳәа азыӡбаны. Аухаҵәҟьа, илырбаз уара идыр, аамҭа
иазԥысҵәаз маҷцәоуп ҳәа дахьхәит, раԥхьаӡа акәны ашьыжь
шарагьы дамеигәырӷьаӡеит ахаҵа. Аха ус ишнеиуаз акәымкәа,
иҩнаҭа гәхьааиго далаган, ҽнак, фымз цоу, фышықәса цоу,
ирызгәамҭаӡакәа Аҳаҭба инхарҭаҿ иаанаган, ацалаҟьа ихаланы иҭхаџьуан. Ашамҭазын икараха рыбла нҭаан, иԥҳәыс
дҿыханы, ашыӡ ҭызгоит ҳәа аца дшаадгылаз рымбаӡеит.
Ашәарыцаҩ Акәын-иԥа иԥҳәыс дыԥшызар: иӡны иҟаз лхаҵеи
аӡызлани еигәыдибаҳәҳәала ацалаҟьа иқәиан, аӡызлан
лыхцәы қамызуа асаара иахьышьҭасуаз, аԥшалас инага-ааго
асаба иланарҳәазон. Азныказ уи лыхцәы мҵысӡозшәа,
аца
гарыгаҽозшәа лбеит ашәарыцаҩ иԥҳәыс. Ԥыҭраамҭак дгылан
лара, деиқәшьшьы ицәаз дырзыԥшуа, нас ашьшьыҳәа аӡызлан
лыхцәы аашьҭылхын, инаганы дахьышьҭаз иналывалҵан,
ашыӡ мгаӡакәа аҩныҟа дцеит. Аӡызлан дыцәазшәа ҟалҵон,
аха зегьы лбозаарын. Дҩаҵҟьан, Акәын-иԥагьы дмырҿыхакәа,
дныҵышьшь дцеит, хаҵеи ԥҳәыси
рыԥсҭазаара дналҵны.
Уинахысгьы уаҳа Аҳаҭбақәа рыжәлантәык диԥырхагамызт
аӡызлан. Аҳаҭбақәа рыҳәсақәагьы пату рықәҵаны, лара дызхараз ачымазарақәа рыхәшәқәа рзаалыртуан. Дара Аҳаҭбақәагьы
уинахыс алеиқәаҵәа анырҵомызт.
Абас дааиуан ԥсра зқәымыз аӡызлан хылас, лызаҵәра
дагәылашьшь, зны-зынла лгәы хьаауа. Лгәы анхьаалоз Аӡмыжь Ҭылашьцаа дынхықәтәаланы, амаркалдышь шәҭқәа
ӡаалыԥсалон, нас урҭ ашәҭқәа ӡариқәақәа иахьӡааҟәрылоз
дырзыԥшуа даатәалон. Убасҟан лыбла иаахымҵуа иаахгылон сахьак: ашәарыцаҩ
иԥҳәыс даалыдгыланы, аӡызлан
лыхцәы аашьҭыхны,
дахьықәиаз ацалаҟьаҟны ианлывалҵаз.
Даалгәалашәон уи аԥҳәыс, зхы зыкәаҽ, ашыӡ мгаӡакәа амаҵурҭахь
инеиуаз. Убасҟан даахьҭакызшәа дааҭрыслон
аӡызлан,
хышә шықәса раԥхьа илыхьыз иахьагьы дацәыԥхашьо. Аха
дук мырҵыкәа илцәааԥсон ахәыцра иашьцыламыз лыхшыҩ,
нас наҟ зегьы аалхаршҭны, амрахәагахь даацәырҵны аҽыкәабара
далагон, аӡы ҭҟьо дыхәмаруан, аӡы ацыԥхьқәа ирылыԥхоз
ацәаҟәа даԥшуа. Лыбла аргәырӷьалон уи ацәаҟәа,
аха дагьаршәон. Дзыцәшәаҵәҟьоз ацәаҟәа акәмызт аӡызлан,
аӡызлан лнашана иланаҳәон знымзар-зны лыԥсҭазаараҟны
ицәырҵраны ишыҟаз зыбжьшәахәак ҟьашьыз даҽа цәаҟәак.
Аӡызлан илдыруан уи лҵыхәтәааира ишазҳәахоз. Лара дынцәахәын,
лара ԥсра лықәмызт, аха илдыруан аӡызлан знымзарзны ахаан лыҟазаара нҵәара зқәым, чҳашьагьы змам
шәымҭакны иааҭгылар шалшоз, хышә шықәса раԥхьатәи ахҭыс
аалгәалашәаны даныцәқәырӡклоз еиԥшыз шәымҭакны.
Ма убасшәа џьара акы. Аха аамҭа макьана иааҭгыларц агәы
иҭамызт. Аамҭа зны иӡышьшьушәа, зны ирҩашха Аԥсны
иагәылсны ицон, зегьы збахьаз ҳтәыла митәык иазымԥсахкәа.
Аӡызлан лыхьӡ-лыԥша, ацәыкәбар аӡы ианыхшәалалак иаахыло
агьежьқәа реиԥш еиҵало-еиҵало, икьаҭо-иқьаҭо ишааиуаз,
зынӡа имкьаҭацкәа иааҭгылеит.
Аҳаҭбақәа ашәарыцараҿ ишыманшәалац иманшәалан.
Убас ишнеиуаз акәымкәа, ареволиуциа ашьҭыбжьқәа
анеиқәтәа,
Аҳаҭбақәа иреиуаз аҵыхәтәантәи аҭауад-амуча, анхацәа
лаӷырӡыла дкәабаны дымҩаԥыргеит.
Габаа, анкьа аҳ ихәы зуаз,
уажә ижәларацәаз, инхацәа бзиаз, аҳ иҷкәынцәа аҩыџьа ааӡара
иргеит. Аишьцәа руаӡәк даныҩеидас, ақалақь ахь иԥсы иган,
уа ауаҩра илҵын, уаҳагьы арахь дықәмлеит: егьи даныхәыҷыз
дрыцәкаҳан, дцыркьхеит, Наган ҟадыџь. Наган ихьӡын иара.
Акы даԥсамхеит уи ауаҩ. Ақыҭаҟны патук иқәмызт.
Ақыҭазын аџьабаа збаҵәҟьоз Гьыргәал Лагәсҭан-иԥа
иакәын. Шьоук реиԥш ажәала акәымкәа, усла ақыҭа дацхраан,
абнара хыршьааит, аужәра хиртит ақыҭан. Абнақәа рааигәара
инхоз ракәзар, ашәи, аџьи, ахьеи кубометрала иаларҵан, акыргьы рхашәалеит; уи азы иаҳагьы Лагәсҭан-иԥа ихьӡ ҳәаны аӡы
ржәуам.
Данхәыҷызгьы ҳқыҭахь дааргалон Грышьа Лагәсҭан-иԥа.
Дбыжәгәаламуа адәы днықәлон, ашәҭқәа ҟәшәо, иан лыбжьы хааӡа инеишьҭаҿылҭлон. Грышьа Лагәсҭан-иԥа дыҩуан,
ашәҭқәҷыҷқәа еизигон, знымзар зны иҟьашьыма, быжәгәалам
хәыҷ, иҟәашкакараӡа ишәыз икител хәыҷ. Иахьа, ара аҩны
аниргыла, дандачныкьха, иара иҳәалоит еиԥш, ақалақь аҿы аҩн
ду шимоугьы, араҟа анхара еиӷьеишьоит. Уи Вахтанчик иани
иареи ирымаз, сара, апенсиа санца, сыжәлар срылагылазар
еиӷьасшьоит, иҳәалоит иара, ԥсыӡкра дышнеиуа гәашәк аԥхьа
данааҭгылалак.
Аӡызлан убас дтәаны ашәарыцаҩ иԥҳәыс лхымҩаԥгашьа
дазхәыцуанаҵы, шьаҿа ҭбаала ԥхьаҟа ицеит ҳқыҭан ааглыхра.
Аҵыхәтәантәи ажәашықәса амацара иалагӡаны араҟа иаадыртит: акы, ахәша зауад Акра ахықәан; уи адагьы аӷәхырҭа зауад
Бзарӡы ахықәан; ахимкомбинат Ԥсҭа ахықәан. Кьыс змаӡамкәа
ишыцқьаз
иаанханы иҟаз Ҭоумышь – аӡызлан лтәарҭа акәын.
Иаамҭоуп иҳәан, ахьшԥа ҳәа изышьҭоу аԥсыӡ жәла бзиа
ааӡашьа ижәлар идирҵарц иақәикит Гьыргәал Лагәсҭан-иԥа. Аха аӡиас инхарҭа маҷк иацәыхараны илеиуан аҟнытә,
ахьышьҭра еиҭагатәыс иоуит. Иаргьы даалаган, аџьам поет
Фирдоуси иеиԥш, аԥара азоужьын, ашхәа хымлеит умҳәозар,
ашхәаныҟәарҭа замана хәхәаӡа, иашахәҵәаӡа инҭижааит.
Ҭоумышь ацәқәырԥа ԥсыдақәагьы шәаԥырҳаԥуа уи инҭаланы
рҿынархеит. Аха уи Аӡмыжь Ҭылашьцаа иацәыхаран – аӡызлан
ԥырхага лмоут, иагьлызгәамҭеит. Амала раԥхьа қәак ауны
аӡы анаахыҵ, аӡиас ҩаԥхьа ахьышьҭрахь ихынҳәит, ихәхәаӡа,
иашахәҵәаӡа иҟаз ажрагьы ӡбааррахеит, аура ахьынӡоураз
ирцәыдаӷьҭыԥхеит,
ажәытәан апап Патеиԥа адаӷьқәа рыбжьы ахьаниҵоз ашхәаныҟәарҭеиԥш. Ақыҭауаагьы адачныкь
иааидтәалеит, рабацәа аҳ Соулаҳә ианидтәалоз еиԥш, ужра
наҟ еимоуԥсароуп ҳәа. Грышьа Лагәсҭан-иԥа игәылацәа ражәа
ааҩбамтәыкәа, иамузар иамуит иҳәан, абульдозерқәа ылиҩааит,
аха анышә иҭихыз еиқәысхьан, ажра азҭмырҭәааит. Агаҿантә
ахаҳә аагатәхеит. Еиҭах ҩышә метра арахь, ҳамрақыҭахь иазаа-скьеит амшын.
Амшын ааскьагахеит, аӷәхырҭа зауад азын абнақәа ахьхыршьааз ахәшатә зауад азын абазалики, агерани, аԥачули
лаҳалаҳауа ишәҭуан. Ажәытәра иагазгьы
хьаас аӡәгьы имамызт. Лхалаӡа даанхеит аӡызлан.
Лассы-лассы уахынла ашьаҟа
ҿыцқәа ирыбжьындаз
афымца даҷқәа днарықәтәалон лара,
афымца дарчыхәчыхәуа ақыҭа лаша, ақыҭа лахҿых далаԥшуан.
Зны шьыжьымҭанк аӡызлан дыԥшызар, хаҵак аҵәгәыр
кны лыӡмыжь дыхтәалоуп. Дтәоуп иара, ашьушьа иалху
чынаа рыкьанџьеиԥш дзажәӡа, дҟәызгаӡа. Абас дахьтәаз,
ишахәҭоу ала иԥсы ахьишьоз, аҳауа цқьа ахьифоз акәын
аԥсыӡкра аиҳагьы игәы ҟазҵоз иара. Уи ҩашьомызт. Аӡызлан
хаҵак димабашьижьҭеи акрааҵуан. Уи ауаҩ диеилаҳартә
иԥшнымызт, аха усгьы цәиккрак изызундаз аалгәахәт. Адачныкь Грышьа Лагәсҭан-иԥа иакәын иара, ҳәара аҭахума.
Аӡызлан лыҽӡаны ишьҭахьала дааиасит. Игәиҽанӡамкәа ихахәы
днамҵасын, иаргьы адыхҳәа дааҭрысын, нас данаахьаҳәлак,
аӡызлан дыҟаӡам шиҳәоз акәымкәа, ишьҭахьҟа дышгыло ибап,
арҵәааҳәа
дшәаны дыҳәҳәап, ларгьы уаҵәҟьа ибз ааиҿылԥаап.
Аӡызлан дыццакӡомызт. Ихы ларҟәны дахьтәаз дааихыкәшан,
иаԥхьаҵәҟьа дааины даагылт. Аԥсыӡ иаркьыц иаҿалан, ахара
иаҿын, аха адачныкь, игәалаҟа-ихалаҟа акы дахьазхәыцуаз,
ибаӡомызт. Ус акәымкәа, проект ҿыцқәак рыӡбара даҿызҭгьы?
Ихахәы лнацәа налалырԥеит. Адачныкь ддысны дыҟазшәа
акгьы ибаӡомызт. Иҩыҵрақәа аалырчыхәчыхәит ауаҩы замана. Адачныкь игәы раҳаҭӡа аҭаҭын чаԥа зҭаз иџьыбахь
инапы нымҩаниҵеит. Аԥҳәыс ишлаҭәамыз иаԥхьа дгылан
лара. Гьыргәал Лагәсҭан-иԥа ԥшьаала ираӡны иеихымца неихеикшан, аҭаҭын днаҿыхан, алҩа аауишьҭит.
Алҩа ԥықәсыларада аӡызлан лцәа иналсны аӡы инхылеит.
Убасҟаноуп аӡызлан ианылдыр Гьыргәал Лагәсҭан-иԥа лара
дшимбоз, дшимаҳауаз. Лареи иареи еиқәымшәоз, хаз-хазы
иҟаз ҩ-дунеик иртәын! Дхазымҵоз
рзыҳәан дцәада-жьыдан
аӡызлан!
Уи аухаҵәҟьа аӡызлан арҩашьыга змаз дацқәак, ҵиаақәак
еиҵалырԥхьан, рыжәтәык рылхны лҽалыршьит.
Амчреиԥш
ацәеижьгьы шылцәыӡуаз дазхәыцуан
лара, лылахь еиқәшьшьы
еилылкаауан аӡызлан, лара дхазҵо иреицәоу гаӡамаӡак даныҟамла,
аҽны ларгьы дшыҟамлоз.
Аха ацивилизациа злысхьоу ақыҭақәа рҟынгьы иамоуп
алашьцара ҟәызгаӡа изҭатәоу кәакьқәак. Иаҳҳәап, игәаҭоуп
аӡмыжь цәыҵлашьцаа ихықәынхало аҭаацәара
рхаҭақәагьы
цәыҵашьшь, акалашәақәа ишыҟоу. Урҭ рыблақәа, ирҳәан еиԥш,
есааира абнахь ауп иахьыԥшуа. Ажәытәра иатәу амцхаҵарақәа
афымца цәашь шаарықәԥхалак наҟ инықәбоит, аха аӡмыжь
цәыҵлашьцарақәа ирхықәынхало рфымцагьы кәиӡоуп ишарку. Аҳаҭбақәа рҵыхәтәа иакәзар, Аӡмыжь Ҭылашьцаа ахықәан
акәын дахьынхоз. Ҭоумышьхықә дынхон иара. Макьана Ҳаҭаа
рҵыхәтәа диқәгәыӷуан аӡызлан.
Аха Аҳаҭбақәа рҵыхәтәа аҩны атәара, анхара дашьцыламызт усҟак. Ақалақьаҿ иҟаз иашьа автобусқәа рҟны ажәлар
иӡбахә иалацәажәартә ауаҩра анилҵ, Аҳаҭбақәа рҵыхәтәа азныказ автобусқәа дырҭаланы аныҟәара ҵигеит. Иҽырҩашьаны
дазыӡырҩуан иашьа иӡбахә бзианы иахьалацәажәоз. Иаҟара
ицлон иара усҟан. Иџьашьатәума, иаҳауан иара, Ҳаҭаа дуӡӡа
ирхылҵыз деиӷьхаргьы ауан! Иашьа иоуп егьызлымҵгәышьаз,
иаҳауан Ҳаҭаа рҵыхәтәа, аха усгьы иаҟара
ицлон. Нас зныкыршәа
ақыҭа дналҵӡаны дцан, џьара ӷбакы дақәтәан. Ашьҭахь,
ԥҳәыс дааиган, ҩаԥхьа иҩны дахылт. Звеноводс ашхәа
зауадаҿ аус иуан. Ажәра бзиа ибон.
Иԥҳәыс хәаша ԥшра бааԥск, ҿымҭҩык лакәын, аха аӡызлан
дзыргәырӷьаз – дшарамшашәа дыҟан. Аӡызлангьы даалаган
аҳаскьын-хәшәқәа рымаӡа лзаалыртит уи. Аха аҭаца лыблахь
аҽцәыргара лзымгәаӷьит
аӡызлан. Аӡәгьы зыгәра хеимҵоз
аӡызлан
лхаҭагьы
лхы агәра лымгошәа дҟалахьан.
Амала, иабацәа ртәы ҳәа акы ааиламлеит аҵыхәтәантәи
Аҳаҭ. Агабба ҳәа акәын ашәҟәы дшаныз. Хҩык ахәыҷқәа
иман – чкәынки ҩыџьа аӡӷабцәеи. Акы даԥсамызт иара ус
Ҳаҭаа рҵыхәтәа. Аӡызлан илиааихьаз Акәын-иԥа Мамсыр
иҵкар. Аӡызлан, ҭоуба еиламго, жәытәаахыс дызԥырхагамыз
ажәлантә рыҵкар. Абри Ҳаҭаа рҵыхәтәа, ԥҳәыс данааига,
аӡызлан илықәнагоз аныҳәагатәы ҟаимҵеит, уара! Иԥҳәыс лцәа
лтәымкәа даныҟазгьы, ӡаагара дишьҭуан, уара! Хәланшьҭахь
ихәыҷқәа аӡхықә ахь идәылҵыр иуан, уара! Абас акәын дшыҟаз
Ҳаҭаа рҵыхәтәа.
Иара усгьы амцхаҵарақәа рыгәхьаа змадаз. Ақыҭауаа
беиахеит, аҩнеихагылақәа рчаԥеит, амашьынақәа
аархәеит. Аха,
иага ус иҟазаргьы, ҩынтәҟа дзыргәырӷьашаз лбеит аӡызлан:
илбеит ауаа рыхдырра ҭылашьцаа макьана ишҭаҵәахыз уи
ашәаӡыӡара. Ҽнак лыла иабаз ахы инаркны иаҳҳәап. Амра нҭагьалон.
Аӷәхырҭаа рыҳасабеилыргаҩԥҳәыс, зуаҩра
ыҟаз, зҵара
ыҟаз, хәылбыҽхак аҩны лхала даанханы, арахә шеиллыргоз
акәымкәа, ажәзҩа еиԥшшәа чмазарак аҳаиуан ирыдылбалт.
Жәытәнатә аахыс ажәзҩа арахә ирылазҵо Ӡаҳкәажә лоуп
ҳәа иԥхьаӡан. Аҳасабеилыргаҩы заҵа дыҩны уаагьы рахәгьы
ртәы здыруаз аҳақьым Гәазаа иахь ддәықәымларыз.
Аҳаҷаҳәа
иаалгәалашәеит лара Аҳаҭ иԥҳәыс
аԥсуала ахәшә шылдыруаз.
Ҿымҭ цәашь дук аалыркын, агәарабжьара дыбжьаланы Ҳаҭаа
шыҟаз лҿыналхеит. Днеиуан лара ҿымҭ, лҽеихарԥс, илԥылоз
аӡәгьы аҭак имҭаӡо, гәарабжьарала, лҵәыџь жжаӡа, ахәылԥ
далашьшь. Раԥхьа дгәазҭаз аԥҳәыс, акамбашь ахьара дахьаҿыз,
лнапы ачыргә ахьакыз уа инхеит, лхаҵагьы дгачамкны абат
ашьапы аноуишьҭ, абат аин иахьыназыҩыз, хшла ипеипеиуа
иҭәны игылаз аныга хыршәҭны инканажьит. Аҳасабеилыргаҩы
лхы-лҿы гәырӷьахәха, дҭанагаланы днеиуан. Аихамҩа нымҩахыҵ
иаалԥылеит бжьҩык лыҷкәынцәа. Амшын ахьынтә иаауан дара, рпапиросқәа хәхәа-хәхәаӡа ирҿакны.
Ран данырба
аҷкәынцәа еибырҳәазшәа рарма напқәа рышьҭахьҟа ирҵәахит,
уи реицыҭрысра иаҳагьы
ишараргамоз рхашҭны. Аха аҵәыџь
назгоз ран амца ԥааҩы длеиԥшха, акгьы лымбаӡо лыҷкәынцәа
днараҩҟьеит.
Аҳаҭ иԥҳәыс иаразнакала иҟалаз лдырт. Ларгьы ҿымҭкәа,
ишаԥыз еиԥш, Аӡмыжь Ҭылашьцаа ахь длалбаан, ҿымҭ аӡхьамԥш
лыма дааит. Ҿымҭ, ла лыда шамаха уаҩы изымдыруаз
ҳаскьынқәак
ааиҵалҟәаҟәан, аҳасабеилыргаҩы иналлыркит.
Абри даара иахыччеит, цәажәатәыс ирыман ақыҭан.
Аха ара,
ишакәхалак, арахә еиқәхеит. Лаҟара лыцлеит аӡызлан. Лара уи
лымчала ишыҟалаз агәраганы
дыҟамзи. Аха Ҳаҭаа рҵыхәтәа?
– Акрадыруама бҳаскьын, ауаа акосмос ахь иԥыруеит,
– ҳәа леиҳәеит иԥҳәыс.
– Ашьшьыҳәа, уара! – лхаҵа иажәақәа аалцәымӷхеит
лара. –
Ҵасым! – лҳәан, Аӡмыжь Ҭылашьцаа шыҟаз даахьаҳәит, ларныг
иажәа Ӡызлан ишылмаҳаз агәра лгарц лҭахызшәа.
Адырҩаҽны захьӡыз Ҳаҭаа рҵыхәтәа иԥшҭра бжьацәаӷәатәыс
иман. Усгьы иара, афилософцәа зегь реиԥш, анхара митәык
инапаҿы
иааиуамызт, ихатәы ҽгьы имаӡамызт. Аҽы зтәыз
ашацкыра
дацгыланы, амра шцәаанӡа иҵакны иман. Уи ашьҭахь
иааҵыртланы Аҳаҭ ииҭеит. Кәыркәа мра ихы иақәццеиуа
ацәаӷәара далагеит Ҳаҭаа рҵыхәтәа. Ҩынтәҟа-хынтәҟа ҳара,
ахәыҷқәа аҽыкәабара ҳахьаҿыз аӡҭаларҭахь
иҽы иманы днеит, аӡы аиржәырц. Дкәаԥӡа дыҟан усҟан. Сааҭкгьы мцацкәа
уаҟьанчаҟьанбыжьқәак ҳаҳан, ҳаҩуа ҳааит.
Амра ихы иҭалоу, акы ихьит Ҳаҭаа рҵыхәтәа. Габаа
ахацәа
илаԥсны дыркын, иара иҽрымжәаны џьара деихон. «Соушәыжь,
абаа, ана ахәмарра-ччара ыҟоуп!» – дрыҳәон, иҽрымихуан иара.
Аха доурыжьуамызт. Уахь акгьы ыҟаӡамызт, амхҭреи аӡбаареи,
урҭ рнаҩс аӡызлан лтәарҭа ӡмыжь ҭылашьцааи рыда. Егьирахь хар имаӡамызт Аҳаҭ, дцыркьыԥуа данаарымпыҵҟьалак,
ахәыҷқәа даҳмаахарц даҳхыкәшон.
Ҳаргьы ҳицәшәаӡомызт.
Доузмышьҭуаз ракәын иаҳа ҳзыцәшәоз ҳара, ахәыҷқәа. Дҵәыуо
дрыҳәон: «Соушәышьҭ, абаа, ана гәырӷьароуп-ччароуп!» Уи
ихыҵыз, ишны ихыҵыз игәхьаа иаԥшлак ихәы-ижьы ааиланаргыларын. Аҩны дазмыркуаз, зны аӷба дҭазҵаз, зны автобусла
дзырныҟәоз игәхьаа. «Соушәыжь!» – дрыҳәон иара.Зныкшәа
дрымҟьаны ддәықәлан, шьапҿаршә изыруит. Уажәшьҭа иазхоуп, ҳгәы кыдихӡеит ҟарҵан, дынкажьны ипҟара иалагеит. Ус,
исгәалашәоит, шәымҭак даалҵит иара дыккаӡа. «Шәысмысын,
сашьцәа, сыҷкәын ишибо!» – иҳәеит иара, иҷкәын идагьы
ҩыџьа иӡӷабцәа хәыҷқәа иара абраҵәҟьа раб дрыцҳашьаны,
ргәы ԥжәаны аҵәыуара иаҿын аха… «Сыҷкәын ибоит, уара,
ус шәымун!» – иҳәеит иара, ибжьы еилыхха. Аха аанкылашьас имоузеи анхаҩы, алабаҟьара даналага! Дҿарҳәан, иҵеџь
дҭакны аӡы иқәырҭәон. Агәылацәа аднагалт. Арамҵан илатәан,
абасеиԥш иахьыҟалахьоу ргәаларшәо, ажәабжь рҳәон, аҭаҭын
иахон. Ҳаҭаа рҵыхәтәа иԥҳәыс дгәыҭҟьа-ԥсыҭҟьаха, игәыҭҟьа-ԥсыҭҟьаха ашьац илатәаз лхәыҷқәа наҟ илыманы дцеит, иаргьы
иҽааиқәикын, дыцәеит.
Убас деиқәԥах аӡы дшылажьыз даакылсит ажәытә Баҭал.
Дааины даарыдгылеит. Зегь ҩеихаҵгылт.
– Иҟалеи, дад? – ԥшьаала дҵааит иара.
– Абыржәыҵәҟьа дшәыртла, шәара алахшақәа! – ибжьы
ҵар ааҭирҟьеит иара, иҟаз аниарҳәа. Уи иажәа аҩбатәра
аӡәгьы изыгәаӷьӡомызт ҳқыҭан. Ҳаҭаа
рҵыхәтәа дааԥыртланы
еиҵало-еиҵыҵуа аиарҭа
днықәдыриеит. Дук мырҵыкәа
дналҵит иара, дынхықәтәалеит. Иблақәа цқьаӡа, иҟоу изеилымкаауа, агәылацәа даарылаԥшит.
– Ҟоҳ, шәаҳзаазгазеи, уара? – дҵааит Ҳаҭаа рҵыхәтәа.
Иԥҳәыс дааидыххылан, наҟ игара далагеит.
Убасҟан зегь еиликааит, зегь ааигәалашәеит Аҳаҭ. Ихы-иҿы
ԥшӡа бзамыҟә хьаак иаарҿаасҭеит. Дара ртәык иеиԥш изыҟазар
иҭахын иара Габаа даагылазар, аха дышрызтәымуаҩыз даанхеит.
Уаҳагьы ҽазны аӡәы иааиҿаимыршәит абри иҟалаз аӡбахә.
Егьҟамлаӡазшәа ҟарҵеит зегьы. Аха усҟан иара дҩагылан,
дынкахәыцуа дцеит, уаҳагьы арахь ддәылымҵӡеит. Иҟалаз
хьымӡӷшьо, рхы рыкәаҽ иааимпит ауаа.
Абарҭ аҩхҭыск, ақыҭаҟны еиқәырццак иҟалаз, – аҳасабҩыԥҳәыс
аҵәыџь ахьымҩанылгази, Ҳаҭаа рҵыхәтәа ашоура ихы
ианас аӡызлан лтәарҭахь дахьыҩызи – лгәалаҟара шьҭырхит
лара аӡызлан, аӡмыжь хықә иамаз аҵиаақәа рырҩашьыга
иаҳа-иаҳа зҽадызцалоз. Урҭ ахҭысқәа илдырбеит аӡызлан,
ҳқыҭан ауаа зынӡагьы дшырхамышҭыцыз. Егьырҭ ақыҭақәа
шьҭа рыгәхьаагьы лымамымызт лара, ажәытәан
зны, усҟан
иҟьаҟьаз, иҭбааз Аԥсны зегьы зымҵахырхәоз.
Аха мбатәшәа
рҽырыԥсахт ауаа.
Лызаҵәра даркараӡеит аӡызлан, ауаа дырбар лҭахын,
дырдырыр
лҭахын. Илцәымшәаӡаргьы – ма ус дырбондаз.
Даазқәылаз
лыԥхыӡқәагьы ҽеимызт. Лыԥхыӡ иалан ацәаҟәа
ҟьашь, лыҟазаара нҵәара зқәым, чҳашьагь змам шәымҭакны
иаанызкылар зылшоз. Аӡызлан акыр дацәшәозма, аха аԥхыӡ
бааԥс зцәымӷым дарбану.
Иҟалашаз зегь шыҟалахьаз ла илымдыруаз, ҿыцҳәа
акгьы
ишазыԥштәымыз. Аха лгәылҽанӡамкәа иааит уи аҿыцгьы.
Ари аныҟалаз Гьыргәал Лагәсҭан-иԥа ҩыџьа игәылацәа
иманы
инхарҭа аханы изылаз аԥш арҵәыра аиҭарц данцаз
аҽноуп.
Амхы изалызхызгьы анхацәа ракәын, ақыҭа апатриотк иаҳасабала. Агәылацәа зықәрахь
инеихьаз Лагәсҭан-иԥа
аус идыруазма, амрашыраха,
акыс Ҳаҭаа рҵыхәтәа ихьыз
ашьҭахь ишәаны иҟан. Иара ашәшьыра дыҵатәан, ҳаи, анцәа
дшәыхәааит ҳәа дныҳәаныԥхьо, дара агәылацәа аҩыџьа ақьаад
сакьқәа ирҭаҵаны ирымаз арҵәыра џьбара аԥш ашьапқәа
ирыҵаԥсо иаархысит алеи-ԥси рыбжьара. Уи арҵәыра знык
ианаиу, аԥш ԥжәараны иҟан.
Рус ианалга, ирхашәалеит х-сакьк. Ара ирызныжьуамызт,
рахәык алакьысыр иашьуан аҟынтә, аҩныҟа иаҵаланы агара
рықәымшәарц, ахәшә Ҭоумышь иаларыԥсеит анхацәа.
Асакьқәа анаахдыртла, арҵәыра ахәхәаҳәа аҿаанахеит.
Ашьақар ԥшра акәын иамаз, иҟәашкакараӡа, убас иблахкыган иара, сҿы иҭасҵандаз ааугәахәрын. Аха уи шамуаз
ззымдыруада.
Аӡы ишынахькьысызҵәҟьа, иаразнак иӡыҭуан
амаҭәашьар, аамҭацк аԥхьа аԥшӡара
ыҟаӡамызшәа. Аӡааԥсалара
иаҿыз анхаҩы ихаҭа
шьамхахьы дахьӡаагылаз, иаразнак
аӡы ашьха ӡыхьеиԥш иааинырт. Ус ҟазшьас иаман уи арҵәыра.
Иаабжьаӡуан, ахьшәашәара аӡы иазааныжьны. Уамашәа
иубартә иҟан уи амаҭәар иаразнакала иҟазшьа цәада-жьыданы
иахьыҟалоз.
– Шьҭа ҳнатәап, – иҳәеит Лагәсҭан-иԥа. – Аус уалганы уанымтәа,
адырҩашықәсанынӡа уԥсы узшьаӡом рҳәоит.
Рыԥсы ааиҭаркын, еицәажәо Лагәсҭан-иԥа иҩныҟа рҿынархеит
ахҩык, уа ачеиџьыка рзыԥшын, нас, рҽааԥсахны, ақыҭа
ныҳәахь иааҭыҵуан.
Аҩны иахьааиз, аишәа дырхионаҵы, Гьыргәал Лагәсҭан-иԥа
исасцәа аԥсыӡ жәла бзиа ахьышԥа ахьиааӡоз аӡҭатәа дирбарц
иманы днеит. Агәылацәа ирбахьан уи аӡҭатәа ссир иҟаиҵаз,
аха еиҭеицнеит реиҳабы. Иахьыназааигәахаз, аӡҭатәа харантәи
иаарҿаҷҷеит
асаркьеиԥш.
Зынӡа иагьааргәаламшәеит аӡы ашҳам анарҭоз, уи аҭыԥ
аӡаашьала хыхь ишыҟаз. Ахьышԥа рыцҳақәа, акы аанымхакәа,
зегь-зегь нхаззалт.
Маҷк ауп ақыҭа дорресторанаҿгьы ирыдыркылаз, уигьы
зынӡа амалаҳәа. Иаанхаз наҟ аҳәақәа ирырҭеит.
Ахәшә иашьыз аԥсыӡ игәылацәа ирҿеимҵеит Гьыргәал Лагәсҭан-иԥа. Адорресторанаҿ ирыманаҵгьы,
уахь инеимышьҭит.
– Ҳхаҵкы ицеит, – иҳәеит иара уажәы. – Ада гәырҩа анцәа
иҳаумҭан. Уи аҵкыс, шәаала, аныҳәахь ҳшәышьҭы.
Аԥара уеизгьы-уеизгьы иара даргәаҟуа дыҟамызт, иџьабаа
ахьыԥхасҭахаз ауп акәымзар...
Аха уи аӡы шыхьшәашәахаз аӡызлан лшьапқәа ианырнырыз,
џьара акыр ҟаламашь ҳәа гәҩарак анлоуз, аӡиас зегьы хыла-гәыла еилалахьан. Лшьапқәа ахьҭа иакын, аӡы дынҭыԥеит лара.
Аԥсыӡқәагьы, амаҭ ԥсыӡқәагьы, амаҭқәагьы, акәуақәаҵәҟьагьы,
адаӷьқәаҵәҟьагьы – зегьы ԥхеибарс, еижәыла аӡы ацашьала
илеибацон.
– Ижәуеи? – дныҩныҵәааит аӡызлан урҭ ирдыруаз бызшәала.
Ԥаса аӡиасқәа зегьы аҳкәажәс ирымаз, иахьа зегьы рышьҭахь
ауп иҟалаз анлаҳа.
Уи иҟалаз аӡы ихыланы илеиуан, аԥсыӡқәа ирышьҭахх
илеиуан, илеиуан зыԥшшәқәа зегь ҟьашьыз цәаҟәаны,
илеиуан
аӡы ацашьала, илзымдырӡоз фҩы бааԥсык ахыҩуа. Иаауан уи
ацәаҟәа ҟьашь, ашәҭра иалагахьаз аӡы хәашьны ишьуа.
– Уа шәаангыл! – дыҳәҳәеит аӡызлан, аха илҳәоз заҳауадаз.
Ар зхымхәыцкәа ихьаҵны иҩыз арԥыза икәал дҭагылеит
лара.
Арыцә, ашьыжь шаанӡа амшын иҭыҵны, ақәырҭ шьҭарҵарц
аӡы иахьынҭалаз, аӡы иҭаз зегьы ԥхеибарс, ҳхы ҳзеиқәырхозар
ҳәа амшын ахь ишаауаз
анырба, иҟалазгьы еилымкааӡакәа,
даргьы рышьҭахьҟа еихеит.
Уаҟа, аӡиас зны аҽырҭбааны, нас ҟәыҵәа хәыҷыкны амшын
иахьалалоз аҭыԥан урҭ аӡы иҭазгьы арыцә ԥагьақәагьы ааилалан, иааилаҩынтын, ауаа реиԥш еижәылеит.
Цәаҟәа ҟьашьны еилыԥхаауа, фҩы бааԥс ҿыцк ахҟьа, аҵыхәтәантәи
ақыҭа ӡиас ацәеижь иагәылаланы иаауан аԥсра ахаҭа.
Убас ҟазшьас иаман аӡы иарҭаз амаҭәашьар шкәакәа.
Лгәы ҭҟьаны, лгәы еилахынҳәуа, дыҩт аӡызлан, лжәытә
тәарҭа ааныжьны. Дыҩны днеиуан, ирҵәины иҟаз леихадақәа
еихҟьашо. Баша ԥҳәыс хымхәак лакәын уажә лара. Дыҩуа
агәарабжьара дныбжьалеит аӡызлан. Шьыбжьагәы иахысхьан,
ақыҭан, ишҳамыркхаз
аӡиасқәа рыбжьара илзымдыруаз ныҳәак
иалагон иахьа. Амҩан ауаа рацәан, акьанџьа
ацынхәрас
апатреҭ рыманы иааиуан, арахь аӡәымзарак, аӡәымзарак,
аӡәымзарак дибомызт аӡызлан, лыӷьаҵәыӷьаҵәбжьы,
лҵәыуабжь
иаҳауамызт. Уаҩы димнырӡо, ауаа рыжәпара
далыҟьҟьа
днеиуан.
Дымҩахыҵын, дыҩуа деихеит Аҳаҭ инхарҭа шыҟаз,
зны
лҳаскьыниарҭа лыцеиҩызшаз Акәын-иԥа иҵкар инхарҭа шыҟаз,
лҭоуба еиламгакәа, зыжәлантә зынзаҵәыкгьы
дырԥырхагамхаз,
зыҳәса амаӡақәа рзаалыртуаз, зхацәа рмаршәа лырхиоз Ҳаҭаа
рҵыхәтәа
дшыҟаз. Дыҩуа диеиуан, ацәаҟәа ҟьашь афҩы ҿаасҭа
ҽазнык лԥынҵа иҭасыр ҳәа дацәшәо.
Дыҩуа днеиуан аӡызлан, аҟәара дахьеиҵасуаз, лцәеижь
шылымбацыз илбон. Дхьанҭахазшәа лбон аӡызлан. Лшьапышьҭыбжь
лаҳауан. Уи дахьааԥсаз иахаралҵон аӡызлан. Аҳаҭ
игәашә днадыххылт.
Агәараанда зкәыршаз Аҳаҭбақәа рҵыхәтәа инхарҭа
ҭацә данаадыххыла, жәы-маҟак ҳәуа изқәыз иашҭа ҭацә данықәххыла,
лгәы аалырҭынчын, лыԥсы ааивылгеит аӡызлан.
Аӡызлан лылақәа аахылҩан, иаахылтит. Лаԥхьаҵәҟьа
игылан алеиқәаҵәа. Ала дгәанаҭеит, ахухуҳәа
иаалеишит! Лыфҩы
акит ала, избанзар лгәыҭҟьара, лшәара иаалырҟьаны лцәеижь
лызнархынҳәит.
Ала аалыдгылт. Иагьылгәаламшәеит аӡызлан,
жәытәнатә аахыс алеиқәаҵәа дшацәшәоз;
уажәы деигәырӷьаҵәа
илныруан лара иқәырқәашьеиуаз,
аԥсы зхаз лцәеижь.
Алеиқәаҵәа налыдыххылан, иналыкәша-аалыкәшеит.
Алыкьи аԥсыӡи рыфҩы лхын аӡызлан. Иааҟрымҿрымын,
аҵыхәа
цәҩажә ааршәшәан, аца шыҟаз
иаақәасқәаст ала, уахь амҩа
лнарбозшәа. Уи днашьҭалеит аӡызлан.
Ацалаҟьа дынхаланы днықәиеит аӡызлан, уа иқәжьыз
амаҭәахә
жьакцақәа днарықәлеит, лгәы ҩарханы. Хьыла ицәәырԥо,
лыхцәы нхыҳәҳәан, иқамызуа асаара ишьҭасуан, лылаӷырӡқәа
уи инақәкьасо иахьлеиуаз, асаба инылаҭәон. Лыҽмырҵысӡо
дықәиан аӡызлан, атәым жәҩан лаша даҵаԥшуа, лышьҭахьҟа
ирҵәи-рҵәииз лшьапқәа хьыдышьшь.
Аҳаҭбақәа рҵыхәтәа, аныҳәаҽынха, ақыҭа дорресторанахь
днеин, уа дынханы дыҟан. Рашәарантә дхынҳәны дааит иԥҳәыс.
Ҭыԥҳак лышьҭақәа аца аԥхьа иадганы, рышҭа иқәгыланы,
ргәашә иҭганы, амҩаду шыҟоу инаган.
Зегь еилылкааит Аҳаҭ иԥҳәыс. Асас дахьықәиаз ацалаҟьа
днадгылан, лшьа иланаҳәоз ҟалҵеит дымхәыцӡакәа
лара:
ашьшьыҳәа аӡызлан лыхьтәы хцәы аашьҭылхын, инаганы
иналывалҵеит. Уажәазы
дыцәазшәа
ҟалымҵаӡеит аӡызлан.
Ашырҳәа дынхықәтәалеит
аӡызлан, лшьап кьачақәа лбаашьҭны.
Акьыба иаҿагылаз аԥшәмаԥҳәыс лакәзар, аҵыхәтәантәи Ӡызлан
Ӡаҳкәажә лӡамҩа цәиаҵәаақәа лыԥраҳәа ҟьашь нархьылшьын,
лылаӷырӡқәа аалзыԥхьалҳәеит. Аха усгьы дцәажәаӡомызт,
зымч аԥышәара гәхьааганы иҟаз аӡызлан лыбз аалҿылхыр ҳәа
дшәаны.
...Ахәылбыҽха дхынҳәит Аҳаҭбақәа рҵыхәтәагьы. Аҭыԥҳа
лышьҭақәа дырхыланы иашҭа дааҭалеит.
Абри зегь реиҳа пату зқәу, зегь реиҳа иҭышәынтәалахьоу
ауаагьы знымзар зны убас хҭыск иақәшәахьеит,
иауауеи ааугәахәып.
Ианраамҭаз ирбашаз баны, уахьала ргәы ахьдырҭәыз акәзаргьы
ҟамлои шьоукы ари аԥсҭазаараҟны акыр зрылшаз, даҽа шьоукы ҳакәзар, уи ааҳмоуӡакәа ҳшашьҭаз мацара, акахьгьы
ҳзымнеит, тәамҩахәгьы ҳмоуӡеит амалахазгьы. Гьыргәал
Лагәсҭан-иԥа ихаҭаҵәҟьагьы даныхәыҷыз дӷьычны ачачанцәа
дрырҭахьазаарын. Ԥсразқәым Еи-Дарафеи, аҩны ддәылҵны
дзыццаз, ақыҭаҟны дрыднагаланы дыҟан, ныҟәаҩын. Иахьа
шәара дшәыцхраауан, уаҵәы дара, уаҵәашьҭахь ҳара – ишаабац.
Нас иаалырҟьаны дныҵашәкәа дцон, акыраамҭа дыҟаӡамызт,
аха дырхашҭуаны – деиҭаахынҳәуан: урҭ рқыҭеиԥш бзиа иибоз
аҭыԥқәа еиҭах имазар акәхарын. Ашьҭахь, иҟаиҵаз ихашҭны,
уи ақыҭахь деиҭаныхынҳәы – дсымӷьычӡеит ҳәоуп ишиҳәаз
ахәыҷы, аныҟәаҩ ахәыҷы дабеиҭахыҵәҟьаз. Аха, уи ҳҳәеит
ҳәа, иаҳа ииҭахыз акы даҭниԥсахлар илымшаӡоз, сеидру. Аха
иҭаххарызма ҳқыҭа ишьапы алихыр, насгьы дигәаӷьрызма
дҵеины дгылеит ҳәа зегьы иззырҳәоз Лагәсҭан иԥа хәыҷы? Анс
акә, арс акә, иаҳмырҩашьап зықәрахь инеихьоу Лагәсҭан-иԥа
игәалашәо хыцмыцқәакгьы, ианаҳҵан.
Ажәакала, Лагәсҭан-иԥа хәыҷы азин ахьимаз адәҳәыԥш аҟны
ашәҭкакаҷқәа иҟәшәон. Убас дмаҷын,
дгаӡан, уажә ианигәалашәо
иагьааԥхеишьон. Ажәакала, ауарӷанџь-ҵарақәа
калкало
ажәҩан иахьалакнаҳаз,
рашәабжь илымҳа ашьцылахьан, иан лыбжьы хаа еиԥш, уажәы-уажә иара иҟынӡа иааӡоз,
лбыжәгәалам хәыҷ адәҳәыԥш иқәзаара дшазыразу ала. «Итаатоума, уана, уаҟа адәаҿы» – иҵаауан иан лыбжьы. Иара инапы
иҟьон, иххәыҷы ирҵысуан. Аха ибзиаҵәҟьазу уи адәы иаҵәа.
Аха убас ихааҵәҟьоума ҳхәыҷра, ҳаныҩеидаслак ишаҳгәалашәо
еиԥш? Аха ихароума адгьыл аҵыхәа? Ихароума адгьыл аҵыхәа,
сан?
Имаӡа-дәҳәыԥшны иман Лагәсҭан-иԥа хәыҷы ари адәҳәыԥш
какаҷ, аракәын иҽахьацәыԥхьеиклоз иара ихәыҷра иацыз
анасыԥ, аха абраҟагьы даԥшааит ҽнак иан лыбжьы хаа. Иара
инапы иҟьон, иххәыҷы ирҵысуан. Ашәҭ ҩеижьқәа дрылан,
ишьапқәа ахьиргылоз даара игәаҭо, аелфқәа дрыӷрагылар
ҳәа дшәаны. Урҭ шаргамаз агәра игеит ашәҟәыҩҩы-аԥырҩы
Шамил Аҟәсба еиҭеигаз Ганс Христиан Андерсен илакәқәа
данрыԥхьа. Аԥарԥал хәыҷқәа ираҟараз ауаақәа, ргәыргьын
хәыҷкәа хьыҵәцараха, рымҵәыжәҩақәа амра рылыԥхо.
Дшыхәмаруаз акәымкәа, адәы дықәланы иара дааивалеит
Еи-Дарафеи. Убасҟан игәы шыҭҟьаз еиԥш игәы ҭымҟьазар
ҟалап иара ашьҭахь, зыгәра игоз дзакәыз анеиликаа. Аелфқәа,
аҟьала икьарз магәқәа
рыӷрагылацыԥхьаӡа аӷырҿ аадыргон.
Уи зынӡа егьызҭахымыз усзаарын. «Сиратинушка» ашәа иҳәон
егьи дахьнеиуаз. Гьыргәал Лагәсҭан-иԥа – Гьыргәал Лагәсҭан-иԥа иакәны даныҟалазгьы убасҟан ауп. Иҟаиҵазгьы аҳәара
цәгьоуп. Аҟьала днаишьҭалеит, азныказ ишьҭа дхыланы.
Арахь уи егьаҭахӡамзаарын. Иҟаӡамызт ушьҭа адәҳәыԥшгьы,
аелфқәагьы, урҭ рымаӡагьы ыҟаӡамызт, маӡас иҟаӡаз алаԥшҳәаа
акәын, аныҟәаҩ ихы зықәкны дзызцоз. Еи-Дарафеи днеиуан,
иацы иижәыз иахьа иаҳагьы дархәыцуа, Лагәсҭан-иԥагьы
днашьҭалеит уи игәкра, уи имаӡа ҿыц, иагьизгәамҭаӡакәа
ишьаҿақәа
ааирццакын, адәҳәыԥш инықәсын, агәарабжьара
ибжьаланы астанциа шыҟаз анеира иаҽын. Уигьы зынӡа
имариаӡазаарын.
Уи ашьҭахь дхаҵаханы, игәы ззыҳәоз амаҵурақәа
данырхадыргылозгьы, абас игәы мыҭхаџьит уаҳа
Лагәсҭан-иԥа. Дарафеи зныкгьы ишьҭахьҟа дхьамԥшит,
алаԥшҳәаа
ихы ақәкны дахьнеиуаз, дибаӡомызт ишанханы
ишьҭахь иааиуаз ахәыҷы. «Сиратинушка» – ибжьы ыҵакны
ашәа иҳәон Еи-Дарафеи. Ахәыҷы изеилкаауамызт уи иаанагоз, ахәыҷы уи ихеимыршҭит ауп, нас дандухалак: иеиликаарц ауаҩы зны дыреибаны, нас ирыцҳашьара иалаго ауаа
рцәаҩа. Ихароума адунеи аҵыхәа, сана? Аха уажәы ихараз
иан лакәын, лара, дара, ишәаны,
ихагаханы, ишҳаблаз иара
ишьҭалахьан аҵеџьқәа
ирҭаԥшуа, акәараҷҷақәа ирываҩуа,
арахь Гьыргәал
Лагәсҭан-иԥа хәыҷы, Еи-Дарафеи нас ишиҳәаз
ала, араицентраҿоуп имакәан дҭатәаны дшыцәаз
ангәеиҭа. Нас
ачачанцәа рԥызаҩ-барони иареи еилаӡан, иаҳа игәы ззыҳәоз
акы имхны даҭниԥсахлеит.
Ачачанцәа, иарбаных сеидру, закәан
ҿыцк иацәыбналаны мшын ԥшаҳәала алада адунеи аҵыхәахь
рхы рханы илеиуаз ачачанцәа рчаландар абарон.
Абарон, алымҳарыҩ ахьаркыз илымҳа ашьаҭа ааибыӷ-быӷын,
ахәыҷы диманы дааит атабор аҿы. Абригьы шәара дышәтәуп
иҳәан, днарылаиргылеит. Быжьҩык аҳәса рҟынтә макьана хҩык
аҷкәынцәа ракәын иоухьаз абарон, урҭгьы еициит, Лагәсҭан-иԥа иқәлацәан рыхҩыкгьы. Анацәагьы аԥацәагьы уамашәа
дырбеит аҷкәын шкәакәа. Гаџьо рҳәеит дара. Иара дахьаанагаз
ҳәа изымдыруа анаԥш-ааԥшра даҿын. Ачачанцәа ус ирҵасын,
иахьаангылоз ачадыр дыргылон, иандәықәлоз – иаарҽны ауардын иақәҵаны иргон. Аиҳабацәа ааҵыҵны ачадыр аҩныҵҟа
ахәыҷқәа
анааизынха, аишьцәа, аҳы, ушкәакәоуп акәу рҳәан,
Лагәсҭан-иԥа ижәлеит. Ари уамашәа ибеит иара, усҟан аҩны
зныкгьы дырмыпҟаӡацызт, ииура изымдырит. Зегь ичҳауан,
ачачан хәыҷқәа, иаргьы инапы иҟьар, зынӡа игәааны, иаҳагьы
ижьы идырцар ҳәа дшәо. Аха ианырмуӡа, ичҳара хыжжын,
руаӡәык убас дҭибӷаҷааит, ашьа илҵыртә. Ари збаз Лагәсҭан-иԥа хәыҷы даалахҿыххеит, ишәмуӡозар ҳәа иԥыхьашәаз маганак шьҭихит. Арҭ рыбжьара иҟалон аибашьра ахаҭа, анацәа
руаӡәык дааҩнашыланы еиҟәылымкызҭгьы. Еиҟәылкит напхыцла мацара, аха ачачан хәыҷқәа цәыҵыԥшуа, ицәыҵаччо
иԥшын, ҳхала ҳаанымхар уабацари ҳәа. Асас иԥсы иаԥшәмахаз,
гәыла ҷкәынак дааины, уигьы гаџьо дипҟарц ахьақәикыз
ауп.
Аишьцәа, ари збаз ҳара ҳаума ҳәа, адруҳәа
асас шкәакәа иааивагылеит. Агәыла Наико дхьаҵит, даргьы ааиуацәахеит.
Еиуацәаха моу, иагьеиҩызцәан уинахыс.
Ачачанцәа рчадырқәа атила ҟәыкфҩы рыҵышәшәон,
нас аихаршы афҩы, нас даҽа фҩыкгьы,
Лагәсҭан-иԥа акониак ааидыркыцыԥхьаӡа
иааиҿаҳауаз, уаҳагьы
акониак ааизмыржәыз.
Ашьыжь шаанӡа зегьы ацәа иалырхуан, ахәыҷқәа ршьапқәа
хырҟьаҟьа
ауардынқәа ирываҩуа инеиуан. Ауардынқәа аҿҿа
рыхгон, азынџьырқәа хьеиҩуан, ԥша хәыҷык еиԥш иқәыԥсычҳауан
аҭакәажә оумагақәа, ахацәа еиқәҿырҭуан. Ачаландар
зегьы абарон иакәын адунеи аҵыхәахь амҩа дзырбоз.
Нас, еиҭеигәалашәо: абарон Саструно Менуш ҳәа иарҳәон.
Лагәсҭан-иԥа згәырҵҟәыл бзиаз хәыҷын. Аха ихамышҭыз
рацәаӡам. Нас еиҭеигәалашәо: ргәырҽанӡамкәа
ҽнак ацгәеиқәаҵәа
рымҩа шыхнаҵәаз. Ианаамҭаз ирызгәамҭаӡазт, аӡә
даныҳәҳәа, ацгәы амаганақәа агәыдырҵеит, аҽакит, аха
агьамыхькәа ирыцәцеит, уиакәхеит – уи аҽныҵәҟьа атабор
машәырк иақәшәеит.
Адунеи аҵыхәан инеирц егьрыгымкәа, атабор амилициа
аорганаа иахьеимырдаз акәхарым уи амашәыр. Уа иахьеимырдаз абзоуралами Лагәсҭан-иԥа ахақәиҭра шиоуз, уа дытәны
дауҟахыз, аха иан деиҭалгәыдлыҳәҳәалартә ишыҟалаз, уи
азыҳәан мацара ԥсраҽнынӡа ацгәеиқәаҵәа ицәымӷхарымызт
иара.
Ахәыҷқәа руаӡәык дышчачанмыз еилыркаан, аорганаа
апырказ
ҟарҵеит ачачанцәа руаӡәык Лагәсҭан-иԥа аҩныҟа
дигарц. Апырказ анагӡара усҟак иагьымариацәамызт, избанзар
ахәыҷы иҿахәы аниҿырхуаз ирызирҳәаз ихьӡи, иан ақыҭан
зегьы реиҳа дышҟәышзи, уи азыҳәан лымхы ауаа ицәаӷәаны
ишылзыларҵози акәӡоуп. Аха уи ақыҭа ахьӡ изымҳәеит. Абарон ԥскы дыркит, ма уи идырхуандаз ахәыҷы дахьатәииз,
араицентр аҟны акәхын уи дахьихәҳаз, аха усгьы, аорганаа
иреиуаз аӡәы дицҵаны, «победа» дынҭадыртәан, Лагәсҭан-иԥа
хәыҷы дрыманы идәықәлеит. Саструно Менуш иара дшыҟаз
амашьына даҽа чачанк дақәиртәозма, атабор аҟны зегь реиҳа
зхы иаӡбуазгьы иара иакәымзи, ишакәхалак, абарон ддәықәлан,
аорганаа иреиуази иареи ишырыԥшаах сеидру, ирыԥшааит
ахәыҷы иқыҭагьы иҩнгьы.
Аҩны ахәы иахьықәгылаз ианаацәырҵ, ахәыҷы аҵәыуара
далагеит, дыҳәҳәеит. Аорганаа иреиуаз, зеиԥш ҟамло егьыҟам,
уа еилгақәаанӡа ҳәа, амашьынаҿ
иҽааникылан, аҷкәын абарон
диҭаны ддәықәиҵеит.
Илымҳа ашьаҭа алымҳарыҩ ахьаркыз
ааибыӷ-быӷын, абарон Саструно Мануш ахәыҷы даашьҭихит.
Дҳаракӡа, деинаалаӡа, ахәыҷы дыкны ашҭа дааҭалеит иара,
Лагәсҭан-иԥа хәыҷы иуацәа-иҭынхацәа еизаны, имаҭәа
хәыҷқәа аншьан кҿаҵаны рықәҵәыуара иахьаҿыз. Еимдо,
еимдо, данырымбаӡа, Кәыдры мақар дагеит ҟарҵан, иҵәыуара
иалагеит Лагәсҭан-иԥа хәыҷы, макьанагьы иҟәыблаахартә.
Абасала иԥсыжра еилеигеит Лагәсҭан-иԥа хәыҷы. Ихьҵәыуара
чареитәит, ажәакала. Лашәақәлацәа дрызнымкыло
дахьгылаз,
раԥхьа дылбеит, даарылҟьан
дыҩит лбыжәгәалам
еибга-еизҩыда иахь ан. Иаргьы дгәыкыҵәыкуа дналԥыххылеит.
«Ишԥа, ишԥа,
сбажәгәалам хәыҷ!» Лгәы ауп еилызкааз акәымзар,
ииҳәаз ахьлаҳауаз акгьы лзеилымкааит. Чачан бызшәалоуп
ахәыҷы иан дышлацәажәаз. О, баро Девла, коро иавав, рани!
Ахәыҷы изын краҭахызма, ԥшьба-хәба ирҭагылаз изын,
мчыбжьқәак рыла дахьӡеит дызцыз ачачнцәа рбызшәа
рыҿҵаара. Уажәшьҭа, иабаҟоу, ихашҭхьеит уи. Аха ачачанцәа
рҟны иҟазаара ус башагьы ихамышҭит
Лагәсҭан-иԥа.
Иаҳҳәап, ашьҭахь дҩеидасны аҭакзыԥхықәу амаҵура
данахагылазгьы,
Гьыргәал Лагәсҭан-иԥа иԥхеишьаӡомызт
аџьармыкьахь
анеира. Иҩныԥҳәыс дшыҟазгьы. Ачачанцәа уа иауагху,
чачанк дааиԥылар, иблақәа еилыхха дааиҿаԥшуан, аха Аҟәатәи
ачачанцәа, ичачанцәоу ичачанцәаму узымдыруа,
зныкгьы дырзеилымкааит, ахуаадақәа. Чачанк ашьақар-камфеҭ рбаӷь лҭиуа
дибар, икәшамыкәша даанаԥшы-ааԥшны, дналыдыххыланы
илымихәҳауан, нас, иусураҟны дааны, икабинет иҽыҩнакны,
имаӡаныҟәгаҩ-ҭыԥҳа аӡә даабмышьҭын ҳәа налаҳәаны,
ишьақар рбаӷь иразны еихымца инаҵеикуан, акәаԥ-акәаԥ ҳәа
зегь ааӡыҭны ақьаад ианҭәалаанӡа. Иарбан, нас, адунеи аҵыхәа,
уҩнарҭа акәу, ашәхымс уахысны алаԥшҳәаа ахь раԥхьатәи
ушьаҿа акәу?
Даҽакы. Лагәсҭан-иԥа иҩныԥҳәыс цгәеиқәаҵәак
лыднагалан,
есыуаха аҭуан ихаланы дахьышьҭалаҵәҟьоз
аӡы лықәнаҭәон.
Ианаҟәымҵӡа, илшьырц далагеит уи ацгәы. Лагәсҭан-иԥа аҩны
амыцхәгьы дуаҩы ҟәымшәышәын, баҟәыҵ иҳәаргьы иҭахын,
аха ацгәы еиқәаҵәа убас ицәымӷын, изымҳәеит. Аԥҳәыс
ишибоз
ашаха асапын аахьылшьын, ацгәы кәалкәало икналҳаит, аха
ацгәы акапан аҟәараҟәантә азмырххаӡозаарын, имхәаҽӡеит,
аҽеиқәнакызшәа баны ианаакнылх, аҟәараӷ мыххарц акәзаарын
аҽзамырҵысуазгьы,
кьиу аҳәан, иналымпыҵҟьаны ицеит, ацхь
иагаша, ауха иҟанаҵац еиҭаҟанаҵарц.
– Ишԥабықәнаго, – иҳәеит Лагәсҭан-иԥа, иԥсы ааивиган. –
Быԥсы инагааганы иасҭааит!
Аҽа хҭыск. Хԥаҟа шықәса раԥхьа, апенсиахь дцарц егьигымкәа,
Лагәсҭан-иԥа ҽнак дыштәаз икабинет
дааҩнашылеит, амаӡаныҟәгаҩ Мариетта лган иҽавганы, Аҟәатәи ачачанцәа рбарон
Бамбора II Кәыкәына-иԥа. Амҩан даӷьны ииҳәоз, данцагьы
дыззаӷьуаз ахәҭак ауп иара Лагәсҭан-иԥа иирҳаз.
– Акаҳуажәырҭақәа рҿы дела-дела зыҟарҵозеи ҳәа шәҵаарауазеи
ҳа ҳхәыҷқәа! Чачанк, аӡәызаҵәык ма ишьапы даақәгылартә
аҭагылазаашьа ишәымҭеит уаҳа, дел те марил три
года! – аӡәызаҵәык ма ҳәа ихазакәын иаҳарак изиҳәоз иара,
иҽырӷәӷәо. – Қирал,  усҟан абра, Аҟәа ҳҭажәымҩызҭгьы, адунеи
аҵыхәан ҳнаӡахьазаарын шьҭа!
Аха иабаҟоу, ихароума адунеи аҵыхәа?
Ачачан аҭыӡшәа ҟеиҵарцоуп дзааизгьы, акәамарӷьаӷь
уатка ҩышә грамм раҟара ыжәны, арахь Гьыргәал
Лагәсҭан-иԥа,
ителефонқәа Мариетта лахь иааиеиган,
иблақәа еилыхха абарон
дааихәаԥшын ус иҳәеит:
– Еҳ, уи схала мацара исзыӡбуа џьушьоит...
Ҽазны, иара иҟны иааины, аџьармыкьаҿ даабалоит ачачан
ҭыԥҳа мӡанрак, блахкыгак, лшьапқәа хырҟьаҟьа ҳәа аниарҳәа,
«уԥшишьҭ» иҳәазаап иара; даҽазнык, иара иҟны иааины, убри
ачачан-ҭыԥҳа мӡанра Матута абрагь ԥҳәысс дигеит ҳәа
аниарҳәа, ани Агариба ҷкәыну ҳәа дҵаазаап иара; даҽазныхгьы,
иара иҟны иааины, Матута Гариба аорганаа данырцәыбналоз
ичачан-ԥҳәыс Дарикәа лоуп дзырманшәалаз ҳәа аниарҳәа, ус
иҳәазаап иара:
– Елла-монда, чавела беи!
Аха амца анықәиҵоз акәӡам сара данызбаз уи. Ус баша
ҳқыҭаҟны данымҩахыҵыз аҽноуп. Имашьына аномер-сериагьы усҟан ишеилыскааз: ГГМ иаанагозар акәхарын Гангстер Гариба Матута (Гангстер ҳәа ишьҭоуп иахьатәи абрагь).
Матута иааидубалоз акгьы машәырӡамызт. Ибашаӡамызт
и-«Победа» иаҵәа аномергьы – 88-88. Асеиԥш аномер змашьына иазҭаз, уи еиԥш иага илшоит ҳәа дааныркылаӡомызт амҩан.
Изхысҳәаауа, Матута шьҭрала ҳқыҭа датәын. Ҳқыҭаҟнакәын
иӡбахәгьы еиҳарак иахьырҳәамҭаз – ахы ахьыҵнахуаз Матута
иепос. Ҳажәла макьана ахацәа шалҵуа унарбон иара иҟазаара.
Иара Матута ихаҭа ԥсыжрак аныҟаз ада абжьааԥны ҳқыҭахь
иааирҭаӡамызт, аха ҳа ҳтәык Аҟәа дааиқәшәар, диеигәырӷьон,
пату иқәимҵар иуӡомызт, ишырҳәоз ала. Ашампанҩы рзааишьҭуан,
ҳқыҭауаа Аҟәа самыкьҭанрак
иҵатәаны ианибалак, – ауараш аҟара еиламҳауазаргьы уи дара, усгьы ауаҩы иқьаф ҭазҵо,
дзырлахҿыхуа рыжәтәын. Абаҭлыка афициант лыла иаашьҭны,
иара дцон ибрагь-гангстер иусқәа рахь дыццакуа.
Уи аҽны ҳқыҭан иуацәа ҳәа уаҩ дрымжӡеит, аха ахәылбыҽха
хаԥшызар, Матута имашьына асельпо аԥхьа игылан.
Матута ихаҭагьы давагылан и-«Победа» ГГМ 88-88. Уахьынаихәаԥшуаз,
ҩынҩажәа шықәсаҟа ихыҵуан, изхароу сара
сакәӡам, баба, ҳәа ихы-иҿы ишаҳәоз харантәилагьы иубон.
Деилаҳәан иара усҟантәи
аамҭазын акрызкыз ахацәа рыҽшеиларҳәоз.
Уардынла амҿы ҳаманы ҳаауан. Махьали Сакәыти ракәын
Баҭал аҭаҳмада амҿы изаазгоз, сара, аҭаҳмада иҟны аԥхын
ԥсшьара ҳәа сахьыҟаз, ус наԥшы-ааԥшра абнахь срыццеит
акәымзар.
– Уԥши, – дысдырбеит абрагь. – Абри иоуп Матута.
Иӡбахәқәа рацәаны усҟангьы исаҳахьан, аха аракәын иахьсаҳахьаз,
дахьынхоз, ихы ахьааирԥшыҵәҟьоз, иаҳа ихьӡгьы
ахьгашаз ақалақь аҿы акәымкәа.
Иааигәаны дызбар сҭахын, аха ҳааивалаанӡа иаалырҟьаны
имашьына дынҭатәан, дцеит ҳагьгәеимҭаӡакәа.
Дцеит, уаҳа
акгьы.
– Аиакәым ҟаиҵаларц акәӡам, ак уасҳәашан, ахаҵа
дызшоу!.. Исҭахым сара абри... Даагылеижьҭеи абна дылоуп...
– даагәрымит Махьал, ауажь аҵыхәа ааиҩырҿаны аҽқәа
инарыхҟьо.
Ирҳәалон иара ихаҭагьы даныҷкәыназ аӷьычра маҷк дазгаган
ҳәа. Уажә ҳара иаҳирбар иҭахызар акәхарын, наҟ ихеиршҭхьоу
иҷкәынра занааҭла иазааигәаз
Матута диҿаҳар шиҭахымыз.
Сакәыт ҿааиҭит аҭакс. Баша дцәажәаӡомызт, еснагь ҿааиҭуан
уи Сакәыт. Лакҭа еимарџахә ду Махьал диеиԥшӡамызт иара;
ихы-иҿы гәымшәа-гәкын, иԥаҵа
акьатрацәқәа ыршаны,
уҭаххар, амца иақәуҵар
имбылуа ақыҭа ҷкәына еиҿамс иакәын
Сакәыт ҳәа ҳазҿу.
– Ҩышықәса раԥхьа аорганаа рҿы аус анызуаз, дыкны дааргеит. Дызларкызгьы уара идыр ани ақәыџьма.
Сакәыт, аӡы сзааг,
иҳәаларын, апапирос иҳәаларын. Иабасҭаху сара, ацәгьара зуз
иара иакәзар,
органаа икны иҭаркыз иара иакәзар! – усгьы
нациҵеит. – Сашьа Џьота макьана Аҟәа дыҟоуп, Матута моу,
изуҭаху дааг, сизыршәозар:
– Исҭахым сара, исумырҳан сара, ак уасҳәашан, Сакәыт!..
Иҟеимҵароуп ахаҵа... – даагәрымит Махьал, ицәажәашьала,
иҽеимарџахә дулабжьо.
– Иш-ԥа? – ашақә дасит Сакәыт, деилашуа мацара, џьара
ак хәынгеишьазшәа, аха иудырратә иҟан зашьа Аҟәа дабжоу
ауаҩ акы дацәшәап ҳәа згәы иаанаго шиакәыз ихәынгеишьоз.
Уажәыгь, – «ишԥа» аниҳәа, Махьал илаԥш еимарџахә уабжьо
данааихәаԥшуаз аламҭалаз, Сакәыт иҿаԥшылара аҽаԥсаххьан:
– Органаа санрылаз уи еиԥшгьы иага збеит! – ҿааиҭит иара.
Аҭаҳмада инхара инадгылан, ашәымгьар зхагылаз амҿтәы
гәашә аадыртын, аҽқәа раӷәра рҿакны иахьак иааргаз амҿы
аԥацха иахьадгылаз ашҭа иааҭеигалеит Сакәыт. Шьҭа ихәлон,
уаҳа абнахь ицаӡомызт. Аҭаҳмада
иԥҳа, иара дрыцҳашьаны
хаҵа имцаӡакәа зҽызражәыз,
урҭ даарԥылеит. Ахацәа амҿы
ақәырхуанаҵы,
рывагьежьра даҿын лара, драҭабуа. Рус ианалга
иццакны наҟ рҿынархеит Махьали Сакәыти, шәааи аҩныҟа,
шәыԥсгьы ааиҭашәкып ҳәа аҭаҳмада иԥҳа дахьрыҳәоз рмаҳаӡо.
Иагьцаҵәҟьар ҟаларын, агәашә аҟынӡа инеихьаны,
Баҭал аҭаҳмада
ибжьы шәақьҭҟьарашәа иаархьимыгӡазҭгьы.
Акәасқьа
абарҵа дааҵагылеит иара; зықәра иархәахьаз, ишьапқәа
еиҵых
иргыланы дааԥшуан, илаба иҵаргәа. Дааӡырҩны, асасцәа шымааиуаз анеиликаа, аҭаҳмада ҩаԥхьа инарықәҿиҭит, иқәра
иақәноумыргартә ибжьы ҷкәынӡа, иҿацаӡа:
– Ҳаит, сааҭбжак ала сыԥсӡы шәаҳааит, арахь шәмааирызар!
Махьали Сакәыти, аҭаҳмада данқәы ишԥаруаз, иаахынҳәит.
Ҳәара аҭахума, анеирагьы атәарагьы ргәы иҭан.
– Ауадаҩ иалеимҵароуп быргки ԥҳәыски ауаҩы, ак уасҳәашан,
мҿык ааигеит ҳәа, – даагәрымит Махьал, изури шьҭа ҳәа
инапқәагьы
ааимихын, аԥацха шыҟаз иҿынеихеит.
– Исҭахым сара, ишԥа, суалоуп иҟасҵаз, – хәынгашьара
гәзианла деилашуа ҿааиҭын, Махьал днаишьҭалеит
Сакәытгьы.
Аҭаҳмада иԥҳа абарҵа дынхаԥалан, уи дицхрааны амардуан
даалбаалгеит. Аԥсшәа ааибырҳәан еиҳаб-еиҵбыла иааҩналеит
амца ахьеиқәыз аԥацхахь. Жәафҟа шықәса зхыҵуаз аҭаҳмада
имаҭа хәыҷ, ллыхәҭа асаара иааныршәланы, дыԥхашьаԥхаҵо
аҭӡамц лыҽнадлырӷәӷәалеит.
– Иҟои, бара? – ихы налықәикит Сакәыт, ихәынгашьа-еилашра иахьынӡауаз иргәзиануа, ирхаауа. Лара дааицрашәан,
лыбла лашақәа рыла мацара дааихәлаччеит.
Аҭаҳмада, ҭабуп шәџьабааз, иҳәонаҵы, асасцәа уи ҳуал акәын
хәа иаҭаркуанаҵы, ахәышҭаара аишәакьаҿ ааҽҳәадыргылан,
иаацәырыргеит аԥш жәны, араса, ажьаӷь уатка. Амца иаҩызаз
ҩбаҟа хпыҿ анааржә, иҿыҟаԥшьаа-ҿыҟаԥшьааӡа иҟанаҵеит
ахацәа.
Баҭал аҭаҳмадагьы егьырҭ иржәуаз ижәуан, амала дара
реиҳа маҷӡак аҵан иаанижьуан.
– Смажәи, дад?, – ус ахиҳәааит уи.
– Иухыҵуеи, Баҭал? – иҵааит дара апату азын.
– Исыздыруам. Сара исуалу аԥсҭазаара ауп, шаҟа схыҵуа –
уи апырфисорцәа ирыԥхьаӡалааит, – аараҭеикит
иара; аҿаԥыцеизгацәеи
агеронтологцәеи ракәын
зыӡбахә имазгьы.
– Егьирахь, аҩыцқьа хә-ҵәыцак
шысԥырхагам, уи аҳақьым
Гәазавагьы иҳәеит! – убасҟанҵәҟьа лааҩнашылара нақәшәаны,
иԥҳа
ҽыԥныҳәала дахьааихәаԥшыз гәаҭо инациҵеит аҭаҳмада.
Арбаӷь макьана иҭрыс-ҭрысуа илкын лара.
– Уара ухаҵоуп ҳәа, сара соуп ахы зыхлырҵәаз.
– Иабаҭахыз! – еицҿакны рыбжьы аадыргеит асасцәа,
аха
арбаӷь аӡыршы ианӡаалыршьшь, даргьы рҽааиқәыркит.
– Исҭахым сара, ак сҳәашан, ҳсасцәазшәагьы, – даагәрымит
Махьал.
– Ишԥа! Избан? – инеицирӷызит Сакәытгьы. Аҭаҳмада
илақәа ыргызмалны дрыхәаԥшуа шьҭыбжьыда
дааччеит.
Амаҭа хәыҷ ахьурӡы иаҵылшьуан, аԥҳа арбаӷь аӡыршы иааҭылган,
ихәылхны иаалрыцқьан, аҵәы инахаҵаны ахәышҭаара
аҽҳәаӡра далагеит, лхы-лҿы амаӡа аҿықәҳәҳә, гәылрыԥшьтәи
луа лынхашьа далацәажәо.
– Бындәылҵи, бара бшеибгоу, бжьык саҳаит, – лҳәеит лара,
аӡә иԥба лкызшәа, зегь ахьцәажәоз ла лыда аӡәгьы егьимаҳаӡеит
аха. Амаҭа лымҳабысҭа ахәы архнышьна адаҷ иналыркын,
ашырҳәа дындәылҟьеит.
Агәашә дылагылан Матута.
Ажәытә шҭа-гәара, ашьац кашьшьы, илаԥш аадхалоу, Баҭал
аҭаҳмада иҵеџь-ӡы аӡбахә иаҳахьазу, ишакәхалак Матута имашьына дааҭыҵны, ӡык сбыржәуандаз
ҳәа налызҿиҭит иаадәылҵыз
аӡӷаб.
– Шәымҩахыҵ – ҳаԥшәымаз! – лҳәеит амаҭа, дыԥхашьаны
лхы ларҟәуа, аха лыбжьы рдуны.
– Ҭабуп, абзиара неиааит! Ӡык сыржә, – иҳәеит Матута,
ихатәы бызшәа агьама иҿыҵа шархаауаз мҩашьо.
Аӡӷаб дыҩны ауада дааҩнаххын, акәапеи аҭӡамц иныкнылԥааит.
– Бхагамхан, – дналықәҵәҟьашәа иуит аҭаҳмада, илаԥш
хааӡа днаскьаго.
Аҵеџь аӡы ааҭылган, акәапеи рҭәны, аанда инахырҳәҳәаны
амҩасҩы инеилыркит. Абас акәхарын лхы шылбоз лара ланду,
ҽнак зны аӡы сыржә ҳәа данаалыдгыла афырхаҵа ҩныда Ахьы
Шабаҭ, аҳәынҭқаргьы асылҭангьы ираӷаз. Дыҭрыс-ҭрысуашәа
лылаԥш алашара дахьалагылаз, Матутагьы икараха иааҽыжәҵыз
ҽуаҩык иеиԥш ихы ибон убасҟан. Ҿамҩа-ҿамҩа, анасыԥ еиԥш,
аӡы ижәуан иара, иҽыхәа иаҵәа «Победа» ГГМ 88-88 ахьгылаз,
иныҵакны иқәырқәыруазшәа аус аура иаҿын. Нас, ҭабуп ҳәа
леиҳәан, днықәҳа дцеит, аӡӷабгьы лыхьурӡы ашҟа даахынҳәнт,
аӡы злыржәыз арԥыс дылхашҭшәа-дылхамышҭшәа.
– Гариба Матута иакәын, – иахьылдырх сеидру, маӡа-маӡа
даацәажәеит аҭаҳмада иԥҳа, арахь амаҭа уажәы акәын данааҩналаз,
акгьы лымҳәаӡацызт.
Аха аҩныҟа иааԥхьашьа бақәшәама ҳәа иагьылмазҵааит
аӡӷаб. Уахь џьара дахьыҟаз еиӷьзар акәхарын
уи. Иара изымдырӡо
изԥырҵәахьан уи убас хара дыҟазарц, убас акы даҿызарц,
ақыҭаҟны иаанагоз ихыԥша, нҵәара зқәым иахьатәи абрагь
иепос арҿыцуан. Уажәыгьы иӡбахә анраҳа, Махьал дгәааны
драбжьозшәа даагәрымит, Сакәыт ихәынгашьо ҿааиҭит акәӡан,
аҭаҳмадагьы закәызеи дад, ҳәа деиҭаҵааит,
амца дыҽҳәаԥшуа
дахьтәаз.
Аха дук мырҵыкәа абысҭа аакнырхит, ашәишәи аџьыкҵәаҵәа
иарганы иааргеит, аҩгьы аацәырҵит. Аҭаҳмадагьы, аԥсуаҩы
анаацәырҵ, ахпыҿ кны ииҳәахьаз
алаӡамызшәа, ҿыц аныҳәаҿақәа
аԥҵо иҿааихеит:
ҳаибабара, злыԥха ҳаура, ажәлар. Дук
мырҵыкәа иааит аамҭа, иагьаацәырыргеит Матута иажәабжь.
– Зны дыркит Матута, дызларкыз уара идыр. Дынҭаҳәахаа
дҳацәдырӡуан, имцахә мыцәааит, иԥҳәыс
хәаша, ачачан ҭыԥҳа
Дарикәа лакәымызҭгьы. Иус рыӡбарц дахьааргаз, усҟан аӡӷабцәа
ма уаҩытәҩса ииҳәо раҳауазма, еимҟьарак аныҟала ачачанҭыԥҳа снашәышьҭ схаҵа ишҟа ҳәа даҳәеит. Матутагьы пату
иқәымзи, днарышьҭит иԥҳәыс. Жәохәҟа минуҭ рышьҭахь органаа, аҳы, иазшәырхеи уара, шьҭа ҳәа, ашә аадыртызар, дабаҟоу
Матута! Аԥенџьыр ҟьаҟьаӡа иартуп, иԥҳәыс хәаша дмацараха
уа дадтәалоуп. Егьи, Матута мцахәмыцәа иԥҳәыс лхы днагәӡны,
есс, аԥенџьыр дынкылԥаны, дцазаап, дубар даахә, уаҟа изгылан
«Москвич», азна иахәлакьасо абак абензин ҭаҭәаны.
Ҳаи-ҳаи рҳәеит органаа, ани, иӡбахә шәаҳахьеит, опергруппа
Коиава мыжда дрыманаҵы. Ани Коиава, иӡбахә шәаҳахьеит,
дишьҭалеит Матута. Усгьы иӡбеит иара, ахы имамзи: Очамчыра
аганахь Матута дцом, Гәдоуҭа аганахь ддәықәлоит, уахь ҩ-мҩакы
ыҟоуп. Ацәгьоуҩы харамхәыц Лечқоԥтәи амҩала ддәықәлоит,
избанзар уи амҩа акаҭран ықәрҭәоуп, иаҳа иманшәалоуп. Аха
ацәгьоуҩы, ихәыцуа, идыруеит иара изын иманшәалоу амҩа
ишьҭалараны иҟоу органаа рызгьы ишыманшәалоу, убри
аҟынтә, иманшәалоу Лечқоԥтәи амҩала ддәықәлазар акәхап
ари ҳәа уи амҩала ианишьҭало, иара ддәықәлоит Маиактәи
амҩала, уи акаҭран ықәӡам, аха органаа Лечқоԥ акаҭран ала
дрыԥшаауанаҵы, иара Гәымсҭа ацҳаҟны днаӡоит. Уи ацәгьоуҩы
ихәыцуа. Аха Матута иеиԥш иҟоу ацәгьоуҩы ҟәыш-гызмал,
уи идыруеит органаагьы шыфраерцәам, акыс ани Коиава
дрыманаҵы. Уи аҟынтә уи ус иӡбыроуп, иԥхьаӡеит. Коиава мыжда, ус иӡбыроуп: Матута зымцахә мыцәаша, органаа ижьарц
Маиактәи амҩала ддәықәмлои, сара с-«Зим» еиԥш иццакуа
амашьына иара усгьы иоурым, Лечқоԥтәи амҩала сааиаԥысны
Гәымсҭа ацҳаҟны имҩа скып ҳәа иӡбеит. Ус иагьыҟаиҵеит Коиава мыжда,
аха дыԥшызар, дышҩашьаз еилиргеит: Лечқоԥтәи
амҩа ахаҭаҟны Матута ихьӡара даналага. Убри
инаркны ус
иҳәалон Коиава мыжда: ацәгьоуҩы хы-мҩак анимоу, иалихуа
рыуа иарбану аилкаара аминуҭ ауп, зегь реиҳа ицәгьоу ҩымҩак иманы рыуа иалихуа иарбану адырра ауп ҳәа. Уи зегь
иазаауазеи, Лечкоԥтәи амҩала ихьӡара далагеит. Абналаҩ,
Матута мцахәмыцәа иакәзар, асаркьа даныԥшыланы иаразнак ибеит органаа ишьҭаланы иш-ааиуаз, органаа моу, зегь
иреицәоу ани Коиава мыжда, избанзар усҟантәи аамҭазын
амашьына аҩныҵҟа асаркьақәа арҭахьан, анкьеиԥш абналаҩ
есминуҭ ахьаԥшкәаԥшра иқәшәаӡомызт.
Уиакәхеит, Матута
аҵықь ааҭрганы Коиава иаԥхьатәи иарма барбал анԥижәа,
убрысҟак днаскьеит, збак ҭацәуаз «Москвич» кажьны збак рҭәны
амҩан изыԥшыз «Победа» ақәтәара дахьӡартә еиԥш, егьи Коиава рыцҳа, органаа р-«Зим»-қәа ак кажьны ҽакы дақәтәонаҵ,
шьарда шьҭахьҟа дынхеит. Анхәа лыбз архәара аҟноуп «Победа»
ахьӡара даналага, аабыкьа Сергеи Риабчиков дахьикыз, аха абри
зегь Коиава инервқәа рымфо дыҟахызма, убри аҟынтә, Матута
аҵықь ааҭрганы органаа раԥхьатәи рарӷьа барбал анԥижәа,
убысҟан ԥхьаҟа дцеит, «Победа» кажьны збак ҭәны амҩан
изыԥшыз «Волга» ақәтәара дахьӡартә еиԥш; егьи Коиава уаҳа
илымшо дкараха аорганаа иртәыз «Зим» дақәтәонаҵы, аиашазы убысҟаамҭа цахьан, убрысҟак шьҭахьҟа дынханы дыҟан,
абналаҩ Аҷандара амҩахыҵырҭаҿоуп дихьӡо дахьалагаз, аабыкьа абас шьакаҭәарала ацәгьауҩы Миха Шелех дыкны ԥырхага
изымуа дахьыҟаиҵаз. Аха ари аҩыза аус аҟны органаагьы убас
нервқәак рымазароуп аха уазымҵаан, убри аҟынтә Матута
аҵықь ааҭырганы Коиава армарахьтәи иҩбарбалк анԥижәа,
дцеит, уаҳагьы «Зим» усгьы ирымаӡамызт органаа рыцҳақәа
усҟан, убри аҟынтә абналаҩ ашьхаҟа дцеит, дцаӡаҵәҟьеит.
Мызкы иазынаӡо ашьха иҽыԥхьеикуан Матута. Игәы
раҳаҭхеит
иара абраҟа. Мызкы иазынаӡо Матута аррымца
еиқәҵаны
ихымҭала иишьыз абӷаџьма агәи агәаҵәеи рыӡра
даҿын. Раԥхьатәи абчараҳ Акәын-иԥагьы, афырхаҵа-ҩныда
Ахьы Шабаҭгьы
зны ирхаԥхахьаз аеҵәақәа ракәын иаргьы
ихаԥхоз, иқәыџьма блақәа дырҩаханы жәҩангәы данаҵаԥшуаз.
Игәы раҳаҭхеит араҟа Матута, игәы ирҭынчит, аха Коиава
дтәозма, убраҟагьы иԥба кны диԥшааит, уимоу убас ишьҭыбжь
мыргаӡакәа дҩеиуан, абрагь бнеикгьы аорганаа ангәеиҭа, уи
хысымҭак аҟара даниеиҩаӡахьаз ауп. Аха ахысбыжь еимырымдеит хаҳәи-мақьеи шьхатәыла.
«Органаа уреиуоуп уара, Коиава,
аха абрагь шьоуп иулоу, пату уқәсҵоит, – иҳәеит Матута. – «Суццоит, иурҭааит амаиорра!» Ашьшьыҳәа амца инеицыҽҳәатәан,
абӷаџьма агәи агәаҵәеи еицырфеит, нас идәықәлеит илбааны.
Амҩан ашәануа Баҭалбеи иҟны ԥхьара иаангылан, аԥшәма
пату рықәиҵеит абрагьи аорганааи, аха Матута ихчы адухь
алаҭәаны азалаҟны дышьҭеиҵеит, дабрагьын азы, Коиава ихчы
адухь алаҭәаны, аха адәаҿы дириеит, аорган аҟынтә дааит азы.
«Уи сгәы иалсӡом сара, Баҭалбеи ухаҵкы, соргануп ҳәа адәны
сахьышьҭоуҵо, амала абаандаҩы иааигәара сыҟазар акәымзи»
– ашәануа иааиҿаирхьит Коиава гәаныла. Аха Матута абналара
игәы иҭаӡамызт. Қарҭ днаргаанӡагьы дыбнамлаӡеит, аха урҭ
Коиава инапы ианӡамызт, уа ибналазгьы иара иус рылаӡамызт.
– Даҳныҳәап, дадраа, Гариба Гьедлач-иԥа Матута!
Ишԥассиру адунеи, кышьа змам брагьк идамхаргьы дызну!
Мамзар агәҿыӷьрагьы ҳагарын. Арахь...
Ҵоуп, сара усҟан салахәын ҳақалақь школ аҟны аус зуаз агәыԥ
маӡа... аха уи «агәыԥ» еиднакылоз хҩык ахәыҷқәа ҳазлеиԥшыз:
ҳцәыхь-цәыхьӡа, ҳаҩнааӡарақәан,
ҳаԥсыдақәан. Арахь ишԥасҭахыз
сара,
сынкахәыцуа акәымкәа, сеилҟьа-гәымшәаӡа
сишазҭгьы,
ҳаклассаҿ исыцтәаз аҷкәынцәа реиҳараҩык
ма
среиԥшызҭгьы,
аиҳабацәа сахьырбоз, иан дышԥеиргәырӷьеи
ҳәа схы ршьышьуа акәымкәа, иаб дышԥаиеиԥшхеи ҳәа ргәы
ԥжәо. Жәаба рҟны итәаз Тониа Токмаковагьы лыбла ахаара сара
истәымзаауаз. Аха уи ҳҳәеит ҳәа шьҭа иабахәо!
Уи аасҭа, даҳныҳәап Матута Гариба, жәлар рҵеи!
Матута Гариба иакәзар, ҳқыҭа даалҵын, мҩадула дықәшьҭхысаа
днеиуан, даара игәалаҟаны. Ақыҭаҟны дахьыҟаз, аӡӷаб
ԥшӡа хәыҷы дахьибаз, и-«Победа» аҟара иццакны иаԥхьа
ишьҭхысаа инеиуаз хәылԥаз шәаԥшь цқьа дахьаҿаԥшуаз, –
абри зегь ааизеилалан, ихааӡа игәы аадырхыҭхыҭын, анасыԥ
ҭынч аагәхьааигеит иара шәымҭак аҟара. Уи агәхьаагара
иахылҵны иагьиӡбеит Матута, игәаӷьра, иеиҿамсра, иӷәӷәара
иақәнагоз хшыҩк. Ихы даацәажәеит, уеизгьы-уеизгьы ҳқыҭа
аҟны абостон маҭәа аӡахырҭа ааиртырц. Абостон аба Краснодар уаҩы иоуан, иԥшаатәын еиҭах «Оберон» ҳәа зныз асахҭан
мҳәырқәеи аӡахыга машьына «Витиази». Аԥара иаҭахыз ихы
иадиҵарын иара ибзоурала иҟаз Клименти, наркомбыт аҟны
аус ҟаиҵарын иара ибзоурала иҟаз Иосиф. Матута иакәзар урҭ
дырхылаԥшларын, даҽа гангстерцәак рҽаларымгаларазы ари
анаплак-ҿыц. Ихашәалахә иазҳацыԥхьаӡа иазҳаларын ихьӡ-иԥшагьы иара, агангстер ду, абрагь.
Аԥацха аҩныҵҟа уи рыздырӡомызт, ахәышҭаара алҩа ахылыбб иҽҳәатәаз даҽакын изҿыз. Амаҭа ахаҽра кны аԥҳа ахахара
дахьаҿыз длыдтәалан. Алҩа
дыԥшааны лыла иҭалон. «Быԥшӡоуп
азыноуп быбла изҭало» ҳәа леиҳәар иҭахын Сакәыт, избанзар
иара дыҷкәыноуп уҳәар ауан, аха лара жәаф шықәса ракәымзи
илхыҵуаз, дылцәыԥхашьон. Зыда ԥсыхәа ыҟамыз аныҳәаҿақәа
аԥҵаны, шьҭа зыдагьы ԥсыхәа ыҟамыз аныҳәаҿақәа рахь
ииасхьан
ахацәа. Ахацәа ргәалаҟара бзиан, аҳәсагьы, урҭ қьаф
шыруаз ахьырбоз, урҭгьы ргәалаҟара бзиан. Аҩнырҵу абжьы
хаа иацырӷызуа, дасу ишиацәажәашаз дцәажәон. Аҭаҳмада
арахәыцеиԥш ажәытәра иалхны иааигон ацәгьара иатәыз
аҭоурыхқәа: Ҳаџьмаҭ дыӷәӷәан, дад, аха аҽы урхынҳәыроуп
анырҳәа, иҽирцәгьеит; ацәыӡ змаз ифырџьысҭан мҩаниҵеит;
ацуҭа еизан илаӷырӡ ҳмоуроуп, рҳәеит...
– Аҵықь! Аҵықь! Аҵықь! – ибжьы ҵар ааҭирҟьон уажәы-уажә, ауаа цәгьақәа шеиҿахысуаз игәаларшәо. – Абри архнышьна аныс!
Махьал уи дахьизыӡырҩуаз, аҭаҳмада диҵашьыцуан,
избанзар
аҭаҳмада даныҷкәыназ иҟаиҵаз шаҟа иҭахыз еиҭеиҳәар
илшон. Аҭаҳмада иҷкәынра ажәытәра иатәын, аӷьычра
хьымӡӷымоу, иаҳагьы ианыхьӡыз, мамзар рымч абаргагәышьарыз
аҳәынҭқар
и-Урыстәыла иацкарыз ажәлар кҿаха.
Махьал иҷкәынра ареволиуциа ашьҭахь иақәшәеит, аҳаҳаираҳәа
асоциализм аргылара ианаҿыз; ажәларгьы
еизаны усҟан
аӷьычра иақәӡбхьан – уи иаразнак аӷьычра аҵыхәа ԥнаҵәеит
ҳҳәар мцуп, абар Махьалгьы, аха ахаҵара моу, цәаԥҽыганы
иҟанаҵахьан. Махьалгьы иҟаиҵоз, дахьтәаз ҵакыда дгәааны
драбжьо дыгәрымгәышьон, арахь иҩыза Сакәыт иакәзар, шаҟа
иҭахыз ҿааҭуа деилашуан, ақалақьаҿ иҟоу иашьа ила абӷа шимоу, баша ус дышузмыршәо, уажәы-уажә ахаҽра зкыз лыбла
алашара ааинырны игәы архаауан.
Аҭаҳмада иԥҳагьы бзиа илбоз лцәажәатә даҿын – ҩысҭаа
мусхәқәа еиҭаҳәо, инамҩатәны гәылрыԥшьтәи лҭахцәа рҽхәо.
Уажәыгь, даацәажәан:
– Иаасаҳазеи, иаасаҳазеи, сара блааҭых, сара хса! Уаҵәы асааҭ
фба рзын ашамҭаз, амра шеибгоу атыҩ илбаанадозаап. Екатерина исалҳәон, Гәылрыԥшь сахьыҟаз. Уара иумдыруеи, Махьал,
нан, лара лыӡахымҭа
зеиԥшроу? Асааҭ фба рзын ашамҭаз. Аха
аӡбахә заҳаз агәхьаагьы рымкит ари астрономиатә цәырҵра
шьахә. Иара усгьы ҭыԥс ирымоузеи акосмостә
хҭысқәа ауаҩы
изку аепос аҟны.
– Ауаҩы идыруазар ами, ак сҳәашан, амра иахьраны иҟоу.
Анцәа иџьшьаны, аблахтыра ҳҭагылоуп, – аԥшәмаԥҳәыс лгәы
ҟеиҵарц даалықәшаҳаҭхеит ауп Махьал.
– Ишԥа? Издыруеит сара, зқьынтә исеиҳәахьеит, Џьота! –
нациҵеит ауп Сакәытгьы.
– Оҳ, оҳ, оҳ, – лажәа налыгӡон аԥҳа, лдырды ахьыгьежьуаз
илгәарԥханы дазыԥшуа дынхынаан. – Амрагьы атыҩ иакуеит,
аха аҽаҩрадаӷьқәа ирыхәода усҟан! Екатерина исалымҳәоз...
Уара иудыруеит, Сакәыт, уи дшыӡахуа, лгәырԥынҵа закәу. Аҽаҩрадаӷьқәа
ҳажәқәа инарыҵаланы ирхьоит, иагьыԥсуеит лҳәеит.
– Аҽаҩрадаӷьқәа роума иԥсуа, сахәшьаду? – сҵааит сара,
зегьы сырхашҭны стәазар иаҳа еиӷьымзи аха.
– Аҽаҩрадаӷьқәа ракәындаз, дгәырӷьаҵәа ухаҵкы дымцоз
уаҳәшьаду! Ажәқәа роуп урҭ амыцқьақәа ирыхәхо, ианаамҭоу
иҳамхьар, ҳзырхыламԥшыр, – абригьы лҳәеит, ашацаҳәа дҩагылеит.
Амаҭеи сареи ҳацәара аамҭа ҳшахыԥахьоу аалгәалашәан,
ҳиарҭақәа ҟалҵарц дындәылҟьеит.
Дхынҳәны данааи аламҭалаз аишәа иахатәаз зыдагьы ԥсыхәа
ыҟам аныҳәаҿақәа ирылган, зыдагьы уаҳа ԥсыхәа ҳамам
аныҳәаҿақәа хдыртлахьан. Асасцәа иржәуаз аԥшәмагьы ижәуан,
Гәазава аҳақьым инорма акыр иахысхьан, даарагьы рқьафқәа
ҟарҵахьан, Махьалгьы уажәы ажәада алабжьара далагахьан;
Сакәыт иакәзар хәынгашьара-гәырӷьахәык дааиланаршӡан,
акы дшацәымшәоз азы иҿааҭрақәа рбызшәа акәмаан иҭыҵны
аҿақәа ирҭаҭәоз аҩы абз еиԥш игәаӷдан, арахь Баҭал аҭаҳмада
иажәабжь аҿы уаацәгьас, ҳәынҷаҩыс
иҟаз, иалырцаз,
инармышьҭыз зегьы аҟәҟәа-ҟәҟәаҳәа аибашьраҵәҟьа ҭарҵеит.
– Аҵықь! Аҵықь! Ихы кашәозма, Ҳаџьмаҭ ԥсаҭашкәакәа!
Ажьыра аныс!
– Иҟаимҵароуп ахаҵа, ак сҳәашан... Исҭахым сара убри...
– Сизыршәом... органаа, сашьа Џьота...
Аҵыхәтәан, аишәа иаахыҵны ианыҩагыла, ршьаҿақәагьы
уашәшәыраны
адәахьы ианаадәылҵ, Махьали Сакәыти еиҭах
сааҭбжак аҟара аԥшәмаԥҳәыс лчеиџьыка лымадырҽхәон,
абзиала рҳәон.
– Амра атыҩ иакаанӡа ажәқәа шәхьароуп, нан, – еиҭааргәалалыршәеит
лара рцамҭаз.
Агәарабжьарахь инҭыҵны рҿанынархагьы, аҭаҳмада
ибжьы
ҵарыхәҵәаӡа рышьҭаҿиҭуан, иҟәышны, ԥшьаала рыҩныҟақәа
ицарц, арахь рҩыџьагь ахьынхоз ааигәаӡан аха.
Убас еиԥш ԥхыны ҵхык ыҟан, илаҟәӡаны аеҵәақәа
зҿашәҭуаз
ажәҩан уанаҵаԥшлак, агәра угар уҭаххомызт ажәҩанаҿ апланетақәеи
амрақәеи хыԥхьаӡара
рымаӡам ҳәа иудырҵоз; агәра
угар уҭахын ажәытә епос, адгьыл заҵә ацә атәыҩа иакуп, ажәҩан
ҵәца қәабҵас иаарҳәны иаҳхагылоуп ҳәа, ишаабо еиԥшҵәҟьа;
нас, адгьыл аҵыхәан, раԥхьатәи абчараҳ Акәын-иԥа ахьтәы
гәашәқәа аартны амра уахынла аԥхьарҭа дахьыҩналоз, игылоуп
ҳәа аҽацә, азтәыҩак адгьыл иаларсны, азтәыҩак – ажәҩан.
Алтарра аханы аимҩалацәа ааҭгылеит. Махьал шьҭа аццакра
далагахьан, зыҩны зхала иахыз Сакәыт иирбар иҭахымызт
акәымзар. Иуал ахьынеигӡоз
уахантәарак игәы шарҭынчуаз,
уаҵәы исырмыцхәцәеит,
сынхацәеит ҳәа агәҭыха иоухьан, аха
Махьал идыруан уи агәҭыха шааиқәтәоз, иԥҳәыс дуарчануа
ҽыԥныҳәа ажәак шаалҳәалак.
– Уара, Сакәыт, ак уасҳәашан, зынӡа исҭахӡам, хацәоуп ҳәа
исмыԥхьаӡо уреиуаӡам, – иҳәеит иара ицамҭаз.
– Уцәгьаӡам, уара, Махьал, аха аӡәгьы сизыршәаӡом сара,
– дгәырӷьаҵәа ҿааиҭит Сакәытгьы. Убри ала иагьааимыҵит.
Махьал, дҳаракӡа, деиџьыԥӡа, иҩны шыҟаз иҿынеихеит.
Дааимҳәашәа, ашә аартны иԥҳәыс дахьышьҭаз
данааҩнала,
лара даалҵын, дыцәаӡамызшәа лыбжьы ҟаҵо, даацәажәеит:
– Угәыла арыжәтә изнауз зумбои!
– Исҭахым сара, ак сҳәашан, аԥҳәыс данцәажәо, ма аӡәыр
акрижәындаз, – дгәааны даагәрымын, ицәамҭаз
ӡык неиҿеиҭәарц
даадәылҵит иара.
Сакәыт иакәзар, дыҷкәыноуп уҳәар ауан, дзаҵәуп уҳәар
ауан: ццакырҭа имаӡамызт. Алтарра лаҟә дыҵаланы
дышнеиуаз,
амҩан қәаршҩы ласк ааихьӡеит. Сакәыт ихәынгашьо
ицқәа аахирџьаџьеит. Ақәагьы, абыӷьқәа аарцәажәан,
ицәырҟьацәырасуа
аӷьыч иеиԥш наҟ иныҵабеит. Иахьынтәаанагахгьы
сеидру, ажәҩан
қәаб аҵа шыцқьац ицқьан арахь.
Аккара ыҵдырҭәаауан абгарымҵқәа, ааигәа аӡбаарахь
адәырҵуқәа ашәа рҳәон. Аҩныҟа ацара иҭахымхеит Сакәыт.
Махьал иахь снеиндагьы ааигәахәт, уажәы дыҭзырҭәаауаз иаҳәара
изымгәаӷьыргьы,
ма хәынгашьарала шақәк ааиқәиргар
цәгьа имбо, аха идыруан иашьа иԥҳәыси иареи ацәарҭаӷәы
ҭбааҿы ршьапқәа еилаԥсаны иахьышьҭаз, дгәааны дшыцәахьаз.
Уахак ахаҽра зкыз алакҭа лаша лакәын Сакәыт дзызхәыцуаз.
Дқәыԥшуп уҳәар ауан иара усгьы, дзаҵәуп уҳәар ауан, усгьы ихы
иааҭашәеит: шьыри, лааигәа снаганы сыҟазҭгьы ҳәа. Убасгьы
ихы иааҭашәеит: аԥенџьыр снахьынԥашаланы избап сгәахәуеит
ацәа дшалоу сыхаара. Аха, иабаҟаз, дсабицәан лара, аха иабаҟаз,
ҳбырг бзиа димаҭан лара, анышә иамандаз, иаҳауеи!.. Иҩны
еиба ҭацә днеины, ииарҭа хьшәашәа иҽамеидарцу? Мап, еиӷьын
шаанӡа ус дныҟәалар. Ус иагьыҟаиҵеит иара, аӡаӡа еимгәҳәо
аандақәа дрыван иара, аӷьыч цәырҟьацәырас иеиԥш; убас
дагьныҟәеит шаанӡа, жәхьагьы ҽаҩрадаӷьгьы игәаламшәо,
иагьихыԥсааит, дагьалҵит, амра атыҩ акрагьы адәы дшықәыз
ихьӡеит.
Усгьы иҳәеит:
– Ишԥа? Зқьынтә избахьан, органаа санрылаз!
Амаҭа ӡӷаб луадаҿ иҟаз сара сакәын. Аха уи заҵа сгәы дҭымхарыз,
ҩынтәҟа сгәы ҵкапуа сагьаахьаԥшит лгәы каршәны
дахьыцәаз. Иабахәа, илыцәашьоуеи, амра атыҩ иакраны
ишыҟоу! Рыжәқәа аҽаҩрадаӷь рыҵаларҳәагьы дшәаӡомеи!
Арахь ашәишәи ахәда еихала иахьхысҵәазгьы сгәы иҭыхон.
Убас сшыҳәыҵәыҳәыҵәуаз, ашамҭаз усгьы самхацәеит,
иабаздыруаз амра атыҩ ишакуаз збараны сшыҟамыз.
Насгьы иабаздыруаз дук мырҵыкәа дыԥсраны дшыҟаз аҭаҳмада
иԥҳа, зыԥсҭазаара заб изызкыз, ихала днымхаразы уаҳа
хаҵа имцаз; аҭаҳмадагьы ацәашьы аашьҭыхны, иԥҳа лкәыба
аханы днагыланы: «Баалагәышьа, сыӡӷаб» ҳәаны анышәынҭрахь
ишҿынеихоз, уи ашьҭахь шықәсык дшыҟазаауаз иара, дзаҵәӡа,
дахьымԥсуа хьымӡӷшьо.
Насгьы сара иабаздыруаз ахаҽра зкыз амаҭа бла ҭылашаа
ашкол далганы ҳақалақь ахь дшаауаз, Сакәыт дааныжьны, ара
Матутеи лареи ак рзеилан
ҳәа ацәажәатә шыҟалоз. Иабаздыруаз иаргьы ибрагьра ҳәа акгьы шыҟамыз, игангстерра ҳәа,
уи Матута ҳәа ҳазҿыз; знык аказы дҭаркхьан даныҷкәыназ
акәымзар, егьырахь абжьааԥны акаҳуа ижәуан, иа иеиԥш
афырхацәа шьардаҩы зҵәахуа Аҟәа аԥшаҳәаҿы. Нас Сакәыт
дшаауаз, иаб иҟама хны, Матута дахьааибаз дышьны дкеижьырц, уиалагьы аҵыхәа ԥиҵәарц иахьатәи абрагь иепос, аха
ақалақь аҿы ишиаҳауаз, Матута ацерроз ихьны дышьҭоуп,
ҩыџьа аекстрасенсцәа, аӡә Москвантәи, аӡә Ленинграднтәи,
дырхәышәтәуеит аҽакуеит, аха ддыргәагәоит акәымзар, иалыргара рылшом ҳәа.
Насгьы, раԥхьаӡа акәны, санызмыцәаз ари аҵхазын иабаздыруаз сара, саныҩеидаслак ҽнак сҩыга аашьҭыхны, мариала аҩра
сшалагоз, садӷьымӡкыланы ус сышнеиуа, ҩышьагьы шсымам,
аҟәыҵшьагьы шсымам еилыскаанӡа.
Ахлымӡаах ақыҭа иаалалеит. Ахлымӡаах ааиуан, ашьҭақәа
ҿыц ишьҭагылаз асы ианҵо. Ахлымӡаах – алаапк акәын. Аҳҭқыҭи
егьырҭ аҩҳаблаки алтарра рыбжьан, алаапк уаҟа игәарҭеит, аха
ирзымшьит, абна ирцәылалеит. Уантәи ршәақьқәа шьҭыхны
иашьҭан, аха ирбомызт. Арахь иҿырҭит, шәгәышәҽаныз ҳәа,
аха аӡлагара иахаз Мактина лакәын, дзахыламԥшызт, аӡлагара
еибафон, аҳаблақәа рахьтә ианҿырҭ, Махьалраагьы ирмаҳаит,
урҭ рнаҩс инхоз аӡлагарахьча Багьларгьы имаҳаит.
Алаапк ааиуан, ахы шьҭарссы, иахьааиуаз уажәы-уажә иҭарҭаруа
аласба сахьа змаз ажәӡы аҿыҵны, иҟаԥшьыхәаҵәараӡа
инылаԥсон иҟәашкакараӡа ишьҭаз асы. Иааиуан иара, аблақәа
ашьа рхыҵәала, амҩан ҵлак ааԥгылар – аҵлаҵәҟьа хагәха
иажәланы иацҳауан. Иааԥылалакгьы – иацҳар, иацҳар, иацҳар
аҭахын, уаҳа акгьы. Нас, изыцҳаз инадҟьаны, иара уа иахашҭны,
ҩаԥхьа арӷаз иаша ианушәа идәықәлон,
алахьынҵеиԥш имыццакӡо,
аха аанкылашьа амаӡамкәа. Ишааиуаз аӡхықә иаавалеит
иара...
– Иууеи, уара, алакәқәа нҵәазшәа асаби изеиҭоуҳәо закәызеи?
– аб иааиаҽԥнылҳәеит ахәыҷы иан.
– Алакәқәа зегьы сашәҳәахьеит, нана! Абри ауп исҭаху, – иаб
дааидгылеит ахәыҷы.
– Ажәакала... Аҳҭқыҭ уахьыналалоз аӡхықәан инхоз аӡлагарахьча
Багьлар акгьы издырӡомызт, аӡлагара
анаҩс инхоз
игәылацәа
Махьалраа акгьы шырзымдыруаз еиԥш. Багьлар
уажәы
асас дахь диҭан. Ихала дбыжәгәаламуа аӡхықә днаваланы
дизааит Махьалраа рхәыҷы, хәышықәса зхыҵуаз. Уажәы
уи егьуадаҩмызт, амхқәа зегь ҭагалан, абӷьқәа зегь каԥсахьан,
– зехьынџьара хтыран, арантә Махьалраа рашҭа уҭаԥшуан, уимоу, рыҩны уааҩнаԥшны аҭаацәа зҿу убаргьы улшон. Аҭаҳмада
ахәыҷы ахәышҭаара
дныҽҳәаиртәан, тиԥск азна ахарҵәы
шәла
еиҵарҟәаҟәаны инеимҵеиргылт. Ахәышҭаара ахәырмамҿ
ааҵеиҵан, аҿҿаҳәа иааибаиркит. Насоуп дандәылҵ,
ахәыҷы
ара дыҟоуп, шәицәымшәан ҳәа иҭаацәа ирызҿиҭырц.
Дандәылҵ ауп ианиба асы еимаҩны аура ишалагаз. Аҭаҳмада
ихы дааҩахан, ажәҩан днаҵаԥшит. Асрыцқәа ҟьаҟьа-ҟьаҟьаӡа,
ибыбыш-быбышӡа, хыԥхьаӡара рымаӡамкәа, еилаҭыруан,
еилаҭыруан, шьоук ганха ихиааланы илеиуан, шьоук ҵаҟа илбаауан, шьоук хыхь ихалон. Иблахаҵ аагьежьы-гьежьит.
– Уа, Махьал! – ибжьы нҭицеит аҭаҳмада, нас, Махьалраа ааи
анырҳәашаз дааԥеиԥшын: – Ахәыҷы ара дыҟоуп, шәицәымшәан!
Багьлар дыӡлагарахьчан аҟынтә маҷк илымҳа иагын, Махьалраа рҭак иаҳауамызт, аха урҭ игәылацәа убрысҟак иааигәаны
инхон, аҭаацәараҟны аӡәы имаҳар аӡәы иаҳар акәын. Бзиоуп,
иҳаҳаит ҳәа шырҳәоз агәра ганы дыҟан, ус ҽыҭны иреиҳәалон,
рыԥш лаганы ианалгалак. Уажәы усгьы асы ауанаҵы, ахәыҷы
адәахьы диздәылгомызт – даҽазнык асрыцқәа ахьеилаҭыруаз
даарыҵаԥшын, аҩныҟа дныҩналеит.
Аха аӡлагарахьча изгәаамыгӡаӡеит, асы жәпаӡа иахьлеиуаз
аҟынтә, уажәы адунеигьы маҷк ишдагәахаз ибжьгьы Махьалраа
рҟынӡа ишзымнаӡаз. Алаапк акәзар...
– Уаҟәыҵ, уара, ахәыҷы думыршәан ицәамҭаз, – еиҭалҳәеит ан.
– Ыы, бара, дсыршәаӡом, бара, – ииҳәо иҿамшәеит аб.
– Баба, исаҳәалеи, исаҳәалеи, нас иабацеи алаапк? – аби ани
ааилиргеит ахәыҷы.
Абгьы иажәа неигӡон.
– Аӡхықә иаваланы аҿаанахеит алаапк, аха макьана лакгьы
ҩашьаны иамкыцызт иара аԥба. Аԥхын акәымзи ала анаапклоз, аха иара аҳауагь «маапкхьеи», уажәы, аӡын агәҭа, асы
еимаҩны ианлеиуаз, алаапк арахә рыжәпара иналалан џьакьалк
иацҳаит, Мактина аӡлагарахь дышнеиуаз, иаалгәыдлан, лыцҳара
иахьымӡеит, аха лсакьгьы ларгьы шеимаз аӡы иаланажьт
аӷныжәҩанха. Аха иҟалаз Аҳҭқыҭ макьана аӡәгьы издырӡомызт,
ла бзиа ҳа иҳазҭадаз, ҳламурақәа ашәхымс илатәаны ишуан.
Махьалраа ахәыҷы аамҭацк дыргәаламшәакәа, дшыҟамыз
рызгәамҭаӡацызт. Багьлар иҿыҭбжьы усгьы ирмаҳаит. Ахәыҷы
амца хәажжаӡа дыҽҳәатәаны ахырҵәыфара даҿын, Багьлар
изеиҭеиҳәоз иҟам-ианымқәа дырзыӡырҩуа.
Ари аамҭаз ақыҭан иааиқәҿырҭит, иааиларҵеит, алаапк,
шәгәышәҽаныз, алаапк ҳәа. Убасҟаноуп Махьалраагьы иангәарҭа,
ахәыҷы дшыҟамыз. Аха Багьлар
аӡлагарахьча, ахәыҷы
аиҵарҟәаҟәа ахьифоз дгәырӷьаны дихәаԥшуа, игәы ҭынчын.
Уаҳа ахәыҷы игәы иахәара изыҟасҵарызеи ҳәа даанаԥшы-ааԥшит.
Ашә илагылан лак. «Тәыртәеи!» – иҳәан, ала дааҵаҟьеит
аҭаҳмада, аха, ала мшәаӡакәа ахы шхаз иа иахь аҿаанахан,
иааиԥықәслан, иааицрасит. Убасҟаноуп
аҭаҳмада ианиба ала
шаапкыз. Иаразнак ахәыҷы иахь дааҭрысит иара. Ахәыҷы
иҟалаз изеилымкаауа дааԥшуан, иҿахьы имҩаниҵаз амҳаҵә
ахьикыз, инапы уа иаанхан, ианыз аиҵарҟәаҟәа иқәҭәара иаҿын.
Аҭаҳмада ахәыҷы даашьҭиԥааит. Ала ныцҳа иаахынҳәын, ахы
шьҭассы ишнеиуаз, акҿаҩра инцәыҵаххын, инадбырын, даҽа
ганкахьы идәықәлеит. Егьырахь акҿаҩра инцәыҵаххын, инадбырын, уагьы ампылеиԥш инадҟьан, арӷаз иқәгылоушәа ашәахь
аҿаанахеит. Ашә абаны акәымкәа, арӷаз иаша анеишьа ашә
иаақәшәаны наҟ индәылҵит.
Аҭаҳмада дыҩны днеин, ашә аиркит. Ахәыҷы даашьҭихын,
дааигәыдиҳәҳәалеит. Иара иаҳахьан ала зыцҳаз данараапклак,
иаргьы длоушәа ихы ибо дшыҟало, иаргьы алеиԥш ацҳара
дшалаго, аха игәалашәомызт, ала зыцҳаз иаразнак даапкуазу,
ԥыҭрак ашьҭахь акәзу. Аӡлагарахьчарада акгьы сыздырӡом
сара хәылак, ааигәахәт иара, ала ахьицрасыз ишьапы бызбызуа. Ала зыцҳаз иаразнак дараапкуазар, уажәы, ихы изымдыруа данааҟала, шьоукы рхәыҷы дшәарҭахон. Диманы ашәахь
дыҩит. Амҩан аҟаҵәыҳәа акы днылаԥалан, днықәчаразит, аха
дкамҳаит. Уи алаапк иаҿыҵшәоз
аласба асахьа змаз ажәӡы
шәпа акәын. Иҽааириашеит, ахәыҷы дигәыдыҳәҳәала дикын,
аха ихы агәра игомызт.
Убасҟан ашә ахала иаатит. Ашә иеиҭалагылан алаапк.
Аӡлагарахьча ишьҭахьҟа дааиҭаԥан, кәызҭхак ааҽҳәиԥаан,
инымҩаниҵеит. Ала каҳаит. Маҷк иааԥаҟь-ԥаҟьын, еиҭагылеит,
иахьыҩагылаз, алақәа акгьы рымбаӡо ишиашаз аҿаанахеит,
акҿаҩра инцәыҵаххаанӡа.
Аҭаҳмада ала ныҩнеикын, ахәыҷы
диманы адәахьы дындәылҟьеит. Ашҭаҿ даанаԥшы-ааԥшит.
Асы еимааҭаԥса ишьҭалахьан, иаҳагьы уаԥхьа игылоу думбо
илеиуан. Аҭаҳмада дқәырқәашьеиуан, аха издырамызт уи
зыхҟьаз ахәшҭаара дшыҽҳәатәаз адәахьы дахьдәылҵыз азы
акәзу, аапкра ицәа иахьалалоз иахҟьозу.
Данаахьаԥш – ашә аатын. Ала дәылҵхьан. Дагьынахьаԥшит,
даҽаџьара ахы рханы, ажәӡы ҟаԥшьӡа
иаҿыҵышәшәо асы илаланы иахьнеиуаз. Инапылаҟаҵаразшәа
акәын иара аныҟәашәа
шыҟаз, ала ԥсны, нас иаӷралаз аапкра аԥсы ҭанаҵаны, ҿыц
аныҟәашьа анарҵозшәа. Ҩаԥхьа ахы иқәкны иааиуан. Џьара
ишьҭихша лабакгьы иԥыхьашәомызт, ала хымдыр дацәыбнало
ашҭа даақәгьежьит макьана зхы здыруаз аҭаҳмада. Дахьыҩуаз
ихы дазыӷьуан, аӡлагарахьчарада акы ззымдырӡо сара ҳәа, ииура изымдыруа, ахәыҷы уажәазы алаапк, нас ихы дшацәихьчара
изымдыруа.
Уи аамҭазын Мактина дҵәаа-ҵәаауа аҳаблахь дааихьан,
аҳаблаҟны иҟалаз раҳахьан. Гәдымраа усгьы шәақьла еиқәшәоуп,
ршәақьқәа аакнырԥааит, Хәыта рдәынеи рхьынеи
нырҵәо, ашьацма ҳақәԥсо ҳгәы ԥиҵәахьан, аха уи ишәақьгьы
хәарҭахеит, уигьы дыҩит, ала ашьҭа ихылеит. Ла бзиак ҳҳабла
усгьы иақәмызт, ҳлабаақәа шәаны ашәхымс изылҵуамызт.
Аҭаҳмада игәалашәеит алаапк аӡы иацәшәоит ҳәа иаҳахьаз.
Аӡы дынхықәххылан, ахәыҷы дынӡааиргылеит.
Иҩны иааиуан ршәақьқәа шьҭыхны, аха чарҳәара ҳзауит
иахьа ҳзыргәырӷьоз асы ԥшӡа; еимаҩны иахьнеиуаз, ашьҭақәа
зегьы хнаҩон.
Ахәыҷы аӡы дынӡааиргылан, лаба дук иԥшаан, ала дашьҭалеит.
Акьанџьеиԥш илеиуан иара, лак аныҟәашьа амаӡамкәа.
Абри
акәын зегь реиҳа ухәы-ужьы еилазыргылоз. Аԥсы ахаӡамшәа
иахьыҟаз аҟынтә, иреицәоу аԥстәгьы иамоу хдыррак иара
иаманы ҟаломызт. Ала тәымын, ԥсы зхоу рдунеи иатәӡамкәа,
напыла иҟазҵаз иххәыцра иаҟәыҵыз маҭәарк еиԥш. Убла хнаҩо
асы акаҳара иахьаҿыз, акгьы рымбаӡо еишьҭан аапкреи ауаҩи.
Дыԥшызар, ала аӡхықәанҵәҟьа игылан, аласба сахьа рыманы
иаҿышәшәоз асы ахьрықәԥсоз иҟаԥшьӡа иалԥхаауа; ала ахәыҷы
изыԥшуан, аԥан ихықәгылан, даҽа шьаҿак аҟаҵара иацәшәаны.
Ахәыҷы иакәзар, дшәаны арахь дызҭыҵуамызт, арахь аӡы
шьамханынӡа дахьӡаагылаз, ахьҭа дакны, аҟәара деиҵасуа
аҵәыуара
даҽын. Аҭаҳмада уаҳа дызласшаз имԥыхьамшәазт,
шьапыла дыкшеит. Уара уаха сымам аҳәарашәа, иаҭахӡамшәа
иаахьаҳәны ишьапы инамцкласын, ҩаԥхьа ахәыҷы иахь аԥшра
иалагеит иара. Аха ахәыҷи алаапки аӡы рыбжьан, дахьчон
ахәыҷы ала ихәынганашьоз аӡы.
Ала аӡы ишынанамышьҭуаз, аха иагьшымцоз аниба, Багьлар даанаԥшы-ааԥшит, сызласша акы сымԥыхьашәозар ҳәа.
Убасҟан ишьҭахьала ахысбыжь геит, алаапкгьы шьҭҟьаны
икаҳаит. Азныказ ихысыз дизымдырит аҭаҳмада, убри аамҭаз
дааҭрысит иара, иаргьы абас игәыдҵаны дыршьыр шыҟало
ихдырраҟны иниаҟьан.
Ала ршьит. Аӡлагарахьча Махьалраа рхәыҷы деиқәирхеит,
аха
иара дырзеиқәмырхеит. Аапкра ахәшә здыруаз аԥҳәыс данаарга, иара аҿкы илалахьан. Агәылацәа ихагьежьуан, ирылшоз акы
игдмырхеит, аха дук мырҵыкәа аӡы дацәшәо, дҿажәкуа далагеит аӡлагарахьча. Иқьышә еиҟәыдды дцон, аха аӡы иааигәара
иааргар, дшәаны аҳәҳәара далагон. Дук мырҵыкәа иаргьы
иҿыҵуа иалагеит аласба сахьа змаз ажәӡы жәпа.
Шьҭа аҭаҳмада дшәарҭан, арымӡ дықәҿарҳәеит. Ихы ааҭалашьцеит,
акы заҵәык, сахьаны ибла ихымҵуа
ихгылаз:
ахәыҷы
дкәарқәашьеиуа, дҵәыуо аӡы дҭагылоуп, алаапк ахы
шьҭассы,
аласба ҟаԥшьқәа ахәылҟьҟьо аҟәара ихықәгыланы
ихәаԥшуеит.
Уажәы иара иакәызшәа ибон Багьлар уи ахәыҷы
иҟынӡа изымнаӡоз алаапк. Уажәакәызшәа ибон уи ахәыҷы
аӡы данӡаагылаз. Днеины дицҳар, дицҳар иҭахын, аха аӡы
дацәшәон. Аӷырҿ-аӷырҿ ихаԥыц иарго арымӡ дықәҿаҳәан
аӡлагарахьча.
Уажәы асы ауӡомызт, ақәбаа-сабаа акәын илеиуаз, уи шьҭагылаӡомызт.
Нас ақәабаа-сабаагьы ааҟәыҵын, ақәа мацара
аҿынанахеит. Ихыбра ԥсахтәижьҭеи акрааҵуан Багьлар, ақәа
кылсуан. Дҳәыҵәыҳәыҵәуа
арымӡ даақәхеит, арахь ибацәа
уажәала уаҩ дыҟамызт. Дҳәыҵәыҳәыҵәуан, уаҩԥсы иитәымыз
амч ирҵысит, дызлақәҿаҳәаз ашахақәа дыриааирц, аха иамуит. Хымҩасшәа дзыцәшәоз ақәа цәыкәбарқәа даарыҵахеит.
Рцәыбналашьа ыҟаӡамызт урҭ ацәыкәбарқәа,
ирацәан. Ихәынгеишьон,
дагьацәшәон ачымазаҩ
абааӡатәы. Дкараханы
иҽааиқәикит,
далаԥсызаргьы
ҟалап, ацәыкәбарқәагьы, шьҭа
ҳа даҳтәуп рҳәарашәа, иааихагьежьит.
Багьлар иблақәа ашьа рхыҵәала иаахитхын, аҭуан днаҵаԥшит.
Иҟаӡамызт ацәыкәбарқәа, ргәыла хәыҷы исахьақәа рыҭаны
ихаԥыруан асабицәа. Урҭ рацәан, урҭ ԥыруа еилауаҭыруан,
иччон, ашәакгьы рҳәон урҭ. Дрыцҳар, дрыцҳар акәын ииҭахыз
ауаҩаапк. Иааигәахон, иааигәаӡаны ихаԥыруан, хыԥхьаӡара
рымаӡамызт дара, арахь ашәа ирҳәоз еиԥш иссирыз адунеиаҿ
иҟалап ҳәа аӡәы игәы иаанагарымызт.
Акы ааиҭасит аҭаҳмада игәаҵан.
Руаӡәк дааихькьысит, даҽаӡәгьы дааихькьысит, ашәа ссир
шырҳәац иҳәо, ихькьысуан, ихааӡа ихькьысуан, заҵа ицәымшәарыз.
Цәыкәбарк бааӡаӡа, иҟәандашьшьыраӡа иааиҿаҭәеит.
Аха уажәы дмыҭрысӡеит аҭаҳмада, ихәынгеимшьаӡеит.
Даҽа цәыкәбаркгьы ааиҿаҭәеит, аха уигьы хәынгеимшьаӡеит.
Илаӷырӡқәа ракәын урҭ.
Рнапы ҟәымшәышәқәа наиҵаҵаны даашьҭырхын, ихиаала дрыманы идәықәлеит еиқәирхаз ахәыҷы исахьа змаз урҭ
асабицәа.
Наган ажә ихьон. Аԥацхеи рыжәҭреи ирыбжьгаз аандашыш дадтәаланы, ихы иқәырԥс ажәхьара даҿын Наган. Аҳәыс
аин акыкмацәқәа рахь еихон, аха иԥҳәыс иара диеиԥшымкәа
илыланы дыҟан, илышьҭуамызт. Рхәыҷқәагьы ашҭаҿ ахәмарра
иаҿын. Аанда анаҩс рымхы ҭагалан, аха аԥҳә кнаҳамызт;
аԥҳәаҟәақәа, аԥсы-мра еилаарцыруа ирықәԥхо аҟәынџьқәа
ирхарсын. Маҷк аҭӡамц хеигалахьан, ашәвазқәагьы
ҭеиргылахьан
абаатәы ҩны, ихы иҭалаз сеидру, даланагалан, жәохә метра
аура, жәаҩа аҭбаара аманы зшьапы икыз, ацәгьеи абзиеи раан
шәҩык ауркыртә аҿаԥарагьы зԥишьыз.
Наган ижә иамымҵра амихрашәа иҽалахалаӡаны, гәыж-мыжҳәа ахьара дахьаҿызгьы, иихәыцуаз уи акәын: иабаазгари, арахь аҩны ргылатәуп, аԥара мцацәа. Убасҟан, ахәылԥаз
ҭынчра еилаго, агәарабжьараҿ алақәа аху-су ааилдыргеит.
Ашьҭыбжьқәа иаҳа-иаҳа иааигәахон. Наган иԥҳәысгьы иаргьы аахьаԥшит. Ишыԥшуаз акәымкәа, ашьабсҭа, ашьабсҭа
хаҭа, иахьынтәаанагах сеидру, алақәа ираԥцаны ишаарцоз,
иласкәантраӡа Наган иаанда
инахыԥан, алеи-ԥси рыбжьара
ажәхьара иаҿыз иаарыдыххылеит. Наган дшәаны дахьааҭрысыз,
иҟәардәгьы иаргьы шеимаз асаара илеит, сыҽкасыжьуам ҳәа
инапы ахьымҩаниҵаз, ашьабсҭа ашьапы ааимпыҵашәан, изакәу
изымдырӡо аҳәҳәара далагеит. Иԥҳәысгьы дныҩныҵәааит,
аҳәыс аалымпыҵҟьан аин ихьнаҵаххыз, ауедра хдыршәҭын,
ахш асаба инылаҭәеит. Ауаҩы даншәалак иҭаҷкәымқәа
еимларӷәӷәа имкуеи, Нагангьы иҭаҷкәымқәа еимлеирӷәӷәеит,
арахь ашьабсҭа ашьапы акәымзи иикыз, ашьабсҭа ԥаҟьԥаҟьуан,
аҽашьӡон, аха ишьҭуамызт, арахь аҳәҳәара дшаҿыц даҿын:
– Уа, бара! Уа, бара! Ари закәызеи, бара?!
Раԥхьаӡа агәылацәа рахьтә даакылҟьеит Аҭаҳмада Фархь.
Уи ишьҭаххны иааит егьырҭ ааигәацәагьы. Наган ашьабсҭа
ашьапы ааимпыҵырхын, ашәарахгьы џьаргьы изымцо, иаргьы
дҩадыргылт.
– Аҳаҳаира! Ҳаит! Ҳаит! – акаҩҳәа ибжьы ҭирҟьон Аҭаҳмада
Фархь, иаразнак зегьы дрыцхраарц зегьынџьара
дыҩуа, аха
зегьы дырԥырхагахо.
Уиакәхеит: ашьабсҭа, ашьабсҭаҵәҟьа ԥаџьԥаџьуа иааркын,
ҿаԥарасгьы фатәыҟаҵарҭасгьы ирымаз аҩнашьҭахь иныҩнаркит.
Иҩуан иара, ихагахон, дыргьлеи ԥҳали ннамыжьит,
атрышә иасуан, аха уа иԥнаҽуаз аиҳа хәызмаз иара акәын, шьҭа
уаҳа џьаргьы изцомызт.
Ари ажәабжьны ақыҭа зегьы иаарылаҩит. Гәарабжьарала,
ахҵысҭақәа ирхыҵуа иааццакит агәылацәа Наган ишҟа.
Иабаанагеи ҳқыҭаҿ ашьабсҭа, агаҿа ҳанхоит, арахь бна нымхаӡеитеи?
Арахь ҳадгьылқәа амаамын иагахьеитеи? Абырг
дааиаанӡа иԥштәын, уи иаамҷыдарахаз ари аҭак ҽаӡәы изҳәомызт.
Дук мырҵыкәа дааит Абырггьы. Дааиуан иара, пату ақәҵаны
ишьаҿа еихго, аҽыҩҳәа илабашьа нарсуа, ишьҭахь рҽаанкыло
ҩыџьагьы ицын.
Аԥацха даназааигәаха дааҭгылан, илабашьа шьаҟак
еиԥш
инаирсит. Имҩалацәа, урылагьы макьаназ,
ԥшра-сахьалагьы
иара иҟынӡа иҟамыз, ишьҭахьшәа рҽааныркылан, наҟ-ааҟ
ивыԥшуа рҽаадырԥсӡан, х-хәҭак рыла ичаԥоу абаҟа ҳашҳатәара
иааиԥшхеит рыхҩык.
– Бзиала уаабеит, Абырг ухаҵкы, – ҿааиҭит аталбашь, избанзар Наган иԥҳәыс аишәа архиара даҿын аҟынтә аԥшәмара
никылахьан иара.
Абырг, хынтә аҩныҟа ианиԥхьа ауп ианааҵысыз хҩык змаз
уи аҳашҳатәара.
Дук мырҵыкәа иара аишәа хиа аханы, аталбашь иҿаԥхьа
дтәан, ибжа аишәахь, ибжа аҽҳәахьы инарҳәны, уахьгьы арахьгьы датәшәа. Ицыз еиҭымха, иааиҟәырган, хаз-хазы, иахьраҭәаз
иаадыртәеит. Абырг илабашьа зны ахәа инылишьуан, зны
инаиҵаиргылон.
– Усоуп, дад, – иҳәеит иара, зегьы адруҳәа иааҵибарҟьеит.
– Усоуп, дад, – даацәажәеит иара, амцахь дыԥшуа,
илабашьа
иҵаргәа. – Аабыкьоуп уаб уиҿыҵны аҿыцынхара напы анауркы,
Наган, дад. Ажәеиԥшьаа ашьабсҭа уанеишьан, унапала иукит,
дад, хаҵаҵас. Аха уи иагьџьоушьартә иҟаӡам. Ажьгьери, уабду
рыцҳа, даанӡа умнеиааит, иахьеиԥш исгәалашәоит: нхыҵынтә
сасык данизаалак, Гәаԥханашь рыцҳа иныкналҳаз ахьурӡы
еилашаанӡа дныҭҟьаны шьабсҭак шьны иааигон. Уаргьы уании
баша иухьӡсымҵаӡеит Наган ҳәа. Абри иҟалаз насыԥуп изызҳәо!
Уцәгьаӡамызт, аха иахьарнахыс зынӡа арыӷьарахь ухынҳәит,
дад! Инагӡаны иубааит! – даақәацаанӡа идырны аԥаҭхь ааидыркын, днахныҳәаны ҿамҩак нахижәаан, уахь дмыԥшӡакәа
аԥшәма иааииркит.
– Ари шаноуп, ари насыԥуп! Унасыԥ анарха амазааит, Наган!
Ухшыҩ ҳқыҭа иагымзааит, Абырг ухаҵкы! – адруҳәа иааилалеит
зегьы.
Наган иҷкәын уаҩы димбаӡакәа даадәылҵын, аԥацха днахыкәшан,
аҿаԥара ашьҭахьала дааҩналеит. Ашьабсҭа ааҭгыланы,
ахәыҷи иареи ааиҿаԥшит алашьцараҿы.
Зныԥарала ахәыҷы
иааиртыз ашә инадыххылеит ашьабсҭа, аха идәылымԥаӡакәа,
ашәхымс
иахьнылагылаз иааҭгылт. Ахәыҷы инацәа ааирххан, азқәа днахькьысит. Ашәарах афымца аӷразшәа ацәеижь
аҟәара еиҵасуан. Аҷкәын ибаӡомызт иаҳәшьеи
иашьеиҵби,
дандәылҵуаз баны ишьҭалаз, ишьҭахь ишгылаз. Ашьабсҭа
ашьапқәа па-паӡа иҟан, аха џырлыхызшәа иӷәӷәан.
Ауха ахәыҷқәа рыхҩык ацәырдӷәы ҭбаа иқәианы иахьыцәаз,
ашьабсҭа ашьҭыбжь ааиаҳан, дҿыхеит аҷкәын еиҳабы.
– Саб, а, саб, – ибжьы ныҵакны ҿиҭит иара.
– Иууеи, уцә убра, – иаҭеикит аб.
– Ашьабсҭа аӡәгьы иаҳҭаӡом, усами?
– Аӡәы ишԥаиаҳҭо, уара! – иҳәеит Наган, даакәанызанын.
Ихаҿы имааиӡацызт ихаҭагьы, ашьабсҭа иалахьынҵахо:
иаанукылап, аха иаҿоуҵои, уа аҿаԥара
ианбанӡаҩнаку, иара
усгьы уи аума уажәы ихәыцтәу, ҳацәароуп, сызмыцәаӡаргьы –
ма абри аҩны зласыргылаша ауми сзызхәыцлара!
Дук мырҵыкәа ашьабсҭа аҷкәын еиҳабы уамашәа ишьцылт.
Шьҭа иҩноумкыргьы ауан иара, џьаргьы ицаӡомызт. «Москвич»
афургон змаз дҭатәаны Наган игәашә Ҳаҳтәы данаадгылаз
аламҭалазгьы, ахәыҷы ашҭаҿ ашьабсҭа аӡысеиԥш алахәмарра
даҿын. Иара дхәыҷцәан, иаб дызицхраауамызт, иаб ихала
иԥиҟоз абетонқәа рырххара ирххон. Ахәыҷы ауедра хыларха
дықәтәаны ашьабсҭа дацәажәон:
– Сурхәашеит сымҳәеи! – ҿааиҭит иара илеишәа ырцәгьаны.
– Исҳәоз схамшҭи! Аиеи. Саб аӡәгьы диеицәаӡам, аха ашколаҿ
ацыркь-иԥа, ацыркь-иԥа ҳәа ианалагалак... Уи Ахра ҳәа иҟоу
иркаланы игәышԥы саныҵас, аха дара хҩык аишьцәа ыҟоуп,
реиҵбы класск аҿы дсыцтәоуп, егьырҭ сеиҳабацәоуп.
Ҳаҳтәы амашьына дааҭыҵын арахь дааԥшуан, инапқәа
имгәацәа иқәҵаны.
– Арахь жьиаҵә ҳәа акырсымазар умбои, – ахәыҷы игәы
маҷха инап цәыхьқәа даарыхәаԥшит. – Саб иасҳәап ҳәагьы сгәы
иҭаӡамызт, аха слакыҵа ҵшәааны ианиба... Адырҩаены днеиуеит ҳәа сыҟазма...
Драԥхныҩло, Ахра дишьҭалошәа, иаҳагьы
исхыччеит...
Аҷкәын дааҭгылан дааӡырҩит.
– Бзиа ууит, Наган! Абри аума унапала иукыз ашьабсҭа? –
наҟынтә арахь дааԥшуан иара, илаԥш иаҳәо узеилмырго.
– Аиеи, ыы, – дааԥхашьеит Наган.
– Ахаҵарԥысҵәҟьа думоуп, Наган, – ҿааиҭит Ҳаҳтәы,
уахьынтә арахь илаԥш иаҳәо узеилмырго дахьааԥшуаз.
– Аиҳабы иоуп, ыы, – дааԥхашьаӡеит Наган.
– Асеиԥш ахаҵарԥыс амалион даԥсоуп! – иҳәан, имашьына
дынҭатәаны дцеит Ҳаҳтәы.
Адырҩаҽны зыхьӡыз Абырг иҩыџьа иманы дымҩахыҵит
Наган иашҭаҿ. Наган ауаа, пату зқәу ауаа ахьизааишьҭызгьы
Ҳаҳтәы дышуаҩыз ауп иаҳәоз. Иҭаххар ашьабсҭа аԥара ааҭины
имимыхәҳауаз, абрахь исзаажәга, сеилаҳаит иҳәаргьы, Ҳаҳтәы
Ҳаҳтәы
иоуп. Ажәакала, ашьабсҭа ргеит. Ахәыҷқәа, рыбла алабжыш хыҳәҳәыла акәакь икҿатәаны иԥшуан Аҭаҳмада Фархь
зегьы дрыцхраарц ашьабсҭа скуеит хәа дахьалагоз, аха есааира
дагханы зегьы дахьырԥырхагахоз,
«аҳаҳаира! ҳаит! ҳаит!» ҳәа
ҿыҭуа, нас аԥшәмацәа рахь даахьаҳәны дааралацәҟәуан. Агәы
ирхаҵарц ишьапоу иҵыхны, ихы быӷ-быӷуа Наган дахьгылаз,
иԥҳәыс днапырҟәҷуа дахьидгылаз. Аталбашь хы риҭон:
– Шәлеи, уара, ишәкы, уара!
Ашьабсҭа «Москвич» афургон инҭадыртәан, ирыманы
ицеит.
Маӷраԥхьарҵәарахеит Наган иашҭаҿы адырҩаҽны. Иаразнак гәыԥҩык аусуцәа межколхоз аҟынтә иаарышьҭын,
абетон
дырҩынтуан, аҭӡамц еиқәырҵон. Хәлаанӡа актәи аихагыла
еиқәҵаны ихыркааит, Нагангьы иҩны ҩбаны еихаргылатәуп
ҳәа иӡбеит.
Ахәылԥаз инапы ааиӡәӡәан, иҟьаны ирбо аԥацха дааҩналеит
иара. Иԥҳәыс аҷкәын еиҳабы дахьихагылаз даахьаԥшит. Наган
ацәырдаӷәы даахагылан, инапы бааӡақәа ишьҭахьҟа иҟаҵаны
иҽаалаирҟәын, иқьышә ахәыҷы илахь инадикылеит.
– Ашоура имоуп, – дхәыҭхәыҭны ауп ишиҳәаз иара.
Егьи иаанхаз зныкҟьара ауп ишҳәатәу, избанзар иара усгьы
еилкаауп. Ҳаҳтәы аҩныҟа дааиԥхьеит Ҳаҭыр зқәу, ибаҭхәызик
дызӡааирхыз, ачеиџьыка ду ҟаиҵан, Аталбашь дталбашьын, Абырг дбыргын, Ҳаҭырзқәу ҳаҭыр иқәын. Амаҵ зуаз
аҭыԥҳа хәыҷы лыхцәы дамҵасырц асас инапы анааирхха,
лара дыҭрысын, дылхьымӡазт, Аталбашь ԥсҭазароуп ари
иҳәеит. Аҭаҳмада Фархь «аҳаҳаира» ҳәа дыҳәҳәоит, Ҳаҳтәы ари
игәамыԥхазт, илақәа иирбеит, аха Аҭаҳмада Фархь уи гәеимҭошәа
аниба, егьырҭ рахь даахьаҳәит, «нас, иоумҳәар игәы иалсуеит» аанаго, зегьы игәарҭеит Аҭаҳмада Фархь ишилсыз, Аталбашь Ажәеиԥшьаа рашәа цәыригеит, Ҳаҳтәы еиҭеиҳәеит амалион имазаргьы Ҳаҭыр зқәу изын дшамеигӡоз, инықәырсшәа
ирҳәеит абри ашьабсҭа ианаҭахха аҷкәынцәа ишыркыз
еиԥш,
иаҭаху аказы ишхьамҵуа ҳқыҭан, Ҳаҭырзқәу изҳаларц, амаҵура
дуқәа дреиҩаӡаларц. Нас Аҭаҳмада Фархь дҵәааҵәаауан,
ашьабсҭа шьҭыхны Ҳаҭырзқәу и-ГАЗ-24 аҭартәара иаҿыз
дрыцхраарц
далагон, аха дырԥырхаган, Аталбашь хы риҭон –
ажәакала, Ҳаҭыр зқәу ашьабсҭа иманы дцеит, изҳаларц, амаҵура
дуқәа дреиҩаӡаларц. Аԥшҩы ианлазҵаа Ажәеиԥшьаа
игәы ншәырхеит, ашьабсҭа зтәу изшәырхынҳәыроуп лҳәеит,
Гәазаа гәаҵәыхьуп аҷкәын ихьыз ҳәа нациҵеит. Абырг иҩыџьа
иманы Ҳаҳтәы иҟны данааи, Ҳаҳтәы игәы иалсҵәҟьеит даара Ҳаҭырзқәу исҭаз аҳамҭа имысхырц шԥасашәҳәоз ҳәа,
инықәырсшәа иагьиҳәеит Абырг иеицәам абыргцәа шыҟоу
макьана ҳқыҭан, ари заҳаз хԥаны еилоу аҳашҳатәара гәамҵит,
арҵага шәҟәқәа ирну абырзен ҳашҳатәара угәаларшәо, хҩык
х-маҭык ахьрықәлаз; агәаареи, ашәареи, аӷанџьи ракәын урҭ
ахмаҭык.
Ахәыҷы иан ақыҭа хәшәқәа ҟаҵаны илыржәуан, Гәазаа
дааины
агәырқәа илеиҵон. Ахәыҷы ирҭоз зегьы ижәуан иҽмырмаҷҟәиккәа,
аха еиӷьхара имамызт. Аб дцыркьуа аԥацха
дыҩнагьежьуан.
Ус иааҭынчрахеит. Аб ихы еимлагәа икны ауаџьаҟ дааҽҳәатәеит.
Ан ахәыҷы ишьамханы дтәан, дыԥсыдаха. Уаҳагьы
акгьы рымбаӡеит. Аҭуанаҿ икнаҳаз алампа ткәи заҵә алашара
ахәыҷы ила ихымсларц азын азганкахьала агазеҭ адкнаҳалан.
Алашьцара хыгьежьааӡа адашьма инықәҳауан, ахәыҷы дахьышьҭаз
азганк лалашьцаӡа иҟан.
Ахәыҷы ииулак иблақәа ааимихит. Аҭӡамц аганахь дахьыԥшуаз,
алашьцара дналибааит ҭакәажәык, лхы-лҽы хлымӡаах
нкылгьежьааӡа икылҵәаз лнапсыргәыҵа ала ихҩо. Арҵәаа
ааҭиргеит, алаԥшҵашәарагьы ныҵабеит,
иани иаби
ҩаҵибарҟьҟьеит, ахәыҷкәа ааԥшын,
аҵәыуара иалагеит.
Нас ҩаԥхьа ааҭынчрахеит. Ани аби карахаӡаны иҟамзи,
ирызгәамҭаӡакәа рҩыџьагьы ацәа иааҭанагалт,
иара ахәышҭаара
дахьыҽҳәатәаз, лара ачымазаҩ
иханы дахьтәаз. Иҟалазгьы
рымбаӡеит. Ирмаҳаӡеит ашә ашьшьыҳәа, шьҭыбжьыда иаатны,
ашьабсҭа шааҩналаз, ахәыҷы даманы ицарц.
Анасыԥ шамахамзар иқәнагалаӡом ҳқыҭахь, иқәнагалаӡаргьы
иаҳзынкылаӡом ҳара, аха егьаурым, насыԥдагьы ҳаҟандаз,
ԥсҭабара ҳамамкәан, мамзар еиҭахгьы ахәыҷкәа ҳамоуп,
ҽазнык ихнымҳәындаз уи ашьабсҭа!
Шьыжьы инаркны хәлаанӡа имашьына дақәтәаны иусқәа
дрышьҭан, аӡә ак имихуан, аӡә ак ииҭон, аха, иага иԥсы еилахазаргьы, уажәы-уажә дазхәыцуан: дызҿузеишь Чычиа? Дызҿыхзеи
Чычиа, ма аҳәса акаҳуа ржәуеит, лара дырзахәаԥшуеит, ма
дықәтәоуп, ажурнал ԥшӡақәа дыргәылаԥшуа – иара дизыԥшуп.
– Иааиуа ашәахьаҽны шәуал абжа ансықәшәмыршәа,
наҟ
иасыркуеит шәчебурекӡырҭа, – иеиҳәеит иахьа урҭ реиҳабы.
Избанзар уаҳа рԥеиԥшшьа имаӡамызт, ихаҭагьы егьи аԥшьашаҽны
иаанхаз иуал неигар акәын, ачебурекҭицәа
дрықәгәыӷуазма,
ашәахьаҽны деиҵадырхар,
икнаҳаны рышьра иқәшәаргьы,
еиҭах хымшҟа имазар акәын, даҽа ԥсыхәак ҟаиҵарц
азын.
– Ашәахьаҽны ара иузыԥшуп «иақье» еиԥш, Гәыра! Чебурекк
унацҳа.
– Учебурек сҟырҟы илбаауама, анцәа иуҿеимҵааит, – иҳәар
ааиҭаххеит иара, аха уи ацынхәрас – уажә ус аҭахын, ус иҳәеит:
– Уаах, ирлас!
Ачебурек ахқәа ааидикылан, днацҳашәа ааҟаиҵан, наҟ астол
инықәжьны, инапы чабрала инарыцқьа-аарыцқьаны, имашьынахь дааццакит.
Аилашәшәымҭаз аинтернат агәашә дааҭалан, аԥсара дыҵаланы
днеиуан дыццакы-ццакуа. Ажәытәӡа-жәытәӡа зны араҟа
аԥшьарҭа зыргылоз ари аҭыԥ машәыршәа иалрымхит:
уамашәа
ираҳаҭран ари ишәихаша аҭыԥ, уамашәа ҭынчран,
аарлаҳәа ҵаҟантә иааӡон Кәыдры абжьы, аԥсақәа иҭәны ирылатәаз
аҵара аҭынчра еилазымгаӡо бжьыла ихырҟьон ажәҩан.
Ажәытә ԥшьарҭа акәзар, аакьыскьа идырҿыцын, зынӡа
аԥшьарҭа еиԥшӡамкәа, иахьа идыргылаз ҩын беиа дук еиԥш
акәын ушаадгылоз. Анцәа ҳаҭоумҵан, ҿыц ишьыхны, ҭанақь
ҿыцла ихыбны, акьыԥшьқәа ҭанақь ҳәыҳәлеи еҵәа сахьалеи
изаҷмызт умҳәозар. Анаҩс ҩбаны еихагылаз ашкол аҟынтә
иааҩуан арҵаҩы лыбжьы:
– Существительное, серебро, средни род-ы!..
Ана абаандаҩцәа рыԥсы ршьоит, ара ҽынла аус зуа уахынла
аҵара рҵоит, ааҩс иҵарҟаца иаркуп анцәаитәарҭа.
Уи абахҭа ҭылашьцаа иакәыршаз адаҷ аанда иҽыназааигәеитәын,
ҿиҭит:
– 10–З, шәыбжьы шәырга, 10–З!
– 10–З, Гәыра уоума? – игеит абжьы ҭахәаҽ.
– Сара соуп, Руслан дабаҟоу? – дыццакы-ццакуа ҿиҭит иара.
– 12–5 рахь диаргеит.
– Бзиоуп, нас, сара уахь сцоит, – дыццакит иара.
– Гәыра, Гәыра, Анастас исызиаҳәа иаҭахӡам ҳәа! – инаишьҭаҿнаҭит
абжьы ҭахәаҽ.
– Бзиоуп, иаҭахӡам ҳәа, сара сцеит.
Иаҭахӡам акәзар, иаҭахӡам, егьи иаанхаз Анастас иара
идыруазар
акәхап, ианеиқәҿырҭуа изаҳауа ирыцәӡатәын уи
иаҭахымыз. Иара иакәзар, уажәы наҟ ала дахыкәшаны ҿиҭыр
акәын, уахьтәыла аҳар иқәгылаз дгәеимҭар ауамызт, дыркыр, ианеиӷьха, жәохәымш дҭаркыр ҟалон, ицәа аӡы аанамго
дыпҟаны. Аха иҳәатәы мҳәакәа дызцаӡомызт, уаҳа ԥсыхәа
имаӡамызт, днахыкәшеит.
Аҳар иқәгылаз дидыруан.
– Ҿысҭит – сцеит, уаҳа акгьы, – иҳәеит Гәыра. – Ҩ-ажәак
ааҿыҭны сцеит ауп.
– Бзиоуп, амала ирлас, Аԥшәма дцәырҵаанӡа, – дақәшаҳаҭхеит
уи.
Акамера ахьӡ ҳәаны ҿиҭит.
– Гәыра, уцәажәа, Руслан соуп, – иаҳаит уахьынтә даҽа
бжьыҭахәаҽк.
– Иаазгеит, зегь аазгеит.
– Аферым, акәаџь умоуп, – ҿиҭит хыхьынтә. – Сан инаганы
илыҭ, уҭахызар уаҵәынӡа илумҭан.
Гәыра иаҳаз игәы иааҵаххит: иан лҟны усс иамоузеи, аилаԥса
иатәызар аупеи ауаҩы изааигаз аԥара? Абас хаԥсырала
иԥшааны. Иаҳагьы игәы иҵаххыз: абас дшазхәыцуаз гәаагӡаны
ауп хыхь иҟазгьы уҭахызар уаҵәынӡа илумҭан сан ҳәа зиҳәаз:
сара аԥара сан иахьлысҭо санажь, саргьы уаҵәынӡа иуанасыжьуеит иҳәарашәа. Уаҵәынӡа изациҵо абеиҭахыз, иажәа
ажәаны, ианаамҭаз аԥара ааигеитеи, аха Гәыра
идыруан дара
рыԥҟаррала уи шыҽԥныҳәамыз, изыхәҭоу сан лҟны днеины игоит иҳәар ауан, аха иҽԥныҳәахар ҟалон уи уашьҭан,
даҽа ҽыԥныҳәаки иареи анеицылалак. Аха иахьала Руслан
иничҳақәоз ыҟан иара, избан акәзар уи Чычиа акала дылзыҟан.
Егьи аҿыҭра даҿын:
– Еи, Гәыра, ҿыҭы, Анастас иаҭахӡам ҳәа иарҳәахьоума?
Салгаанӡа ҿумҭын! Сшьақәыӷәӷәара халеит, сԥынҵагьы ашьа
аауан, сан ак лоумҳәан, шьҭа иҿыҭы: идыруама? Анҭ ирзеилымкаартә
ҿыҭы!
– Уаха иасҳәоит дыԥшааны.
– Бзиоуп, шьҭа уца, уца!
Уаҳа мҳәакәа дыҩит, аха убысҟан иаҳаит быжьқәыԥшк:
– Гәыра, ара сыҟоуп, судырма?
Гәыра идырит аакьыскьа ақыҭан машәырк иақәшәаны
иҭаркыз
иуацәа рыҷкәын ибжьы. Уи аҭак имҭакәа, ҿиҭит:
– Руслан, уаҳама, ҿыҭы!
Арахь аӷьалпалбыжьқәа иаҳауан: дырбар, ма иара дыркуан,
ма иа изы аҳар иқәгылаз лахь иоуан, аха Гәыра зыбжьы иаҳаз
иуа ус дизныжьуамызт аҟынтә, хыхьынтә «исаҳаит» анырҳәа
ҿиҭит:
– Руслан, ани сара дыстәуп, уихылаԥшла, изымдыруа
иаҳәала, амаца дасыр умун!
– Исаҳаит, уца! Сԥынҵа шшьаз сан илоумҳәан! – Гәыра
дышзахәоз дыҩит.
– ишьҭаҿиҭит иара, аҟарулцәа дгәарҭахьан, аха
аанда иҽынахырбган алашьцара иҽеиҭан, имашьына ахьыԥхьакыз
днаӡан, иԥсы игеит.
– Уааины уҟоуп, – лҳәеит лара ишылҳәац, акҿаҩраҟны
афатәҟаҵара дахьаҿыз.
– Ибыхьи, Чычиа? – дҵааит, лыбла ҭбаа ҭиаҵәаақәа шәаӡыӡарак
нырхибаала.
Чычиа усгьы узлазҵааз аҭак иаразнак иҟалҵаӡомызт,
шәымҭак
бжьалар акәын, хә-минуҭк,
сааҭбжак, мышкы. Ихәы неимҵалыргылан, дгәааны, деихашәы, акрыфара далагеит иара.
Ркәымраҿ аихатә иарҭеи ашьқаԥи, аишәеи рыбжьара анаҳәы-ааҳәырҭаҵәҟьа ыҟамызт, аӡи агази ахьамаз аҿаԥараҟны акәын.
– Ибыхьи сымҳәеи, бара! – деиҭаҵааит иара, нас ибжьы иаҳа
иаарҟәанданы: – Чычиа!
– Абра, ашҭаҟны ҳаицыкәашозшәа ԥхыӡ избеит. Ишԥарыцу
рҩыџьагь, аҳауа рнаалеит, – рҳәон зегьы.
Абри ашҭаҟны, ахацәа дәылибаҳәаны анард иахьасуа,
аҳәсагьы уҳәан-сҳәан еибыҳәо иахьеилоу и-Чычиеи иареи
ахьеицыкәашоз дарччартәгьы иҟан Гәыра, аха идыруан лара
лыԥхыӡқәа шшаназ.
– Уи иаанагои? – дҵааит иара.
Чычиа иаразнак аҭак ҟалымҵеит. Иара днеины днышьҭалан,
ихаҟны иҟаз амузыка ааҿакны аҭаҭын ахара далагеит. Ԥыҭрак
ус дықәиан.
– Ихәарҭам, убри ауп иаанаго, – лҳәеит лара. Чычиа хәыҷы-хәыҷла акҿаҩра дахьыкҿыҵуаз дылзыԥшуа, иара дазхәыцуан
гәаблы дус аԥсҭазаара шикыз уажә даазқәылаз. Иара иԥсҭазаара
– Чычиа лакәын, иаргьы, уажәы, иԥси-иԥси еилахо аҭаҭын
ахара
дахьаҿыз, уаҳа дҭаркыр иҭахымызт. Уи дацәшәаӡо
акәымызт,
уажә ибазма, Чычиа сыда илыԥсыхәозеи ҳәа акәын
дзызхәыцуаз,
ҩаԥхьа лҭынхацәа батәыс дроур иҭахымызт.
Аха
иара усгьы, аха уи адагьы, иссирын аԥсҭазаара,
иаҳарак уажәы,
аҭаҭын лҩа далыԥшны зҽеилыхра иаҿыз Чычиа дахьибоз.
Длыхәаԥшуа, длыхәаԥшуа,
дзышьцылахьаз ацәанырра хьухьууа
игәы иааҭалеит иара.
Алашара рԥсны лҽеилылхуан Чычиа, аха адәахьынтә
рхышә
хәыҷ икылԥхоз афымца лықәҷҷон, алашьцара ҟьаԥс иалырԥхаауа
амармалташь еиԥш иҭҭәааз лцәалжь. Дахьлыхәаԥшуаз игәы
аҭҳара еисуан, есуаха абас дышлыхәаԥшуазгьы, уаҳа даазамышьцылаӡакәа,
лҽеилыхымҭеи аиарҭаҟны лааимҭеи рыбжьара акы аабжьаланы димнахырҳәа дышшәац дшәо дахьықәиаз,
игәы аҭҳара еисуан, џьеи ицәыригарын акәымзар, игәы
иагьыԥшаауан, убас дуалуашон, зынӡакыс иҭахымызт уаҳа
дҭаркыр. Длыхәаԥшуан, еснагь еиԥш изеилымкаауа: иаҳа
игәы иаҭахыз ирлас дааир акәзу, уа дышгылоу аамҭа аанҿасыр
акәзу, уажәи лааимҭеи ак рыбжьалар аҵкыс. Иагараан ашәарҭа
дҭагылахьан иара, аха ахаан иҟамлацызт деиҵасуа аӡәы дибаны, арахь абас данылзыԥшуаз ихы дазаиааиуамызт, аиҵасра
далагон. Даҽа ҭаҭынк ааиҿыҵеикит.
Чычиа лҽанеилылх лышьҭалага харԥ аалшәылҵеит, илышәӡамкәа
дааир акәын еиӷьеишьоз, лара уи лдыруан азы акәын
изылшәылҵоз цасҳәа – хәмарран.
Даахьаԥшны, дааихәаԥшны дааччеит, ишҟа шьаҿак
ааҟалҵеит,
днеизҟәҿны дахьынкаҳаз, аишәа ашьапгьы лхы нанҟьеит...
Ирдыруаз аҳақьымгьы ауха дҷаԥшьон, даарықәшәан,
уи
аганахьала дманшәалахеит Гәыра, аҳақьым иоузгьы уалны
изрықәызшәа
иааидикылан, длыхәаԥшын,
Гәыра иаҳарак
дзыцәшәоз иҳәеит:
– Уаҵәы ашьыжь анализқәа ҟаҳҵап, сгәы иаанагоит дшәарҭам
ҳәа, ҩымз рыла лшьапы дықәҳаргылоит.
Нас дрыманы рҿынархеит.
Дрыманы рҿынархеит, акоридор ибжьаланы, Гәыра ашә
саркьалых дахьадгылаз ибла ҭраа дыԥшуан, иԥҳәыс димхны
дыргозшәаҵәҟьа. Ихәыцрагьы хьаан, игәгьы ҭҟьаны даанхеит,
Чычиа дааиқәшәаанӡа аказы еиҿамсуаз Гәыра.
Акоридор цәыҵлашьцаа дагәылыхәхәа дахьнеиуаз, зныкгьы
дхьамԥшит Чычиа, ашә саркьалых илахь адгәаланы иахьикыз иаадихын, ишимчыз дасны иԥыххаа игарц инапы анааирххоз, инахьхьи, акоридор аҵыхәа лхьаԥшымҭа иақәшәан,
лылаԥш иара дамбаӡо иааихьысны иаахынҳәит. Дындәылҟьан,
ахәшәтәырҭа даахыкәшан, аҭӡамц дахьынԥашаланы, акарниз
даҿаланы ддәықәлеит, ԥенџьырцыԥхьаӡа дыҩнаԥшуа.
Аҳақьым астол дахатәаны аҩра даҿын, амедеиҳәшьа
амаругақәа
еилырго акәакь дыкҿагылан, Чычиа лакәзар, абра,
иаԥхьаҵәҟьа
дышьҭан, кәаԥ-кәаԥ ахәшә назышьҭуа агәыр
лнапы иалаҵаны. Аԥенџьыр ихы шаакылеикызҵәҟьа лылаԥш
ааихьысит иара, иара дангәеиҭа, лара ихәаԥшра даҿын, аха лыбла ҭаақәа ҩаԥхьа дырзымдырӡакәа, инеихьысны иаахынҳәит
даҽаџьара. Лыблақәа ҭаахьан, далалахьан иара изымдыруаз, ицәтәымыз, дзыцәтәымыз адунеи, акаҳуа данаԥшуа зегь
лзырбоз, лыԥхыӡ шанақәа зҟәырҷахаз даҽа дунеик. Абас
алушәак иара идагьы ԥсыхәа лыманы дшааҟалаз дазхәыццәар
иҭахымкәа, ԥыҭрак дыԥшуан, аха иара дмыцхәын уи адунеиаҿ,
наҟ дынкаԥан имашьынахь иҿынеихеит.
Абас игәы ихьаауа, игәы бызбызуа даналагалак, уи акәын
исыгыз ҳәа дгәамҵлон иара. Аха игәы акәӡамызт ибызбызуаз
уажәы, ақалақь ахь имашьына ахы рханы дахьнеиуаз, иԥсы
акәын ибызбызуаз. Дахьцалакгьы ркәымрахь дзыхынҳәуамызт
уажәы, уаҳа илымшо дшыҟазгьы. Ақалақь ахь данкылс, дынҭыҵны
аҭел дасит.
– Акыр умоума? – дҵааит иара.
– Асааҭ жәаҩа рзынӡа егьалҵуам, – уахьынтә иаҭаркит,
иаахәыцын.
– Уаҵәы бзиа узыҟасҵоит, уажәы уа снеир! – аҭел дынҭаҟааит
Гәыра.
– Гәыра, иухьи, уажә жәеиза рыбжа ыҟоуп, жәаҩа рзы уааир
зегь мазеихоит ҳәоуп иуасҳәаӡаз, – ихьаҵит дзацәажәоз.
Адырҩаҽны ашьыжь дааины ахәшәтәырҭа ашә дшылхоз,
аҩналарҭа дшыҩныхоз, аҳақьымцәеи аиҳәшьцәеи ргәы аакыдихит. Аԥенџьыр дахьынԥашаланы
даныҩнаԥшы, иаразнак
дгәалҭеит, иаргьы иԥсы ааивигеит, Чычиа иахьа зынӡа даҽаӡәын,
лылаԥш арахь иааԥшуан, Чычиа иахьа иибац лакәын.
Аҩналарҭахь
бнеи ҳәа илаԥш лирбан, ларгьы лхы аалырҵысит.
– Баала, – иҳәеит, лнапы нҭарсны иааникылан.
– Иаба, – иааџьалшьеит, аха дагьеигәырӷьеит Чычиа.
– Баала, баала, – дыццакуан иара.
– Сымаҭәақәа?
– Ушьҭан, ушьҭан, уажә баала, – нарцәы далиԥаауашәа
акәын
длыханы ашәахь дшигоз.
«Сыԥсааит, сусқәа зегьы сшырҟәаҵуа, сшаалыдымҵуа», –
ааигәахәит азныказ, аха нас иусқәа даарҟәаҵыр Чычиеи иареи
зынӡа еицәыӡыр шауаз ааигәалашәан игәы аакаҳаит, аха иаразнак ргәылаҳәсақәа иахьа хәлаанӡа рылаԥш шылхырмыжьуа
даазхәыцын, иҽааирҭынчит.
– Еиӷьуп Москва бызгар, – иҳәеит иара. Даҽазныкгьы
убри
изымдыруаз адунеи дахьалиԥааз убас деигәырӷьон, амашьына
ааникылан, иқьышә дацҳауа лыжәҩа ааирӷәӷәеит.
– Ари, ари!... – амашьына дныҩныҵәааит Чычиа, инапы
ианыз ашьҭа хәыҷ аагәалҭан; лхы-лҿы иқәыз агәырӷьарагьы
нықәбеит. – Еиҭаху, еиҭаху? – лхы налықәҳан, ақьызы-қьызыҳәа
аҵәыуара далагеит.
– Чычиа, бара Чычиа, – иааԥхеишьеит Гәыра. – Иацык ауп,
мамоу уажәы сгәы ԥыбымжәани, аҳы! Иацык ауп, уаҳа мамоу
сҳәеит, бара!
– Сужьоит, – лҳәон лара, лхы дымҩахаӡо. Алмҩаныкгьы
аҵәыуара даҿын, амала, аҩны ианазааигәаха, даҟәыҵит.
– Салагом ҳәа басымҳәаӡеи! – еиҭеиҳәеит иара.
Игәра лгеит, аха макьана лыбла дҩаханы дзиҿаԥшӡомызт.
Аҩны ианааи лҽааиқәылкит, лгәалаҟарагьы аабзиахеит. Асахьа иаҵәа зныз инапгьы днагәӡит. Иаргьы игәы алаҟа, ихы алаҟа
аиарҭа днықәиан, амузыка наҿеикит, иҭаҭынгьы амца ааиркит.
– Чычиа, иаа, бысзахәаԥшырауеи! – лкаҳуажәга лыманы
ркәымра лхы ааҩналкит ргәыла ԥҳәызба.
Гәыра ицәымӷын Чычиеи иареи гәыблыла еибырҳәоз
ахьыӡ
ҷыда атәымуаагьы иахьырдыруаз, аха аҳәса рҟны ихы неигозма,
уажәыгьы ҿимҭит.
– Сбыкәыхшоуп, аха сымам, уажә Гәыреи сареи ныҟәара
ҳцоит, – лҳәеит иаалырҟьаны Чычиа.
Гәыра уамашәа ибеит Чычиа иара имара лмоуӡакәа ари ӡбык
еиԥш иахьылҳәаз, аха атәымуаҩ лҟны рхала иртәыз ахьыӡ ҷыда
ахьылымҳәазгьы инамҩатәны иаазгәеиҭан, игәы иаахәеит.
– Закә ныҟәароузи бара? – уамашәа илбеит агәыла ԥҳәызба.
– Ныҟәара ҳцоит, ақалақь анҭыҵ, – аҭак ҟалҵеит Чычиа.
Агәыла ԥҳәызба Гәыра гәатабӷата, адәылҵра згәы иҭоу
иԥшрақәа
имаӡамкәа дахьықәиазгьы дааихәаԥшын, илаҳаз
шџьалшьаз ала лыжәҩа аарҭрысны
дындәылҵит.
– Исылшом уажә ацәажәара, уи ауп мап зыскыз, – лхы аалыриашеит Чычиа, рхала ианаанха.
Аха Гәыра дҩаҵҟьаны аҽеибыҭара далагахьан.
– Иауазеи ныҟәара ҳзымцо, амашьына ара игылоуп, – иҳәеит
иара.
Амашьына инҭатәаны агәара ианааҭыҵ ауп Гәыра ҳабацои
шьҭа ҳәа данҵаа.
– Угәаауама, Гәыра, аусқәа умазар ҟаларын, – раԥхьаӡакәны
иахьа ибла дынҭаԥшит Чычиа.
– Чычиа, – игәы зынӡа иааҟәандахеит Гәыра. – Иабатәи усу!
– Ҳахьцо удыруама нас, – дааҷырҷырит Чычиа, шьҭа амҩа
иқәлаӡазшәа анылба. – Дранда ауахәама аабап, ухаҵазар!
– Дранда ауахәама уажә иаабама, бара! – даагачамкит Гәыра.
– Мамоу, абахҭа авараҿы иҟоу акәӡам сызҿу. Ацентраҿ
унаӡаанӡа армарахьала ахәы иқәгылоу угәалашәома?
Гәыра иагараан диасны данцоз дазыԥшхьан уи аԥшьарҭа,
ахыбра иагәылҳәаз жьакцаӡа, аха ахаан ааигәара дымнеицызт.
Ани, абахҭа иавагылаз, акәын зегьы еицырдыруаз, ҽакала
иуҳәозар, абахҭа звадыргылаз, избанзар уи иадчаԥалаз амармалташь ианын 555 шықәса рзын, Иустиниан ихаан идыргылеит ҳәа. Ари, Чычиа илбарц илҭахыз аԥшьарҭа гәыгәҭажьшәа
иҟан. Ажәакала, ԥшьынтәын уажәы иацижьҭеи ари амҩа
данылоижьҭеи Гәыра: абахҭахь, ҩынтә ахәшәтәырҭахь, уажәы.
Амашьына ҵаҟа амҩа аҿықәан иааныжьны, ахәы инхаланы ахҵысҭа ианаахыҵ, анышәынҭрақәа иааргәылагылеит.
Анышәынҭрақәа инарылсуа рҿынархеит
аԥшьарҭахь. Ашәқәа
ҿамызт акәымзар, еибган иара, амала, ианеиҵаха, шәышықәса
нап шамкыцыз ҩашьомызт. Аха, ианаадгыла, Гәыра ибеит ари аԥшьарҭа ауаа шаҭаауаз, лассы-лассгьы ишаҭаауаз.
Араҟа ианааҵагыла аԥшьарҭа аҩныҵҟа, қәа ахьзымнеиуаз
аныхачаԥақәа шыҵагылаз рбеит. Чычиа лылахь-лыџьымшь
аалӡатәит, маӡала ак ҳәо. Гәыра дгылан, ихы быӷ-быӷуа.
– Уаргьы знык уҽӡатә, – ҿаалҭит лара, ишҟа дмыԥшӡо.
– Ишԥа? – уамашәа ибеит иара.
Чычиа абжьааԥны асҟак лгәаӷьӡомызт, дицәшәаны данымцәажәозгьы
ыҟан иара иҿаԥхьа. Аха уажәыгьы лажәа ҩбеимтәит.
– Ишԥыкәу?
– Абас, – лҳәан, лнапы ԥхаӡа инапы аанылкылан, илахь,
игәышԥы, иарма жәҩа, иарӷьа жәҩа инарыдылкылеит.
– Еиӷьми? – дҵааит лара, аха Гәыра еиӷьыз ҳәа егьимбеит.
Аха усгьы игәы раҳаҭын, ианаахынҳә, Чычиа даашьҭԥааны
ахҵысҭа днахигеит, акы дазымхәыцӡо, дласӡа амашьына аҟынӡа
дналыцылбааит.
Аха, ихы-иҿы ихалашауа дшааиуаз, абраҟа ихы-иҿы ааихашәит.
Ааҩс имашьына аанкыланы, дҭыҵны дгылан ачебурекӡҩцәа
реиҳабы, иуал зқәыз. Уи дахьибаз даара игәамԥханы акәымызт,
аха Гәыра иҭахымызт ихы-иҿы шихалашоз атәымуаҩ ибар.
– Умашьына анызба ара ааигәа уҟоуп ҟасҵан, Гәыра, – иҳәеит
уи. – Ани, ашәахьаҽны иусҭараны иҟаз... – аха иаалырҟьаны
иажәа ааҿахиҵәеит, избанзар Гәыра иԥҳәыс илмырбакәа илаԥш
ырцәгьаны дихәаԥшуан.
– Бҭал, уажә сааиуеит, – ҳәа Чычиа иналеиҳәан, Гәыра днеины
уи имашьына дыницҭалеит.
– Гәыра, Артиом убас иҳәеит, Гәыра ҳиацәажәап, абжа изирхааит иҳәеит.
– Дабатәи Артиому?
– Артиом, нас, дудыруеит, ани...
– Иҟоу уасҳәап, у-Артиомгьы уаргьы!..
– Гәыра, абаа, сара сгануаҩуп, Артиом ииҳәаз ауп иуасҳәо.
Гәыра дӷьычӡам иҳәеит, аха уигьы сус алам, ииҳәаз ауп...
Ашәареи ацәымӷреи еиҟараны ирхын арахь иааԥшуаз
уи ила
цымцым хәыҷқәа.
– Са сҟны дыҟоуп аҩны, сара исарҳәо ауп... – иҽааиҵеирӷәӷәеит
уи, Гәыра дисыр ҳәа инапқәа илаԥш рыдхало.
Гәыра амашьына ашә ааиртит.
– У-Артиомгьы уаргьы ааба рзын уаха уа шәысзыԥшыз,
снеиуеит, аха аиха сыманы ауп сышнеиуа, – иҳәеит иара хәыҭхәыҭла.
– Гәыра, сара уснымыӡбан, исарҳәаз ауп...
Гәыра ашә кыдҟьаны имашьынахь дцеит. Ддәықәлеит,
аха
иага иундазгьы, иԥсахы еибакны дшыҟаз изыҵәахуамызт
Чычиа лҿаԥхьа. Лхы лықәырԥс, дҟәиҭӡа дтәан лара.
– Шьҭа шьапыла бца, – иҳәеит ақалақь ианалала. Лхы лықәырԥс
лыҽлырҵысуамызт шәымҭак.
– Бнеип аҩнынӡа, аусқәа сымоуп, бара! – ирымчит уажәы.
Лыбла ҭиаҵәаа дуқәа бааӡаӡа уамашәа днаихәаԥшын,
ҩаԥхьа
лхы аалалырҟәит.Ак иалҳәарц шылҭахыз ҩашьаӡомызт, аха
ҿымҭ дынҭыҵит. Ашьшьыҳәа лҿыналхеит,
аԥшаҳәа иқәыз ауаа
рыжәпара дналаланы.
Лара дцеит, игәаӷи иареи ааизынхеит. Ԥыҭраамҭак ақалақь
далагьежьуан, сҽысзеиқәкуазар ҳәа. Ус, иаамҭагьы
аан, ддәықәлеит
анҭ ахьизыԥшыз. Амҩан ҩынтә автоинспекциаа ухагахазар
ҳәа идырбеит, аха иара дышцац иаӷьны дцон. Ибомызт амра
иҭашәоз, идуӡӡахаз, уи ҟаԥшьыла ихнарҷоз аԥсҭҳәа еишьылқәа,
уи ҟаԥшьыла ихнарҷоз аԥшьарҭа акәымпыл жьакца – зегь ак
иарҳәарц, игәиҽанырҵарц шырҭахыз. Ақыдқәа аазгоз амашьына ду данахәлалоз аламҭалаз ауп убри зегь ангәеиҭа.
Еихаӡала ашә аҭанақьы еимыхуа ауп дышҭыргаз, аха иԥсы
ҭан. Асакаса данҵаны ахәышәтәырҭахь даныҩнаргалоз,
дагьаалҵит зныкыршәа. Уи дазхәыцыртә
дабаҟаз, аха ишьапқәа
иаԥхьаҟа ирханы акәын дшааргозгьы, агаӡақәа. Ахәышәтәырҭа
аҩныҵҟа ашҭаҿы ахалаҭ шкәакәа зшәыз рҩыза данаарԥыла,
асакаса аԥхьаҟала иаҵаз дааҭгылан, знык саҿырх уҭаҭын ҳәа
иеиҳәеит. Уигьы иаҳаит Гәыра.
Иааиуаз иҭаҭын ари иааиҿыҵеикын, рҿынархеит. Ашәаҿ
ҭәуҳәа иҭаҭын аакеижьын, Гәыра даара ихьыртә ишьапахьала
асакаса хырнаауа ашә иааҩналеит. Алашьцара дагәылганы
диаргон акыраамҭа, иаԥхьа игылаз дивыԥшны уажәы-уажә
ибон инахьхьи ашә лаша. Уи иибоз иархыҭхыҭуан игәы, аҭаҭын
дахо Чычиа данылзыԥшуаз еиԥш иархыҭхыҭуан иҟәаҟәа-чаҟәа
иҭаз игәы.
Нас уаҳа имыхәоз ицәеижь уа наҟ инарымҵажьны деихеит аҭӡамцқәа ирыбжьаӷәӷәа алашара зцәыҵыԥхаауаз
рԥенџьырахь, шьҭа ахы инаркны аҵыхәанӡа
зегь дыруа. Аха
ашәаҿ иааҭгылеит иԥсы, ус иаацәырҵны, лгәылҽанӡамкәа
даршәар аҭахымкәа.
Алхас апианино даҿатәан, аха ихәыцрақәа зегь наҟ, асасааирҭахь
акәын иахьыҟаз. Алхас идыруан шьҭа дахьноугалакгьы гха амамкәа уи асоната аирҳәар шилшоз.Иҭахӡамызт
шьҭа уаҳа аҽазыҟаҵара, аха асасааирҭахь днеир, уи асас ԥҳәыс
дахьыҟоу асасааирҭахь, иан дидҳәаҵалар ҳәа дшәон, лыбжьы
ырԥшӡаӡаны:
– Алхасик, уанбагьалгеи, – ҳәа.
Иан длыцәшәозма Алхас дуӡӡа, жәаҩа шықәса дырҭагыланеи,
аха ицәымӷын иан абас еиҵыхны ианылҳәоз: «Алха-си-ик!»,
иаҳарак уи асас ԥҳәыс илаҳар иҭахӡамызт, иҭахӡамызт дышхәыҷныршьалоз
лбар уи асас ԥҳәыс ԥшӡа.
Иара апианино аирҳәон, рыцгәы ԥшӡа Емелиан ишьапаҟны
иахьтәаз, аккордк ҳаракны ианаашьҭихлак,
иааҭрысуан.
Уаҳа еиӷьны арҳәашьа амамызт, убри аҟынтә днеир иҭахын
асасааирҭахь.
Асас ԥҳәыс ԥшӡа дааӡырҩит.
– С-Ритхер хәыҷ! – лҳәеит аҷкәын иан Еланагьы, лыҷкәын
ихәмаршьа дазыгәдууа.
– Рихтер, саҳәшьа, – даалыриашеит асас ԥҳәыс. Асас ԥҳәыс
Елана длаҳәшьаӡамызт, лхаҵа Константин Константин-иԥа
иакәын дзаҳәшьаз, уигьы дызлаиаҳәшьаз рҩыџьагьы аҟазара
иахьазааигәаз акәын. Еланагьы дыԥшӡан, ҩынҩажәа шықәса
дышреиҳазгьы,
аха Наҭелагьы дыԥшӡан. Наҭела иаҳа дыԥшӡан,
избанзар Елана леиҳа ҩышықәса рыла деиҳабын, аха Москва
дынхон, иаҳа аԥсҭазаара бзиа лыман, Елана илҳәан еиԥш. Убри
аҟынтә аҳәса хааӡа еицәажәон, аха маҷкгьы еицлабуан. Елана,
дахьдыриашаз лмаҳаӡазшәа, ус лҳәеит:
– Бара бшеибгоу, сышԥеигәырӷьеи баара! Бахәаԥши закә
сервизу иаасхәаз.
– Унан, ишԥассиру! – лҳәеит Наҭела. – Уажәыгьы имодоума
иара, – амаӷ алырҳәҳәо инацылҵеит.
– Аҵәцалых ажәӡом, – лҳәеит Елана.
– Сыԥсҭазаара – асцена! – игеит ауаџьаҟ аварахьтә абжьы.
Наҭела илзымдырӡеит уи уа аԥыркы иҭатәаз апопугаи
шакәыз.
Асасааирҭахьтә иааиуаз абыжьқәа, ателефон абжьы, апопугаи апарпарра – абри зегьы анаалаӡомызт Алхас зарҳәара
даҿыз асоната ҭынч. Урҭ ашьҭыбжьқәа иҽрықәиршәарц далаган, итемп иаҳа-иаҳа ирццакуа-ирццакуа, џьаз ҳасабла иарҳәо
иҿааихеит аклассика. Аԥҳәыс ԥшӡа, асасааирҭаҿ дахьыҟаз, уи
лаҳауан. Дааԥышәырччеит.
Иахьа аӡырҩцәа дышрыдыркылара даазхәыцит Алхас. «Абар,
аҵыхәтәантәи аккорд аашьҭихит, далгеит. Шәымҭак аҟара
азалаҿ ҿымҭроуп, нас иаалырҟьаны
аӡәы аршәаа дасит, нас
еиҭах, нас еиҭах, ана-ара атрышәбыжь. Азал зегьы ашақә иасит.
Атрышә дадыргеит аӡырҩцәа! Асас ԥҳәыс Натела дааԥшуеит,
Алхас дхәынгашьо.»
Ихы ааиҟьан, усеиԥш иҟаз ахәыцрақәа ааиҟәицан, даҽазнык
иаашьҭихит уи аҵыхәтәантәи аккорд. Ҩаԥхьа
шәымҭак
азал ааиқәтәеит, нас агәгәаҳәа анапеинҟьабжьқәа,
«бис» ҳәа
аҿыҭбыжьқәа.
– Ишьахәуп, иссируп! Уара уоуп ахаҵаҵәҟьа, Алхас! –
ҿаалҭит Наҭела ԥшӡа.
Аԥенџьыр аҟәаҩ аахган, иаахыџхыџит, асаркьақәагьы
аашәаҳәеит. Алхас дҩагыланы ахышә днадыххылеит.
– Асаркьа ԥышәҽуама! – нарықәҿиҭит иҩызцәа, ашьапымпыл асра иахьаҿыз.
– Улеи, арахь, Рихтер!
– Ма амба ҳзукып, узмыҩуазар!
– Иан длышьҭуама!
– Апианино арҳәатәуп!
– Амыцхә шәымҳәани! Сан лҳәатәала сыҟаӡам сара! –
ихаҭагьы агәра мгацәо, аҭак ҟаиҵеит Алхас.
– Улеи, нас амба ҳзукып!
– Уара икыз амба. Слеиуеит уажәы, – иҳәеит Алхас.
– Сгәы ҭыҵны ицоит. Зегь ҳадныҳәалара иаҿуп, – лҳәеит ан.
– Сыԥсҭазаара – асцена! – аҳәеит апопугаи. Наҭела
ԥшӡа
асаркьа дахьадгылаз, уамашәа ибаны даахьаԥшит.
– Ишԥабгәаԥхеи Константин изаасхәаз акостиум? Дмааӡеитеи
иаргьы, уа дыркыма, ахҵырффараҳәа дахьылбааз! –
дыгәжәажәон Елана.
Апопугаи иаҳәац аҳәеит. Игәаазшәа акәын абжьы шгоз.
Наҭела даанаԥшы-ааԥшит. Уажәоуп ианылба уи ицәажәоз
аԥсаатә. Аккаҳәа ателефон абжьы геит.
Ақалақь ахь ахы рханы иқәԥраа иааиуан «Москвич».
– Уаҳа изымцаӡои умашьына! – даагәамҵит Алхас амузыка
изырҵоз Луиза Иуана-иԥҳа, ашәҭқәа лгәыдыҳәҳәала лхаҵа
дахьидтәалаз. – Сагурхара уҟоуп.
– Ҳахьӡоит, бымшәан, – иҳәеит лхаҵа. Хӡырымгаҩык
шиакәыз ҩашьомызт иара, ԥшралагьы-еилаҳәашьалагьы.
– Аха сҽеиҭаскрами.
– Ҳахьӡоит, – еиҭеиҳәеит лхаҵа, аха убысҟан амашьына
аганахь иааҭрысын, аныҟәашәа аармаҷит.
– Ес-са! Ишыбҳәоз-ишыбҳәоз... Ашьҭахьтәи акәыр ԥжәеит,
изласыԥсахуагьы сымаӡам.
– Ишԥа?! – дныҩныҵәааит Луиза Иуана-иԥҳа.
Елана атрубка аашьҭылхит. Илацәажәоз аԥсшәа ааиалҳәан,
ари бара бахьоуп ҳәа Наҭела иааллыркит.
– Алло, о, абзиара умаз, – лҳәеит Наҭела. – Ҳаи, усгәаламшәакәа.
Сҩызцәа схашҭуама! Ишԥа? Уара узҿузеи, удинаныс? Ақыҭаҿ сыҟоуп уҳәоу? Уи ссирми! Ишԥассирым, иссирымкәа...
Апопугаи еиҭаҿнаҭит. Ашә даалагылеит Алхас, импыласга
ишәҵаны.
– Саҭамыз, – ҳәа дзацәажәоз иаҳәаны амикрофон напыла
иаахылҩеит Наҭела. – Иаҳәо закәызеи ари, саҳәшьа?
– Дарбан?
– Апопугаи.
– Евгениу? Иԥсы иарҭааит, уаҳа сҳәом, ари изымааӡаз.
– Саҭамыз, – лҳәеит Наҭела, ҩаԥхьа ателефон даазыхынҳәын.
– Апопугаи акәын сзацәажәоз. Аиеи, иаабац апопугаи,
ацәажәашьа адыруеит. Евгени ахьӡуп.
Ҳазҿыз мшәан? Аиеи,
ақыҭа. Ишԥабзиам, аҳауа мацара зыԥсоузеи! Сышԥаҟамлои,
аиубилеи азами сзааз. Ҳаибабоит, ҳашԥеибамбо. Чао, – лҳәан,
атрубка нықәылҵеит.
– Дызусҭадаз? – дҵааит Елана.
– Зны аҵара еицаҳҵон, – лҽааиҭакны даацәажәеит Наҭела
ԥшӡа. – Бзиагьы сибон. Саргьы бзиа дызбозар ҟаларын... Маҷк
аҟара.
– Уажәы дабаҟоу?
– Дманшәаламхеит. Зегьы дҳаиӷьын, аха ақыҭахь дцан,
уа дынхеит, – абригьы аалҳәеит, аҷкәын иблақәа шлыдхалаз
аагәалҭан, лҽеиԥштәны дааихәаччеит.
Аиеи, дааихәаччеит, аха ишԥа! Уамашәа дыблахкыган.
Аха Алхасгьы жәаҩа далганы жәаха дырҭалоит лассы, даууп,
деинаалоуп, уахьихәаԥшуа жәохәгьы иуҭап, импыласгамаҭәа
инаалоит.
– Алхасик, мама, уабадәықәлеи? – дихьнымҳалар усгьы
илуазма. Зегьы рыцкы: асас ԥҳәыс ԥшӡа ишылбо.
– Ампыл сасуеит.
Апопугаи ҽаанаҭит. Наҭела уи лгәы иааҵаххызшәа уахь
даахьаҳәит. Уи аԥсаатәи лареи мааибуа иалагахьан, закәых
сеидру.
– Ал-ха-сиик! – иааиҵылхӡеит ан. – Уаб ииубилеи ыҟоуп.
Х-сааҭк рыла уқәгылароуп, аԥхӡы уҽаургома, мама?
Апопугаи ҿаанаҭит. Уажә Елана дгәааны уахь даахьаԥшит.
«Сдәықәымлаӡарауааз. Цас илуашәа, ари ишылбо!» Асас
ԥҳәыс ԥшӡа игәы иҭаз еилкаауа дааихәаԥшит.
– Дцаны дыхәмарааит, саҳәшьа, – ҳәагьы ҿаалҭит.
«Дыхәмарлааит, дхәыҷыми ҳәоуп илҳәо», – даахәыцит
Алхас.
– Дцааит, аха... Уца нас, ишышәҭаху.
– Уца, уца, сара азин усҭоит, – дааиалацәҟәит асас ԥҳәыс.
Алхас даахынҳәын иуадахь иҿынеихеит, ус абалымҳәоз,
сышхәыҷнылшьалоз лбазар ҳәа игәы хьаауа.
– С-Ритхер хәыҷ! – ааишьҭалҳәеит иан, игәы ахьынлырхаз
дахьхәны.
– Рихтер ҳәоуп, мама, – иҳәеит иара цасҳәа, «схәыҷы» азы.
Иахьлыхьуаз иагьақәиршәеит.
– Рихтер ҳәоуп сара ишысҳәаз!
Ателефон абжьы аагеит. Апопугаи ҿаанаҭит.
Луиза Иуана-иԥҳа, лхаҵа имашьына дадхалацәозшәа
анылба, сагурхоит лҳәан, аԥара имхны атакси
аанылкылеит.
Игәы алаҟаӡамкәа аԥенџьыр даадгылеит Алхас.
– Рихтер, умааиӡои?
– Исҭахӡам, аха сымам.
– Уан уаалмышьҭуазар?
Ари аалаҳаит Елана, убри аамҭазыҵәҟьа иуада иааҩналаз.
Аҷкәын игәы ахьынлырхаз дахьхәны, саҭамыз
ҳәа иаҳәаны
даулышьҭырц ауп дзааиз лара, аха ҵаҟа ахәыҷқәа ирҳәаз анлаҳа,
зегьы лхашҭны ахышә даалаххит:
– Ан мыжда узыҟасҵоит, аҷкәын мыбжьахшәа иҟоу, убра
слеир! Алхасик аҩны дыҩнакны дҳамаӡам ҳара, Алхасик дхаҵоуп
шьҭа, аха иахьа асценаҿ дықәгылоит! – ахышә даалҵын
лхазакәушәа инацылҵеит. – Сара дсазҵаауама дахьцо, дхаҵоуп
шьҭа!
Ари игәыҟаҵара ишазкыз ибон, Алхасгьы ус иҳәеит:
– Мама, ишԥасҭахым!
– Избан? Асценаҵәҟьаҿы!
– Лажа сыхьыр ҳәа сшәоит.
– Иарбан иухьуа?
– Ахаан сықәымгылаӡац. Раԥхьа...
– Иугәаӷьыроуп. Уи зегь ахысит. Рихтергьы Рихтерны дииз
џьушьо, – даацәажәеит ан, гәыблыла лыҷкәын заҵә дихәаԥшуа.
Лхаҭагьы илдыруан лыҷкәын инагӡаны дшылзеилымкаауаз,
иаҳарак уажәы, иеиҭасымҭа данҭагылаз иқәра илзахьыгӡомызт
лзыҟазаашьа. Бжеиҳан игәы нзырхазгьы
аилкаара лцәуадаҩын.
Уажәыгь илбон асасааирҭаҿ илҳәаз амаҷӡа игәы ишасыз, аха
амзызқәа нагӡаны лхы рызцомызт. Абас зҭак лзыҟамҵоз
анырацәахалак
дхьаҵуан лара.
– Унан, ҳан аторт лцәыблызар, – лҳәан, дхьаҵны дааҭрысит
уажәгьы.
Алхас апианино днаҿатәеит. Аха дзымтәазт, асасааирҭахь
днеит.
– Мама! – ҿиҭит иара ибжьы ныҵак.
Уа иан данимба, днеины ашьҭаларҭахь уназгоз ашә ааиртит. Адыхҳәа дааҭгылеит. Асаркьа ду дадтәаланы лхахәы ԥшӡа
аҳәара даҿын Наҭела. Илшәылҵараны
иҟаз лыцкы аганаҿ
иқәын, лхахәы ԥшӡақәа ахҳәа рылшьуа, лыбжьы ссир ныҵакны
ашәак аҳәара даҿын. Лара дшәаҳәаҩымзи. Лнапы ԥшӡа аалырххан, асаркьа иадчылаз ахылҩаԥсылҩа аалрыцқьеит. Асаркьа
данылбаалеит ашә илагылаз Алхас. Ашәаҳәара даҟәымҵкәа,
ашьшьыҳәа арахь даахьаҳәит. Иаахьаҳәит лыбжьгьы, иаҳагьы
иааԥшӡахеит. Лыбла ҭиқәаҵәаақәа маӡак рхыҳәҳәыла даахьаҳәит,
ирҳәоз изеилымкааӡо иааихәалырԥшит, иаанагоз изеилымкааӡо
дааихәаччеит.
Алхас дахьгылаз дзеиҭаҵуамызт, дшанханы.
– Сыԥсҭазаара – асцена! – абжьы аагеит апопугаи.
Ацәа далҵызшәа дааҭрысит Алхас.
– Саҭашәымҵан, – даахәыҭхәыҭит иара, нас даахьахәны
ашә
наԥыреиргылт уи лыччаԥшь, зыԥхьашьа
изымдыруаз лылаԥш
аҩыра.
Ихьаҳәымҭазыҵәҟьа асасааирҭа дааҩналеит иан.
– Уҽеибыҭала, Алхасик.
– Закәи, мама? – дагьааҭрысит. Иан лакәымзи дзышьҭаз,
ихашҭит акәымзар. Ихы-иҿы џьара акы анылбаалазар ҳәа
дшәаны дааҭрысит. Мамоу, егьлымбаӡеит.
– Дмааӡеитеи Константин, – лҳәеит лара.
Аҽеилаҳәара даламгаӡакәа ҩаԥхьа апианино днаҿатәан,
инацәақәа рыла аклавишқәа даарабашьит Алхас. Иааҭрыс-ҭрысит ишьапаҟны итәаз Емелиан-цгәы. Алхас дук мырҵыкәа
дааланахалеит. Иҩыза гәакьа апианино игәы аарҭынчит. Шьҭа
игылатәын, иҽеилеиҳәар акәын. Макьана арҳәара даҿын, аха
иҽааирԥсит. Апианино алакрышь гагак аанибалеит. Апианино
алакрышь ианибаалеит Наҭела лцәаара. Инацәақәа дысызшәа
иааҭгылеит. Тактк аиҳа иаухеит апауза. Игәы инаҭон,
Наҭела аԥхьанеиԥш аччара даҿызшәа. Дхьаҳәыр иҭахын, аха
изырманшәаломызт.
– Алхасик, ателефонахь дуԥхьоит ҭыԥҳак, – лҳәеит лара.
Алхас ҿиҭуамызт, иҽагьирҵысуамызт. Ахыци ахҿеи
реиԥш
ирхханы игәы иақәкын аҿымҭра.
– Уааи, Алхасик, ателефон ахь, – лыбжьы геит иан.
Арҵаҩ ԥҳәыс даазгоз атаксист амашьына амҩа
ҿықәахь
иаанаскьеиган, дааҭгылеит. Урҭ амҩаҭшәараҿ
иаарԥылаз атаксигьы амҩа нырцә иаагылт. Атаксистцәа рҩыџьагьы ааҭыҵын,
рмашьынақәа инарыдгылеит.
– Узысымбеи аԥсыжраҟны, Дом таксистов, зегь уа иҟанеи?
– дҵааит ари.
– Исаҳәаӡамызт, сабацоз, – иҳәеит иҩыза. Луиза Иуана-иԥҳа
дҳәыҵәыҳәыҵәуан.
– Акымзаракгьы уцәмыӡӡеит! – иҳәеит ари. – Еиныхроума
ари? Аҩы уҿахьы иузнагомызт, арҵәы – аҭурша. Амала аџьар
рацәан.
– Аныҟәцаҩ, – ҿаалҭит Луиза Иуана-иԥҳа. – Даара сыццакуеит,
иахьа смарҵеи дықәгылараны дыҟоуп, – нацылҵеит,
маҷкгьы дицәшәо.
– Баша саангылаз џьыбшьо, ҳаҳәшьа, срессорқәа тәеит,
ҳазцаӡом.
Еланагьы Наҭелагьы шындәылҵра рҽеилаҳәаны асасааирҭа
иааҩналеит. Иааџьеибашьеит, иааибарҽхәеит.
– Аԥарԥалыкь-галстук зухоумҵеи, Алхасик?
– Сықәгыламҭаз иасҭоит. Сџьыба иҭоуп.
– Иҟәҷыр? Иааг, сара искуеит.
Убри аамҭаз дыбжьы мацараха дааҩналеит Константин
Константин-иԥа ишофер. Апопугаи иаҳәац ҳәаны иааиԥылеит.
– Здорово, Жениа, зыԥсҭазаара сценоу! – дбыбит амашьынаныҟәцаҩ,
– Зегь шәмазеиума? – дҵааит иара, акресла иҽнықәижьын.
– Ҳмазеиуп, – лҳәеит Елана, ари аҩыза аҵкы зшәымгьы
ҽаӡә
дмазеихахьеит аанаго. – Константин дабаҟоу?
– Дхалоит уажәы, агазеҭқәа ааҭыганы. Амла сыԥсуеит,
аха
шәазымҵаан.
– Сериожа, ҳаҭоумҵан, уажә ҳшеилахоу убоит. Ҳан уа дыҟоуп,
афатәҟаҵарҭаҿ.
– Аҭакәажә дыҟазар, уаҳа иарбан, – иҳәан, уахь иҿыненхеит
иара.
– Сериожа, – лыҵкы лнапы нахьылшьын инаишьҭалҳәеит
Елана. – Абни абарҵаҿ қьаадс иҟоу зегь еизеит, икажь, уара
ушеибгоу...
– Уажәыҵәҟьа икаҳмыжьуеи, – иҳәан, дындәылҵит амашьынаныҟәцаҩ.
Убасҟан дааҩналеит Константин Константин-иԥа. Газеҭцыԥхьаӡа
ипатреҭқәа ахьаныз ала иаарҳәны амацеиԥш
икын иара. Аиубилиар уаҩы нырҳак иакәын, иқәрахь днеихьан – иахьа ҩынҩажәи жәохә ихымҵи – ихахәы еиқәышла,
иҟәашкакараӡа, дхаҵа ԥшӡан, имаҭәагьы даара ицәа иақәшәон.
– Наҭела, акрасавица! – иҳәеит иара, нас, Елана илаҳарц
азын: – Саҳәшьа хәыҷы! – уигьы аазмырхакәа,
лара Елана
лахь. – Ицәгьаӡам аҵкы, бара ибнаалеит цәгьаӡа! – нас, уигьы
азмырхакәа,
игәалаҟара бзиан, абыржәыҵәҟьа ахҵырффарҭа
индәылҵыз дшыҟалара, – ауаа рыбла хыбкып, бара!
– Ҳагхоит, абаа, – дааҟаԥшьхеит лара. – Ухатәы иубилеи
уагхар... Уааи, угалстук сыриашап.
Днеидгыланы, лшьапԥынҵа даақәгыланы игалстук аҿаҳәара
дналагеит лхаҵа. Апопугаи ҽнаҭит.
– Сыԥсра убеит, ухәаҽны ушысшьуа, уара Евгени! – иҳәеит
аб. — Уа сыҟан, зегь еиқәшәоуп. Ателехәаԥшра аҟынтәгьы ауаа
ҟалоит.
Луиза Иуана-иԥҳа ииасны ицоз амашьынақәа зегьы ааныскылоит ҳәа даҿын, аха илықәҿиомызт. Ашәҭқәа лкызшәа
анырбалак амашьынақәа иаҳагьы иццакны илывҟьон. Иара
усгьы, аҳәымсаг еиԥш акәын ишылкыз лышәҭқәа, илхашҭны.
Шьҭа дагхаҵәҟьон
аргамаду.
Ус, дыԥшызар, ҽыхәак ԥаџьԥаџьуа амҩа нымҩахыҵ
аҳәра
иаҿын.
Ателехәаԥшра автобус хәыҷ атеатраҿ игылан. Акамерақәа
руакы атеатр афоие аҩнагалара иаҿын. Арежиссиор ирццакуан.
Ус иааҩнашылеит рышәҭқәа кны жәаҩык аҭыԥҳацәа, Елана аус
лыцызуаз. Арежиссиор урҭ иаразнак аганахь инаԥхьеицеит,
акамера абла иамбартә. Ирымуит, аха имуит. Афоие шыҭәра
иҭәын.
– Иааит! – игеит абжьы.
– Шәыҽшәырхиа, – адҵа риҭеит арежиссиор иҭыхцәа.
Аԥхьа иааиуаз аиҳабыра иреиуаз аӡәы дидгылан еицырдыруаз ашәаҳәаҩ, дыблахкыгаха. Лышьҭахь дааиуан аиубилиар. Иара деинаалаӡа, дыԥшӡаӡа данырба ргәы иахәаны
иаалахҿыххеит ауаа. Уажәшьҭа дҭаҳмадоуп уҳәартә дыҟан иара,
аха анкьа алым иаҩызаз аҭаҳмада иԥшра иаҳагьы дарԥшӡон
иара. Рнапы ааинырҟьеит. Даахырхәан, нас хаз-хазы аԥсшәа
раҳәо ауаа даарылалеит.
Наҭела дызцыз аамҭала даарылҵын, иааҩналаз Алхаси Еланеи дырԥыларц лҿыналхеит. Аџьар даарылҵын лышҟа иҽааихеит
хаҵак. Иԥшрала иҩашьомызт
қыҭа интеллигентк шиакәыз.
Иара иакәхарын
иахьа ателефон иасыз. Наҭела, иҳәеит иара.
Лныҟәашәа ԥагьаӡа дахьааиуаз, даанымгылаӡакәа иара иахь
лнапы аалырххеит Наҭела, дԥышәырччо. Лҭыхра ишаҿыз
гәалҭахьан. Ателеҭыхцәа ахаҵа имҩа ааркын, даалԥырыргеит.
Ателекамера дахьамбо днеиуан еиԥш даалыхьӡеит хаҵа
еинаалак, аиҳабыра иоуаанӡа дшартистыз мҩашьо, инубаало.
Лнапы днагәӡит.
– Усыцрымҵни, – лҳәеит лара, «уара» ҳәа шиалҳәазгьы
дҽырбо
ауп. – Аӡәгьы сиздырӡом ҳәа сыҟоуп.
Аха акамера макьана дабон. Ателеавтобус аҩныҵҟа
аоператорцәа
авидеоекран амониторқәа иахьрыдтәалаз дырбон лара,
лыбжьгьы раҳауан.
– Бахьиз ақалақь аҿы акәым, адунеи зегь бырдырхуеит, –
даацралеит ахаҵа.
Наҭела аекрантә ччаԥшьла дааччеит. Иақәылкыз аҭыхцәа
лсахьа ааскьаган, аекран ааҭнарҭәааит. Автобусаҿ ԥыҭк иаалылацәажәеит.
Уажәы аекран ианын Еланеи Алхаси ахьааиуаз.
– Рыҷкәынгьы дахьаарго убома.
– Дықәдыргылоит.
– Дхымшәаӡацтеи.
– Уаб дыӷәӷәазар, узықәымгылари.
Ахаҵа дхәыҭхәыҭуа ак леиҳәон, Наҭела дыхәмаруа дыччон.
– Ари ухаҳҵап шьҭа, Алхасик, апианистцәа зегьы ирхарҵоит,
– даахьалырԥшит, аԥарԥалыкь идгало, иан.
– Схала, – иҳәан, иаалымихит, аха ихәда ииашаны ишахеиҵаз
лбаанӡа лгәы лмырҭынчит Елана. Нас дцеит.
Константин Константин-иԥа иакәзар, ауаа аԥсшәа раҳәара
дахьаҿыз, арахь дагьҭырхуан, иаалырҟьаны днеидыххылеит
имашьынаныҟәцаҩ.
– Константинич, аталон сышәҭ, сцаны абензин ҭасҭәоит.
Константин Константин-иԥа дычча-ччо, дышҭырхуа
ихамыршҭуа,
дааҭгылан иџьыбақәа днарыс-рысит.
– Сериожа, абаа, егьи скостиум иҭахеит аталонқәа, – иҳәеит
иара. Нас, амашьынаныҟәцаҩ данца, ари амизансценагьы
хыркәшоуп ҳәа дҭызхуаз рахь даахьаҳәит,
даарыхәаччеит,
уимоу дагьааралацәҟәит, усгьы уи шамырхуаз идыруан.
Асас ԥҳәыс ԥшӡа даахьаҳәит. Еиҭах игәалҭеит аҷкәын дышлыхәаԥшуаз.
Лыччаԥшь ыргызмалны дааихәаԥшит, иаразнак
рылаԥшқәа илыдгылаз ахаҵа ихлафшәа акы ааибырҳәеит. Алхас
дааицрашәеит, дааҟаԥшьхеит. Лнацәа ырмақарны дааиԥхьеит.
– Алиоша, шәеибадыр, – лҳәеит лара. – Абар Георге. Асцена
ҳәа изышьҭоу агәылшьап деибашьраны дыҟоуп иахьа.
– Гьаргь ацқьа иеиԥш аиааира угааит, – иҳәеит аҽырбаҩ.
Алхас даахырхәеит. Даара иҽирхаҵон, аха ахаҵагь дицәыԥхашьон.
Аха игәаӷгьы имамзи.
– Алхас ауп исыхьӡу, – иҳәеит; иагьиҳәеит, убасҟаноуп
ихы назца ус ихьӡ рыцәҩашьаны ишырымҳәаз,
аха издырҵәҟьомызт
иара Гьаргь ихьӡ иаҵанакуа анашьан. Аԥҳәыс ԥшӡа
ишылгәамԥхазгьы гәеиҭеит.
– Уца, уҽазыҟаҵала, ҳара уа узы ҳачмазцәахоит, – лҳәеит
лара.
Ахырхәашьа дақәымшәо даареихырхәан, наҟ иҿынеихеит.
– Иџьымшьқәа хәхәаӡа, дшыԥшӡоу убоу, – иаҳаит иара лыбжьы. – Дхәыҷы бзиами? – иаҳаит иара лыбжьы.
Дагьааҭрысит.
– Иааиҳәаӡозеи, – иҳәеит аоператорцәа руаӡәык. – Ҭабуп
ҳәаны наҟ даақәҵыр.
Константин Константин-иԥа, иаԥхьа аиубилиар ибант ҟаԥшь
аркны атрибуна дахагылан.
– Аҩызцәа, – иҳәеит иара аҵыхәтәан. – Мап, сзықәҵуам
асцена, абра еисуанаҵы, – инапы ииубилиартә
бант ҟаԥшь
инадикылеит. – Сыԥсҭазаара – асцена!
Уиалагьы далгеит.
– Шьҭа аконцерт анҵатәуп, – иҳәеит атехинкцәа руаӡәык.
– Шәара шәаангыл, – иҳәан, асцена аварахь Елана димышьҭырц
далагеит аилыргаҩы.
– Мамоу, сыҷкәын иааигәара сыҟазароуп.
– Аиубилиар иԥшәмаԥҳәыс лоуп, – уи дааиахәыҭхәыҭит
атеатр аилыргаҩ, ара аус зуаз Елана уажә дырбазма, аха агәырӷьахә
хәылԥазқәа раан дара рыгәра мгакәа, аилыргаҩцәа дуқәа
ракәын ара аԥшәымара зуаз. Аилыргаҩ ду даалеихырхәан Елана
даауижьит.
Акулисқәа данаарывала, Алхас иаԥхьа иаацәырҵит, Наҭела
ԥшӡа илҳәан еиԥш, гәылшьапушәа дзыцәшәоз, изымаӡаз асцена
аҿаԥара. Анахь днаԥшызар, хҩык еидгылан: руаӡәык деиқәҟаца
аԥсуа маҭәала деилаҳәан,
икәымжәы-икаба, егьи – ифрак
еилфаҷа, аџьентлмен
ззумҳәара, ахԥатәи – аччархә Арлекин
ихарԥ ӷра ишәын. Рыхҩыкгьы еидгыланы аҩыжәра иаҿын.
Аԥссаҩ ԥҳәыс, лҩымсаг мҩанҵо дшааиуаз, Отелло цәыршәага
даалԥыраҳан, наҟ дныԥхалырсит. Иномер аҽазыҟаҵара даҿын
алаԥшхырԥаҩ, харантәи иааз: икьаҿ ишәӡамызт аҟынтә,
иааԥшуан
асцена данықәло
уи икьаҿ иаҵеиҵәахло аџьыба
маӡақәеи
амеханизмқәеи.
Зегь ԥаршеиушәа ибеит араҟа Алхас. Арахь асцена ҟадыџь
шԥалашаз, ишԥеилыбзаауаз ԥшшәы рацәала, арахь, ма ахәаԥшцәа
убондаз, алҩақ рхылҵуашәа акәӡан иубоз, алашара ула
иахьхыҷҷалоз, уахь, аԥсҭазаара иаша ахьыҟаз, ари асцена
аԥаршеира зегь иаӷаз.
Ахор ықәгылон, нас иара иакәын. Дгыланы дыԥшуан,
игәы
еисуа.
– Уи аӡәк иоуп акадр ҳәа иҳамоу, уигьы дыԥхасҭартәырц
иашьҭоуп умбои, – иҳәеит Арлекин.
– Приамои падчинениа Москваҟа имоуп, – иҳәеит Оттелло
даарыдгылан.
– Меқсика ҳаныҟаз иаргьы дҳацымзи, – иҳәеит аԥсуа маҭәа
зшәыз.
– Шәызхара аҳәаанырцә алажәбеит, амала, – уи дааиҵашьыцит
афрак зшәыз.
– Шопен, абжьбатәи аноктиурн. Инаигӡоит... – ихьӡ аарҳәеит
Алхас.
Алхас дгылан. Алхас ақәылара иҭахымызт. Алхас дшәаӡомызт,
аха игәы инаҭон абыржәыҵәҟьа ибазшәа уаанӡа дыззымхәыцуаз
аԥсҭазаара аҿаԥара, абыржәыҵәҟьа еиликаазшәа уи аԥсҭазаара
зегьы штеатру, шьоукы асцена ишықәу, алаԥшхырԥара ҟаҵо,
ирызжьар анапеинҟьабжь раҳауа, ирзымжьар – атрышәбыжь.
Алхас иҭахӡамызт уи алаԥшхырԥара иҽалаирхәырц.
– Унеи, унеи, Алхасик! – иан Елана лнапқәа ҟәымшәышәӡа
игәҭасуан. «Унеи, уанааи, насоуп уара данутәу
уи зылаԥш
узымаӡоу» лҳәарашәа акәын уи лыбжьы шгоз.
Асцена дагьаақәххит, алашарақәа аҳәақәа реиԥш иааинҟьеит.
Алхас илаԥш нарықәшәеит иаԥхьаҵәҟьа, ула ихыҷҷалоз иалубаауа,
иани иаби рааҩс итәаз асас ԥҳәыс Наҭелеи уи леиҽырбаҩи.
Иара акы еиҭеиҳәон, лара далахалаӡаны дизыӡырҩуан. Ишԥа?
Санцәырҵуа аламҭалазу! Иара аҽырбаҩ иоуп асценаҿ иҟалаз
раԥхьаӡа
игәазҭаз. Наҭелагьы даахьеирԥшит. Дахьылбаз гәалҭазшәа
дааԥшын, даҽакы дазхәыцуа лнапқәа ааинылҟьеит лара.
Ашәахәақәа рыбнара днылс-аалсуа, игәаӷьра ӷәӷәаны
иҿынеихеит
аҷкәын, иҩыза гәакьа – арҳәага шыҟаз, шьаҿацыԥхьаӡагьы
изҳауан дахьнеиуаз.
Шопен бзиа дибон аԥҳәыс џьныш Аврора Диупен, аха лара
игәы ҭыхны илфон. Шопен иҭахымызт игәы ҭыхны уи аԥҳәыс
џьныш илфар, избанзар цәаныррас иҟоу зегьы игәы иҭижьыр
иҭахын, даныԥслак, игәы иҭыхны иԥсадгьыл ахь ианырго азын
уи игәы хьыршәыгәны
иҟаларц.
Алхас иҽааизигеит. Ишәаӡыӡарагьы уажәы ихәыҷхап,
инеины апианино инаҵатәеит, рыцгәы Емелиан еиԥш, арҳәаҩы
даланагалацыԥхьаӡа иҭрыс-ҭрысуа.
Шопен ихала итәымызт Аврора Диупен лыбзиабара. Уи
иацлабуан аурыс ҳәынҭқар дуӡӡа Алеқсандр, аҭыԥҳа леиԥш
иԥшӡаз, алым еиԥш игәымшәаз, амаҭ еиԥш иҟәышыз Проспер
Мериме, убас шаҟаҩы.
Аҵыхәтәантәи аккорд
Азныказ ааҭынчрахеит. Нас, раԥхьа харантә, нас иаҳа-иаҳа
иааигәахо-иааигәахо мацара, азал зегь ҭнарҭәааит анапеинҟьабжь.
Лыԥсы лыхәламӡо азал дааҩнашылеит Луиза Иуана-иԥҳа.
Лышәҭқәа еилажәжәа илгәыҵаҳәҳәа, ахы лхьымӡо, аԥхьаҟа
дыҩит. Уи данырба рышәҭқәа шьҭԥааны иҩаҵҟьеит ахәаахәҭцәа-ҭыԥҳацәа шыжәаҩыкыз.
Арҵаҩԥҳәыс актәи ариад аҟны
даакылҟьан,
лышәҭқәа неилыркит Константин Константин-иԥа.
– Ибзианы дыхәмаруазаап убоу ари аҷкәын, – иҳәеит амонитор иадтәалаз руаӡәык.
Ҳаазқәылаз зынӡа дажәӡо далагеит Мцабз иабду. Ихәмаргоума:
ԥшьышәи ԥшьынҩажәи акы шықәса. Иахьатәи аамҭазы,
XXI ашәышықәса анҵәамҭазы, амедицинеи, иаҳарак атехникеи
ахьынӡанеихьоу ала, уи зынӡагьы иқәра дуны ишыҟамгьы.
Насгьы Мцабз иабду даԥсыуами, мшәан, аԥсҭазаара аелексир рыԥшаанӡагьы аԥсуаа лассы-ласс шәкы иеиҳаны ақәра
нырҵлон. Аха Мцабз иабду Мзалеи иныԥшуа далагеит џьабаала
мацара ихигаз иқәыԥшра. Избан акәзар, иара деибаны изҳаит,
шәышықәса раҟарагьы даара дгәаҟит.
Дажәыцыԥхьаӡа, иаҳа-иаҳа ҳазҭагылоу аамҭа игәы азыбылуа, аԥырҵрагьы ицәыуадаҩхо далагеит. Шьҭа иҭахымызт
бабаду Мзалеи Аамҭа Амашьына дақәтәаны ашәышықәсақәеи
аепохақәеи рыԥсахра.
Иахьа, ауаҩытәыҩса ичымазарақәа зегьы рыхәшә шыԥшаазгьы,
усгьы ауаҩы ԥсра зқәым материаны дзыҟамлеит.
Избан акәзар ауаҩы, ишырҳәо еиԥш, биологиатә хаҭароуп,
дышнеи-шнеиуа иорганизм аԥыркқәа ажәуа иалагоит. Убри
аҟынтә ауаҩы иорганизм
иачҳауа шәи ҩынҩажәи бжьба
шықәса аԥсҭазароуп. Ажәытәӡатәи шәҟәык ишану ала, анкьагьы, аԥсҭазаара аелексир аепоха ҟалаанӡагьы, аԥсуа хаҵак,
Шьҳангьери ҳәа Бжьаниак убрысҟак днеихьан.
Аха иахьа, анцәа имчала (Мцабз ианду лажәа иналалҵалоит
еиԥш) Аамҭа Амашьына ыҟоуп. Уи абзоурала бабаду Мзалеи
481 шықәса длеихьеит, ихыҵҵәҟьахьоу шәи ҩажәи жәибжь
шықәса шракәызгьы. Мцабз иблала ибахьеит уи ипаспорт,
уи иануп: диит 1963 шықәса рзы. Асеиԥш ҩ-қәрак ауаҩы
дшырныло зегьы еицырдыруа усуп усгьы: Аамҭа Амашьына
днақәтәаны даҽа аамҭак ахь дцоит, уа анхара далагоит. Нас,
ианааиҭаххалак, данцаз аламҭалахь дхынҳәуеит, убасала аратәи иԥсҭазаара, иԥсҭазаараҵәҟьа еимгеимцаракгьы ахыҵуам.
Ҳәара аҭахума, бабаду Мзалеи илшоит хышәҟа
шықәса раҟара
имашьына шьҭахьҟа далацаны, ҩаԥхьа иԥсҭазаара дашьҭрақәланы
ддәықәлар. Аха иара ус иҟазшьам. Иҭахым знык
ихигахьоу аԥсҭазаара даҽазнык ахгара. Зны-зынла ԥыҭраамҭак
даарзыхынҳәуеит ҳандуи иареи анқәыԥшӡаз, раԥхьаӡа
ианеибабаз, бзиагьы ианеибабаз ашықәс ахь, акәымзар абжьааԥны
еиӷьеишьоит Аԥсынтәыла
ажәытәӡатәи аамҭақәа рахь аԥырра.
Аха уажәы даазқәылаз илахь еиқәшьшьы, иԥынҵа дҭацәажәаны
ашәа ҳәо, ма аголографиатә телевизор ала адетективқәа
дрыхәаԥшуа дықәиоуп. Бабаду ихаҭагьы дахаануп ашпионцәеи
ацәгьоуцәеи аныҟаҵәҟьаз аамҭа, уи ауп адетективқәа рыхәаԥшра
дзазгагоу.
Мцабз акырынтә иабду дицԥырхьеит. Шьҭа иара ихалагьы
Амашьына ирныҟәартә ихы ибоит, аха макьана игәра ганы
дақәдыртәом, избан акәзар Амашьына амҩан иԥхасҭахар,
изыҟамҵакәа, иацтәи аамҭак аҟны даанхар алшоит ҳәа лыԥхьаӡоит
ианду. Мцабз идыруеит: амашьына иҭагылоу акомпиутерқәа
убрысҟак иҟәыӷоуп, амеханизм иагьа иԥхасҭахаргьы,
алеи-ԥси рыбжьара иаадырҽеиуеит, аха иҭаацәа зыцәшәо
даҽакуп; Мцабз хәыҷы ичҳара ашкала 72,06 зага рҭыԥан 61,54
зага рҟынӡа ауп иахьыҟоу. Абасеиԥш ичҳара маҷны ихала аамҭа
дузалаҵом ауаҩы, избан акәзар ҳаӷеимшхара, уаҟа иибо акы
игәы иаазымычҳакәа, ихы аалеигалар – наӡаӡа дҭахеит ауп.
Аамҭаныҟәаҩцәа зегьы ԥҟара хадас ирымоуп уи – ииасхьоу
ахҭысқәа рыҽрыламгалара.
Мцабз игәалашәоит – дахьааӡаз ақыҭа Тамшь ажәиԥшьтәи
ашәышықәсахь данигаз иабду. Усҟан Тамшь Таманса, мамзаргьы Санта Таманса ҳәа иашьҭан. Араҟа иҟан Генуиатәи
ахәаахәҭцәа рфакториа. Игәалашәоит усҟан аԥсуаа урҭ генуиаа аџьаиҳәазқәа ҳәа ишрышьҭаз. Дӷамшь амшын иахьалало аҭыԥан ихьыҵәцараха игылан абааш. Мцабзи иабдуи
ишеилыркааз ала, араҟа дынхон ахәаахәҭҩы аџьанҳәаз Витто
Фалконе. Абааш хьыҵәцара зеиԥшраз
ала, иара даара ибеиаз
уаҩын. Аргама Фалконе аԥсуаа ирымихәҳаауан ацхацәа, ашыц,
аӷбамаҭәахә, акәылӡқәа. Аха Мцабзи иабдуи рыблала ирбеит
уи адагьы иааихәақәоз шыҟаз ахәаахәҭҩы хәымга.
Фалконе иҭааит аҭыԥантәи аамысҭцәа ҩыџьа. Руаӡәы Цацба
зыжәлаз, иашьеиҵыб дицын, егьи д-Ачбан. Уамашәа иубаша,
урҭ аԥсуаа аамысҭцәа рыжәлақәа еицакны, италиатә форма
рыҭаны иҟаҵан.
Цацебелли, Анчибетти. Насгьы, зықәрахь
инеихьаз Ацацба ида, егьырҭ аҩыџьа италиатә бызшәала
аҷҷаҳәа ицәажәон, аха рбызшәа, ҟыжәбыжәқәак ракәымзар,
ирыздырӡомызт.
Атәым бызшәақәа дрызҟазоуп...
Иан дикәыхшоуп назҳара...
Иааигәалашәеит Мцабз фышә шықәса уи ашьҭахь Дырмит
дуӡӡа ииҳәаз ацәаҳәақәа. Дара шаҟа абарҭгьы
ирықәнагауаз
акәын иџьашьатәыз. Бабаду Мзалеии
Мцабзи рҽыԥхьакны
ирзыԥшуан амшын аҟәара иқәгыланы еицәажәо аилаӡара
иаҿыз аԥсуаа
аамысҭцәеи ахәаахәҭҩы-аџьанҳәаз Фалконеи. Урҭ
еибырҳәоз ацәқәырԥабжьы иднарҳауамызт, ираҳаӡаргьы, усгьы
абдугьы амаҭагьы аиталиатә бызшәа рыздыруамызт. Аха усгьы
рыԥсы ӡаны иԥшуан... Аицәажәара ишаҿыз Ацацба–еиҵбы
дцеит. Дук мырҵыкәагьы даахынҳәит; уажәы ҽыла дыҟан, ауапа иҽылаҳәа, ихы-иҿы хҭырԥала иҭаҳәҳәаны. Еилыхха Мцабз
ибла ихгылоуп уи асахьа Мшаҽнеиԥш. Амза аҭәымҭан аҟынтә,
агәыр каршәзар иубартә илашан. Амза амшын иахьаахгылаз
ахьтәы цҳа хнаҵозшәа, ихәхәаӡа алашара амшын ааиҩнаҵәеит.
Шәымҭак аҟара иааҭынчрахан, уи аҭынчра иалыҩны рлымҳа
иааҭасит аџьанҳәаз иқәаҵаҟны ишәаҳәоз аҟармаҵыс абжьы
хаа. Ацацба-еиҵбы дааҽыжәԥан, иныҵакшәа атрышә дасит.
Дук мырҵыкәа дциҟәциҟәуа уи дызлааз ала абардра даалҵит
даҽаӡәгьы. Ус... Мцабз дахьгылаз днеилууаа дцеит. Алашьцара иаалҵны, аҟәара иқәԥсаз ахаҳә рыҵацәажәо иаацәырҵит
гәыԥҩык ауаа еицрыхәхәа. Цқьа даныԥшы Мцабз еилиргеит
азныказ рыхәда иқәҵа иааргозшәа игәы инарбоз ақды ау, урҭ
жәаҩык раҟара ыҟан – уӷәҵас
еидҿаҳәала ишакыз. Абардра
ишьҭанаҵаз ашәшьыра
иааҵыҵын, ибзианы иубарҭахеит
дара. Даҽа ҽыуаҩык,
иламсы ырмақаруа, рышьҭахь дгыланы
иааицон. Еихьыжә-еикәыжә, ирыцҳахәха, реихада иахҟьашо
иааиуан атәцәа. Ааи, атәцәа – ус шакәыз дымҩашьахуа еилиргахьан Мцабз. Акыс иара аҭоурых аҟынтә идыруан иаҳхысыз
азқьышықәса аан Аԥсны аԥшаҳәаҿы афакториақәа
еиҿкааны измаз Италиаа – џьенуиааи ҩаначааи аҭыԥантәи
аамысҭцәеи уааԥсырала ишыхәаахәҭуаз. Уажәы лабҿаба ибон
уи. Иааргоз абаандаҩцәа аҷкәын ҟатақәа рылан, иҟан ҩыџьа
аҳәсақәа, руаӡәык лхәыҷы инапы данкны даалгон. Ианаарывала, Мцабз игәеиҭеит, атәцәа зегьы реиԥш, уи ахәыҷгьы
аԥдан шишьаз. Аџьанҳәаз гәымха Фалконе изааргаз ауааԥсыра
ҳаиуанқәоушәа дрыкәшо, еиԥхьышьшьаауа даарыхәаԥшит.
Ачба днапырҟәыҷуа акы иҳәон – иааигаз имырҽхәо дыҟамызт.
Убас мацара иааилаӡеит. «Иҭабуп, сениорраа!» – рнапқәа аарымихит аамсҭцәа.
Ацацба-аиҳабы иҽышькыл аиҵбы иааникылт, Ачачба иҽышькыл
– иара Фалконе ихаҭа. Аџьанҳәаз макәан хәыҷык азна
ахьы иршәоит, Ачба дламҵасны икит. «Аривидерчи, Фалконе!»
– даалахҽыххан ибжьгьы ааҭиргеит иара, уаанӡа маӡажәала
дышцәажәоз. Аџьанҳәаз Фалконе, ихылԥа игәы инадикылан,
даахырхәеит.
Мцабз зны уахь, аҟәарахьы дыԥшуан, зны иара иеиԥшҵәҟьа
згәы аҭҳара еисуа ивагылаз иабду дааихәаԥшуан. Аха абду
ҿиҭуамызт. Убасҟан иаагәеиҭеит
амза амшын ихнаҵоз «ахьтәы
цҳа» ааихҵәаны аҟәарахьы зҿаазхаз ашхәа. Ари ашхәа «амарқәа
» ҳәа иашьҭан аԥсуаа. Аԥсуааи азахәқәеи жәытәнатә аахыс
иныҟәыргон уи, аҭоурых ишаҳәо ала. Ашхәа-«амарқәа» аганахьала иҭаԥыҟҟаны ҩажәи ԥшьба хышә аман. Уаҟа иҭатәан
ажәҩаҵшьыҩцәа, ажәҩақәа ирыгәо. Хыхьала ахҩа ахҩан,
ацәқәырԥа аахаргьы, инахыҽҽаны ицартә. Иара убас амарқәа
ҷыдарас иамаз: ауразоуроу иаҵаҟаҵаны иҟан аӡы ианӡаагылаз
иузгәамҭауаз аԥсры. Уахь инҭацаланы, иҵәахны иргон атәцәа.
– Бабаду, «амарқәа» ааит, иргоит арҭ арыцҳақәа! – дааӷьаҵәыӷьаҵәит
Мцабз.
Бабаду Мзалеи ҿиҭуамызт, аха имаҭа имахәар еимларӷәӷәа
иааникылт. Иара уажәы дыҷкәынан, ҩынҩажәи хәбаҟа шықәса
ракәын ихыҵуаз. Ус ҟаиҵалон
иара, аамҭа хара данцалоз.
Аамҭа Амашьына
андәықәлалак, ихала дыҟазар «автополиот» нықәыргыланы,
аӡәыр дицзар, аԥсҟы наиркны, ихаҭа
адинамикатә кабина дҭалон. Адинамикатә кабина закәу XXI
ашәышықәсазы иззымдыруада! Уи уанҭатәоу, Аамҭа Ама# 184
шьына аамҭа иагәылаланы илбаацыԥхьаӡа, уаргьы иаҳа-иаҳа
уҷкәынхоит, ушнеи-шнеиуа, уааҭымҵыр,
усабихаргьы ҟалоит.
Ус акәымкәа, аӷба иухыҵуа аамҭа аасҭа ианылаҟәу – уҭахеит
ауп. Бабаду Мзалеи, аамҭа харақәа рахь дандәықәлоз, раԥхьа
адинамикатә кабина дынҭаланы,
иҽирҷкәынуан, иаркы-иаркы, ирцә-ирцәҳәа
даныҟаз еиԥш иҽааҟаиҵон, нас азеиԥштә,
астатикатә кабинахь деиҭаахынҳәны имҩа наигӡон.
Уажәгьы дахьгылаз ҩынҩажәи хәба шықәса ракәын
ихыҵуаз.
– Улеи, бабаду, урыцхраа! Умбои «амарқәа» рақәыртәара
иалагеит, тәыс иргоит жәаҩык ауааԥсыра,
ахәыҷгьы дрыцны!
– дӷьаҵәыӷьаҵәыуа н Мцабз.
Аха иабду дахьгылаз иҽимырҵысӡеит. Еибашьышьа
маанас
иҟаз зегьы шидыруазгьы, уаҟа иҟаз абрагьцәа
ҟьарак инамгакәа,
абаандаҩцәа рхы рақәиҭтәра
шилшарызгьы. Мцабз аилкаара
ицәыцәгьан
уи аҽырҵысра азин зимамыз. Избан акәзар,
ииасхьоу аамҭа ииасхьеит, уи џьара акала ԥсахшьа амаӡам.
Мшәан, уажәы иззыԥшыз атрагедиагьы ҟалеижьҭеи быжьшә
шықәса мҵхьеи! Убри аҟынтә, ииасхьоу зҽалазгаларц
иаақәызкыз,
иара уаҵәҟьа Акгьы иакәхоит.
Шаҟаҩгьы Иацы ашҟа
ныҟәара иҟаз убас рыхьны изымхынҳәыда.
Уаҳагьы рхы рыламгалакәа, наҟ иқәҵит ажәытә Тамшь
аԥшаҳәа, наҟ иалҵит шәиԥхьыӡ згымхаша уи аамҭа.
Бабаду Мзалеи ихы рылеигаломызт ииасхьаз ахҭысқәа,
аха
урҭ ирылибаауаз арыцҳарақәа игәы идырхьуан, еидараны
иеидарақәа инарыцлон.
– Иаахнагахьоузеи ҳаԥсадгьыл, сабиц! Агәаҟра, аибашьра,
амца, ашьа... – даақәыԥсычҳауан иара уажәы-уажә.
– Бабаду, уара уаныҷкәыназ аамҭақәа зеиԥшрааз?
– О, усҟан ибзиахахьан, хар амаӡамызт. Уҭахызар узгап,
ухаҭа уалаԥшыр, иумбари.
Аха уажәы иаазқәылаз аҭаҳмада аԥырра иҭахымызт.
Мцабз
дахьыԥшуаз ибон иабду илахь шеиқәыз, дынкахәыцуа дшыҟалаз.
Ахәыҷы игәы ҿыӷьуан, аха ҿиҭуамызт.
Ҽнак иара машәыршәа иаҳаит иабдуи иандуи реицәажәара.
– Унҭыҵыр аамҭак ахь, угәгьы ааумырҿыхарыз,– лҳәеит
ианду, иабду диацәажәо; лара бабаду Мзалеи иаасҭа акыр
деиҵбын, 399 шықәса ракәын
илхыҵуаз. Бабаду Мзалеи инапы
ааиҟьеит, башоуп ҳәа.
– Акызаҵәык уажәы сзызхьуа, – даацәажәеит иара, – схәыҷрахьы
ахынҳәроуп.
Нандугьы бабадугьы аақәыԥсычҳаит. Мцабз дӡырҩуан.
– Исгәалашәоит, – иажәа неигӡон бабаду Мзалеи. – Хԥаҟа
шықәса схыҵ-исхымҵ. Иагьызласгәалашәо сыздыруам. Сан
рыцҳа, лҳәатәы анхасымҵалак, саара
дук лыман, ӡакы аҟара
агылара змаз, убри нхыршәҭны,
снаганы снықәлыргылон. Асаара
ҳаракӡамызт,
аха, избахын сеидру, сшәаны акәу, иҟалом
ҳәа
агәра ганы сахьыҟаз акәу, сан снапы санкны сылбаалгаанӡа
уа
сықәгылан... Сагьцап ҳәа сгәахәуеит убри аамҭахь! – дааччеит
бабаду.
– Унан, хса, слымҳа иаҳауа закәызеи! – дгәыҭҟьа-ԥсыҭҟьаха
даацәажәеит Мцабз ианду. – Ацара уцап, аха арахь аашьас
иҟоуҵозеи? Хышықәса зхыҵуа аԥшқа
амашьына аус изаруру?!
Мцабз хәыҷы, уамашәа ибо, урҭ ирҳәоз дазыӡырҩуан.
«Избан бабаду ахәыҷра аамҭа иаҳа изыгәхьааиго? Сара
схәыҷыми, аха иара иеиԥш сдуны, сҟәышны, зегьы здыруа
саҟазарц аупеи исҭаху!» – дхәыцуан иара.
Уажәшьҭа, алагер аҟны дыҟоуижьҭеи жәамш анҵы, иҩызцәа
данрышьцыла, аҩнгьы митәӡак игәхьааигомызт
Адгәыр.
Ашьыжь хырԥашьа змамыз абыкь абжьы аламҭалаз дҿыхон.
Дыԥшын, ашырҳәа
ииарҭа днықәтәаны, ишьапқәа адашьма
инықәиргыларц азы, апионерԥызаҩ аҩыза Гәдиса ишиирҵаз
еиԥш. Иахьагьы убасҵәҟьа акәын. Абыкь абжьы агара шәымҭақәак
шагыз, дҿыхан, дазыԥшны дышьҭан.
Игеит абыкь абжьгьы. Адгәыр дакӡамшәа дҩаҵҟьеит,
ииарҭа
днықәтәеит... Абар ассир!
Иаразнак иааигәалашәеит, зегь ааигәалашәеит. Игәы ныҭгәырӷьааит.
Автобусқәа ирықәтәаны, ашьхара аганахь илакьылакьуа
инагаз амҩала ашәа ҳәо ишаауаз иацы. Уажәы иахьыцәаз
Кәаначхьыр абахә ӷьазӷьаз амҵан, ачадыр аҩныҵҟа шакәыз.
Апалатка аԥсышәала ачадыр шахьӡызгьы Адгәыр иазҳәаз аҩыза
Гәдиса иоуп.
Ахәыҷқәа адруҳәа ачадыр иҩыҵибаҳәеит. Мрагыларҭахь
дахьынаԥшыз амра ахьгылоз ааигәаӡазшәа ибеит иара. «Мшәан,
ара шьхарами», – даахәыцит Адгәыр. Ишьҭахьҟа даахьаԥшит,
Кәаначхьыр ахра абыжьхыцәқәак иацеиԥш иахьагьы ашьауардынқәа
рхаԥыруоу ирхамԥыруоу ибаразы. Амра ибла
хнакны
дыҟамзи, азныказ иҟаԥшьыуаркалеиуа, нас имаахырԥшшәны, нас иҩеижьҟаҟараӡа, еилыбзаауа ашәытақәа наҿалеит
абахә ӷьазӷьаз дахьаҿаԥшуаз. Адгәыр илацәақәа аахиҩан, нас
ҩаԥхьа иаахитит. Уажәшьҭа дашьцылан, дызҿаԥшуаз ашьанҵара,
уарлашәарла
аҵиаа зқәиаауаз, ашьыжь бааӡара аҿықәҳәҳәа,
ииаҵәа-еишьылӡа иааҟалеит.
Аибашьра-пионертә хәмарра «Зарница» абри ашьхара ҭыԥаҿ
имҩаԥыргаразы ауп апионерлагер «Амцабз» иатәу, аҩыза
Гәдиса ԥызас дызмоу актәи аотриади, Анна Уасил-иԥҳа
ԥызаҩыс дызмоу аҩбатәи аотриади арахь изхалаз. Апионерцәа
напхгара рзиуан Аџьынџьтәылатә еибашьраан Болгариа аӷа
иқәцара иалахәыз аполковник ԥхьатәа Нарсиа Гьаргь Махьал-иԥа. Гьаргь Махьал-иԥа, ишырҳәало еиԥш, ахәыҷқәа рҟны ихы
наганы рацәажәашьа идыруан. Ахәыҷқәа бзиа деицырбон иара.
Аҽны хәлаанӡа рҽазыҟарҵон: рарратә маҭәақәа дрыцқьон,
идырмазеиуан рыхәмарга-бџьарқәа – автоматқәа,
атапанчақәа.
Арратә маҭәа, апионерлагер «Амцабз» шефра азызуаз аҳәаахьчаҩцәа
рзастава рыцхраан, рнапала ирӡаххьан. Абџьар акәзар,
амагазин «Ахәыҷқәа рдунеи» аҟны иаархәеит. Уанрыҵахалак,
аӷьӷьаҳәа рыбжьы гон урҭ «абџьарқәа», насгьы уахынла укәшамыкәша
изырлашашаз афонар хәыҷқәагьы рыман.
Шьыбжьышьҭахь ар рымца ааиқәырҵан, арахь ианхалоз иааргаз
афатә ныҽҳәарӡын, какал ркит, нас рҽеизыргеит Багада
ацҳа аҿаԥхьа адәҳәыԥш иаҵәаҿы.
– Абри ацҳа, ахәыҷқәа, – даацәажәеит аҩыза Гәдиса, –
инахьхьи акаҵәара аҟынӡа инҭырҭәааны инхоз аԥсуаа рзыҳәан
ихыхьчаган жәытәнатә аахыс. Ҵабали Чҳалҭеи рбаагәарақәа
реиԥш. Уажәы, ишыжәбо еиԥш, абахәаԥшь ҭыцәааны атоннель
нагоуп. Аха анкьа, абри ҳахьгылоу аҭыԥ унахысны хыхь уцарц
азыҳәан, ацҳа уқәымсыкәа даҽа мҩа ыҟаӡамызт. Абра заҵәык
ауп абас ахрақәа ааигәаны иахьеимало, Кәыдры ацҳа хуҵартә
иахьыҟоу. Арахь баагәараҵас игылоуп Кәаначхьыр.
Зегьы еибырҳәазшәа инаҵаԥшит Кәаначхьыр ахра. Ухылԥа
ааухшәарын аԥсҭҳәа зҿыкәыршаз ақәацә уанааҵаԥшлак. «Иага
алакҭа ҭылашьцаа, ихьшәашәаӡа иԥылон ари ахра, Аԥсны
зымпыҵазхаларц иаауаз аӷа хәымга!» – даазхәыцит Адгәыр.
– Абри ацҳа инаркны хыхь Дал ҳәа иашьҭоуп. Ажәытәӡа зны
ара иҭанхоз аԥсуа жәлара амзымуаа ҳәа ирышьҭан. Мисимаа
ҳәоуп Агаԥи урҭ ишырзиҳәоз.
Шәахәаԥши «абзыԥуаа» ишахаршалоу рыхьӡгьы.
Иуаа гәымшәацәан дара. Ахақәиҭра еиҳау
даҽак ыҟоуп ҳәа раҳар рҭахымызт. Даара агәаҟрақәа рхыргеит
амзымуаа 1500 шықәса раԥхьа, аурымцәа рышәҟәыҩҩы Агаԥи
Миринеитәи ишиҳәо ала.
Адгәыр адыхҳәа дааҭрысит. Иара Амзымба ижәлан.
Апионерԥызаҩ дхәыцуа даатәеит.
– Аҩыза Гәдиса, иаҳзеиҭашәҳәар ҟамлари амзымуаа рыӡбахә.
– Уи уаха ҳахьӡап, – ихәыцра даалҵны дҩагылеит апионерԥызаҩ.
– Уажәшьҭа Гьаргь Махьал-иԥа ҳааизыӡырҩып.
– Ахәыҷқәа, – даацәажәеит аполковник. – Ахәмарра ҳалагоит
зеижә сааҭ рзы. Иахьатәи ҳахәмарра дук мырҵыкәа, ашкол
аҭалара шааилакҵәҟьа имҩаԥгахо Аԥсны зегьы апионерцәа
аибашьратә хәмарраҿы реицлабра азы ҽазыҟаҵароуп. Уажәы
ҳалацәажәоит дасу дзакәхо.
Гьаргь Махьал-иԥа ахәыҷқәа иреилиркааит «Зарница» баша
хәмаррак аҳасаб ала ишазныҟәатәым, уи аҭакԥхықәра ду шацу.
– Ахәыҷтәы-еибашьратә хәмарра «Зарница» ҳтәылаҿы абас
изазҿлымҳау, ҳаҭыр зақәу, ахьыбҿар, аиҩызареи, агәымшәареи,
Аԥсадгьыл абзиабареи ахьрылаанаӡо азоуп, – дцәажәон иара.
Нас Гьаргь Махьал-иԥа даалаганы ахәыҷқәа зегьы ҩ-гәыԥкны
ишеит. Иреилиркааит рыдҵа. Адгәыр даара иқәҿианы ихы
иԥхьаӡеит. Акы, уи дызлаз архәҭа уалс ирыдын зегь реиҳа
ицәгьаз,
ҳаҭыргьы зқәыз «аус»: ажәылацәа ирцәыхьчатәын
Багада ацҳа.
Иҩбахаз, иара далашәеит аԥшыхәҩцәа ргәыԥ,
хәҩык зҵазкуаз.
Аҩбатәи аотриад иатәыз апионерцәа, уажәы ажәылара згәы
иҭаз, рҽыԥсаҟьаны рҽырҵәахит. Актәи аотриад аҩыза Гәдиса
инапхгарала Кәыдры ахықәан ахырӷәӷәарҭақәа рыҟаҵара иалагеит.
– Анкьа Багада ацҳа асеиԥш еихала ичаԥаны иҟамызт.
Нырцә-аарцә еиҭарҳауан абнаӡахәа, нас аӡахәақәа еилаланы,
иузеилымхыртә
еилаԥаҭаны иааҟалон. Уи ашьҭахь хыхь анышә
нықәрыԥсон, абасала имазеин зыԥсы ҭаз ацҳа. Аӷа данжәылоз,
аӡахәа ганкахьала иныҵаԥырҟон, аамҭала иаахырхуан ацҳа, –
ахәыҷқәа ирзеиҭеиҳәон аҩыза Гәдиса. – Уара, Адгәыр, аус ду
унапы иануп уаха. Абраҟа, ацҳа аарцә уаатәоит. Ажәылацәа
рыԥба шаауклакҵәҟьа, иаразнак атрышә уасны уҩызцәа адырра
руҭоит.
Амра, иаҳа-иаҳа амч маҷхо, инахьхьы араантә уаныԥшуаз
аӡхыҽҽа еиԥшыз абахәаԥшь инҭаҳазшәа абырсааҭк аҽааҵәахит,
убри инашьҭарххны, аамҭа еиҭаԥазшәа, иаразнакала аԥсҭа
алашьцара жәпаӡа инҭаҳаит. Адгәыр иҭыԥаҿ длеиҩеиуан,
ииашаҵәҟьаны аӷацәа жәылараны иҟазшәа: ианаамҭоу изгәамҭар
иԥсадгьыл ашәарҭара иҭагыларызшәаҵәҟьа акәын игәы
шыхыҭхыҭуаз, ихәмарга автомат еимларӷәӷәа дахьгылаз. Аӡнырцә
иҩызцәа амца еиқәырҵеит, дхьаԥшны алашьцара иналибааит амца ахьырҿашуаз, наурқәаҵас алашьцара иалԥхаауаз
урҭ рхырҿкәа.
Адгәыр дахьгылаз аԥырҵра игәы иҭаӡамызт. Изакәых сеидру, дрызхәыцуан иара уажәы иахьада зыӡбахә имаҳацыз
амзымуаа. Игәы инаҭон, ихаҭагьы дымзымушәа, ихаҭагьы
иабџьар еимларӷәӷәа дыԥшушәа,
иԥсадгьыл ахьчара дазыхианы. Аамҭа акыр цеит.
Иаалырҟьаны, аӡы неиҿаҭәазшәа, иааиҿаԥхеит лашара еилыххак. Ихгьы дымҩахацкәа, ибла аҷыцқәа рыла даахьаԥшит
ицәырҟьацәырасуа аԥсҭа иаавалаз агага. Дааиҭасны даанаԥшит,
иаразнакгьы игәеиҭеит Кәаначхьыр ахра аҳаракыра алашьцара
иалаӡны иахьыҟаз иаалԥааны, алаԥшҵашәареиԥш, ицәышӡа
ишаахагылаз уамашәа идууз амза. Уи амза ацәырҵрагьы игәиҽанызҵашаз
дыргак еиԥш дазнеит Адгәыр, иҽааирӷәӷәеит,
аха изгәаҭомызт акәымзар, ацәа иҿанаҳәахьан имаха-ишьаха. Амза дахьазыԥшуаз, иаҳа-иаҳа илаҟәуашәа, иаҳа-иаҳа
иааигәаӡахошәа ибон... Дук мырҵыкәа аҷаԥшьаҩ гәымшәа
дҭахәхәа дыцәан, дахьыцәаз еимларӷәӷәа икын ихәмарга
бџьар, дахьыцәаз ԥхыӡ ибон заҳәақәа ҭӷәыцәаа, «аҳаҳаира»,
«аҳаҳаира» ҳәа акиҳәа иҟьо Кәаначхьыр ахра илбааҟьа иааиуаз
амзымуаа.
– «Аҳаҳаира!» «Аҳаҳаира!» – мыцхәы изааигәаз, иидыруаз абжьқәагьы рылан урҭ рыбжьқәа. Адгәыр иааџьеишьеит,
иабаанагеи амзымуаа рыбжьара сара издыруа абжьқәа ҳәа...
Дцәырҳаны дааԥшит.
Ииԥшыхәуаз ажәылацәа – аҩбатәи аотриад иатәыз
аибашьцәа изгәамҭаӡакәа иаҩсхьан, «иргахьан» Багада ацҳа,
ацҳа анаҩс адәҳәыԥшаҿ ахәмарра иалгаз апионерцәа еизаны,
амца ду иакәшаны
игылан, аҩыза Гәдисеи Анна Уасил-иԥҳаи
рцәаарақәагьы
амца алашараҿ илаԥш нарықәшәеит.
– Арахь уааи, аҷаԥшьаҩ, арахь! – наиқәҿырҭқәеит иҩызцәа.
Адгәыр, дцәамхьаны дшыҟаз, ихьыз анааигәалашәа, игәы
ахьааҭрысыз, аҭра иҭҟьазшәа еисуан. Ихы ахьигара изымдыруа
дааҟалеит. Ишьапқәа
рхала дрыманы рҿынархеит иҩызцәа
еизаны иахьгылаз.
«Уажәыҵәҟьа сҩызцәагьы рыҽԥныҳәақәа ирылагап, аҩыза
Гәдисагьы лахь симҭар ауам», – игәы хьаауа даахәыцит Адгәыр. Иаҳараӡак иара дызцәыԥхашьоз аполковник иакәын.
Дкәанызануа днеины даарыдгылеит. Аха, уамашәа иубашаз,
аӡәымзар аӡәгьы илаҿиҭуамызт.
Дахьгылаз ихы ԥхашьо, дныҵашәшәа дцон Адгәыр..
Ма дхәынгашьаны, мамзаргьы дрыцҳашьаны акгьы иарымҳәозар?
Иеиҳабацәагьы иҩызцәагьы неимда-ааимда днарҿаԥшит,
ма рҿаԥшышьала акыр сзеилкаауазар ҳәа.
«Сгәарҭаны акгьы рымҳәозар – еиҳагьы еицәоу, – даахәыцит
иара, – аха, сшамхацәаз рызгәамҭаӡакәа, саргьы аҽхәаԥхьыӡ
иаԥсахаз рахь срыԥхьаӡазар? Мап, ус анакәха, зегь ҳәатәуп!
Зегь ҳәатәуп!»
– Аҩыза аполковник! – ибжьы ааҭикааит иара.
– Иҟоузеи, Амзымба? – дааҭгыланы иара иахь даахьаԥшит
Гьаргь Махьал-иԥа.
Аха Адгәыр дрылҟьа иҿынеихахьан. Дықәчаразуа, дықәҟьо
албаара дналагеит иара, Кәыдры умбаӡо ашшыҳәа ашьҭыбжь
ахьааиуаз ихы рха.
Аӡиас ахь дахьаалбааз, ишьапы аӡы инӡаакыланы даатәеит.
Дтәан ус акыраамҭа, деиқәыҭацә; дзыниаз аҭыԥан, закәых
сеидру, дзызхәыцуаз зынӡа даҽакын... Ус аӡәы инапы ижәҩа
иаақәлеит. Адгәыр дааҭрыст. Даахьаԥшит. Аҩыза Гәдиса
иакәын ихагылаз. Ишылашьцазгьы, игәеиҭеит иара, уи
аԥышәырччара дшаҿыз.
– Уажәшьҭа иуасҳәап, Амзымба, ужәла зхаршалоу арҭ амзымқәа
ирыхҭысыз, – дук мырҵыкәа даацәажәеит
апионерԥызаҩ,
Адгәыр ивараҿ даҽа хаҳәк даақәтәан. – Амчра еимазкуаз ҩ-ҳәынҭқарра дук ыҟан ажәытә – аурымқәа ртәыла
Византиеи, нас Џьамтәылеи. Аԥсуа жәларқәа – абазгаа, санигаа,
аԥсилаа, амзымуаа, ргәылацәа алазқәеи аланқәеи реиԥш, уи
аамҭазын Византиа рҽадкыланы иҟан. Визаниатәи аимператор
Иустиниан ибзиаӡаны идыруан арҭ ажәларқәа иҳәынҭқарра
рыҽзадыркылоз, ианаҭахха ихьчарц азы шакәыз. Аха дара
ажәларқәагьы ихы иаирхәон, иҳәаақәа рырӷәӷәаразы. Избанзар, еибашьцәа ӷьеҩқәан Кавказаа, арахь аџьамқәа рҳәаа
Иврианӡа иааган. Убри аҟнытә, усҟантәи аамҭазын еиҳа амч
змаз Џьамтәыла ашҟа имиасырц азы, Византиаа рхы аларгаломызт арҭ ажәларқәа рыҩныҵҟатәи русқәа. Зыӡбахә ҳамоу
ажәларқәагьы хаз ҳәынҭқарра хәыҷқәаны иҟан. Уимоу, византиатәи
аҳәынҭқарцәа жәытәнатә аахыс есышықәса амал ду
ааганы ирзыршон арҭ ажәлар хәыҷқәа. 555 шықәса рзы Иустиниан убас амал иҭаны дааишьҭит Қлыхәра акаҵәара дахысны
аланқәа-ауаԥсқәа рахь ацара иқәымшәарц, импыҵеихаларц
далагеит амзымуаа иртәыз Ԥахлауан абаа. Ари заҳаз мзымаа
аурым ишҟа цҳаражәҳәаҩцәаны инарышьҭит хар змам ҳәа
ирыԥхьаӡоз Ҳадои Ҭуани ахацәа. Уахәаԥши, иахьагьы Аԥсны
иҟоу ажәлақәа Ҳаҭхәа, нас Тәанба ишырзааигәоу арҭ ажәларқәа
рыжәлақәа.
Аҩыза Гәдиса ари иҳәонаҵы, маҷ-маҷ илбааны ирыдеизало,
ахәыҷқәа еикәшаны, рԥызаҩ иажәабжь иазыӡырҩуа иаатәеит.
– Ишахәҭамыз ирызныҟәеит аурымқәа аԥсуаа рыцҳаражәҳәаҩцәа.
Аурымқәа еиларгеит аԥҟарра «Ацҳражәҳәаҩ дхәым-дшьым». Аԥсуаа-амзымуаа инарышьҭыз ауаа алаба раадырхеит,
рыԥсы мцо-имаауа иҟарҵеит. Уи аҩыза зычҳауаз ракәымызт
амзымуаа. Аухаҵәҟьа аурымқәа ирықәлан, арԥызаҩ ду ҳәа
иԥхьаӡаз Сотерихгьы дназлаз, ар зегьы нырҵәаны, абасала ршьа
кәапеила иртеит... Убри ашьҭахь, ари аурымқәа ас ишнырмыжьуаз иазхәыцны, амзымуаа ауаа дәықәырҵеит Қырҭтәылаҟа,
аџьамқәа рырԥызаҩ Наҳагоран иахь. «Иҟәнышәымшьан
иагьмаҷым,
иагьҵарадам, уимоу, аџьамқәа рҳәынҭқарра ду
азы даара иахәарҭахар зылшо ҳажәлар. Избанзар шәара, иаразнак ижәдырраны шәыҟоуп аибашьраҿы аԥышәа шҳамоу,
аиқәшаҳаҭра шааҳабжьаҳҵалакҵәҟьа гәымшәарыла
аӷа ҳиабашьраны
ҳшыҟоу, насгьы шәара ишәоуеит аӷа дааиуазар
баагәараҵас иԥгыло, ажәыларазгьы иманшәалоу аҭыԥ.
Ихьымӡӷыршьеит амзымуаа аџьамқәа рахь ишиасыз заҳаз
аурымқәа. Амзымуаа рахьырхәразы идәықәҵан
ар, Агаԥи
ишиҳәо ала, хьӡы-ԥша дуӡӡа змаз ахацәагьы злаз. Алԥхынрак
дара амзымуааи аԥсилааи ҳәаас ирыбжьаз Ҵабал абаагәара
иҭатәан,
аха ажәылара рзымгәаӷьит. Избанзар амзымуаа
рҽырӷәӷәаны иҟан, урҭ ирыцхраауан аџьамқәа рырхәҭагьы.
Аха, аӡынра анааи, аџьамқәа Қырҭтәылаҟа еиҭахьаҵит, амзымуаа рхала иаанхеит. Аурымқәа уи рхы иархәаны идәықәлеит.
Кәаначхьыр иаалбааны дара ырит амзымуаа хьчаҩыда инрыжьыз Багада ацҳа, нас рҽыԥсаҟьаны Дал аԥсҭа инҭалеит.
Амзымуаа, егьырҭ рбаақәа зегьы рбганы, ихьаҵит Ҭҳацар ҳәа
изышьҭаз, Ҽхаларҭа абаа ашҟа. Уаҵәҟьа рҽырӷәӷәаны иҭатәеит.
Аеҵәақәа быбышӡа, унапы нагӡаны шәҭҵас иаҿухрашәа,
илаҟәны ажәҩан анаара иаҿан. Уажәы аҩыза Гәдиса иажәабжь
иазыӡырҩуа итәан ахәыҷқәа зегьы, насгьы Анна Уасил-иԥҳагьы,
Гьаргь Махьал-иԥагьы.
– Изныкымкәа
джәылеит аӷа, аха гашьа изамҭеит Ҭҳацар
абаа, – иажәа наигӡон апионерԥызаҩ. – Абааш ашьҭахьала
иаҿган
шәшьылеи қәыцлеи иҭалаҳаз, ҿҟьараны илашьҭыз амҩахәасҭа.
Убри амҩахәасҭала илбааны аӡы харгалон амзымуаа.
Аха ари ибеит аурым еибашьцәа руаӡәык, уахынланы
амзымуаа лбааны иаанхалоз, дрызгәамҭаӡакәа дрышьклаԥшит,
иагьгәеиҭеит амҩахәасҭа, иагьгәеиҭеит уахьынхалоз амзымуаа рыҷаԥшьаҩцәа ааҩык рыда штәамыз... Уи заҳаз аурымқәа
гәырӷьан, аӡәи-аӡәи еишьҭагыланы, рыԥсы ӡаны иҩкыдлеит.
Иахьынхалаз, аҷаԥшьаҩцәа
рахьтә быжьҩык ыцәан, аабатәи
ахырсысра даҿын.
Адгәыр, ари ажәабжь зегьы зызкыз анеиликаа, дахьтәаз
адгьыл иҵабгар иаҳа еиӷьишьон, аҳәыҵәы-ҳәыҵәра даҿын.
– Убри аамҭазын, аурымқәа руаӡәык еиқәыцәашь ишьҭаз
асы днықәҵәраан, иԥыраг ахьимпыҵҟьаз, аҿаҩҳәа абжьы рганы иԥҽит. Аҷаԥшьаҩцәа ҩаҵибарҟьан,
раҳәақәа нҭырԥааит,
алашьцараҿы иаанаԥшы-ааԥшит. Аха аурымқәа рыҽдырԥсит,
аҷаԥшьаҩцәа
ракәзар, уаҳа бжьы анырмаҳа, ҩаԥхьа рҽаадырҭынчын,
рыгәҽанызаара рцәыӡит. Уиакәхеит.
Аурымқәа адруҳәа
ижәылан, ачаԥшьаҩцәа рхы иамыхәо иаашьҭарҵеит,
ишыцәаз.
Нас инҭалеит абаагәара, хәыҷгьы-дугьы, ҳәсагьы-хацәагьы, аӡәгьы дыршаҭомызт аӷацәа. Ицәамхьаны иҟаз
амзымуаа,
аҽеизгара
иахьымӡаӡеит. Ибылуан амҿы иалхыз
ақәацәқәа, ирдәылыҟьҟьоз ауааԥсыра хыхьчашьа рымамкәа
ирлашо. Аурымқәа,
аԥшқацәагьы ирмеигӡакәа
аԥса иахаршьуан. «Ԥҳәыс ԥшӡак, аҵәыџь мца кны дахьаадәылҟьаз, ибзианы
дубарҭан, аха уигьы аԥса налыӷрышьны, гәаҟрыла дыршьит...»
– иҩуеит Агаԥи.
Аӡырҩцәа рыԥсы ааины рыхәламшәы ишыҵагылаз ҩашьомызт.
Рыблақәа кәеицеиуа амза иарлашоз аҵх иалыԥшуан,
рҭаҷкәымқәа раҵәаны иркын.
– «Иаҭахымызт забацәа иҟарҵаз азы хара здымыз
ахәыҷқәа
абас гәымблыла рызныҟәара – иҳәоит аҳәынҭқар иҭоурыхҩҩы
Агаԥи ихаҭагьы. – Ҳамҽеирагьы
баша иҳанамхеит». Ашьжьымҭан,
аиааира аагеит ҳәа згәы рҭынчны, аҷаԥшьаҩцәа
зынӡагьы иқәмыргылаӡакәа, зҽынкажьны ицәаз аурымқәа
ҟәыбаса иқәырҵеит адруҳәа еицжәылаз амзымуаа. Агаԥи
ихаҭагьы иҿы иқәшаҳаҭхоит, аибашьратә ҟазареи агәымшәареи
амзымуаа ишаадырԥшыз ала.
Иӡырҩуаз реиҳараҩык ҩаҵибарҟьеит.
– Аха ирылымшеит амзымуаа аурымқәа наӡаӡа рықәцара.
Уи азыҳәан еидгылар акәын аԥсуа цуҭақәа зегьы. Хышә шықәса
рышьҭахь аԥсҳа Леон II ихаан ауп аԥсуаа зегьы рҽеидкыланы,
раӷацәа зегьы ириааины, рхатәы ҳәынҭқарра ду анырчаԥа.
Усҟан акәзар, аиҳабацәа рхы ааидыркылан, ирыӡбеит рҽаанкыланы
аурым инааларц. Уаҳагьы ԥсыхәа ыҟамызт, избанзар
усҟантәи аамҭазы аидгылара рыцәмаҷын аԥсуаа. «Шамахамзар
инырҵәоуп амзымуаа», – ашәҟәы ианиҵеит Агаԥи. Аха амзымуаа нымҵәаӡеит. Инҵәаз,
иқәӡааз шьала икәабаз, гәнаҳала
иҭәыз Византиа ауп. Иахьагьы шьхатәылан ирацәоуп амзымуаа
гәымшәақәа рыхьӡ зҳәо аҭыԥ хьыӡқәа: аӡиас Мзымҭа, ашьха
Мамзышьха, аӡиа Мзым, иара убас шаҟа! Абар дахьтәоу Адгәыр
Амзымба; Адгәыр ижәлагьы иаҳәоит амзымуаа ршьа шилоу! –
абригьы неиҳәеит, аҩыза Гәдиса Адгәыр дааихәаччеит.
Адгәыр издыруамызт, ихьыз хьымӡӷшьаны дҵәыуарызу,
амзымуаа ршьа ахьилаз деигәырӷьарызу.
«Аха амзымуаа ршьа сылазар, саргьы амзымуаа реиԥш
сфырхаҵазар
сҭахуп, амала урҭ аҷаԥшьаҩцәа среиԥшхом», –
даахәыцит
иара.
– Сара... – иаалырҟьаны акы дааҵнарҟьан, дарцәажәеит
Адгәыр. – Сара самхацәеит, аҩбатәи аотриад анжәылоз сымбаӡеит.
Саргьы сыцәан... – Абригьы иҳәеит, иаразнакгьы, изаҳаз
сҩызцәеи
сеиҳабацәеи иахырҳәаарызеишь ҳәа, днеилууаа дцеит.
Аӡәгьы ҿимҭит. Аполковник Гьаргь Махьал-иԥа дҩагылан,
дааины еиҵаӷәӷәа игылаз Адгәыр ижәҩа инапы нықәиҵеит.
– Агәымшәарақәа зегьы ирыцкуп аиашаҳәара. Аферым,
Адгәыр! Абас уиашаз еснагь, нас уззымиааиуа ҳәа акгьы
ҟалаӡом!
А. Б-М.
Ҵабалҟа идәықәлоз ар днарылагылеит, иуасиаҭ шәҟәыла
иҩны, апоет Алеқсандр. Инапҩымҭақәа имиц абиԥарақәа иранеишьеит, иҷан хәыҷ изынхаз – иашьа изикит, иуалқәа – амал
ду иалатәаз иаб иаҳәшьа.
Ар драԥгылеит Кавказ аҳәынҭқар ихаҭарнакыс Қарҭ итәаз
абарон аинрал Розен. Уи дарӷьажәҩаны дивагылан аштаб
аиҳабы Волоховски. Рҩыџьагьы ианрааз ажәлар рус азы
акыр иқәԥахьан. Уажәыгь Алеқсандр иеиԥш иҟаз ажәлар рус
азықәԥаҩцәа рыдкыланы ирыман.
Агәгәа-гәгәаҳәа аԥсҭа ҭырцәажәаауа, ҩада идәықәлеит
ар. Аха
амҩа абаҟаз. Аҵлақәа рыхшьаара иазыркит асолдаҭ. Амҩа ылхуа,
Аԥианча ашьха илахысын, Ҵабал агәы шыҟаз иҩаскьон ар.
Кфаҭ хәыҷ аҽеиҩшамҭаз, ар Кәаначхьыр иазынаӡеит.
Амза
анҵәамҭаз ихынҳәит аҩныҟа, Аҟәа абаахьы. Рымчыбжь аҽны
идәықәлон даҽа експедициак ахь: асаӡқәа ирықәлон. Инхаз
ар аарыԥхьаӡан, иҭахаз рҭахара ашыӡ мыжда инахарарҵеит,
аҳәынҭқар Никәалаи ашәҟәы анизырыҩуаз.
Адырҩаҽны Аҟәа абаа аҩныҵҟа абарон Розен урыс ҵасла
ачара иуит. Афицарцәа аишәа иахьахатәаз, еибыҳәаны иҟазшәа,
аӡәгьы далацәажәаӡомызт еилаххаа иқәызҵаз, арахь
лыҵшәа змаӡамыз Ҵабалтәи
аекспедициа. (Аекспедициақәа
ҳәа акәын усҟантәи аибашьраан ақәыларақәа ишрышьҭаз.)
Зынзаҵәык
Аԥсны иҟаз ар ирнапхгаҩыз, убри аҟынтә ара
ԥшәымас зхы зыԥхьаӡоз Ҷилаев дҩаҵҟьан: «Ҳазқәыло
амҩа
аҟны аманшәалара ҳақәыз!» – ҳәа аныҳәаҿа ааникылт. Розени Волховскии иааргәамԥхеит, реиҵбы ианакәым-ҭаҷкәым
ҳәа ииҳәаз, аха даргьы, зегьгьы ҩагылан, аныҳәаҿа ааныркылт, Ҵабалаа ишреишәарыцаз акәымкәа, иманшәаланы
иреишәарыцарц асаӡқәа.
Арыдлар ақыҭа гатәын, иагьыргылатәын уаҟа ахырӷәӷәарҭа,
Аԥсыцқьа ихырӷәӷәарҭа ҳәа ахьӡҵаны.
– Алеқсандр, еиҭажәгар шԥабзиаз ҳгәы иҭнымҵәо,
Пушкин
иԥсра иазку мосье Мырза ипоема аурысшәахь, – францыз
бызшәала Алеқсандр дааиацәажәеит
Розен.
Мосье Мырза, иҿаҵа исаан инаниҵан, «иабаҭахыз уажәы,
саԥсоума» иҳәарашәа, илаԥш хааӡа абарон дааиҿаԥшит.
Убри аамҭазы абаа абахҭа дҭакын, Ҵабалнтәи ирбаандаҩны
иааргаз аибашьҩы қәыԥш. Абрагьцәа зегь реиҳа абри арԥыс
дшәарҭаны иԥхьаӡан, иашьцәа
адҵа риҭеит Розен, дыкны
дизааргарц. Даргьы абарон иажәа ааҩбамтәкәа, рашьеиҵыб
дшыцәаз дыркын, ҳәагәыжьла дԥах, аҽыхәда дахшьны дрыма
иаакылсит, ашьхарыуаа ачын азын иҟарымҵо маҷуп ҳәа Розен имаз агәаанагара ырҵабыргуа. Абри аус азы иара аиҳабы
апрапоршьчикра ииҭеит, аиҵбы макьана дааԥшыргьы ауеит
ҳәа азиӡбеит. Ашьхарыуаа чарҳәарак ааҟарҵацыԥхьаӡа чынк-чынк рыҭара иаԥсам ҳәа Ермолов имаз агәаанагара дадгылаҩын
Розенгьы, Ермолов дгәымбылҩын, дуаҩыхжәан, дгәаҵәажәпан
ҳәа дшиԥхьаӡозгьы.
Нас иҟалаз усгьы идыруп. Дук мырҵыкәа ар шынеибакәыз
идәықәлеит Арыдларҟа. Розени Волховскии Қарҭҟа ихынҳәит.
Раԥхьа идәықәырҵоз адесант далан Алеқсандргьы.
Ротак
асолдаҭ ҩы-ԥраӷбаки корветки ирықәдыртәеит.
Урҭ раԥхьа
игылеит Ҵабалынтә еизыргаз аԥсуа милиционерцәа, аԥснаҳ
Аҳмыҭбеи Чачба ихатәыӷба
иақәтәаны, аԥсуа ҭауадкгьы напхгара риҭон.
Аӷбақәа амшын ианхылоз аламҭалаз ишыхәлара ихәлахьан.
Аҟәа ашыцәа иааҭыҵын, Гәыма амшын иахьалалоз иамариашаны
амшын ианаахгыла,
амза
лаша-лашауа Самаҭа Ахәы
иаавҵын, еилыбзараауа
амшынгәы инхыҷҷалеит. Алеқсандр
ҵаҟа
аԥсры
иҩнатәаз иҩызцәа рахь даалбааит, аха уаҟа
ицәыҵаҟәкыран, аҳауа маҷын, аҭаҭын лҩа иҩначызгьы убла
ҭнахуан. Ԥыҭрак данаатәа, дҩагылан,
амардуан дҩахьынҳаланы
хыхь адәахьы дындәылҟьеит.
Ана-ара, аҭӡамцқәеи амазгәыҭи
рызқәа надҵаны,
гәыԥҩы-гәыԥҩыла еидтәалан асолдаҭцәа;
рышьнелқәа
рышәхарԥаны ашьшьыҳәа еицәажәон, рҭаҭынжәгақәа
неимда-ааимдо амахорка иахон. Алеқсандр иказақьын
лас иҽнылаҳәо дахьаагылаз, ишьнел ахьышьҭимхыз даахьхәит.
Араԥаӷәра аварҩа иҽынахшьны даагылт, аҟәарахьы дыԥшуа.
Иаԥхьаҟа дахьынаԥшуаз ибон: амшын ахықәанҵәҟьа еилагылаз
ахәыԥшӡақәа иаарылыҳәҳәеит ахра еицарса. Амза ашәахәақәа
ахьақәԥхоз еилыбзаауан, еилыԥхаауан ацәқәан иқәгылаз
абааш. Алеқсандр иаразнак идырит ари Ԥсырӡха, мамзаргьы
Анаҟәаԥиа ҳәа изышьҭаз аҭыԥ шакәыз. Абри акәхап, даахәыцит
иара, Византиаа
ахаангьы абаа хырӷәӷәарҭа ду ҳәа аҭоурых
аҟны зыӡбахә рҳәоз. Идуӡӡаха, игәышьҭыхгаха, ицқәыбзӡа
ахра ақәцәан иқәгылаз абаа дазыԥшуа аамҭа ацәаԥсахрақәа
дрызхәыцуанаҵы, иара иаҳа-иаҳа иарӷьарахь иаанхон; аҵыхәтәан
игәы иааинаҭеит иара рыӷба ахьгылац игыланы, уи ахра
цаҩ-цаҩ акәызшәа
ҩадаҟа иқәхәхәа ицоз. Ашәаԥыџьаԥ иқәиаахьаз
ацәаара шарҩашьахьазгьы, Алеқсандр игәеиҭеит
уи ахра
напылаҟаҵаразшәа икәымпылӡа, еизыҟараӡа ишыҟаз,
ԥшьарҭа
дуӡӡак, ахаҭа адгьыл иҵаны, акәымпыл мацара ааԥшуашәа. Аха
ладаҟа иаҩсцыԥхьаӡа, ахра аԥшра аԥсахуан, ихьшәашәахон,
алеишәа арцәгьон, уажәы егьи аган анаацәырҵ, Алеқсандр ибеит уигьы напыла иҿыцәаазшәа, ҿҟьара
бааԥсны ишылашьҭыз.
Ганкахьала акәын абаа ахаларҭа ахьамаз, даахәыцит
иара, снеины избазшәа сыҟандаз ҳәагьы дааҟалт, аха уи шьҭа дахьымӡарашәа,
ихьшәахазшәагьы игәы азҩон, дазхәыцуамызт акәымзар.
Шьҭа дахьынаԥшлакгьы, ашәаԥыџьаԥ аҽреиџьны, гәаӷла
иааԥшуазшәа ибо далагеит, Ҵабалҟа
ианцоз ишибалоз еиԥш.
Аӷбақәа
иаархагылаз амза, ихы данааҩаха, ԥшыхәҩы шәарҭак
иеиԥш ауп ахаҿы бааӡа дшаҿаԥшыз. Алеқсандр даақәыԥсычҳаит,
илаԥықәшәа бааԥсы ахьиԥырымҵуаз
азы, иҿыҵагьы
иашаӡа иҟан. Дук мырҵыкәа даҽа ҳаракырақәак аацәырҵын,
уи ахра ԥшӡа хьшәашәа аахырҩеит, ус ишлеиуәз амзагьы
аԥсҭҳәақәа иаарывҵалан, иаалашьцент. Алеқсандр дахьгылац
дгылан,
иааигәара итәаз асолдаҭцәа ражәабжь кара-ԥсарақәа
дырзыӡырҩуа.
– Ҳахьцо аадыруандаз ма, – даақәыԥсычҳаит урҭ руаӡәы,
ибжьы шыҟаз алагьы, солдаҭ қәыԥшык иакәхарын.
– Аиҳабыра ирдыруеит! – ибжьы илеишәа аныруа уи иааиаҭеикит
даҽаӡәы, ицәажәашьалагьы дышукраиныз удыруан.
– Новороссииск ауп ҳахьцо, уа ачерқьез иҽирӷәӷәеит
ҳәа
саҳауеит, – даацәажәеит ахԥатәи.
– Новороссиск ҳа ҳадагьы ар рацәоуп, форт Головински
акәхап ҳара ҳахьцауа, – уи иааимеикит ахԥатәи.
– Ма аӡынра ҟаландаз наҟ, аквартирахь ҳаиарымгарыз,
– даақәыԥсычҳаит ақәыԥш.
– Умшәозааит, Митиуха? – дааччеит Новороссиискҟа
ҳцоит
ҳәа зҳәаз.
Алеқсандр уахь дхьамԥшӡакәа ирҳәоз дазыӡырҩуан.
– Сшәаӡом, Авдевич, аха гәнаҳароуп ҳазҿу, Анцәа ҳрыцҳашьа.
Алеқсандр иаҳаз дазҿлымҳаны даахьаҳәит. Асолдаҭ
қәыԥш,
икьаҿны ирҟәыдыз ихахәы хьахьхьала, иааиқәырццакны илахьиџьымшь ааиӡатәит. Аҭаҭын лҩа рхылыбб иахьеидтәалаз,
егьырҭ ахҩык арԥыс ихәаԥшны иааибарччеит.
– Егьаурым, Митиуха, уаргьы уашьцылап, – аччара дааҟәыҵны
даақәыԥсычҳаит «Новороссиискҟа ҳцоит» зҳәаз, уажәы
ибжьгьы
иаҳа иаагәзианхеит.
– Нема здесь греха! – ибжьы ҵәыҵәы илеишәа аҵубаауа
даацәажәеит аукраин, зықәрахь инеихьаз акапрал. – Потому
они нехристи и басурманы, – нациҵеит иара, рышҟа афицар
ааԥшра дшаҿыз ангәеиҭа, уи игәы иахәап ҳәа.
Алеқсандр аварҩа даадҵын, урҭ днарывсны наҟ иҿынеихеит.
Рыҽшаны, рышьнелқәа рыҵаршәны хҩы-хҩыла, хәҩы-хәҩыла
еиваӷӷа иқәиан асолдаҭцәа. Афицарцәагьы ыҟан. Рыбжаҩык
рыблақәа ҭаахьан, аха аиҳараҩык рыбжьы рмаҷны еицәажәон.
Алеқсандр аԥсры дынхәыҵалеит. Араҟа ишшоураз ишоуран.
Ҷилаев, мосье Мырза, ахәшәтәҩы, нас даҽа фицарк, рарратә
кьаҿқәа рҳәынҵәрақәа еибартны, авист ықәрыԥсон, баҭлыкакгьы
раԥхьа иқәгылан.
– Ашампанҩгьы шәымазаап, – иҳәеит Алеқсандр, ибла алҩа
анхыла ирҟәыҷуа.
– Мамоу, уаткоуп, Клико абаҭлыка итаҭәоуп акәымзар.
Уааскьа арахь, ухәмаруазар, Алеқсандр.
– Мап, уажәы сгәалаҟам. Хыхь сеиҭацоит, аҳауа бзиоуп, –
Алеқсандр
аҵәца ауатка нҭеиҭәан, ижәын, анаша рҵәы днацҳаит. Изакәых сеидру, иааигәалашәеит:
иҩыза гәакьа Кондрат
Петербург зны, декабртәи ақәгылара ҟалаанӡа, иҩны иҩызцәа
анеизигоз, аурыс уаткеи анашеи ракәӡан аишәа иқәиргылоз.
– Ииҳәаз жәдыруама абыржәы асолдаҭцәа ахьеицәажәоз
руаӡәы? Ҳазҿу гәнаҳароуп иҳәеит.
Афицарцәа ҿымҭкәа иаақәыԥсычҳаит.
– Раскольникзар акәхап, – иҳәеит Ҷилаев. Алеқсандр, мосье
Мырза ишьнел ааишәхаирԥан, адәахьы дындәылҵын, ҭыԥк
ԥшааны днықәиеит. Ажәҩан ҵәцеит. Ԥыҭраамҭак дықәиан
ус, ауатка иижәыз маҷк аҟара дшарԥхазгьы, гәҭыхак иашаӡа
ишихәларшәыц ихәларшәын. Аидаур иаақәгылеит ҩыџьа амшынуаа. Руаӡәы ашашәа зныз акәаркәашьа ду икын, егьи – ампыл ҟаԥшь, аидара ацраҳәаны. Алеқсандр идыруан уи зырҭахыз;
уахь аԥшра дналагеит. Амшынуаа акәаркәашьа аӷбаанда
инықәҿарҳәан, аидара змаз ампыл ыршәны амшын иналарыжьт. Ампыл ахьҭаҳаз иаанхоит, даахәыцит Алеқсандр, аидара иацраҳәоу абзоурала. Ианыҵуа ашашәа шәкы-шәкы саџьан
рыбжьара еиқәҳәала-еиқәҳәаланы иҟаҵоуп. Абас, аамҭацк
ала ашашәа шаҟа аныҵыз гәаҭаны, аӷба аццакышьа еилыркаауеит, ҳахьынӡанеихьоугьы иаразнак ишьақәдыргылоит...
Изгәамҭаӡакәа иблақәа
нҭаан, дыцәеит Алеқсандр, амшынуаагьы рус иалганы, ҩаԥхьа ршашәа акәаркәашь ианҵаны
ирыма ианцаз имбаӡеит. Иԥхыӡ хааӡа дшалаз акәымкәа,
акы
дарҭрысын, даанарԥшит. Аԥырсал аурышьҭзаарын:
аӷба џыхӡа
иааҭтылеит. Алеқсандр исааҭ ааҭыганы днахәаԥшит: ԥшьба
ҟалахьан. Дҩагыланы даалеиҩеит, ишьапқәа ааиҵихит, нас
ҵаҟа дналбааит. Афицарцәа дасу иахьтәаз рыхқәа кыдҵаны
рыԥсы ршьон. Рмацақәа еиԥхьытта аишәа иқәԥсан.
– Ҳаамҭа аама? – дынхықәтәалеит Ҷилаев.
– Макьана сааҭк ыҟоуп, – иҳәан, кәакьк иҽынкҿеикит
Алеқсандр,
аха уаҳа илацәа ҭаауамызт. Даазхәыцит
уахак игәалаҟара
шҽеимызгьы, усгьы игәы шҭынчыз, ишыраҳаҭыз. Иарҭмаҟ
салам шәҟәқәак ааҭихит дахьтәаз, аха урҭ рыԥхьарагьы игәы
алаҟаны имбеит. Закәыхзеи, даахәыцит иара, суасиаҭ усгьы
Ҵабалҟа санцоз изыҩхьан. Гәаныла иԥсы дызшаз инапы
инаниҵан,
илацәақәа еиқәыԥсаны даатәеит, аӷбагьы ҩаԥхьа
иҭрысны аҿынанахеит. Аха уажәы аныҟәашәа даара имаҷын.
– Пора, бог да будет с ними, – иҳәан, дҩагылеит Ҷилаев.
Зегьы ааҵибарҟьан, аҽеибыҭара иалагеит. Хыхь, аидаураҿгьы,
зегьы ацәа иалҵын, рыбжьы мыргаӡо аҽеибыҭара иалагеит.
Акапралцәеи афелдфебелцәеи рыбжьы ныҵакны асолдаҭ адҵақәа
рырҭон. Алеқсандр ирлас иҽааизганы адәахьы даадәылҵит.
Аӷбақәа ашьшьыҳәа ишнеиуаз, абзарбзан хқәа нанагартә
еиԥш аҟәара иазааигәахан, иаанҿасын, рызқәақәа аганахь
ирханы рӷазк инықәгылт. Уи ашьҭахь адесант уаанӡа аӷбақәа
ирыцраҳәаны иааргоз афлыкақәа ирықәдыртәеит; аиҳабацәа
уажәы иаҳагьы рыбжьы ларҟәны акәын адҵақәа шыҟарҵоз.
Афлыкақәа рахь ианылбаауаз аламҭалаз Алеқсандр илаԥш
ааиқәшәеит иаха «аибашьра гәнаҳароуп
» зҳәаз асолдаҭ. Уи
уамашәа дқәыԥшын; ҷкәына
фархьк, кьаҿк, макьана цқьа ихәы
маацызт. Иҽеиҵарӷәӷәа, ихы-иҿы еиқәпата акәын дышгылаз.
Даақәыԥсычҳаны амардуан дналбааит Алеқсандр. Уи дзықәтәаз
афлыка иақәтәеит асолдаҭ қәыԥшгьы, злеишәа зыбжьы иаҵубаауаз
акапралгьы. Афлыкақәа еивагыланы ашьшьыҳәа аҟәарахьы
идәықәлеит. Амарқьаф ԥшшәы змаз шырԥазтәи ажәҩан
ҿыбааӡаҿы аеҵәа шәҭыш дуқәа, аӡы инхыԥсалаз акәицқәа
реиԥш акакала аҿыцәаара иаҿын. Уаԥхьаҟа уахьыԥшуаз амшын
ахықәанҵәҟьа ахәқәа ҳаракымызт: еиҟараны, еизеиԥшны,
ихыгьежьааӡа алашьцара иалубаауан. Наскьашәа иӷьазӷьазуа
ирхагылан ашьхақәаҵәҟьа, иаҳа илашаны, маӡа мцакы рцәа
иалыԥхаау афлыкақәа ирықәтәаз реиҳараҩык салдаҭцәан, аха
иҟан аԥсуа милиционерцәагьы. Ҵабалтәқәан дара.
– Уамашәа иубаша, – иҳәеит мосье Мырза, – абарҭ рхаҭақәа
ар рықәлеижьҭеи мчыбжьык ҵуам, арахь дара даҽа шьоукы
ирықәларц иаауеит.
– Ԥшьаала, аурысшәа заҳауа ыҟоуп, – уи ааигәалаиршәеит
Ҷилаев.
– Дара-дара зеибашьуазеи даргьы, уажә ҳазқәылогьы
аԥсыуааӡами?
– Асаӡқәеи аԥснаҳи ргәаӷқәа еимоуп. Абратәи аҳ Арыдба
Басламӷәыр иԥҳа аԥснаҳ дигараны дыҟан, димгаӡеит, – ибжьы
ныҵакны иаареилиркааит аҭыԥантәи
аҭагылазаашьақәа бзианы издыруаз Ҷилаев.
Шьҭа ибзианы иубарҭан амшын иҿықәыршәылаз ақыҭа
ҭынчқәа, еилыхха иҟаз ахара иналубаауан инеицәыхараны
ахәқәа ирықәгылаз ақәацәқәа. Ақыҭа еиқәышьшьы ицәан,
ажәҩан ҵаула ҭынч ҷаԥшьаҩыс агәра агазшәа. Арахь аԥсра
аазгоз афлыкақәа ааигәаӡахеит. Ихьшәашәаӡа акы ишьа-ида
иҭаланы дааимнадеит Алеқсандр. Афлыкақәа зегьы аҟәара
аҟынӡа еицнеит. Ахьхьаҳәа ахаҳә нцәыҵырцәажәааны рԥынҵақәа
ныладыршьшьит. Иналбааԥаны ахаҳә инылагыло-инылагыло, ар афлыкақәа ааҭадырцәын, аҟәараҟны гәаран уа
иааилагылеит, шьҭыбжьыда. Нас афлыкақәа жәохәҟа саџьан
инаскьаны иааивагылеит, рԥырсалқәа лашьҭны. Рызегь ԥшшәыла
еиԥшымыз аҭарчеиқәа рхакнаҳан, уашьҭан, адесант
аныхынҳәуа, еилаҩеиласра ҟамларазы. Асолдаҭцәа ракәзар,
адҵа анроу, ршьапԥынҵа иқәгыланы ҩажәи жәабаҟа шьаҿа
иҩагаз амшын аҟәара инықәсын, ашьхақәа ӡыҩӡа изхагылаз
аҵар рашәабжьи аҿымҭреи рдунеи инагәылалеит.
Уиакәхеит. Раԥхьа аԥсуа милициа, нас Азовтәи адесант,
рҽырԥсаҟьаны ахьацара инылалеит. Рармарахьала гәаҩараны
илашьҭын, уаҟа илеиуан Мӡымҭа
аӡҟәыҵәа. Насҭхашәа
иҭагәашараха
иаауа Аԥсны аӡиас дуӡӡа Мӡымҭа ашшыҳәа
абжьы
аауан. Амҩахәасҭа агәаҩара иҭаланы хышәҟа шьаҿа
инаган,
нас арӷьарахь ашьхарԥы инаҿалон. Уи амҩахәасҭа
уаныланы
унеилар акәын, аҵар рашәаҳәабжь уагәылаланы,
маҷк уаацәыхҟьар, ажыц, акәмырӷьаӷь, аҟарма еилаԥаны
урышьҭуамызт. Ашьха уахьынхалоз дәҟьашраны илашьҭын,
асолдаҭгьы уа ианнеи, макьана рыбжьы мыргаӡо, шьамхахьы
аҳаскьын рҽуа рҿынархеит. Иара усгьы лашыбжьыкгьы мгацызт ари адәҟьашраҿгьы, акәшамыкәша
анаарақәа рҿгьы,
ааигәа иҟаз ахәқәа рҿгьы инеицәыхара-ааицәыхараны игылан
асаӡқәа рынхарҭақәа. Ар ыҩны иҩеиуан уажәы. Алеқсандргьы
дыҩуан, аамҭацк ашьҭахь адыхҳәа
иааԥҵәараны иҟаз аҭынчра
ихәы-ижьы қақаӡа иаргыло. Амилициа иреиуаз рҽааԥсаҟьаны
ақыҭа иакәшеит, Азоваа аԥырқьҳәа амца зкуаз ацәымса рыманы, хҩы-хҩыла аҩнқәа
иаарзыҩит. Инадыххыланы, ацәымса
зхаз алабақәа – аҵәыџьқәа – сарнықьла амца надыркны, аҭӡамц
шышқәа инарцәыҵадыркьакьон, ҩыџьара-хыџьара, нас уи
ҟазҵаз анаҩстәи аҩнқәа рахь иҩуан, даҽа шьоукых, ршәақьқәа
харшала, ашьхарыуаа амца иандәылнацо ҳәа иааԥшуан.
Убасҟан игеит алашбыжьқәагьы, иагханы игеит, аха хәажәҩанҭхьла ишышыз аԥацхақәа ана-ара амца аархылҟьахьан. Даҽа
мцақәакны ақыҭа иаалҟьеит аҳәҳәабжьқәа, нас урҭ иаархыҩит
игәыҭҟьагаха,
уааиланарӡыӡартә, абгыӡ еиԥш иууаз,
атеиԥш
иҩарҩаруаз ахацәа рыбжьқәа – убас ақыҭауаа рааигәасигәа
инхоз адырра рырҭон, ргәырҽанӡамкәа ишрықәлоз ала. Урҭ
аҵәаабжьқәа зегьы хаз-хазы инхәыҵҟьаны иҩхалан, ажәҩан
аҟны рҽааикәдыршазшәа, иаку бжьы хлымӡаахны ақыҭа иаахагылеит, ақыҭа ҿа аднабаларц ашьшьыҳәа ашьха
иаавҵыз
амрагьы уиоуп иабаз, уиоуп иаҳаз.
Убри аамҭазын абылра
иаҿыз ақәацәқәа, рхәыҷқәа шьҭԥааны идәылҟьҟьон аҳәсақәа,
ирбаз рышәхарԥаны, ахқәа рҽырцәыхьчо. Идәылҟьҟьон ахацәа,
иҩны ишнеиуаз ихьаҳәны ихысуа, џьарак рҽеизгауа, аҵлақәа
рыҽрывакны аҭак амца ҭаҵо. Аха макьана урҭ реиҳараҩык
ахьындәылҟьоз ирзыԥшны итәаз Азоваа рхымҭақәа иара
уа инҵыблааны инкарыжьуан. Убас азныказ адесант, дара
ԥхасҭа ду рымаӡамкәа, арымӡааҩык асаӡқәа ҭадырхеит.
Аха харантәыла рыбжьы ааҩуа иалагахьан цхыраара иаауаз
ақыҭауаа
ргәылацәагьы. Убри аамҭазын Алеқсандр илаԥш
нарықәшәеит
иаԥхьа иааҭгылаз асолдаҭ қәыԥши акапрал
леишәацәгьеи.
– Ухыс, ухыс! – дыҳәҳәон акапрал, ишәақь еибамгазт, ишьамхы иқәкны еиқәыкшо. Аха асолдаҭ изымгәаӷьуазшәа аниба,
ихәдапара днықәсны ишәақь ааимихит. Убасҟаноуп Алеқсандр
дангәеиҭа акапрал дзеихсырц ииҭахыз: раԥхьаҵәҟьа дыҩуа-дыҩуа, абылра иаҿыз аҩны ддәылҟьаны днеиуан ԥҳәызбак;
дшәаны дахьцара лыздыруамызт, зны анахь дкәараҵон, зны
арахь дкәараҵон, лызнапык ала хәыҷык дылгәыдыҳәҳәаланы,
даҽаӡәы – хәбаҟа зхыҵуаз – инапы данкны дылгон.
– дыҳәҳәеит Алеқсандр, зшәақь акылԥшра
иалагахьаз акапралгьы даахьаԥшит. Днаидыххылан, аҟәара
деиҵасуа, ишәақь ааимихын, дымхәыцӡакәа имч зегьы ааизганы ашәақьшьхәала ихы дасит. Акапрал ибжьы мыргаӡакәа
днеизҟәҿит, асолдаҭ қәыԥш иакәзар, дшәаҟьаны, иблақәа
хыгьежьааӡа
Алеқсандр дааихәаԥшын, дышзахәоз дыҩит.
Дыҩны днеиуан иара, уажәы-уажәы дхьаԥшкәаԥшуа, аԥҳәыс
қәыԥш лшьапы лҽахьалыргаз ахь акәымкәа, акиҳәа иҟьауа
рҽышьҭыбжь ашьанҵа ианыҩуа ацхыраацәа ықәҟьа иахьаауаз аганахь акәымкәа, наҟ, абардрахь, ахьацарахь, ишьҭахьҟа
иааныжьуа аҳәҳәабжь, амца, ашьа, ахлымӡаах, ишьҭахьҟа
иааныжьуа макьана ҩажәи хәба шықәса дызмадазарц иуалыз аҳәынҭқар ирра, – наҟ, акгьы ила иахьамбо, илымҳа
иахьамаҳауа.
– Ҳоԥ! Узымцеит, аказақ! – иҳәеит черқьез ԥаҵеиқәаҵәак,
ихыцәкәыкәын ада, егьырахь ихы саны; аҟәараӷ ихашәаз
данахәыр, ибла акакаҷ ныҵашәеит асолдаҭ хәыҷ.
Алеқсандр иакәзар, дҳашҳатәараха дахьгылаз дгылан, иҽыриашаны,
дҳаракӡа, ишәақь лашьҭны. Ахымҩасқәа шәышәуа
ивыҟьҟьон, ивыҟьҟьон, аха иара дышгылац дгылан. Дгәашаха
дгылан. Иахьакәымызт
иара Кавказ данықәнагалаз, аибашьра
закәугьы ибахьан. Аха Нхыҵ ианеибашьуаз, уа аибашьра еибашьрак еиԥш акәын ишыҟаз, даргьы хысуан, егьырҭгьы реихсуан – гәнаҳа змам ҳәа иԥхьаӡоу аибашьра, аибашьцәа афронт
арӷаз анрыбжьоу. Ҵабалтәи аекспедициагьы даҽакын: аинрал
Розен илабҷашь кны аԥхьа дҩеиуан, «Абра иԥыжәжәа!» – иҳәон,
асапиорцәа ахаҳә алаӷәым аҵаҵаны иԥыржәон,
абзарбзанқәа
мҩасыртә еиԥш; ашьхарыуаа ана-ара икылатәаны ирихсуан.
Нас, иахьҩеиша ианҩеи, аҭауадцәа раҳәақәа ацаха шкәакәа
дыркны ар ирԥылан, шәара ҳшышәтәу ҳәа иқәит; Розенгьы
хәдықәҵақәас рыҷкәынцәа аарымихын, ар аахынҳәит. Аха
уажәы изҿыз қәыларан: ашамҭаз иаакылҟьаны, ақәацәыжәқәа
былны, ирбаз – хәыҷи-дуи еилымх – инырҵәаны, алашәатәқәа
реиԥш абналара. Иаргьы, апоет Алеқсандргьы, зиашара азын
аҳәынҭқар иқәцаланы имоу, зҩызцәа иреиӷьу убри аиаша
иақәӡхьоу,
далахәуп хьӡы змам, қьар злам, гәаӷымзар акы зхылымҿиаауа
арҳәра, ақәылара!
Убри аамҭазын Арыдлар зықәшәаз арыцҳара раҳаны еизахьан ахацәа Хәасҭантәи, Ҳагәашәынтәи, Хышәҳантәи,
Цандрыԥшьнтәи, Гьачрыԥшьнтәи. Аргьы ирыдыз ҟарҵахьан,
уажәшьҭа ихьаҵыр акәын. Аха макьана ицәырҵуамызт ақыҭа
зҽыԥсаҟьаны иакәшаз амилициаа. Шьҭа аԥхьа дара зыкәшаз
ашьхарыуаа рҽеизганы, дара рхаҭақәа ирыкәшахьан, амца
рыжәырҵахьан, ҳәаҭыхла идәықәларгьы алшон. Алеқсандр
дахьгылаз дгылан, дҳаракӡа. Убасҟан
акомандир адҵа ҟаиҵеит,
адесант хьаҵны ҵаҟа илбаарц, дасу рыфлыкақәа инарықәтәаны,
уаҟа ирзыԥшырц амилициаа. Адесантгьы, абыкьбжьы анраҳа,
ихьаҳәны ихысуа мацара, аҟәарахьы илбааны, еилаҩеиласра
ҟамҵакәа рбаркасқәа ирықәтәеит,
аха убасҟан ауп ианаргамаха шаҟа иҽшьыгаз
Ҷилаев иҟаиҵаз адҵа. Асаӡқәа агәырқьҳәа
аҟәара рҽаақәрыԥсан, анышьқәа реихсра иалагеит. Дара рахь
ахы знеиуамызт, избанзар ашьхарыуаа аҟәара меигӡарахда
иқәжьыз ахаҳә дуқәеи ақыдбажәқәеи рыҽрываҵәахны акәын
ишхысуаз. Асолдаҭцәа ракәзар, рыбжара ааԥшуа абаркасқәа
рҿы иахьааилатәаз, хыҵәахышьа рымаӡамызт: афлыкақәа
рыҵа хҩан ианхалоз ихаргалаз ахәцәеи аԥсцәеи рыла. Уаҟа
ирымаз абзарбзанқәа хәыҷқәа рыла ахысра иалагеит, аха
абзарбзанқәа анҭҟьа афлыкақәа ааргазҽазын, ахқәа зны
раԥхьаҵәҟьа ахаҳә еимжәа иныҵасын, зны иҳаракцәаны ицон.
Бзарбзанла ихысуан аӷбақәа рҟынтәгьы, аха уигьы ашьхарыуаа рыршәаразы акәымзар, аус азымуит: аӷбақәеи аҟәареи
рыбжьара акәын анышьқәа ахьгылаз, урҭ ирмаахартә ирхыкны ианхыслак, абзарбзанхқәа, баша игәыҭҟьагаха ихәаауа,
инахьхьи абнара иасуан, ахәқәа ирхууаа ицон, амра иҩыҵхахаз
ларышьҭыр рҭахызшәа.
Аҩынтәгьы абыкьбжьы ахьаҵрахь ирыԥхьон, аха амилициа
аауамызт. Урҭ рцынхәрас, акиҳәа иҟьо, атрышә иасуа аҟәарахьы
еихон асаӡқәа. Азныказ амилициаа ирыкәшаны, ишынеибакыз
иҭахаз џьыршьеит араҟа, ианымааӡа; аха нас ауп еилыркаауа
ианалага, урҭ зынӡа аара ргәы ишҭаӡамыз. Амала, хыхь ақыҭан
амца шьҭа арцәашьа амаӡамызт; арцәара моу, ус џьара акы
алугартә иҟамызт.
Асолдаҭцәа ҿымҭ ршәақьқәа еиҵаҵаны ихысуан. Руаӡәык,
Алеқсандр ивараҟныҵәҟьа игылаз, иаргәҵысҭа ахы ақәшәеит.
Иԥсишьарц днықәиазшәа дынхьашьшьын, ихы Алеқсандр
ишьамхы инықәҳаит. Алеқсандр днаихан, даанаскьеит. Егьи
иганахь игылаз асолдаҭгьы, ахы иӷра инҭашәан, дҳәаԥыӡаԥуа,
Алеқсандр иҽидикшало, иҽааиқәикит. Алеқсандр, уигьы даанаскьеиган,
ахысра далагеит, гәаӷла дыҭәны.
Аҵыхәтәан,
аԥхьаншәа акапрал имихыз ишәақь ашьанҵа ԥыххаа ицан,
иршәны амшын иналаижьит, нас дыԥаны, иршьыз артиллерист
диԥсахразы абзарбзан иҽнақәижьит, аха убасҟан ицаҳәцаҳәуа
иуаҭәа иналаҟацеит ахы. Алеқсандр иблахаҵ аагьежьы-гьежьит. Ахәцәеи аԥсцәеи дахьрылаз, маҟҿаҳәара ашьа ихьшын.
«Арахь! Арахь!» – ихьӡ ҳәаны инеизҿырҭит. Даахьаԥшзар
Ҷилаеви мосье Мырзеи аӷба аҵан, хы ахьзымнеиуаз иҭаиан,
иаргьы даарыԥхьон. Урҭ хәынгашьаны ишьҭахь аареиархан,
сызгылозар ҳәа дааигәеит . Алеқсандр – избжаранӡа ахәцәа
дрылаханы дыҟан. Аҟәараҟынтә иаҳарак икылкааны изеихсуаз
ажәҩаҵшьыҩцәа ракәын, реиҳараҩыкгьы ршьхьан. «Уҽыҵәах
наҟ!» – наиқәҿиҭит абаркас аиҳабы, ибжьы цәымӷрыла иҭәны.
Аԥсҟы зкыз дыршьхьан, уажәы уи аиҳабы ихаҭа аԥсҟы дадгылан. Иара уа даҭахын, Алеқсандр иакәзар, баша цәҟьараҵас
дтәан. Аха усгьы иҩызцәа,
изҵеицәаз ртәылақәа рзы рхы
хьчауа,
рҽахьырҵәахуаз дымнеит. Урҭ реиԥш дшыбзаз аԥсцәа
рыҽрылакәаҳара хьымӡӷшьаны акәымызт иҽзимҵәахуаз,
ахаҵара иурцазгьы акәмызт – шьҭа иара изыҳәан зегьы акы
акәын. Даҽазныкгьы дырхәит,
ибӷаӡара ахы алалеит. Аха
хьаа имамызт уажәы.
Уажәы иаҳауамызт иара амилициаа
рзыԥшра ишаԥсамыз, урҭ аарцгьы ргәы ишҭамыз еилкааны,
ахьаҵразы абыкь шадырҳәоз. Ибомызт амшын рҽалаԥсаны
рышҟа зҿаазхаз ашьхарыуаа.
Еимгеимцарак иаахьааигеит иара, дызшаз изалихыз аԥеиԥш
даԥыҩланы, иҩыга злеикуаз инапала абџьар ахьикыз абри
аԥсҭазаараҟны. Ҳәара аҭахума, ихдырраҿы иниаҟьеит иара
еиҭах, арҭ амилициаа рашьцәа ирабаҳаршьырц иааҳгеит,
аха абар закә хамышҭыхәу иаҳзыруз. Нас драҳаҭӡа, дласӡа,
дгәырӷьахәха дааҟалеит, акгьы дазымхәыцӡо, акгьы имхьааӡо,
зны, иреиӷьу иҩымҭақәа анаԥиҵалоз дшыҟалалоз еиԥш, иашала дыҭәны. Иаҳагьы иҽааириашеит,
игәаҵаӷара ахы цаҳә-цаҳә
нҭашәеит, знапқәа зыла иаԥырак анышь ианиалаз Ҷилаеви
мосье Мырзеи ирзеилымкааит аҵыхәтәан ииҳәаз иаанагоз.
Ан лԥа данылгәыдлырӷәӷәало еиԥш, иааигәыдирӷәӷәалеит
игәыҵашәаз ахымҩас, дынхьыдышьшьын, ашьшьыҳәа ицәеижь
нӡаалеит ихәрардагаз амшынӡ ҟәанда.
Уи аҽны асаӡқәа ирымпыҵархалеит абаркасқәа-афлыкақәа
хԥа, ирымпыҵархалеит амилициаа ззымхынҳәыз Аҳмыҭбеи
иӷбагьы (ашьҭахь афлыкақәа дара ирзынхеит, Аҳмыҭбеи
иӷба ддоуны ирымихит). Егьырҭ ҩ-ӷбаки корветки, иаанхаз
афлыкақәа рыцраҳәаны иандәықәлагьы, асаӡқәа ҽыла аҟәара
иқәланы Ҳагәашәынӡа инаскьаргон, ишнеиуа ҽаџьара
еиҭаӡхыҵыр ҳәа ишәаны. Аха аруаа уажәала усеиԥш амч
рымамызт.
Асаӡқәагьы хынҳәит рҭыԥ ахь, аԥсцәеи абзацәеи
реилыргара иалагеит. Амца дырцәарц ианазыҩ, ирбеит ишыхьшәашәаз,
идырцәо ҳәа акгьы шыҟамыз.
Аӡы далыргеит Алеқсандргьы. Хҩык афицарцәа днаганы днарыварҵеит. Аганахь иҩаскьаны игылан ақыҭа зтәыз
Арыд Басламӷәыри аҭаҳмада хылаԥшҩи. Аҭаҳмада илабашьа
ҩаирсит, Арыд Басламӷәыр ихылԥаш ааихыхны ихы аҟьашра
инапы нықәишьын, ихылԥа ҩаԥхьа инеихеиҵеит.
– Ииҳәаз шәаҳама ани ихәу афицар?! – урҭ иԥсы ихәламӡо
даарыдгылеит арԥыск. – Аурыс жәабжьҳәаҩ дуӡӡагьы ара дрылоуп иҳәеит.
Аҭаҳмадеи Арыд Басламӷәыри рылахь ааимадырџахәын,
иааиз
дрыманы Алеқсандр дахьышьҭаз рҿынархеит. Дыхәхәаӡа,
дыԥшӡаӡа, иара изы аԥсра насыԥызшәа ихы-иҿы ианны
дахьышьҭаз, уи гәаҭаны иааихагылеит аҭаҳмадеи аҳи.
– Абри иоуп рҳәеит...
– Усоума, Басламӷәыр? – иблақәа цәыҵырԥшны Арыдба
дааихәаԥшит аҭаҳмада.
Басламӷәыр даалаҟәын, Алеқсандр игәы илымҳа надҵаны
дааӡырҩит. Дҩагылан ихы ааирҵысит.
– Акрыздыруоу, Баҭаҟәа ухаҵкы, уара акрудыруазар, саргьы
издыруеит, – иҳәеит иара, ихылԥа ихыхуа.
Уахь рҿаархеит ахацәа, харантәыла рыхҭырԥақәеи рхылԥақәеи
рхыхуа. Али-ԥси рыбжьара Алеқсандр дахьышьҭаз икәшамыкәша
ауаа рацәаҩны еизеит. Аламыс иатәым ҳәа иԥхьаӡан
ари иҟалаз. Ашәаҳәаҩ, аԥхьарцарҳәаҩы, ахьӡыртәҩы жәытәаахыс
ашьхарыуаа рҟны кьыс змамыз уаҩын, дхәым-дшьым ҳәа
дыԥхьаӡан,
ацҳаражәҳәаҩ иеиԥш, избанзар ашәаҳәаҩ ианагь
аиаша дацҳаражәҳәаҩын.
– Ари ҽеим, дад, – иҳәеит аҭаҳмада. – Ашәаҳәаҩ даҳшьит,
убама.
– Дышшәаҳәаҩыз здыруадаз, илахь ианымызт, – ҿааиҭит
насҭхашәа игылаз хаҵак.
Аҭаҳмада дахьгылаз иблақәа цәыҵырԥшшәа уи дааихәаԥшит,
иҳәашьа шигәамԥхаз мҩашьо.
Аха изҳәазгьы ашьа ихьыкәкәа дгылан; инапы кьынтыжәла
иҿаҳәаны, аҿаҳәага ихәда иахаршәын.
Шәымҭак ҿымҭран.
– Аиеи, дад, аӡәгьы гәнаҳа имаӡам, ҳамдыррала иҟалеит, –
иҳәан, наҟ днарыдҵны иҿынеихеит аҭаҳмада.
Егьырҭгьы рхылԥақәа рхыхны ишыркыз, уи инаишьҭалеит,
иҟалаз рамхацәгьаханы, уи ада зегьы
рхашҭны, ргәаӷ аҵкысгьы
уи еиҳаханы, ахцәхәыц еиԥш ар змоу аҳәынҭқар иашәаҳәаҩ
дугьы амца далеимҵар зыҟамлаз рзеилымкаауа.
Арԥарцәа неин, рнапы даанырҵеит апоет, дрыма идәықәлеит, ашьа далганы, алҩақ далганы, ашьха аишьылрахь, мра
шәахәала дкәабо, аԥсуа ӡиас ду Мӡымҭа аԥшаҳәахьы.
Санду уи сара сзы дагьанын, дагьынцәан, иаасыкәыршаны
иҟаз адунеи – ҳмаҵурҭа, уи ахышә сылыԥшны
избалоз аиаҵәара
– џьара ак нымхеит сгәаҟны, анаҟә ахатәоушәа сыбла
ихгылоу санду лсахьа зцым. Сгәалашәарақәа зегь ҽыкәаҳаҵас
дырҿыкәыршоуп лара, ҳауаҵас дрылаӡҩаӡоуп, лхы-лҿыҵәҟьа
урҭ ирыдкыланы исгәалашәом акәымзар.
...Амҩа аҵәиирҭа акәын, ҳармарахьала – аиаҵәара, ҳаҵаҟа
ҵлакгьы сгәалашәоит. Уажә еиҭаарҿыцны уи саназхәыцуа издыруеит, амҩаду аҟынтә ҳгәашә аҟны уҩаӡаанӡа архәара иҟоу
шакәу исгәалашәо, аҵлагьы – аакьыскьаӡа амацәыс иканажьыз
аӡынҵәа шакәу. Санду лыхәда сықәыртәаны саалгон, шьоукгьы
ҳацын: шаҟаҩ ыҟаз сгәалашәом, амала ҳәсақәан, исасцәазаргьы
ҟаларын – зегь сара исывагьежьуан, исыцрыхон, сџьаршьон.
Исгәалашәоит ашырҳәа лыхәда саалбааганы аиаҵәара
санылалыргылаз.
Наунагӡа еилыкка сыхдырраҿ инхаз санду лыԥсроуп.
Ашамҭаз акәын. Шьҭыбжьқәак ацәа салырхит. Сахьышьҭазгьы
ҳжәытә кәасқьа ҩны ашьҭахьтәи ауадаҿ акәын. Сыбла анаахыст,
саб иаҳәшьа дысхагылан, лыхцәы еиқәаҵәақәа еилбӷьыжәаа
илықәԥсаны, лыблақәа ырҭбааны, лхы-лҿы ыреицаҟьаны.
Избан сеидру, уи лцәанырра (ишгәырҩаз усгьы иабаздыруаз)
иаразнакгьы агәра сымгеит, амала сахьлырҿыхаз
сеигәырӷьеит,
избанзар ҿыцбарах избоз, аҽны исзаархәаз аматрос
блуз, аҳәынҵәрақәа ҩеижькакараӡа, ауха санышьҭарҵоз сышҵәыуоз
исшәырхыз, уажәы еиҭасшәырҵон. Ус азалаҿ: санду
аҵыхәтәантәи аамҭазы дахьышьҭалалоз акаруаҭ аԥхьа ауаа
рацәа еилаҩеиласуан, урҭ реиҳараҩык ҳәсақәан; саб иаҳәшьа
са сааныжьны уахь лҿыналхан, уаанӡа дкәаԥӡа дсыцны дшааиуаз, ауаа рыжәпара дшаалагылазҵәҟьа дрылҟьаны дцарашәа
аганахь дааҭрысит, даргьы лхьынҳалон, дааныркылон. Арҵәаа-арҵәаа дыҳәҳәон лара, дԥаԥашькӡаны. Зегь рышьҭыбжь
цәгьан, зегь ҵәыуон, ари збаз саргьы, аганахь сахьгылаз,
инарыцырӷызшәа
аҵәыуара салагеит. Абри еилагьежьуаз агәыԥ
зны-зынла ҳәсақәак аалшәон, са сгәаҭаны, рҽааиҭакны, «унан,
рыцҳа, дышҵәыуо!» – ҳәаны схы ршьышьуан, нас аӡыблара
еиҭаналалон. Сара сгәааны ашәахь сҿынасхеит.
Абарҵа санаақәгыла сыбла инхыҷҷалеит иҟаԥшьӡа, илашаӡа,
иблахкыгаха... Бӷьы зҿамлацыз аҵламахәқәа
ирылыԥхон уи
алашара.
Усҟангьы, уи ашьҭахь акыраамҭагьы, сдунеи аҳәаа аҟынтә
бжьык ҭахәаҽӡа, адгьыл иҵыҩлозшәа ианааилоз, – «аа, Мым
аауеит, ҳҳәатәы хаумҵар уафоит!» – ҳәаны сдыршәалон. Убри
абжьы – ҳааигәара иҟаз ачаи фабрика абжьы – ҟаԥшьызшәа
акәын сгәы ишабоз. Уажәы, ашьыжь ашамҭаз сызлаԥшыз зегь
анеилала, џьара ак шыҟалахьаз сцәа иаламшәахьаз, иаалырҟьаны
иаасҿаԥхаз аҟаԥшь, адуӡӡа азы: «абри ауп Мым», –
сҳәан, даараӡа сацәшәеит. Сыхдырраҟны еилалеит афабрика
абжьи амахәқәа ирылыԥха ашьха иаавҵыҵыз амреи. Аха
иара ҿнаҭуамызт, аха сыкәша-мыкәша аӡәгьы дыҟамызт, наҟ,
азалахь акәын аҳәҳәара иахьаҿыз, аӡыблара ахьеилагьежьуаз
– араҟа ҭынчран, саԥхьа иаацәырҵуаз «Мым» акәзар, иԥшӡан,
иҭынчын, иҿыцын, имаӡан.
Убри аҟынтә иаҳагьы саршәон.
Саршәон, аха иԥшӡан – сыблагьы сзаҟәгомызт. Ҳааиҿаҳаит
амреи сареи.
Араҟа исыхәоз аӡәгьы дыҟамызшәа анызба, амардуан сналбааҟьеит.
Сҿаԥхьаҵәҟьа, ашҭа аҵыхәан, иааигәаӡаны, сгәы
ҭырԥсаауа, сыбла хкуа, иаҳа-иаҳа аҽыҳаракра иаҿын Мымамра. Уи иамариашаны аанда дадгылан саб, ашьаҟа еимлагәа,
дқьызқьызуа… Сыҩны сҿынасхеит уахь, аӡаӡа еимгәҳәо.
Амра аҿымҭра аилагара шыҟамлоз гәынхәҵысҭала издыруан. Ԥшьаала, сшьапышьҭыбжь гар ҳәа сшәо, саб снеидгылеит. Дхьаԥшыр сҭахын, ҳабжьы мыргакәа
блала ҳаибадырыр,
иҟоу еилыскаар сҭахын. Снаихькьысит. Аха иара дхьамԥшит.
Ҽазныкгьы – аха иара дхьаԥшуамызт. Аҟәара деиҵасуа аҵәыуара
даҿын. Амала сара усҟан уи иаанагоз сыздыруамызт.
Даҽа зныкгьы сааихькьысит, аха дхьаԥшуамызт. Нас, сычҳара
аамаҷхан, снеихьынԥашалоит, аха иара наҟ днасгәыҵасит –
инапгьы мчын, иџьаџьан.
Иаҳагьы исзымаӡахеит избаз: наҟ, акәасқьаҟынтә схала
санылбааҟьа
аӡәгьы сгәеимҭеит, дсышьҭамлеит – арахь уи
амра;
еснагь иҟәымшәышәыз саб ишыҟаиҵалац
еиԥш са сахь
дааԥшны, даасыхәаччаны сышьҭымхыкәа,
наҟ днасгәыҵасит
– арахь уи амра.
Арахь уи амра! – абри аанда унахыҵыр, амахә еилаԥаҭара
унаха-аахо уналсыр, – иааигәаӡан иара, иааигәаӡан.
Иахьа уажәраанӡа адунеи агәҭа игылаз сара сакәын,
егьырҭ
зегь са исыкәшон, исывагьежьуан, урҭ зыҟазгьы исыкәшаларц,
исывагьежьларц, бзиа сырбаларц,
ианаамҭоу акрысҿарҵаларц,
ианаамҭоу сыркәабаларц, Мым абжьы ангалак
сацәырыхьчаларц ауп ҳәа акәын сгәы ишаанагоз.
Аха уажә избон акәасқьаҿ еилаҭыруаз ауаа сара сагьшыргәаламшәоз,
сабҵәҟьагьы саха шимамыз.
Уажә избон, сымҩашьахуа избон, адунеи агәҭа игылаз сара
шсакәмыз.
Убасҟан акәзар ҟалап раԥхьаӡа акәны амрагылара анызбаз,
раԥхьаӡа акәны амра санаҿаԥшыз. Аҵәыуарагьы хыхьчагас
исмыхәо, изура сақәымшәо, сууаӡа, сзаҵәха ашҭа санықәхаз.
Нас уи ашьҭахь аҳәҳәабжь, аҵәыуабжь иаҳагьы еиҳахеит,
ауаа рацәаны, еихьысеиԥыс ҳашҭа иҭалон.
Хыхь сеиҭахалеит – избеит санду акаруаҭ дахьықәыз
зегь
шылхагьежьуаз, еилыскааит санду шлакәыз абрысҟатәи жәлар
еизызгаз. Сара усгьы аӡәгьы сгәеиҭаӡомызт,
зегь саҩҟьаны
ицон, зегь ахьыццакуаз санду лахь акәын: уа акаруаҭ дахагылан саб иаҳәшьа, лыхцәы шлықәыԥсац илықәыԥсаны, лнапқәа
лгәыҵаԥса, уажәы-уажә даалҟьаны арҵәаа-арҵәаа ааҭлыргон.
Саргьы иаҳа-иаҳа сарлахҿыхуа салагеит зегь рыблақәа
санду
лахь иахьырхаз, ауаа ахьеилаҩеиласуаз,
иахьеибарҳәҳәоз. Шьҭа
адунеи агәҭа сахьгыламызгьы
гәнызгомызт. Убри аамҭазы сара
аӡәк сакәзар ҟаларын игәырӷьаҵәҟьоз, саб иакәзар ҟаларын –
иҵәыуаҵәҟьоз.
Абри амшқәа рзы лассы-ласс ажәа «аԥсра» слымҳа
иахьҭаслоз
акәхап, аха, ишакәхалакгьы, аԥсра
иаҵанакуаз шысзымдыруазгьы, еилыскааит зегь еилазырҩынтшаз ак шыҟалҵаз санду.
Убри аҟынтә уи сылзыгәдуун усҟан – санду даараӡа бзиа дызбон. Мыцхәгьы сгәалаҟара бзиамкәа сыҟамызт аԥхьаҵәҟьа:
нас, саныҩеидас изласарҳәаз ала, ауаа иааиуаз агәашәаҿ
сырԥылозаарын, шәыҳәҳәа, шәыҳәҳәа,
нану дыԥсит! – ҳәа,
схаҭагьы, сыӡӷы сахо, срывагыланы сҿаасхозаарын.
Урҭ иааиуазгьы еиуеиԥшымызт. Исгәалашәоит гәыԥҩык
аҽцәа ааицҽыжәҵны, икала-калаӡа, ахацәа бзиақәа агәашә
иааҭалеит, нас инеины ашҭа агәҭа идыргылахьаз астол иаадгылеит. Руаӡәык, ҷкәына ԥшӡак, ҷкәына ҟатак иакәын,
деилфаҷа, ихылԥа аганахь ирнааны. Уаанӡагьы даҳҭаалозар
акәхарын – дыздыруан. Иҩызцәа даарылҵшәа дахьгылаз снеины снаидгылан, изиацк цырцыр снахькьысит. Иаргьы сдырны дааԥышәырччеит, схы ишьышьырц инапгьы аҿааирхеит.
Аха убри аамҭаз иҩызцәа, ишьхынԥсыланы ишгылаз, иааунашьҭызшәа,
иааҭрысын,
рнапқәа ашьшьыҳәа ишьҭыхны рхырылахь инадкыло рҿынархеит, иаргьы иҽааириашан, алеи-ԥси
рыбжьара ихы-иҿы аччаԥшь нықәирбан, урҭ днарышьҭалеит.
...Ихәлеит-ишеит, санду дшыԥсыц дыԥсын. Ҳаҩны уахгьы-ҽынгьы ауаа рацәахеит. Урҭ акәасқьахь ихалон илбаауан, иҩналон,
иҩныҵуан, хкыдкыларҭа џьаргьы иҟамызт, зехьынџьара
атәымуаа аԥшәымара руан.
Уахь, ла лышҟа снеир сҭахын, аха дахьықәыз аҭыԥ аҟынӡа
снамышьҭкәа, исԥыҩланы, схы шьышьуа, сгәы шьышьуа
сымҩахыргон тәымуаақәак. Иаахәларгьы атәымуаа срыцышьҭарҵон,
урҭ рнапқәа-ршьапқәа хьшәашәан; санду даныгәхьаазгалак,
«нану дзымаауеи?» – ҳәа сразҵаауан, «дмыԥси
рыцҳа, уанду!..» ҳәа, убри исзеилымкаауаз ажәагьы налаҵаны
аҭак сырҭон. Ҵхыбжьонла санааԥшлак урҭ рышьҭахь сеиарханы ицәан – уаанӡа абжьааԥны сызцышьҭарҵалоз санду ус
ҟалҵаӡомызт.
Хәылбыҽхак абарҵа сшықәгылаз, сывараҟны – «Абар, Константин дааит!» – иҳәеит. Константин дызбандаз
ҳәа сыҟан,
уахь снаԥшит. Алашьцара даалҵны
дааиуан иара, ишьи-ишьи
еиқәҵо, ишьнел кахәхәа, иааимарИиашаны ақәаҵаҿ еиқәыз
амца ихы-иҿы ҟаԥшьӡа иҟанаҵон. Данааскьаӡа – абар ассир!
– ҳгәыла Кәынта ихаҭа иакәын!
Кәынта иакәын сара издыруаз: уи ҳа ҳҿы данааилак акәтаӷь
ахы ҭаԥҽны, ихы ишьҭахьҟа инхыршәҭны, иҭаз ижәуан, аҽҳәа
иҽҳәатәаз ҳацгәгьы ааҭрыслон усҟан. Уажә данысзааигәаха
уамашәа избеит Аҟәа амаҵура далоуп ҳәа ҳаҩнаҭа лассы-лассы зыӡбахә рҳәалоз Константини акәтаӷьгәы зжәуаз ҳгәыла
Кәынтеи цәеижьык ахьеицырхаз, аӡәы ахьракәхаз...
Еиҭах ихәлеит-ишеит. Аха санду дшыԥсыц дыԥсын.
Ашҭаҿ
атәымуаа аилаҩеиласра ишаҿыц иаҿын. Сара схалаӡа сынхеит. Ҵоуп, уажәыгь ауаа исывагьежьыц сывагьежьуан, уимоу
уажә урҭ рхыԥхьаӡара иаҳагьы иацлеит, аха урҭ ааиуан-ицон,
инасыдҟьон, рҽеиҭнырыԥсахлон.
Сара санду дыгәхьаазго салагеит. Иаҳа-иаҳа сыгәгьы
лзынхон.
Уахык маӡала сҩагылеит, санду дызбарц ӡбаны. Исыздыруам
уи раԥхьаӡа ианысыӡбыз, схы ианҭашәаз – ҽынла
уахь сҿанынасхалак, санааныркылоз акәу, анапы ансыгхоз,
сҵәыуаргьы
уаҩы сангәеимҭоз акәу – сҩагылеит уахык, санду
дызбоит ҳәа. Аҩны ашьҭахьҟала снакәшан, амардуан сынхалан,
азал ашьҭахьтә ашә ашьшьыҳәа ивҵрааны сныҩнаԥшит.
Азал агәҭа игылаз акаруаҭ шкәакәа дықәын санду дыхәхәаӡа.
Лхы инаркны лшьапаҟынӡа дызҵәахуаз занҵиаркгьы лықәыршәын.
Ҭынчран.
Амзаҿа асахьала акаруаҭ иакәшаны итәан ауаа. Санду
ллакәқәа рфырхацәа реиԥш, иҳашҳатәараханы итәан. Иҳашҳатәараханы
итәан, зегь аӡәк иеиԥш рылацәақәа еиқәԥсаны,
рыхқәа аҭуанахь ирханы.
Ашәхымс саахыҵит. Ашәваз аумышьҭӡакәа, сыбӷа аҭӡамц
инаҭаны, снацәкьыс сҿыҵакны сааҭгылеит. Урҭ рыхқәа ззырхаз
аҭуан сааҵаԥшит саргьы. Уи аҭуан сара уаанӡагьы кәакьцыԥхьаӡа
иҭҵааны исыман. Санду лиарҭа сылаианы акыраамҭа аҵаԥшра
бзиа избон. Бзиа избон аӷәы шьалашьынқәа ирныз асахьақәа
рыхәаԥшра. Иагьараан срыхәаԥшларгьы, сахьақәак рыдызбалон дара, сыбла шаатыз ԥхыӡ збошәа.
Сыԥхыӡқәа иргәылаз асахьақәа иахьреиԥшызгьы ыҟан
урҭ аҭуан иадызбалоз асахьақәа. Аԥхыӡ аҟынгьы даҽа дунеин сызлаз, уи лабҿаба избоз адунеи иеиԥшымызт. Насгьы,
урҭ аҩдунеик – сыԥхыӡқәеи аҭуан иадызбалоз асахьақәеи –
уамашәа ԥшшәыла еиԥшын. Амала сыԥхыӡқәа рҟны, уагьы
лабҿаба аԥсҭазаара аҟнеиԥш адунеи агәҭа сышгылазгьы, сзыхьчалар,
бзиа сызбалар зуалыз ауаа – сандуи, саби, саб иаҳәшьеи
– рҭыԥан сҭархара мацара иашьҭаз
саӷацәеи, урҭ ирыцхраауаз,
зыԥсы ҭаз, анапы, ахаԥыц змаз аԥсабареи ракәын сыкәша-мыкәша иҟаз.
Иузааигәоу игәрагара – иагьхыхьчароуп иагьхацәыбналароуп.
Азаҵәра ҳхы ацәаагарц иаҳзааигәоу ҳаҽиларԥс даҳкуеит – уимоу игәра аагоит, уимоу бзиа даабоит. Иаргьы – иара убасҵәҟьа.
Инагӡаны ҳзеилибамкаауазаргьы – ҳкеибажьуам: аӡә ида аӡә
ҳхәарҭам. Ан лгарашәа, аб ихаҵара, аҭыԥҳа лыбзиабара, иаҳхагылоу
ахыбра... Аха аԥхыӡоуп ауаҩы иԥсҭазаара аиаша изаазыртуа. Аԥхыӡаҿ уаҩы ихала иӡбыроуп, ихала дыԥрыроуп.
Сыԥхыӡқәа рҟны схы мацара сазааныжьны, аԥсабарагь
са исаӷан. Схала сԥырлар акәын аӡыжь ҭылашьцақәа, агыгшәыг
рацәа схала срыцәцалар акәын, ма ҳгәыла аҭакәажә
дансышьҭалалак, схала схы лцәызгалар акәын. Убас ԥхыӡла
гыгшәыгк сышьҭалан ишааиуаз, мамзаргьы уи аҭакәажә
абга дақәтәаны дансыхьӡоз, абар-абар дсыхьӡоит шысҳәоз,
сымч зегь ааизыркәкәаны сышьҭыԥраауан, аха мыцхәы
сҽысзыҳаракӡомызт, гыгшәыгзар сацәшәон,
аха уи аҭакәажә
ҟадыџь – иахьагьы маҷк слыцәшәоит лара, даныздыр ԥҳәыс
ҭынчк лакәын, аха – уи аԥхыӡқәа рҟны аԥрышьагьы лдыруан,
аҳауаҿ дсымҵасны сылкырц егьлыгӡамкәа,
сгәыҭҟьа-ԥсыҭҟьаха,
аҟәара сеиҵасуа, сцәырҳаны сааԥшуан.
Сҽеиқәсырхон
ҿыхарыла. Аха санааԥшлак – «иухьи, нан, ԥхыӡ бааԥс убама?»
– сывараҿ санду лыбжьы саҳауан, исаҳауан ҳаҩнаҭа иалахәыз
арҵу абжьы ҵар, иаразнакгьы саахынҳәуан сара истәыз, зыгәҭа
сгылаз, сыхьчара зуалыз ауаа ахьаныз адунеи ахь.
Зны-зынла ԥхыӡла аԥхыӡ санеиқәнархозгьы ыҟан. Сызфарц исышьҭаз абар-абар иаасыхьӡоны, иахьынасықәшәаз
сҽынкаршәны... сыцәон. Иԥсеиқәырхагаха,
иҳалалӡа, урҭ
сышьҭазаацәа зкьысуа азин рымамыз уарҳалны саахнаҩон
даҽа ԥхыӡк.
Аха арҭ аҭуанаҿ избоз асахьақәа срыцәшәаӡомызт. Избанзар урҭ лабҿаба избоз адунеи иатәын, урҭ санрылаз сара
схала сыҟаӡамызт – сдунеи махәын, дара уи иаҿаз шәҭқәан...
Зны исаҳахьан ари аҭуан ҟазҵаз Џьыгә ихьӡуп ҳәа. Уи усҟан,
иансаҳаз, дсымбаӡацызт,
аха иаразнак сыбла иаахгылеит ихаҿсахьа:
уаҩы ҳаракык, еиқәакы, иԥаҵа саӡамкәа, иблакыҵа
ҭылашьцаа, аха игәы разын – аигәышә ааиҩыҵракны даазаарын
зны, даакылсзаарын, ччаԥшьк иҿыҵымшәаӡо, нцәак иеиԥш
абра адунеиқәа аԥҵаны дцарц... Зегьы ирымбартә иҟаиҵеит
аҟаза урҭ адунеиқәа, зхи-зыԥси рзышьҭны ирыхәаԥшуа ида
егьырҭ ирымбартә... Ашьҭахь, иара даныздыр, уамашәа избеит
сгәы ишаанагоз дахьыҟаз. Ԥшрала, игәыразра атәы сыздыруам.
Сгылан ҳамҭакы, урҭ асахьақәа, сдунеи амахә иаҿаз ашәҭқәа
срыхәаԥшуа. Нас санду лахь саанаскьеит. Зылацәақәа еиқәԥса
итәазгьы рыԥсқәа ҭаӡамызт, ус итәан, иҳашҳатәараханы.
Амшын
ашәах даларшәызшәа аиарҭа шкәакәа дылан санду.
Лыҽлырҵысуамызт,
џьара акы ааҵысуамызт, арҭгьы ҳашҳатәараханы
итәан. Снеины, арԥыс амҳара дааҩнашыланы
аҭаца
лкас-харшә аникуа еиԥш, сгәы аҭҳара еисуа, џьара маӡа дук
сзаатраны ишыҟоу дыруа, азанҵиар шкәакәа сааханы лҿы
аахыстит.
Лыҽлырҵысӡомызт, лхы-лҿы аҽаԥсахны иҟан. Еснагь зыблақәа
са сахь ирхаз, еснагь зыччаԥшь сакәабалоз санду уажәы
сгәалҭаӡомызт, лхы дазааныжьын.
«Нану!» – аҿымҭра.
Избеит сдунеи еиԥш даҽа дунеикгьы шыҟаз, санду дгылан
уи сааздыххылаз адунеи ду агәҭа. Илыкәшаны итәаз ауаа,
амаӡа
абара азин рымаӡамызшәа, рыблақәа
хҩаны аҩада иԥшуан
– уа аӷәқәа ирныз асахьақәа уажәы, хәылԥазыла ицәало
ашәҭқәа реиԥш, рдунеиқәа ргәылаҵәах иркын, иаадыртуамызт,
ирышьҭуамызт, санду лаҳра иеиканырц рҭахымызшәа.
«Нану!» –сҳәеит, аха аҽамырҵысӡеит санду лаҳра.
«Нану!..» Адунеи зегь аныссиру, убри аҟынтә ассир анџьаҳамшьо
ақәра сҭагылан сара усҟан, мамзар, иаҳа саныҩеидасхьаз
акәызҭгьы, сгәы ҭҟьаны сыԥсыр ҟаларын – убасҟан сгәы
иабеит лара лылацәақәа еиқәԥсаны дахьықәыз дцәыҵыԥшны
дыԥшуазшәа, ччаԥшь хԥара-ҟәышкгьы лхы-лҿы иқәҵаазшәа
иқәын. Издырит санду маӡак шлымаз...
Уажәы саргьы, сыгәра анылгах, акгьы сзымдыруазшәа
ҟасҵар
акәын. Ашьшьыҳәа, сыбжьы мыргаӡакәа,
сьндәылҵын,
сыҩуа аҩны снакәшан, сызлацаз ала суадахь схынҳәит.
...Адырҩаҽынгьы сыҩуа ашҭа сықәын, аҵәыуацәа сшырԥылац
сырԥылон, санду лахь сышрыцхалац срыцхалон – аха ԥасатәи
сымаӡа, сандуи сареи ҳада уаҩ изымдырӡоз, уи ауха лара лышҟа
саныҩналаз исзаатыз амаӡа заҵа исмырзарыз. Ларгьы уажәы
лхы-лҿы аартын. Сылҿаԥшыцыԥхьаӡа сгәаҭаны, аха са сахь
дмааԥшӡакәа дцәыҵаччозшәа збон...
Ҳкәаскьа абыркьылаҿ асоф иқәтәаз амузыкантцәа рбыкь
цырцырқәа аашьҭырхын, арҳәара иалагеит. Зегь ааҭрысит,
иааилаҩеиласит, џьарак иааизибагеит.
Нас ашьшьыҳәа, имыццакӡакәа амардуан илбаауан, илбаауан. Урҭ иӡсо ирхагыланы инеиуан санду дызҭаз.
Инеиуан, инеиуан иара, имҵысӡо, нас азныказ иаалаҟәит,
исцәыӡит. Сара схаҭа аџьар сызрылсуамызт. Ирҭахузеи, мшәан,
абарҭ зегь, сара сами санду лымаӡа здыруа, сзынармышьҭуа
иарбан лара лахь! Аха аӡәгьы сгәеиҭаӡомызт, зегь сгәыҵасуан,
зегь санду лахь иԥшуан. Знызаҵәык: умҵәыуан, умҵәыуан,
рыцҳа – ҳәа ԥҳәыск схы аалшьышьит... Сзырҵәыуо ҳәа лгәы
иаанаго са исыздырам, аха сара сами санду лымаӡа здыруа!
Дхынҳәааит
ауадахь, азалахь, ҳҩыџьагь ҳаицықәгылаз адунеи
агәҭа, еиҩаҳшап ҳаҳрагьы...
Аџьар сраԥхныҩлеит, аха сызрылаломызт.
Урҭ ирхагыланы, иӡса-ӡсо, амшын ҭынч иху анышьеиԥш инеиуан
санду дызҭаз. Илықәыршәыз, илыҵаршәыз азанҵиарқәа
ҟәашкакараӡа иҟан. Ажәҩанахь ихан лхы-лҿы, иԥагьаӡа, иԥшӡаӡа,
иҭынчӡа.
Дыргеит санду абаҳчарахь, иҭахкааз, џьара-џьара анышә
ҭаҳаны иахьыҟаз абаҳча акәакьахь. Ауаа ахьнеиуаз ашәҭ шкәакәақәа
рхала икаԥсаны рхала идырҟьацуан, сара срышьҭаланы
урҭ ашәҭқәа еизызгон; ашәҭқәа ашьапы ахьрыӷрагылаз ихьыдышьшьуан. Цәқәырԥаҵас инеиуаз, ауаа рыхқәа ирхыланы
иахьцоз сашьҭаԥшуан санду дызҭаз; зны-зынла, ашьҭахьҟа
маҷӡак ианхынаалак, иҟәашкакараӡа, азанҵиар снахыԥшны
избон санду лхы-лҿы.
...Дыргеит санду абаҳчаҭрахь.
Ҳашҭа анҭацәы иууаӡа, акалашәа иҟалеит.
Схы сааҩахазар: ассир – уаанӡа бӷьы зҿаӡамыз аҵла махәқәа
иаҵәҟаҟараӡа игылан; иҟәашкакараӡа, санду дызлаҳәаз азанҵиар
еиԥш, ишәҭуан абнаца.
Инахьхьи, Хәыԥшӡа инахықәкшәа, игьало иҭалон Мым, уи аҽны
ашамҭаз сзыршәаз Мым-амра, аха уажәы иҳалалӡа, иҟәандаӡа...
Нас еиҭах излассирқәаз ыҟан уи аҩынтә раан избаз амра,
аха исгәалашәом...
Қфаҭ ду анҵәамҭазын аинрал Раевски Аҟәа абаа дынҭыҵын,
Акаԥа шыҟоу ихы рханы амҩа дықәлеит. Хықәкыс иман иара,
даҽакы акәымкәа, адомбеи ашьра. Дшыманшәалахозгьы агәра
гаӡаны дыҟан, избан акәзар, мҩанызаҩыс дицын Аԥсны зегь
еицырдыруаз ашьханыҟәаҩ Ҳаҭхәа Смаил.
Сынтәатәи аӡын Петербург даныҟаз, хәылԥазык аҟны, Кавказгьы адомбеиқәа амоуп ҳәа аниҳәа, имаркит. «Уҩашьазар
ҟалап, – рҳәеит, – адомбеиқәа Европа иахьаҵанакуа џьаргьы
иҟаӡам,» – рҳәеит. Уажәы аинрал иҩызцәа агәра диргар иҭахын.
Акыс, иара дызмадаз аус аҟны аполитика шымҩаԥигоз, насгьы
анамесныкь Головини иареи шеизыҟаз ала, дук мырҵыкәа
ҽаџьара диаргар шауаз идыруан.
Ихы зқәикыз аус ала иара дааиԥхьеит аписар Шәлиман. Рнапы ианиҵеит шәарыцара иццаша, амҩақәа бзианы издыруа,
насгьы иара ишәарҭадара зхы иадызҵо – аамҭақәа цәгьоуп,
ашьха аныҟәара даара ишәарҭоуп – ауаа нагақәа изиԥшаарц.
Аинрал ашьха иццара дақәшаҳаҭхеит Ҳасанбеи Чачба ихаҭа.
Дышьҭырхит амҩақәа бзианы издыруаз, насгьы зхы камшәо
ҳәа ахьӡ змаз ахаҵа Агәуа Қәыбзач. Аха агәыԥ зегь ԥсыс ирхаз,
зегь зықәгәыӷуаз Ҳаҭхәа Смаил иакәын, ҳәара абаҭаху.
Раевски азныказ, Ҳаҭхәа Смаил иӡбахә аниаҳа, иааицәымыӷхеит.
Нхыҵи-аахыҵи еицырдыруаз аӷьыч, ақәылаҩ. уиқәгәыӷны
ашьха узлацарызеи! Анаԥшцәа ргәы иаанаго ҳәа
дагьхәыцуамызт
аинрал, урҭқәа усҟак хьаас имамызт. Даҽа
зҵааран: игәра злоугарызеи абрагь, ишырҳәо ала, абра, қыҭак
аҿы даацәырҵт ҳәа анраҳа, агәылара ақыҭақәа рҟны
рышәқәа ыҵарҟаца иадыркуазар, ахәыҷқәа дәылырмыжьуазар,
аҳәсахәыҷқәа ӡаагара ҳәа ахацәа рыцымкәа ирмышьҭуазар.
Аха уигьы ӡбашьак аиуит. «Ԥсыуа қьабзла иашьас дҟаҵа, нас
ԥсраҽнынӡа уа узы дыҟоуп», – иабжьигеит аписар Шәлиман.
Раевскигьы инапы ааиҟьан, Ҳаҭхәа иахь ауаҩы дишьҭит.
Убри аамҭазын Ҳаҭхәа Смаил, иаӷацәақәак зны амца
зыцрарҵахьаз
иқәацәыжә еиҭарҿыцны, аабыкьа иднагалаз ажәаҩатәи
иԥҳәыс қәыԥш длеигәырӷьаҵәа длыдтәалан,
џьара даадәылшәомызт. Мқан Салуман дгьыл ҿаҵак ииҭан,
Аҟәача дынхон иара. Убра даакылсит аинрал изынаишьҭыз
ауаҩы. Ҳаҭхәа Смаил имуит, ахәгьы-аҿгьы дықәимыргылт.
Аҵыхәтәан, Аԥсны аҳгьы аинралгьы дырхамыҵгылошәа аниба, иааиз иҳәеит Ҳасанбеигьы дрыццараны дшыҟоу, уигьы
дааирц дышиҳәаз. Уи аниаҳа, ажәа ҟәанда иаҳазшәа иаразнак
дҩаҵҟьеит Смаил. Ҳасанбеи, Смаил иааӡамҭа гәлымҵәах, иԥсы
зыхҭниҵоз Ахьы Шабаҭ Амаршьан ианшьа гәакьа иакәын, уи
ииҳәоз дахыԥомызт Ҳаҭхәа. Иаразнак иҽааибиҭан, дрыманы
Аҟәа иаакылсит. Адырҩаҽны
шаанӡа амҩа иқәлеит.
Раевски Ҳаҭхәа аҭаҳмада иашьас дшыҟаиҵазгьы абас ауп.
Акыкацҳара анырҳәа, аинрал иҭынхацәа аҳәса ара иабаҟаз,
усгьы ҟалахьеит рҳәан, Смаил аинрал игәы дадыргәӡит. Уи
инадыргыланы аинрал Смаил иаҿа ианиҵеит аҳәачаԥеи аҽи.
Шьҭа зегь рыла имазеин, Раевскигьы игәы ааҭынчхеит.
Аха адырҩаҽны, Акаԥа иналсны алада инҭалон еиԥш,
Ҳасанбеи игәеиҭеит амҩа шьҭа ҿыцқәак шангаз. Еснагь згәызҽаныз
Ачачба иаразнак иааигәалашәеит
иаха Аҟәа иҟаз
бзыԥуа ҷкәынцәак, ашьыжь дара раԥхьа игыланы ишцаз.
Ишырҳәаз еиԥш ԥшаҳәала Ԥсырӡхаҟа идәықәымлакәа, ладаҟа
ирԥыҩланы рымҩа ркыр ҟалон. Ргәаанагара Смаил ианиеиҳәа,
уигьы дақәшаҳаҭхеит. Иааибырҳәан, арымарахь имҩахыҵны
рышьҭа дырӡит.
Абас ахыкәшара ахьрықәшәаз иахҟьаны, Ашьшьыра ашьханӡа
хәлаанӡа ҳамгәаҟкәа ҳнеиуеит ҳәа ишақәгәыӷуаз, ҵхыбжьонынӡа
изымнеит. Иара усгьы, амза мгылазҭгьы, Ҟәџьал
ашьхарԥы
анхыҵ,
абнараҟны аԥхьара рықәшәон.
Адыраҩҽны Ӡыхәа ацәҳәыра иқәсит. Амҩан даара иӡышеит,
иаҳарак аинрал. Аинрал, ишиқәгәыӷуаз еиԥш акәымкәа, даара
ибзианы дныҟәон, ачҳара ӷәӷәа шимазгьы ааирԥшит. Рыԥсы
еиҭамкӡакәа Былҳәыҳәгьы Ашьанҵарагьы ирхысын, Сырхәа
ихалан, уа иԥхьеит.
– Абас ибзианы ҳазныҟәар, уаҵәы ҳнеиуеит акаҵәара
аҟынӡа,
– иҳәеит Ҳасанбеи. Арахь рыфатә маҷӡан. Рхәы иахылаԥшуаз
Қәабзач шьҭа ииура издыруамызт. Ирзаанхеит ҩбаҟа уаԥсҵәы
ахәыӡи х-ҽыҭк ацха мгьали, насгьы амҩан Ҳаҭхәа иишьыз
аԥслаҳә амахаки. Уи ҽнак хәлаанӡа рҽааиҵартәыр ирызхон,
аха иахьа Ажәеиԥшьаа акы анримҭа русқәа хәарҭамызт.
Ажәеиԥшьаа уи аҽны дырзылымԥхеит ашьханыҟәацәа,
аха
ибзианы иныҟәан, Ҳасанбеи ишиҳәаз еиԥш, Сырхәа инхыҵын,
аилашәшәымҭаз Ҟәыбышь ашьханӡа
инаӡеит. Араҟа, Бзыԥ
ахықәан иԥхьеит уи ауха.
Абра иаахьхәит аныҟәацәа, иацы Смаил иишьыз аԥслаҳә
ажьы зегьы шьҭымхыкәа, аҩхаа аҿы – рҭамҳа еиҿажьны
иахьаанрыжьыз.
Избан акәзар, уи ажәҩашәаҟьа уажәы ирфар,
уаҵәы мҩаныфада иқәхон.
– Смаил, дад, улаԥықәшәа иуанаҳәозеи, акы ҳазшьуама
уаҵәы? – дҵааит Қәабзач. Фатәыда иаанхар, Ҳасанбеи зцәа
зхихуаз иара иакәын, избанзар иандәықәлоз ишеибырҳәаз ала,
рымҩаныфа иара инапы ианын. Иара усгьы Ҳасанбеи иҿаԥшылара
игәаԥхомызт уажәнатә.
Смаил ԥыҭраамҭак ҿимҭит, алаԥықәшәа иаҳәо дазыӡрҩуа
даатәазшәа.
– Смаил, дад, иаҳәозеи улаԥықәшәа? – деиҭаҵааит Қәабзач.
Алафахь ииаигар иҭахын.
– Даҽазнык уҵаар шыцәгьахо аҳәоит! – аҭак ҟаиҵеит Смаил.
Қәабзач дҩагыланы наҟ даавалеит, аҭаҳмада ииҳәаз
иалаҿымҭ.
– Қәабзач! – инаишьҭаҿиҭит Ҳасанбеи. Қәабзач даахынҳәит.
– Иумоу цәырга!
Ҳасанбеи издыруамызт рымҩаныфа нҵәаны ишыҟаз.
Қәабзач
дааиҵаӷәӷәеит. Иҟаз аацәыригеит: амгьал,
ажәҩашәаҟьа. Ҳасанбеи
илаԥш хьшәашәаӡа ахәыҟаҵаҩ дааихәаԥшит.
– Уажәы ари шәфа, уаҵәы Ажәеиԥшьаа акы ҳаиҭап...
– иҳәеит
уи иааицәымыӷхан.
Ҳасанбеи ҩаԥхьа илаԥш хьшәашәаӡа ахәыҟаҵаҩ дааихәаԥшит.
– Смаил идыруеит аԥслаҳәқәа ӡыжәра иахьнеиуа, – дааҟәындҟәындит
Агәуа.
– Уара, аԥсцәеирымга, иҳацу дызусҭоу удыруама? – дааилашәан
ашақә дасит Ҳасанбеи.
– Аҳ, ухаҵкы...
– Ҿумҭын!
– Уаҵәы ак ҳауп, Ҳасанбеи, ухаҵкы. Уажәы атәымуаҩ ишибо
ҳаиқәымгәамҵып, – даарыбжьаҟазеит ҿымҭуа итәаз Смаил.
Ҳасанбеигьы уи ииҳәаз иаҳан, иаразнак дааиқәтәеит.
Раевски урҭ дрыламцәажәаӡо дрыхәаԥшуан. «Уажә
рыхшыҩ
акәымкәа, рымгәақәа анцәажәо, сара
срыламцәажәар еиӷьуп.
Мамзар, уажәраанӡа сажәа
ҩбамтәуа ишааиуаз, иааҳәыргьы
ауеит», – дхәыцуан
иара, афицар ԥсҭазаара иланаҵаз ашьхарыуаа рыгәрамгара игәаҿы иаацәырҵын.
– Асас ихәы имҵаҵа ма, – иҳәеит Ҳасанбеи иҽааиқәкны.
Агәуагьы, ҭыӡшәа дук алымҵкәа иахьеилгаз дааигәырӷьаны,
иус дназыҩит. Убасҟаноуп атрышәбыжь илымҳа ианааҭасыз.
– иҳәеит Раевски, иааицәымӷхан. Смаил «иашьа»
ихы зқәикыз иара иакәушәа ибан, ашырҳәа дҩаҵҟьан, ҳаҭырла,
игәы инапы адкыланы иаԥхьа даагылт. Раевски атрышәбыжь
ахьгаз инапы наирххеит.
Смаил игәеиҭахьан, ҳәара аҭахума, алашьцара далԥшны,
инахьхьи хара, иаацәырҵыз амза иқәыҷҷо дшаацәырҵыз
ауаҩы. Днапҟьа-шьапҟьо аинрал акы иаҳәара далагеит, игәы
ирҭынчырц. Аха аинрал изеилымкааит.
–
иара итәала аурысшәа иҳәеит Қәабзач. Иара Цҟыбын, Дранда
абаа азааигәара дынхон, маҷк аурысшәагьы ҵаны иман.
Атрышәбыжь еиҭагеит. Раевски еиҭеизеилымкааит Ҳаҭхәа
напышьашәала ииҳәазгьы, Қәабзач еиҭеигазгьы.
– Ари дуаҩызаҵәуп, ҳамца аниба дааиуеит. Арыӷьарахьала
дҳавалар ҩызара ҳзиуеит, арымарахьала
акәзар – ацәгьара
игәы иҭоуп. Аха, ишакәхалакгьы,
ара изыцәшәатәу акгьы
ыҟам, – иҳәеит зегь реиҳа абызшәа здыруаз Ҳасанбеи. Аинрал,
Ҳасанбеи дҭынчӡа дцәажәошәа аниба, иаргьы игәы ааирҭынчит,
аԥхьаншәа иаашьҭиԥааз ишәақьгьы наҟ инышьҭеиҵеит.
«Абар, уԥшы, – даахәыцит иара, – абри акәзар ҟалап ақалақьқәа
рҿгьы акаретақәа арыӷьарахьала изеивысуа. Арыӷьарахьала
иааиуа ауаҩы иаҳа ишьра мариоуп. Уи ала адырра
ҟаиҵоит, цәгьара игәы ишҭам». Атрышә иасыз дааигәахеит.
Раевскигьы дгәеиҭахьан: арыӷьала дааит.
– Ухы даҿакны дкыз усгьы, – иҳәеит Ҳасанбеи Ҳаҭхәа иахь,
аха иааиуаз ауаҩ данааигәаха, игәы иаазымычҳазт, ҿиҭит:
– Уара ахаҵа иҩеиуа, ухылԥа ҩышьҭыхны ики! – Раевски,
иҟоу изеилмырго, зны Ҳасанбеи дааихәаԥшын,
нас иааиуаз иахь
даахьаԥшит, уигьы ихылԥа
ишәақь иахарԥаны ишаашьҭихыз
ибеит. Убри аамҭаз Ҳасанбеи дхысит, амҩасҩы ихылԥагьы
ашәақьԥынҵа инахҟьеит.
– Ҳаи-ҳаи! – даацәажәеит уигьы ашәуа цәажәашьала.
– Уи
ихысыз ахаҵа, уарбанзаалакгьы, уаргьы ухылԥа ҩышьҭыхишь!
Раевскигьы уаҳа иԥырхагахашьа имоукәа, Ҳасанбеи
ихылԥа
ишәақьԥынҵа инахеиҵеит.
– Қазылбақь-иԥа иоуп, дыздырит! – иҳәеит иара, аҳәахагьы
имаӡакәа ахысбыжьгьы геит, ихылԥагьы ишәақь инахыԥрааит.
Ахгьы бырны рывараҿы ахаҳә инанԥеит.
– Қазылбақь-иԥа Маҳмаҭҟача ахаҵа, Ҳасанбеи уара
дукәхшоуп! – дгәырӷьаны дҩаҵҟьеит Ҳасанбеи, идысыз инапы
аус аруа.
– Ҭәу, ! – иааигәамԥхеит аинрал.
–  – инапсыргәыҵа иқьышә иаадкыланы даахәыҭхәыҭит Қәабзач, ихаԥыц ҩежьқәа аарԥшуа дыччо.
– Ҳаҳ ду уоума исзымдырыз, Қьалашь дуӡӡа иԥа! – дааигәаӡахеит
ахаҵа заҵәгьы.
Ианизеиҭарга, Раевски даазхәыцит, Аҳмыҭбеи иҭыԥан абри
Ҳасанбеи аԥснахыс дҟаҵазар, иаҳа иныҟәигон ҳәа иҟаз
агәаанагара иашазаргьы шауаз. «Дагьхаҵоуп, бзиагьы деицырбоит, – даазхәыцит иара. Аха усгьы гәаныла аҳ Аҳмыҭбеи
дааидгылеит. – Дҳашьцылахьеит, ҳаишьцылахьеит, ачынгьы
иаҳҭеит, игәылацәеи иареи реимакқәа рҿгьы сицхраан, шьҭа
ишьаҭа ӷәӷәоуп», – ааигәахәит аинрал.
Аха уи ихәыцуанаҵ, ара изеилымкаауаз ибон. Ахаҵа
хҭыгәла, арҭи иареи анеибадыргьы, дышиашаз арахь дмааикәа,
дара зымҵатәаз аԥсаҵла ааҩс игылаз аҵлахь иҿынеихеит. Иуапа ааишәыхны аҵла амҵан инышьҭеиҵан, нас инапы рххо,
ихы-иҿы еихарччо арахь иҿааихеит.
– Уаа, бзиала шәаабеит, асас дахьқәа! – ҿааиҭит иара, даарзааигәахан.
Зегьы ҩеибаргылеит. Раевски изеиҭаргеит.
– Иаанагозеи ари? – дҵааит Раевски.
– иҳәеит Қәабзач, уажә уаха сымам
иҳәарашәа, даахыццакны.
– Избан уи ара дзаԥшәымоу! – Раевски изымбатәбарахан,
азныказ гәаныла дааччеит, аха уи инашьҭархх,
ашьхарыуаа
рқьабз иазҿлымҳау европатәи ауаҩы иҭыԥан аурыс инрал
игәаҿы даацәажәан, иаҳауаз игәы иааҵаххит.
– Ашьха зтәу Ҟазылбақь-иԥа иоуп! – иҳәеит Ҳасанбеи
иҽырӷәӷәаны,
уажәраанӡа иҽырԥштәны дышиацәажәалоз
зынӡа
еиԥшӡамкәа.
Аинрал уаҳа алаҿимҭит. Ахамхаԥагьара аарԥшра аҵкыс аинтерес зҵаны ииԥхьаӡаз ашьхарыуаа рҵас еиликаар еиӷьишьеит.
Уи аамҭазын Ҳасанбеи днеины, иааизи иареи аԥсшәа
ааибырҳәеит. Нас инапы дырбаны иааиԥхьеит иҩызцәагьы.
Қазылбақь-иԥа – ашьхарыуаа-абнауаа, Марлински ироманқәа
ирыцыз аиллиустрациақәа рҟны иаадырԥшуаз даара дреиԥшын
иара – даараӡа
ихааны аԥсшәа реиҳәеит еицыз. Раевски дызусҭоу
анеиликаа, ихи игәи инапы нарыдкыланы даахырхәеит,
ибызшәалагьы акы иҳәеит. «Аҳәынҭқар ду иинрал, мыч ду змоу,
сыдгьылаҿы дахьызбо сыбла
аргәырӷьоит» – иааизеиҭаргеит
аинрал. Аурыс ҳәынҭқар ихаҭарнакык иаҳасабала ари «сыдгьыл» ахьиҳәоз игәы иҵаххыр акәын Раевски, аха уи агәхьаа
имкит, избанзар ашьхарыуа ԥагьа ихы ахьылаимырҟәуаз
игәы
иахәеит иара хаҵаҵас.
– иҳәеит иара
гәыкԥсыкала.
Ҟазылбақь-иԥагьы, аинрал ду ииҳәаз анидырҳа, дшеигәырӷьаз
ааирԥшит, аха иаҩцацәамкәа, ихгьы пату ақәҵаны
даахырхәеит.
– Сшәыҳәоит, абра иҟәнымшьакәа шәаатәарц! – иҳәеит
Қазылбақь-иԥа Маҳмаҭҟача.
Раевски Ҳасанбеи дааихәаԥшит. Блаҵыхәала иааибадырын,
ашьхарыуа иуапа инылатәеит. Иара дхаҵгылан.
– Шәықәызгалазеи ари амамлақьаҭ, Ҳасанбеи ухаҵкы? –
дҵааит иара.
– Ажәеиԥшьаа ихәхахьоу ҳаҭәеишьозар ҳәа ҳашьҭоуп,
– аҭак ҟаиҵеит Ҳасанбеи.
Ашьхарыуаа мыццакӡакәа, инҭырҳәыцааны еизҵаауанаҵы,
Раевски урҭ реицәажәашьа, рыпатуеиқәҵашьа
дазҿлымҳаны
иҭиҵаауан. Рбызшәа иаҳауамызт
иара, ҳәара аҭахума, аха идыруан абасеиԥш ашьхарыуаа анеиқәшәалак, рых қьан ақәҵо, хрыжь-хрыжь еицәажәо акыраамҭа ажәа гәыҟаҵагақәа шеибырҳәоз,
ус ҵасс ишрымаз. Кавказ дыҟазижьҭеи аинрал урҭ рҟазшьақәа
маҷк иҭиҵаахьан. Иара идыруан ашьхарыуаа, еибаҭахӡамзаргьы,
абас ианааиқәшәалак,
инеимда-ааимдо, мыцхәы еизҿлымҳаны
руацәа-рҭынхацәа зегьы рыӡбахә ишазҵаауаз.
Џьара
аӡәы даанмыжькәа аарлаҳәа ирдыруагьы, Сҭампыл иҟоугьы.
Уажәгьы уи акәын арҭ зҿыз. Абар Ҳасанбеи, – «Ҳаи-ҳаи! Аллаҳ!
Аллаҳ!» – иҳәан, асас-аԥшәма идашшылара иалагеит. Уи иыуак
аӡәы дшыԥсыз иаҳазар акәхап, даазхәыцит Раевски. Ҳасанбеи
дтәан, егьи дышгылац дгылан. Усоуп ашьхарыуаа
радаҭ шыҟоу,
дхәыцуан аинрал, ари аԥшәмара
данадгыла, асасцәа рымаҵ
иуроуп, атәара азин ирҭаанӡагьы дтәараны дыҟаӡам.
Амца иахьныҽҳәатәаз, Раевски ашьхарыуаа дрызҿлымҳаны
дырзыӡрҩуан.
– Иудыруама, Ҳасанбеи ухаҵкы, уаҳәшьаԥа Дали Ҵабали
ажәлар ширгылаз, – Ҳасанбеи иблақәа дырхыԥшыло дҵааит
Ҟазылбақь-иԥа Маҳмаҭҟача.
– Иумҳәан, џьушьҭ. Исыздырӡомеи, ашьха ҳкыдуп,
– иҳәеит Ҳасанбеи, баша ажәабжь еизадак иарҳәазшәа,
агәхьаа
имкӡазшәа ҟаҵо.
Ашәуагьы иаразнак еиликааит Ҳасанбеи зегьы шидыруаз,
аха ҽмырдыр шыҟаиҵауа. «Уи азакәхап уажә шәарыцараха
изисгьы, – еиликааит ашәуа хаҵа,
– уашьҭан, Шабаҭ иус агьалымҵыр,
сара акгьы сыздырӡомызт,
алиниа аиҳабы дуӡӡа сицны
ашьха сыҟан иҳәарц».
– Иаҭахызма Ҳасанбеи ухаҵкы, – ибжьы ҭыганы даацәажәеит
иара, – сара ахшыҩ усырҵома, аха... Иаҭахызма агьааур ҳашьха
мҩақәа ирбара?..
– Уара уакәӡами жәашықәса раԥхьа афицар ара дымҩанызгаз?
– дыцҳаит Ҳасанбеи.
Ашәуа ԥыҭрак ҿиҭуамызт.
– Амала абыржәы уеиӷьым, унапаҿы дыҟоуп... Сара сахьуҭаху...
– ашьшьыҳәа дналагеит иара.
– Ари сара дсысасуп, – иҳәеит ихы-иҿгьы, ибжьгьы еиҭамкыкәа,
аха иаарыӷәӷәаны Ҳасанбеи. – Уара уахьысҭаху адомбеи
ҳшьыроуп, уҳацныҟәа!
Абасала, ашьхарыуаа ирҳәоз Раевски игәы ишаанагозҵәҟьа
баша уҳәансҳәанмызт.
Ҟазылбақь, уаҳа Ҳасанбеи диламцәажәакәа, дааидҵны
даагьагьеит,
«исасцәа» рхәы архиара далагеит. Қәабзач, ахәыҟаҵара
дшазкыз илахь ианызшәа, иаразнак ддырны дааиԥхьан,
ииҭеит иахьа иишьыз, зжьы еиҿыхны зцәа илаҳәаз
аԥслаҳә. Агәуагьы игәырӷьара ҳәаа амамызт: ибзианы далҵит
дзықәшәаны дыҟаз аус. Рымҩаныфа ахьимҵәаз азы ицәа
дҭицараны дшыҟаз Ҳасанбеи.
Даақәгьежьаан, амца ааиқәиҵан, афатәҟаҵара далагеит.
Ахәы андырхиагьы Маҳмаҭҟача асасцәа дырхагыланы рымаҵ
иуан. Дара акранырфа-акраныржә ауп иара дантәаз. Ашьха
аҿымҭра далаӡырҩуа, игәы раҳаҭӡа дыцәеит Раевски. Уаҵәы
захьӡыз инаҿалон сыԥсала ихҟьаз акаҵәара.
Иара дыцәеит, аха ашәарыцацәа, есуаха ишыҟарҵалоз
еиԥш, инеимда-ааимдо, Ҳасанбеигьы далхымкәа,
аҵых
ԥырҽуан,
иҷаԥшьон. Ари аҩыза аҭыԥ ԥхьак аҟны ауаҩы зегьы
дрықәгәыӷуазар акәын. Уаха аҵыхәтәан Ҳаҭхәа Ҟазылбақь-иԥа
диԥсахуан, нас иара шаанӡа дтәараны дыҟан. Аха Ҟазылбақь-иԥагьы дмыцәазт, ашьшьыҳәа еицәажәо амца иҽҳәатәан.
– Ақәаура иалагар ҟалап, – иҳәеит Маҳмаҭҟача, амарқьаф
ԥшшәы змаз ажәҩан дааҵаԥшны. Макьана ажәҩан цқьан,
аха ашьхауаҩ, инахьхьи ԥсҭҳәацк
ангәеиҭа, иаразнак идырт.
Ҳаҭхәагьы ажәҩан
днаҵаԥшын, иацәажәоз дааиқәшаҳаҭхеит.
Иара маҷк ишьара дықәҟьаны дыҟан, иааӡамҭахә бзиа Ахьы
Шабаҭ ажәлар дышраԥгылаз Маҳмаҭҟача иҟнытәи
ианиаҳа.
Агәра ганы дыҟан Ҳаҭхәа Смаил иааӡамҭа аус ду шизыԥшыз,
избанзар дагьыԥшхьан, аеҵәақәагьы иарҳәахьан уи арԥыс
баша имииз, адура азы ишоу дышреиуаз. Уи дырны ауп
дшыиааӡазгьы. Мамзар Дарыҟәажә игәырҩа даго дыҟазма,
мамзаргьы ишәшьыра сҽыҵаскып ҳәа дазхәыцуазма. Иара
иидыруаз, иара ида уаҳа уаҩытәыҩсагьы изымдыруаз амаӡақәа
иирҵеит иааӡамҭа. Макьанагьы даара дыбзианы дааиуан, аха
уи маҷишьон Смаил, избанзар идыруан лахьынҵала иҷкәын
ар рԥызара дшазшаз. Уажәы иаҳагьы адомбеи сшьындаз ҳәа
игәаҳәо далагеит Ҳаҭхәа Смаил, избанзар ажәҩашәаҟьа даԥшыр
иҭахын. Адомбеи ажәҩашәаҟьа иунарбо даҽа жәҩашәаҟьак аҿы
ишумбо идыруан.
– Угәы иҭоузеи, Маҳмаҭҟача, дад? – дҵааит Ҳаҭхәа.
Маҳмаҭҟача асаара дыԥшуа дааԥышәырччеит, аха ҿимҭит.
Иаақәаԥсатеит. Раевски дааҳәыцымыцын илацәақәа
аахитит.
Уиакәхеит. Смаил егьырҭгьы ааирԥшын, рымҩа инықәлеит.
Ашьха ихалацыԥхьаӡа иаҳа-иаҳа ихьҭахон.Хымш раԥхьа
Аҟәа абааҿы ашоура иԥсуаз, акәыбрқәа ҭаха зырымҭоз аинрал,
даақәырқәашьеин, дааԥышәырччан,
ирыԥҳақәа рызна аҳауа
аалбааданы, дыццакы-ццакуа иҿынеихеит. Шьыбжьаанӡа иныҟәахьан
еиԥш асы иаалагылеит.
– Абри аума асыԥса? – дҵааит Раевски, ибыбкӡа ишьҭаз асы
ҟәымҟьак аашьҭихын, агьамагьы ибеит, иагьааиҿишьит.
– Мамоу макьана, ари иаха иауит ауп.
Асы маҿак аҟара акәын ишьҭаз. Ҩаԥхьа сааҭқәак ианныҟәа,
иаҳа-иаҳа иҵаулахо иалагеит. Асыԥсагьы иаалагылеит. Уажә
Смаил раԥхьа дгыланы днеиуан лаба дук кны, амҩан асы
аҵаулара гәаҭо. Егьырҭ ишьҭра иқәланы иааиуан, аграпара
ҟаҵо, аинрал, имҩа ырманшәало. Дук мырҵыркәа асы маҟҿаҳәара
ирзааиуа иҟалеит. Раԥхьа акаԥкаԥ ныҵԥрааит, арахь
машәыршәа иқәнагалазар акәхарын. Ҳасанбеи деиханы ишьит.
Қәабзач дгәырӷьаҵәа дцаны иманы дааит.
– Ааигәа абӷабқәагьы амоуп.
– Излоудырзеи? – дҵааит Раевски.
– Акаԥкаԥқәа ԥслаҳә уацла ичоит, аԥслаҳәқәа рыҽрыдкыланы
иҟоуп.
Раевски ари џьеишьеит, маҷк аҟара ицәыбааӡахьаз иблокнотгьы днашьҭалеит.
– Нас акаԥкаԥқәа ацкы бзиара ҳәа акырҟарҵома? – дҵааит
иара, акаԥкаԥгьы Қәабзач иааимхны дахәаԥшуа,
иҭҵаауа.
– Акаԥкаԥқәа аԥслаҳәқәа анҳәуа ирхылаԥшуеит, ашәарҭара
анааигәахалак, рыбжьы рганы адырра рырҭоит, – еиҭах аҭак
ҟаиҵеит Ҳасанбеи.
Раевски иаҳаз зегьы аблокнот инаниҵеит, нас уи аблокнот
ибааӡахьаз иарҭмаҟ иҭамҵакәа, икәахьы идәықәиҵеит.
«Абасоуп, – даахәыцит иара, – адунеиаҿ зегьы шеибарку.
Анцәа иаԥиҵаз акгьы мыцхәӡам. Ус анакәха, иаҳагьы диашаӡам
ҳҳәынҭқар, Кавказаа ҳхымхәыцуазар иқәхтәуп ҳәа анҳадиҵо.
Иҟалап жәлар хәыҷыкгьы рықәӡаара адунеи аибакапанра
еиланагозар, мышкы зны уи ажәлар дуқәагьы рлахьынҵа
џьара акала ианыԥшыртә еиԥш. Избан абри изаламцәажәац
афилософцәеи атеологцәеи?»
Раевски дхәыцуан, ҿыц ишьҭалаз асы амра ахьақәԥхоз
ибла
хнакуа. Дышнеиуаз, ибла хнакы моу, зынӡа иаахимҩар амуа
иалагеит. Уи иаразнак игәеиҭеит
аинрал џьара акы ааигхар,
изаҩзмыршәоз Ҳаҭхәа. Ашәақьхәшәы ааҭиган, асы аашьҭыхны,
инапсыргәыҵаҿы инылаиӡҩаан, аинрал илацәа инахьишьит.
Раевскигьы иаразнак ала абласаркьақәа ааимӷарҵазшәа дааҟалеит.
Даҽазнык Ҳаҭхәа гәаныла ҭабуп ҳәа ааиеиҳәеит иара.
– Саргьы...
– Саргьы, Смаил...
Смаил аӡәаӡәала зегьы рылацәақәа инархьишьит ахәшәӡҩа.
Абри амаана атәгьы иблокнот ианиҵар иҭаххеит аинрал, аха
аԥхьаншәа уамашәа ибаны ишихәаԥшуаз анааигәалашәа, џьара
акы ргәы иаанагоит ааигәахәын, дааҟәыҵит. «Ус игәныскылап»,
– ааигәахәит иара.
Маҟҿаҳәаранӡа асы ԥуа иҩеиуан. Раевски иеимсқәагьы
уаҳа
царҭа рымамкәа ибааӡан, ишьапқәа рҭаҵәыӷьеит, ҟьыҵә-ҟьыҵәҳәа дыдмырныҟәо иалагеит. Иаргьы, иҩызцәа реиԥш,
наҟ иааишьихын, имаҟа инавҵеиҵеит. Ашьапыхтра дшашьцыламызгьы, иаҳа аныҟәара ааизымариахеит иара.
Раевски дааҭгыланы даахьаԥшит. Ара даара иҳаракыран.
Абри еиԥш аҳаракыраҟны ақәа ауӡом. Иӡлачу
аԥҭақәа аҩхаақәа
ирҭыҵны аранӡа изхалаӡом. Аинрал даанаԥшы-ааԥшит. Асы
ааҟәымҵӡакәа иаҿышәшәон,
амра шыԥхозгьы, ажәҩан шыцқьазгьы.
Дахьынаԥшы-ааԥшлак, иҭбааҭыцәӡа, еишьылӡа
ашьхақәеи
аҩхаақәеи хыхьынтәи ибарҭан.
«Кавказ подо мною», – иааигәалашәеит Раевски
иҩыза
иҩымҭа.
Иҩыза гәакьа, Урыстәыла агәадура,
афранцыз франт
ихәхаз. Уи анааигәалашәа, агәаӷи агәыԥжәареи игәы ихьу-хьууа иааҭалеит зныкыршәа. Аха адунеи зегьы убарҭоушәа
угәы иахьунаҭоз абри аҳаракыра гәырраҳаҭга аҟны агәаӷгьы
ахынҭаҩынҭарагьы наҟ иааиҟәцаны, иашала, разрыла ахәыцра
ааиӷьаишьеит аинрал.
Иаалырҟьаны игәы аҳәеит аҭынчреи азҩыдареи. Иааиҭаххеит
абри атәыла ҭынч, атәыла зҩыда, абарҭ шьхатәыла уамашәа
ианаало ауаа ԥшӡақәа ртәыла иазымдыруазар даҽа гәамҵрак,
ашьха ахалара ада. Иара дзызкыз, иара шьхатәыла дзыҟази,
уажәтәи ихәыцрақәеи ахьынӡеиқәымшәоз даазхәыцын,
гәаныла дааччаны ихгьы ааиҟьеит Раевски. Нас дыццакы-ццакуа маҷк иааиаԥысны, иааҭгыланы изыԥшыз имҩалацәа
даарыхьӡеит.
Ҳаҭхәа аԥхьа дгыланы днеиуан, егьырҭ ишьҭагылан, аграпара ҟаҵо, аинрал имҩа ырманшәало. Аҵыхәтәан аинрал
иаргьы аԥхьа дгыларц далагеит, зегьы иара имаҵ ахьыруаз
иҭахымхазт. Аԥхьа дгылар рымуит, ишәарҭоуп рҳәан, аха уинахыс рҽеиҭныԥсахло инеиуан; реиҳа иааԥсаз ашьҭахь ддыргылон, уи ԥсшьароуп ҳәа иԥхьаӡан. Абас мацара шьыбжьаанӡа
иныҟәеит. Шьҭа шьыбжьгьы инахыҳәҳәеит, шьҭа какалкра
аамҭагьы ааихьан. Аинрал иазҵаан, иара иакәымзар дара рзы
зегь ак шакәыз, асы илатәаны акыррымфаргьы шырычҳауаз
аниба, мап икит, ҳхалап зны иҳәеит. Арахь иахьхалозгьы
шԥааигәаз! Аха ҩадаран, насгьы асыԥса иарныҟәомызт.
Аҵыхәтәан ирулак, икараԥсараха ашьха хыҵырҭа иназынаӡеит.
Раевски акаҵәара данықәыԥш, ибеит версбжак аиҳа
шыҟамыз. Араҟа асы шьҭаӡамызт, избан акәзар есааира
иасуаз
аԥша иқәнаҳәон. Аныҟәацәа
анаҟәоу ҵәырҵәыруа,
еишьылӡа
инықәгылан,
иласкәандраӡа рҿынархеит. Абрысҟак
имаҷҟәикыз
ашьха халара ашьҭахь, ашьаҟьасҭа ианнықәла,
ршьапқәа рыҵԥраауашәа рбон. Аха Раевски асаркьа дуқәа
реиԥш анаҟәоу иаҿыҷҷоз амра ҩаԥхьа даарлашәит. Ҳаҭхәа
еиҭахгьы, асас иҳәаанӡа днеидыххылан, аԥхьаншәа иҟаиҵаз
еиҭаҟаиҵеит – ашәақь-хәшәы ӡҩаны илацәақәа инархьишьит.
Ахшьыра ианхықәгыла, Раевски азныказ иааицәымыӷхеит.
Изықәгылаз еиԥшыз анаҟәоу-аҵааршә, ҩышә-хышә саџьан
рнаҩс асгьы ақәнауны, итымитышаха, аҵа умбо илашьцан.
Атыша ҿырҳас дахьаахықәгылаз
дааҭгылт.
Аха зныкыршәа еиликааит албаара усҟакгьы ишыцәгьамыз.
Раԥхьаӡа ддәықәлеит Агәуа Қәабзач. Иуапа ааирҽын, ахәыҷқәа
хәмаруа рҽылабақәа ианрықәтәо
еиԥш, даақәтәан, акиҳәа
ҿыҭны дықәчаразаауа
дынҭалеит. Ахыкәалаа аиԥш длеиуан,
ианааиҭаххоз
адыхҳәа дааҭгылон.
– Дызлаангылозеи ари? – дааԥышәырччеит аинрал, атыша
дахьхықәгылаз.
Имҩалацәа идырбеит уи шыҟаҵатәыз: ауапа уақәтәаны
уқәшьҭраа
ушнеиуа акәымкәа, ахы уаахар, иара уа уаангылоит.
Раевскигьы, гәаныла анцәа дааиҳәан, хьаҳәхьачара ҟамҵакәа
иуапа ааирҽын
днақәтәаны иҿынеихеит. Егьырҭгьы акиҳәа
иҟьаны иара ишьҭалеит. Аԥша илымҳа иааҭашәышәит аинрал,
игәы аҭҳара еисуа, дгәырӷьаҵәа ахыкәалаа еиԥш дҭаланы днеиуан.
Еихьысеиԥысуа, еиқәҿыҭуа ишьҭан иҩызцәа, аха иара,
рыбжьы иаҳауан акәымзар,
урҭ ибомызт, сабиҵас дгәырӷьо зны
дааҭгылон,
нас еиҭах, иахьынӡаиҭахыз дыццакуа ддәықәлон.
Данашьцыла игәеиҭеит Маҳмаҭҟача – анаҟәоуқәа рыԥшәма,
иуапа ацынхәрас дзықәтәаз ишәақь шакәыз.
Ҳаҭхәа аҭаҳмада
иакәзар, уигьы егьыгьы дрықәтәаӡамкәа, ишьхәа нықәырс-аақәырсуа,
ус дыҿҟьа-ҿҟьо длеиуан. Зны-зынла дкаҳауан,
аха изқәа акәын дызқәҳауаз. Иҩызцәа ааихыччон, иаргьы
дҩаҵҟьаны днараԥҟьон.
Раевски дааҭгылан, иаргьы убас иурц иӡбеит. Акы завзмыршәоз «иашьа» Ҳаҭхәагьы, аинрал дшааҭгылаз аагәеиҭан, иаргьы
дааиваххит. Ашәақьи ауапеи ицмырхыраакәа албаашьа Ҳаҭхәа
иааиҿиҵаан, Раевскигьы аҭаҳмада ицашьала дылҭалеит. Егьи,
аинрал машәыр имыхьразы, иааигәара дааиуан, дицрымшәо:
зны иаԥхьа дгылан, зны дааивагылон, ҽазны дишьҭахх дааиуан.
Ԥыҭк иаалбаахьан еиԥш, Раевски иҩызцәа зегьы шааҭгылаз
гәеиҭеит. Рыварахьшәа – уагьы шьаҟьасҭаны иҟан, аинрал
игәеиҭеит, уи аҿҟьара аанҵәаны иахьааиашарахоз ҳаԥ хәыҷык
шамаз. Зегьы рхылԥақәа аархыхны уахь рҿанынарха, иаргьы
даарышьҭалеит.
– Ашьха алыԥха ҳәа абраҟа ҳҟәых аанҳажьроуп – ус иаԥуп,
– иҳәеит Ҳасанбеи, асас диргәамҵыр ҳәа дшәозшәа
иҿаԥшылара
ҟаҵаны. Ашьханыҟәацәа еиҳабы-еиҵбыла
инеины,
рыҽраԥштәны, аныха иамҵало реиԥш зегьы акака
акылҳара
инҭадыршәит: Маҳмаҭҟачеи Ҳасанбеии раҳәызбақәа
рыҟәныхны иҭадыршәит, Қәабзачи Смаили хык-хык
рҳазырҭрақәа иаарҭыхны инықәырҵеит.
Раевскигьы, ари аниба, аԥсуаа рқьабз пату ақәҵауа,
иаргьы
днеины, иҩыза, арратә адмирал Серебриаков
Қарҭ ианеиқәшәаз
ҳамҭас ииҭаз амшынуаа
ркортик дамеигӡакәа – уаҳа, ишәақь
ада акгьы имамызт – уахь инҭаиршәит. Аԥсуаа, аинрал иҟаиҵаз
даара ргәы ҟанаҵан, лаԥшыла иаҭабуа ихәаԥшуан. Раевски
акылҳара дахьҭаԥшыз ибеит уаҟа абжеиҳаранӡа ишҭәыз.
Жәытәнаҭә аахыс ара ииасуаз ашьхарыуаа зегьы акака нрыжьуан. Аҳаԥ хәыҷы ҭәын жәытә хҿа хыла, иҟан ара аҳәақәа, асақәа,
аҟамақәа, еиуеиԥшымыз,
даара акры зхыҵуаз, ижьакцаӡахьаз
инадыркны, аабыкьа иҭарҵаз рҟынӡа. Уа иҭаз аӡәгьы алакьысра
шизымгәаӷьуаз ҩашьомызт, избан акәзар иҭаз ирылан ахьи
араӡни ирылхыз абџьарқәагьы.
Уаҳа иаанымҿаскәа идәықәлеит. Ҩаԥхьа – ахшьыра иҭаланы
инеиуан. Шьыбжьаанӡа зхалара иаҿыз аҳаракыра аамҭацқәак
рыла илбааит. Иахьнылбааз аҩхаа ҭшәаны илашьҭын. Ахаҳә
ҟәаз дуқәа чықьқәак рыбжьиаауан акәымзар, араҟагьы уаҳа
шәаԥыџьаԥ ыҟамызт. Аимҩалацәа, аинрал иааиазҵаан, рыԥсы
ааиҭаркырц иаатәеит.
Шьҭа иахьала уаҳа ныҟәара рықәшәаӡомызт. Аимҩалацәа
рҭыԥ аадырҽеин, иаатәақәеит. Қәабзач ахәыҟаҵара далагеит.
Анцәа иџьшьаны, Маҳмаҭҟача иишьыз ашәарахжьы рыман.
Қәабзач дицхраауан Маҳмаҭҟача ихаҭагьы. Раевски иҽаарманшәаланы
амца дааҽҳәатәеит, имаҭәақәеи мҩабжара имаҟа
иавҵаз иеимсы бааӡажжырақәеи рырбара далагеит.
Ҳасанбеи дтәан, ибӷа риашаны, иҽеиқәырԥс амца дахәаԥшуа.
Дахьтәаз, хәыцрак дҭанагаланы, илацәа еихмырҟәысӡо
иаԥхьаҟа дыԥшуан. Иара усгьы, араҟа аӡәгьы аинрал игәы
ҳмырҿыӷьып,
ҳааиацәажәап, ус иаҭахуп ҳәа иалагомызт, Қырҭтәыла
ишыҟарҵалоз
еиԥш.
Европатәи аҟазшьақәа рыздырӡомызт ашьхарыуаа зынӡа.
Уажәгьы Ҳасанбеи афатәҟаҵара иаҿыз
дрыцымхыраакәа ара
дызтәаз, асас ихала даанымхарц
азы акәын, иара иаҳаҭыр азы
ара дтәан, аха ҿиҭуамызт. Уи зегьы еиликаауан Раевски. Иара
идыруан акы иаазҵаар уи ашацаҳәа дҩаҵҟьаны,
инапы игәы
инадкыланы изыӡырҩра дшалагоз, даазыҳәалакгьы, ихы қьан
ақәымҵакәа – иагьа умҳәан Қьалышьбеи дуӡӡа диԥами – иажәа
дшацыҩуаз. Аха абжьааԥны ҿымҭуа, мрагылара ауаа ишырҵасу
еиԥш, иҽмырҵысӡо, дхәыцуа дтәан.
Ҳаҭхәа иакәзар, ашьха ианылбааҵәҟьа дрыцрыҵит. Аратәи
аҭыԥқәа иара даара ибзианы идыруан аҟнытә, дцеит ашәарах
рышьҭа хикырц.
Раевски аҭынчра далаҭхаџьуа, амца аԥхарра хааӡа
ихьҭакны
иҟаз ибаҩқәеи ицәеижьи еимнадо дахьтәаз,
дрызҿлымҳаны
дырзыԥшуан ашьхарыуаа реизыҟазаашьақәа.
Абарҭ ақьабзқәа иибауаз реиҳарак мыцхәуп ҳәа иԥхьаӡон
Раевски, урыск, европатәи ааӡара змоу уаҩԥсык иаҳасабала.
Аха, иагьа ус иҟазаргьы, абарҭ реиԥш иҟоу ашьхарыуаа иашақәа
данрыхәаԥшуаз еснагь ибла гәырӷьон иара. Рицар иашақәаны
иԥхьаӡон иара азегақәеи ачерқьезқәеи, аамысҭашәара ду ԥсабарала
излоу. Ирыҿҵаатәугьы рацәоуп ҳәа агәра ганы дыҟан.
Иара аханатәгьы дрықәшаҳаҭмызт аӷьатама-хжәақәа, ашьхарыуаа ықәхтәуп, инырҵәатәуп
ҳәа зыԥхьаӡоз. «Иабаҟахыз, урҭ
аӷьатамахжәақәа
дреиуоупеи иара аҳәынҭқар Николаи ихаҭа»,
– гәаныла даақәыԥсычҳаит аинрал. Иара дақәшаҳаҭмызт зны
Ермолов зхы икыз, уажәы аҳәынҭқар идҵала изықәныҟәо Кавказ ажәларқәа рабашьышьа. Абна хшьаауа Кавказ ажәларқәа
рцуҭақәа рызнеира, уажәы-уажә еиҿыркаауа аекспедициа
шьаарҵәырақәа, асабицәа рымкәкәааны аманаҭқәас ргара
реиԥш иҟоу азнеишьақәа, аметодқәа рыла Кавказ заҵа унапаҿы
иузаамгара, иаҳагьы иароууеит иара усгьы ҩажәи хәба
шықәса изҿу, ахәынҭқарра амч ҵызхаауа Кавказтәи аибашьра. Асала ицалозар, Кавказ жәларқәа иаҳагьы ргәаӷ иазҳауеит,
иаҳагьы
рҽазҵәылхны аурыс иҿагылоит, аимпериа аӷацәагьы
рҽахьырзааигәартәра иашьҭазаауеит. «Иҳабашьлашт,
– игәы хьаауа дхәыцуан иара, – рыжәлагә ыҟамкәа иқәӡаанӡа.
Урҭ рцымхәрасгьы ара ианаалаша, инҳархаша ажәларгьы
ҳаураны ҳаҟаӡам. Иабанӡеиӷьыз, – дхәыцуан иара, – абарҭ
ажәларқәа ҳбираҟ иаҵагылазҭгьы, усҟан иаҳа иаҳзымариахон
Ҭырқәтәыла аиааира. Ус акәымкәа, ишиаҳахьоу ала, ажәлар, ара
ианамыхәалак, Ҭырқәтәылаҟа ихҵәар
алшоит. Уажәнатәгьы
шаҟаҩы цахьоузеи. Арҭ еибашьцәоуп, асулҭан ирацәаҩны идкылара даналагалак, дара рыла имч ааирӷәӷәоит, аԥсыҽхара иаҿу
имч». Еибашьҩык иаҳасабала Раевски агәра ганы дыҟан Кавказ
ахала изыҟалаӡом, ма аҳәынҭқар итәхароуп, ма, Анцәа иумҳәан,
аҭырқәа дахылароуп ҳәа. Аха уи ихахьгьы изаагомызт, ҳәара
аҭахума. Иара деигәыӷуан Урыстәыла, уи Ахԥатәи Рим адин
иаша Константинополь инаган, адин цқьа аҭыԥ азырхынҳәны,
Тигри Евфрати рыбжьареи Шьами налаҵаны, Иерусалимнӡагьы
инеироуп ҳәа мышкы зны. Уи даназымхәыцуаз ыҟаӡамызт
иара. Урыстәыла ду инанагӡароуп лахьынҵала иазылху амиссиа
дуӡӡа – ақьырсиан дин иаша ахыҵхырҭа азырхынҳәра, анцәа
иҭоубыҭ аԥсылманцәа рымпыҵхра! Нас, ҩаԥхьа
Европа зегьы
ианырдырлак Урыстәыла ахьынӡадуӡӡоу,
ианырбалак иара
шымҩақәиҵо аурыс инцәа – нас ихынҳәуеит иара ахьышьҭрахь;
аҳәынҭқар – ажәлар раб, ижәлар гәыҭбаа ааигәыҵаҳәҳәа,
игәызианӡа днықәыԥшуеит Лада мшыни Ҩада мшыни ирыбжьаку Аиашеи Анцәеи рҳәынҭқарра дуӡӡа!
Абри даазхәыццыԥхьаӡа игәгьы ԥшаауан, илабжышгьы
аахаддылон иара. Убасҵәҟьа акәын уажәгьы. Шаҟа ирыцҳара
дуузеи Кавказ иахьышьацәхныслаз, Кавказ иахьааннакылаз
мшынхыҵрашәа иааиуа ҳара ҳдоуҳа! Ииҳәо раҳауазҭгьы
амчра зку! Усҟан еилыркаарын дара, ҽырхха Кавказаа ргәыдлара
аҭыԥан, даҽа методқәак шаҭаху. Зхы цахьоу Ермолов
иакәымкәа, хара ихәыцуа, Аԥсадгьыл азы аду зҭаху ргәаанагара
иирҳауазҭгьы аҳәынҭқар. Усҟан еиликаауан иара уажәала Кавказ агаразы иаҭаху абџьар шакәым, адин цқьа аџьар шакәу.
«Есыҽны ҳаӷацәа рхыԥхьаӡара азырҳара аҭыԥан, – дхәыцуан
аинрал Раевски, – еиҭаргәаларшәатәуп абарҭ ауааԥсыра гәыраз
аҭырқәа ирхаиршҭхьоу рдин цқьа. Еиҭарҿыцтәуп аамҭа
иархәашахьоу ржәытә ныхаԥаарҭақәа. Аполк ҿыцқәа рҭыԥан,
Кавказ ауаԥшьқәа ирылаҵатәуп ахәаахәҭцәа. Ҭырқәтәыла
аҭыԥан
ҳара иҳалахәаахәҭлартә Кавказ! Мшыннырцәынтә
ирауа зегьы ҳара ҳҟынтә ирауа, мшыннырцәҟа ирҭиуа зегьы
ҳара иааҳхәо! Аха мап, – дхәыцуан аинрал, – сара, аҳәынҭқар
зыгәра
имго, сара исҳәо акыр ԥхылнадо иҟоума. Абри зегьы,
сгәаанагарақәа зегьы ззызҩыз аҳәынҭқар, урҭ заҵа ихаҿы
иааимгарыз, абри адекабристцәа дрышьҭан зны, цқьа
шәишьклаԥшла
ҳәа аԥхықәиҵеит, ара сызлагаз аус хырҳага
сааԥхьыҟәҟәааны даҽаџьара сиаргаргьы ауеит, ишсаҳахьоу
ала». Раевски аиҳабырақәа дрышьҭамызт ахаангьы, иара
ииҭахыз Урыстәыла азын аду арҿиара акәын. Аха дыгәрамганы
дшыҟаз дынхеит, иагьа хаҵара ааирԥшызаргьы, Анцәеи,
Аҳәынҭқари, Аԥсадгьыли рзы гәыкала дшыҟоу шәынтә агәра
диргахьазаргьы зегьы.
Идыруан насгьы иара ихшыҩҵак иаҿагыло шаҟа рымч
ӷәӷәоу. Шьоукы, иахьаҭахым зыхьымӡӷ дуцәоу, убри иахҟьаны
ирласны ҳнапаҿы иааҳгоит ҳәа ишақәгәыӷуаз, Кавказ агара
абрысҟак иахьадхалаз гәнызгоз, мыцхәы иадхьымӡӷкылоз.
Даҽа шьоукы, иаарласны арраҿы акариера аҟаҵаразы Кавказ
ззыманшәалаз. Даҽа џьоукых, ауалқәеи, ахьымӡӷи, агәкаҳареи,
агәҿыӷьи ирцәыбналаны,
Петербургнтәи, Москва-Ҳан аҟынтәи
арахь ишаауаз. Нас мчы змоу урҭ руацәа, рҭынхацәа. Убас
шаҟаҩы, шаҟаҩы!
Абас еиԥш иҟаз ихәыцра ԥагьақәа дрылан аинрал Раевски,
ӡынгьы-ԥхынгьы асы зқәыз ашьха амҵан дахьтәаз, рҟазшьала,
ирҳәо аӡәы иаҳарҳәа ишәошәа еиҿахәыҭхәыҭуа, уҳәансҳәанқәа
ирылацәажәоз ашьхарыуаа Маҳмаҭҟачеи Қәабзачи дрыхәаԥшуа,
нас илаԥш зыҽмырҵысӡо амца иҽҳәатәаз Ҳасанбеи иахь иааиаго.
Иаалырҟьаны ахәеҩҳәа, аҩхаа ааҭырцәажәааны игеит
ахысбыжь. Зегьы уахь инхьаԥшит. Ахысбыжь шгаз ала, ихысыз ихымҭа шкамшәаз ҩашьомызт. Избанзар, ахысбыжь,
абжьныҩра хало-ихало имцакәа, ишаагаз иааҿахҵәеит.
– Смаил иоуп, акы ишьызар ҟалап! – иҳәеит Ҳасанбеи.
Уаххьа ҳәа ашашлықь инацҳан, аҵәҩанқәа арсны ирхарԥаз
рабџьарқәа аакныхны, рнапаҵаҟа иааҟарҵан, – ашьхара зыда
ԥсыхәа ыҟамыз агәҽанызаара
– Ҳаҭхәа Смаилгьы изымыԥшыкәа,
руапақәа
рыҽнылаҳәаны инықәиеит ашьхарыуаа.
Убасҵәҟьа
ҟаиҵеит Раевскигьы. Ҳасанбеи дмыцәакәа дыԥшыхәуан.
Раевски дахьықәиаз ажәҩан казказ даҵаԥшуан. Уамашәа
иааигәаӡаны икыдын аеҵәақәа, игәылшәҭааны,
иптыш-птышӡа, дара-дара еидкьыслома уҳәартәы. Ашьшьыҳәа илацәа
нҭааит.
Дук мырҵыкәа дхынҳәит Смаилгьы. Асас дыдмырҿыхарц
азы Ҳасанбеии иареи ашьшьыҳәа еицәажәон. Аха Раевски иаразнак иаҳан илацәақәа аахитит. Дҩагыланы еицәажәоз ихы
нарыдикылеит.
Смаил иибаз адомбеиқәа ракәын; дхысит, аб ӷәӷәангьы
ихәит, аха ицәцеит.
– Аиеи, нас, аӡәы ихала адомбеи изшьуама, – иҳәеит Ҳасанбеи.
– Избан? – дҵааит аинрал.
– Адомбеи дуӡӡа хык иагома. Даҽазнык ушәақь еиҵауҵаанӡа
ицоит.
Ҳаҭхәа ҿиҭуамызт, иара дӡырызгоз Ҳасанбеи иажәа иҽалаимгаларц
азы.
– Ашьҭа узыԥшаазар?
– Избеит рышьҭа, аӡы ахьыржәуазгьы еилыскааит, – иҳәеит
Смаил, имариаӡоу уск ҟаиҵаны аӡбахә иҳәозшәа. – Ашьыжь ҳцоит.
Ашьыжь иаақәаԥсатан, уажә иҷаԥшьоз Қәабзач дааиаанӡагьы
иҿыхеит аимҩалацәа. Иҩагылан, ашацаҳәа идәықәлеит. Ахаҳә
дуқәа инараҩс-аараҩсуа инеиуан, аҩхаа ҭшәара иҭаланы.
Раԥхьа иаацәырҵит абнара. Уаҟа еилагылаз аԥсаҵлақәа наҟ-ааҟ
ирхагылаз ахра ӷьазӷьазқәа урыла иреисома уҳәарын. Алареиԥш
еилагылан дара. Ирацәан иажәны икаҳахьаз аҵлақәагьы. Уи
абна алсра уадаҩын. Смаил днараԥгылан, ашьхарԥы инаҿаланы
иаахыкәшеит.
Асы зқәыҳәҳәы иҟаз анаара иаҿаланы инеиуан. Ашарагьы
шьҭа агьагмызт. Раевски дааҭгылеит. Абар иахьагьы, иаҳагьы
зыбжьы иаҳауаз аӡхыҽҽа. Ҩажәи хәбаҟа саџьан аҿыгҳара аманы ахра иқәжьыз анаҟәоуи асыԥсеи ирыҵҟьаны, ҵаҟа ахаҳәра
инадԥыххааса ицон иара, ҩынҩажәи жәабаҟа саџьан иҳаракыз
аҿҟьара илбааҟьаны. Ҵаҟа ахаҳә иахьанҟьоз, ацыԥхьқәа
аӡхыҽҽара
азыбжак аҟара ихалон.
– Аброуп иахьыҵыҵуа Инџьықь-ҷкәын, шәара, аурысқәа,
сымҩашьозар, Зеленчук ҳәа шәзышьҭоу! – иҳәеит Ҳасанбеи.
Раевски ибла хнакӡаны дазыԥшуан ари аԥшӡара. Аха иццактәын.
Ишнеиуаз абна инахыкәшеит. Аҟьашрахь иахьаақәлаз
аинрал ибеит ахрақәагьы ааимыҵызшәа, изҭаланы
иааиуаз аҩхаа
шааҭбаахаз. Макьана кәараҷҷак
еиԥш иҭшәаз, аха ахыкәалаа
еиԥш инеиуаз Инџьықь-ҷкәын аӡыхь зны наҟ иныруа, нас
арахь иааруа, рмаҟҿаҳәара инахыкынгьы еилабааӡа, аҵыхәтәан
аныҟәацәа адомбеиқәа рышьҭа инықәлеит. Ашьҭақәа арҩаш
иавагаланы инаган. Дук мырҵыкәа урҭ ашьҭақәа
аӡыхь инхықәыххылан,
иааҿахҵәеит. Ашәарацацәагьы,
ашьыжьтәи
аԥша ахырхарҭа аагәарҭан, уи аҭыԥ инахыкәшаны, рҽыԥхьакны
иаатәан, аԥшра иалагеит.
Иаацәылашоны еиԥш иаацәырҵит иззыԥшыз ашәарахқәагьы.
Раевски дааҭрысит. Иватәаз Қәабзач аинрал дааицәхасшәа
уахь дааирԥшит, аха иара ибахьан. Раԥхьа игыланы иааиуан
адомбеи-ацә, уи иацын ажәқәа ҩбеи аҳәарақәа хәбаҟа-фбаҟеи.
Раевски иҽырԥсны дрыхәаԥшуан. Арҭ реиԥш шәарах ԥшӡа имбацызт иара иахьада.
Раԥхьа иааиуаз ацә ӷәӷәала ишхәыз ҩашьомызт. Уи акәзаарын
иаха Ҳаҭхәа дзеихсны иихәыз. Инеиуан
иара, раԥхьа
игыланы, ахәра иамазгьы шьарда
ишаргәаҟуаз ҩашьомызт.
Уажәы-уажәы, иаанымгылаӡакәа
ишнеиуаз шьапыла анышә
цәнаԥуан,
ицәнаԥуан.
Инеиуан иара, ашәарахқәа раҳ, ашәаԥыџьаԥ
уамашәа иахьанаало ада уаҳа зыԥшӡара хәарҭара
аламыз,
ақәӡаарахьы зхы хаз ашәарах ссир. Аинрал иԥсы ӡаны дахьтәаз,
иџьашьаны дазыԥшуан иара. «Ҳҳәынҭқар згәаӷ икыз декабр 14
абунтарцәа, «шәыжәлар ахақәиҭра рзаажәгар шәҭахымзи, шәца,
даҽа жәларык рхақәиҭра рымхны шәхы шәырқьиа» – иҳәазшәа,
Кавказҟа еибашьра ишааишьҭыз еиԥш, абарҭ ашьхарыуаа,
зхьыԥшымреи, зхақәиҭреи, зыламыси зегь реиҳа иҳаракны
изыԥхьаӡо сыманы сааит сара, – даахәыцит Раевски, – дара
реиԥшҵәҟьа хара здым адомбеи рнапала идсыршьырц».
Адомбеиқәа шнеиуаз, раԥхьа игылаз аб аӡы иныҽԥынгылан
иааҭгылеит. «Схысуам!» – ааигәахәит Раевски.
«Аҳы!» – адырра аариҭеит Ҳаҭхәа Смаил. Еицыз
рыԥшьҩыкгьы, Раевскигьы
дназлаз, ршәақьқәа иааркылԥшын ихысит.
Аӡахьы зхы аалазырҟәыз адомбеи ааҭгылеит, ахы иааҩахеит,
иҟалаз азеилымкаазшәа. Аҩызцәа зегьы, ахысбыжь шаараҳаз,
иаахьаҳәны иҩаҵҟьан, аҵла ҿарақәа хыҽуа, ишзахәоз абна
инылапҟан, ршьамхы рҽадыргеит, аха урҭ аӡәгьы дрышьҭамызт.
Зҽыҵәахырҭақәа иаарывҵыз ашәарыцацәа адомбеи-аб акәын
ирҭахыз. Иаахьаҳәит иара, ашьшьыҳәа, ацәеижь хьанҭаӡа,
иаагазҽазит, нас, иҭахәаҽӡа, абнаршәыра
рӡыӡо абжь гәаҩа
ҭцаны иаабыбит. Раевски ихәы-ижьы қақаӡа иааилагылт.
Иаабыбит, ашьҭахьтәи ашьапқәа наҵаҟәалеит, иҿаԥхьа ахы
иааҩахан, ашьаҟәада баа аҿашәы иаабыбит, нас, уаҳагьы акы
аазыҟамҵаӡакәа, авара инықәҳан аҽааиҵнахит. Ашәарыцацәа
гәырӷьо уахь иҩуа инеиуан.
Дҩагыланы уахь иҿынеихеит Раевски. Иарӷьа напала ишәақь
икын, иарӷьа напала, дагьаазымхәыцӡакәа, ихылԥа ааихихит.
Ашәарах днадгылеит. Ихы аалеирҟәын,
атәыҩа ааникылт.
Абла дынхыԥшылеит. Аш еиԥш аԥсра аазхылаз абла еиқәаҵәа-цымцымқәа иаархибаалеит ажәҩан ахыԥша. Ихы данааҩаха,
ибеит ишшара ишшахьаз.
Ахысбыжьи адомбеи ахәаабжьи азнык згәы рышьҭыз
аҵарақәа,
хара имгакәа рыԥсы аарылалан, ҩаԥхьа бжьы рацәала
рашәа раҳаҭқәа ааиларҵеит. Руакы рханыҵәҟьа иқәтәаны ашәа
аҳәон, тәым бызшәала иаҳәоз уи ашәа зызкыз адомбеи аԥсра
акәызшәа.
Раевски даахьаҳәын, наҟ иҿынеихеит.
Апринц Ольденбургски Гагратәи икурорт аҟны ауаа бара-барақәа адгаланы еиҿикааз маланыҟәала аиԥхныҩларақәа
рышҟа дааԥхьан ҳгазеҭ «Сухумский вестник» акорреспондентгьы. Усҟан уи ҳгазеҭ зыԥсаз зегьы ирзеилкаауамызт, аха
иахьа иара абзоуралоуп уи аамҭазын иҟалоз ахҭыскәа рыӡбахә
шаҳзынхаз. Аха уи атәы уажәы ҳалагарым.
Амаланыҟәақәа раԥхьатәи акәырқәа дуӡӡан, рышьҭахьтәиқәа
хәыҷӡан. Аиԥхныҩларҭа мҩа хаҳәла ихҟьан, – аха усгьы
аиԥхныҩлацәа амба иазнеиаанӡа ркостиум шкәакәақәеи рышлиапа шкәакәақәеи асаба рықәчит. Абанкет аан зегьы ирныҳәон
ахара ицаз аурыс ӷбақәа. «Иҟамзароуп иапоннаа! Урҭ амаамын
макакақәа!» – ҿаарҭуан афицарцәеи урҭ рыҳәсақәеи. Ахацәа
рыҵәцақәа асаара инышьҭакшаны иԥырҽуан.
Аҿыцаԥшьгарақәа ираамҭан. «Сухумский вестник» акы
аҩнаршәомызт. Уи аамҭазтәи уи адаҟьақәа реихыршәшәара
акыр иаԥсоуп. Апрофессор Еихенбаум агазеҭ ианиҵеит агамбузиақәа
ирызкыз иусумҭа ацыԥҵәаха.
Уи аԥсыӡхк мбатәбарах
ажәла шьушьала аҳәаанырцәынтә иааган. Апрофессор ишиҳәоз
ала, Шәача, Арыдлар, Мцасҭа, Амзара уҳәа амҳаџьырра ашьҭахь
уаҩ дызхымлоз, иӡбаарахаз аҭыԥқәа мышкы зны икурортхараны иҟан, избан акәзар агамбузиақәа анҿиалак, акәыбрқәа
зегьы рфозаарын.
Анамесныкь Воронцов-Дашков Пиленковаа рҭыԥҳацәа
ачабаба ампахьшьы ианҵаны идыргалон. Ихылԥа ааихыхны, ихы
аҟьашра инапы нықәшьны, аҭыԥҳацәа бырг блала иааимданы,
ачабаба днагәӡит аинрал. Апатреҭҭыхцәа
рчыфҭы еиқәаҵәақәа
нархаршәны, рдегаратипқәа амырзаканеиԥш рԥынҵақәа
ааҭҳәаны,
алҩа харчыло аҭоурых хҭыс ҭырхуан. Аҳәсахәыҷқәа
рнапҭарԥақәа аарымӷхны рнапқәа еинырҟьон.
Тҟәарчал ирыԥшааит арацәа. Очамчыра уи арацәала
аус
дыруны иԥыршәеит аӷба хәыҷқәа. Зегьы – аиапон хәымга
инырҵәаразы. Уагьы апатреҭқәа ҭырхуан.
Аҟәа иаҳа-иаҳа иазҳауан. Ԥсырӡха аберҭыԥ рчаԥеит.
Аха
амҩақәа макьана иҽеимызт. Абрагьцәеи арҳәцәеи рацәан.
Џьота Чачба денгь-денгьла аҭаҭын Ҭырқәтәылаҟа иҭиуан.
Аҳкәажә Ерисҭави лаҳҭынраҟны иахәаԥшит аҳиԥа Гьаргь
итрагедиа. Аҳиԥа ихаҭагьы ахәмарра иҽалаирхәит.
Иааигәахон Романоваа рҳәынҭқарра ашьҭра хышә шықәса
ахыҵра.
Абааш хыжәжәарақәа зықәгылаз ашҭаҿы ныҳәа дуун иахьа.
Аџьар унацәа узрыламҵо ирацәан, зегьы еилаҳәаеилаца иҟан.
Ашҭа азганкаҿ иарсын ԥшьбаҟа уаргьиа аура змаз ашьаҟа.
Ацәҳар ахьҳәаны ҵаҟа иамҵажьын. Ахыцәқәанӡа
акалаҷкәыр
хәыҷ ахьынҳалан. Ахәыҷкәа
адибаҳәала, еицлабны ашьаҟа
ахалара рҽазыршәон, аха ашьаҟа ҵәырҵәыруан аҟынтә, аӡәгьы
дзымнаӡеит акалаҷкәыр аҟынӡа. Уажәы-уажә руаӡәык,
иџьыба иҭаԥсаны аҩнынтә иааигаз ахәа инапы инахьшьны,
ашьаҟа дахьынԥашалон, аха иауамызт, аӡәгьы иқәымҿиеит.
Аҵыхәтәан даалҵит ҷкәына ҵәрышкәак; иџьыбақәа ааирҳәын,
ахәа нҭырҩрны инаимҵеиԥсеит. Ахәшҭаара зегьы ҽҳәиԥссааит
уи иахьак. Даалаганы имаӷрақәа ҵеиркәакәеит. Иҵеиркәакәеит
иеиқәа ашьапқәагьы. Инапсыргәыҵақәагьы имахәарқәагьы
даара бзиа ахәа рхьишьит, ишьахәарқәагьы ахәа иаиргеит,
иқәымҵәрааларц. Нас ашьаҟа дааҵагылеит.
Ҽыуаҩык дҽырба-ҽырбо дҭаланы дшааиуаз, дааԥшызар,
уи
ахәыҷы дибеит, дагьааҭгылеит. Иҩашьомызт
иара дшитәыз уи
ахәыҷы. Иҽы ахы дааханы, иԥаҵахы дацҳауа дааԥшуан ахаҵа.
Ахәыҷы дхало, дхало, иаԥхьа иақәызкхьаз зегь реиҳа
дыхәнеит.
Абар акалаҷкәыр аҟынӡа днаӡарц егьигмызт. Даҽа шәымҭак.
Уигьы днахьыҵәрааны дналбааҟьеит. Убасҟан аҽыуаҩ
икьарахә
имаҟа иаавҵиԥаан,
аҵықь ааҭиргеит. Ихымҭа аҷапырхәа неиҩнаҵәан,
акалаҷкәыр кәкәаӡа инҭалеит. Иахьынкаҳаз
иҭышәшәаны
иаакаԥсеит аџьынџьыхәа, ашьақар-камфеҭ, аҳалуа, араса.
Ахәыҷкәагьы реицлабра аархашҭын, игәырӷьаҵәа ахаамыхаақәа
рыҟәшәара иалагеит.
– Маџь, ара уааи! – иҷкәын инеиқәҿиҭит ихысыз.
Аҽыуаҩ иҭахымхеит ихәыҷгьы абанҭ ахаамыхаақәа
дырзыҩыр.
...Даҽаџьара гәыԥҩык ауаа мацәазҵас еикәшаны ақьачақьцәа
ирзыӡырҩуан. Ақьачақьцәа руаӡәык ҭыԥҳак леиԥш деилаҳәан:
казақьынк, агәам агәыдтатала,
еиқәыршәҵыршә ишәын, аха
иҟаԥҟаԥқәа разныла ихыркын. Аҳкәажә нанамга лакәын иара
иааирԥшуаз. Егьи ақьачақь дыхәмаруан уи илеиҽырбо аамысҭа
нымхахымҵәа: уигьы деихьыжәеикәыжә, икәымжәыхәа цәашьӡа,
амаӷра хьжәаны ишәын, аха аҟамачаԥа разнышԥсараха иҟәнын.
Ажәлар, «аамысҭа ҷкәыни» «аҳкәажә нанамгеи» реиҽырбара
иахьахәаԥшуаз, ркьатеиах ԥҵәаны ицон.
– Избаз закәызеи, Кәакәала! – ҿааиҭуан «арԥыс».
– Қәықәа сышьоупеи, Баҭаҟәа! – дааԥхашьон «аҳкәажә».
Ахԥатәи ақьачақь, урҭ рҩыза, рыхәмарра аԥхьарца
ацирӷызуан,
арахь инацәақәа ирыцраҳәан арахәыцқәа,
урҭ арахәыцқәа
ирхьынҳалан ҟазарыла еиҿкааз акьанџьа ду. Дахьыхәмаруаз,
инацәақәа рықәацашьа иацыҭрысуа, инышьҭыԥа-аашьҭыԥон
акьанџьа, аԥхьарца иацкәашозшәа. Ари акьанџьа архәмарра
усҟангьы Аԥсны изхамышҭыцкәа иҟаз аӡәык-ҩыџьак ракәӡан.
Ажәлар рыбла аргәырӷьон ақьачақьцәа рыхәмарра. Аха еилагылаз руаӡәык ус иҳәеит, иҩыза иахь даахьаҳәны:
– Анҭ иааираны иҟоу ақьачақьцәа реиҳагьы ажәлар дырччоит
ҳәа саҳауеит.
– Уи џьашьатәума! – ҿааиҭит ивагылаз, – Арҵаҩы иакәзар
еиҿызкааз! Арҵаҩы бзиа иацлабра зылшода!
...Ашҭа аҵыхәан аҽыбӷаҟазацәа еиндаҭланы аҽырхәмарра
иаҿын. Урҭ рылеиҩеишьа ахәшьара арҭон аҭаҳмадцәа.
Абас ргәы дырҿыӷьуамызт абааш хыжәжәара аԥхьа ашҭаҿ
еизаз ажәлар. Аха зегьы ззыԥшыз, иззеизаз даҽакын.
Уахь имааицызгьы агәарабжьарақәа ирыбжьаланы ашҭахь
иццакуан. Гәыԥҩык ауаа навалеит аҿыцынхаҩ инхарҭа. Аабыкьа акәын иаанда шышны игәараҭа анҭахикааз. Уажәы аԥацха
даҿын иара.
– Атеатрахь умцаӡои, Пауле? – наиқәҿиҭит.
– Ех, уи аха сызҭагәышьада, – дқәыԥсычҳаны ихы дааҩахеит,
иԥхӡгьы ааԥхьеиҳәеит иара. – Ԥацхак еилысшьроуп, аӡынра
ҳахьӡаанӡа.
Ашҭа иқәгылаз зегьы деицгәарҭан иааизхьаԥшит хара иаацәырҵыз
аԥхьарцарҳәаҩы. Иара дааиуан, имҩангаҩ – арԥыс
жыцә ижәҩа инапы ықәҵаны.
Ашәаҳәаҩ длашәын. Аҭаҳмадцәа
ҩагылан, иԥыларц
рҿынархеит. Дҳаракӡа, деинаалаӡа дааиуан
алашә, икәымжәыхәа маҷк иажәхьазаргьы, ицқьашәқьаӡа
ишәын, иблақәа цаха шкәакәала иҿаҳәан, иԥхьарцахыц имаҟа
иавҵан, аԥхьарца ахаҭа амҩангаҩ-ҷкәын икын.
– Жана, ажра ҳхықәгылоуп, – ихәеит уи аҷкәын.
– Иаазгазеи адәышкәаӷьазаҿ ажра? – ҿааиҭит ибжьы ӷәӷәацаӡа
ашәаҳәаҩ.
– Уи са исыздырам.
– Аура заҟароузеи?
– Ҩ-саџьанк.
Аҷкәын даанасҭханы, иҽааизиган, иқәра иаақәноумыргартә
дласкәантраӡа даашьҭыԥан, иҟаӡамыз
ажра даахыԥаны ҩ-саџьанки
бжаки рнаҩс днықәԥалеит
иара.
Уи иԥыларц иааиуаз аҭаҳмадцәа руаӡәы аҷкәын махәалахьа
ихы апҟаҩҳәа днықәсит.
Абнара иагәылганы инагаз ауардынмҩа наҟ-ааҟ ишәҭны
ихықәгылан ахәажәи абжьынҵи. Архәара иаавҵит х-уардынк.
Ауардынқәа атеатр иатәу маҭәала иҭәын, дара артистцәа шьапыла иааиуан. Ишааиуаз, ауардынқәа руак аҳәынҵәа иҭахан
иаангылт. Акамбашьқәа еихеигәон, аха ауардын абарбалқәа
ауадыхә аҟынӡа иҵашьшьын, уа иакит. Аҷкәынцәагьы ахьӡан,
иахеит, иахеит, аха ирызҭыгомызт.
Ус, артистцәа аҳәынҵәа аҭыхара ишаҿыз, иаарыхьӡан
иаарыдгылеит астражникцәа бжьҩык раҟара. Иполковник чынқәа
ижәҩа иқәырч урҭ раԥхьа дгылан Шлатыр.
– Аура шәықәуп, – иҳәеит Шлатыр аԥсышәала, ицәажәашьа
ианыԥшуан иара дышлемсаз.
– Бзиа жәбааит, – аҭак ҟаиҵеит артистцәа реиҳабы;
кьаҿк,
иааиланы, иԥаҵа ԥшӡақәа маҷк ашлара
аарылаԥсахьан иара,
аха ихахәы макьана ишеиқәаҵәац
еиқәаҵәан. Мацқьашьацқьа
деилаҳәан,
ишәызгьы европатә костиумын, аха азиацккәа
цырцыруа, аҿҩага калош иҭаргыланы ишьан. Ирбага-нацәа
иахан асааҭ зҭасаз амацәаз раӡынлых. Иаргьы, ауардын дахьагәыҵасуаз,
ишьаҵақәа иҟьашьхьан.
– Аҳы, ажәлар ҳаарыцхраап, ажәлар роуп ҳа ҳҿы зырцәажәо! –
ҿааиҭит Шлатыр, аурысшәахь дааиасын, ихаҭагьы дышҽыжәыз
ауардын даадгылан, ҟамчхәыла агәыҵасра далагеит. Астражникцәа
азныказ
ирура рзымдыруа иааилахан, аха нас, иҟарҵагәышьоз,
иааҽыжәибаҳәан, аҳәынҵәа инылагылан, ауардын
инагәеит.
– Абри аума утеатр, Арҵаҩы? – ҟамчхәыла ауардын
дагәыҵасуа
дахьаҿыз, дааҟәыҵын дҵааит Шлатыр.
– Аиеи, Шлатыр, ухаҵкы. Иахьа ашҭаҿы ҳақәгылоит ажәлар
рҿаԥхьа, уиалагьы ихацҳаркуеит. Нас аинрал Ҭавдаров ажәа
ҳаиҭахьеит, атеатрҵәҟьа азыҳәан аҩны ҳзалихраны дыҟоуп.
Уи еибырҳәонаҵы, арԥарцәа шаҭлаҟьақәа ауардын аҭыгара
акрахдырҵуазма, акамбашьқәагьы иаргьы шеимаз иаашьҭырԥаан,
иахьбараз инаганы инадыргылеит. Астражникцәа
рҽаадрыцқьашәа
руит. Рылаԥшқәа гәаӷла иҭәны артистцәа рахь
ихьаԥшуа
инҽыжәлеит.
– Шәымш аабзиаз, ажәлар! – иҳәан, ҩаԥхьа аказак стражцәа
раԥхьа иҭыԥ аанкыланы иҿынеихеит Шлатыр.
– Азакәациа рымоуп, – ҿааиҭит артистцәа руаӡәы, Басиаҭ
захьӡыз.
– Саб иоуми изышьҭоу, – даақәыԥсычҳаит уи дзацәажәаз
Асҭан.
– Дара рхы мсааит урҭ Адгәыр Аимхаа дшыркуа, – дазыгәдуны
ҿааиҭит Басиаҭ.
Аӡаҩа иаҳа ицқьашәа иахьҭатәаз ажра ихықәгыланы,
аҽрыцқьара
иаҿын дара.
Убри аамҭазын астражаа руаӡәык, ани ауаҩыҽырбаҩ,
маӡалашәа
иҩызцәа даарыцрыҵын, ҩаԥхьа арахь иҿааихеит.
– Ааит, шәара ацәҳәынтазқәа, шәара шәзы аҳәынҵәа
ҳашԥагеи
аамысҭцәа рыҷкәынцәа! – ашақә дасуа даарыжәлеит иара
артистцәа.
– Ӡәыр дуҳәазма? – изымычҳакәа ҿааиҭит Асҭан.
– Ак уасҳәоит! Уара Аимхаа ҳзышьҭоу иҷкәын уакәӡами?
– дидырит уи, Шлатыр иадиутант иакәын иара. – Абыржәыҵәҟьа
усырбаандаҩуеит, нас иубап ацҳәаҳәара зеиԥшроу, уара цәыгьман!
– дхәааӡеит, иҟамчгьы мҩаниҵарц иаашьҭихит.
Иара уаҵәҟьа артистцәа ааикәшаны дааныркылеит. Абар-абар иҽы дылбаарҳәон. Астражгьы иҽирыцәгьеит.
– Уҽаанкыл абыржәыҵәҟьа, алабаҟьаҩы! – ибжьы ааҭиргеит
убасҟан Арҵаҩы, ихы-иҿы аҽааиҭанакит, иҩашьомызт ианаҭахыз
дышхьамҵуаз ари ахаҵа. – Ҳара ҳзыхьчо ашәҟәы ҳкуп
аинрал иҟынтә!
– Ҳаибабахп, шәабанӡацари! – уажәала уаҳа шилдмыршоз
анеиликаа, даамақарит астраж. Иҽы ашьхәа нарбаны иҩызцәа
днарышьҭалеит.
Амра ашәахәақәа кьынааӡа инарықәыԥхеит абаа аԥҽыхақәеи
ажәытә ԥшьарҭа акәымпыли. Артистцәа
ҩ-шьаҟак надырсын,
абалышь уарҳал нархьындырҳалеит.
Артистцәа ирыцхраауан
анхацәагьы. Макьана лашан, аха ажәлар ахьеилагылаз ана-ара
аҵәыџьқәа раркра иалагахьан.
Аилыргаҩцәа руаӡәык аҽеилаҳәара иаҿыз артистцәа
ишрызкылԥшуаз
иақәикын, наҟ иԥхеиҵеит ахәыҷқәа.
Аха руаӡәык
дшанханы, иблақәа кыдхалазшәа,
дахьгылаз деиҭаҵуамызт.
Алашә Жана дымҩанызгоз аҷкәын иакәын иара. Аилыргаҩ
ахәыҷы
имахәар данкны дааихеит: иара ибаӡомызт ахәыҷы
дзыршанхаз. Артист Асҭан ахарԥ шкәакәа ааишәиҵан,
амкьапышҭа,
чамԥаз ӡыла ирҭәны уи ихарԥ инаҵеиҵәахит.
Ахәыҷы ишибаз ангәеиҭа, Асҭан уи афырҳәа дааиалацәҟәит.
Убри аамҭаз ауп уи аҷкәын имахцәа нҭарсны аилыргаҩ
арахь
иҩызцәа данрылеирԥала.
Амза лаша-лашо иаацәырҵын ажәлар иаарықәԥхеит.
Аблабара алгамҭахь инеиуан шьҭа. Ахәаԥшцәа аланахалеит. Уимоу,
ана-ара анапеинҟьарагьы иалагахьан. Артистцәагьы ари анырба, иаҳагьы ргәы ацԥыҳәаны ахәмарра иалагеит.
Абар афырхаҵа хада, уахак ажәа ӷьеҩқәа зҳәоз, аус ӷьеҩқәа
аԥшьызгоз, уажә дырнаԥхан, дыркын, инапгьы ишьапгьы
ҳәагәыжьла еиқәԥах ажаҵла дадҳәалоуп. Афырхаҵа ишҟа деихоит,
ашә лаԥхьа иҿоушәа аҳауа дахьагәыдло дааннакылоит
аҭыԥҳа. Ҩыџьа ажандармцәа аалыхьӡаны, даанкыланы уи
иҟаӡам ашә дадыхны дыргарц рҭахуп. Ахәаԥшцәа иаразнак
ирдырит уи лыплан назыгӡоз ҭыԥҳа маҭәала еилаҳәаз арԥыс
шиакәыз.
– Унан, унан, сара блааҭых, сыбла иабаз закәызеи? – дныҩныҵәааит
лыбжьгьы мырдуцәакәа ҭакәажәык дахьгылаз, аха
ҭынчрамзи, зегьы ираҳаит.
– Ԥшьаала, ԥшьаала, – рҳәеит ахәаԥшцәа.
– Иабазеи, быбла амбатә абааитеи! – уи дналықәцәҟьеит
аилыргаҩ ҷкәын.
– Иҟалазеи? – имҩаԥгаҩ диазҵааит алашә Жана. – Арԥыс
аҳәса рымаҭәа ахьишәиҵаз џьалшьазар ҟалап, – иеилиркааит
амҩангаҩ. – Гәаԥханашь лоуп.
– Даазгазеи, шьашәы дырблааитеи, – дааҟәындҟәындит
аҭаҳмада.
Асцена иқәмыз артистцәа ахьивагылаз инхьарԥшны
аҭаҳмада
дыдирбеит Арҵаҩы:
– Жана иоуп абни ашла, ҳаԥсуа Ҳомер!
– Ишԥаҳныԥшуеи ҳтеатраҿ аҭыԥҳа дахьҳамам, – даақәыԥсычҳаит
актиорцәа руаӡәык.
– Аҳы, Гәдиса, – артист иааигәалаиршәеит Арҵаҩы.
Гәдиса даавҵын, Алиас дааникылеит.
Апиеса зегь еихышәшәа-еихышәшәо жәеинрааланы
иҟаҵан.
Арҵаҩы иҽыԥхьакны дахьгылаз иартистцәа ирыҵеиҳәон.
– О, соуԥшәыл, бара боума иасуа ашә? Хнырҳәтәыс, ма
ԥсаҭатәыс ба бзы сҟарҵондаз! Аха шьҭа знык ауп ианатуа арҭ
ашәқәа, маҭшәа аԥсра ҩнарыжьларц сара сахь...
– Арахь баала!.. – Гәдиса инаиҵеиҳәеит Арҵаҩы.
– Арахь баала, уи ишҟа ба бнарышьҭуам, уи аҳәынҭқарра
ду даӷоуп, дҭахароуп! – Алиас имахцә нҭарс дааихеит Гәдиса.
Ажәлар еизаны иахьеилагылаз иаарыдгылеит Шлатыр
дзаԥгылаз
астражцәа. Ажәлар рышьҭахь иааикәшаны,
мзаҿасахьаны
иааивагылеит. Аџьар, иааиз шыргәамԥхо мӡаӡо, иаарызхьаԥшит.
«Шәара шәеиԥш ҳаргьы атеатр аабандаз ҳәа ҳааит, уаҩы
хаиԥырхагам», – ҳәа иҿаԥшылара ааҟаҵаны, ажәлар даарылаԥшит
аполковник Шлатыр. Аха иарԥарацәа, рылақәа шаҟь-шаҟьо,
арҳәцәа цқьақәа рыԥшра акәын ирымаз.
Ирыԥшыхәуазгьы ара дыҟан. Ихы-иҿы хҭырԥала иҭаҳәҳәаны,
ауаа дрыгәҭылакны дгылан абрагь Аимхаа Адгәыр. Иахьа иԥа
дыхәмаруан, уи иакәын ажа иадҿаҳәалаз афырхаҵа. Уахь
дыԥшуан, аха астражаагьы илаԥш иҵиршәомызт иара. Еимгеимцарак иуапа ааимҟьан, игәышԥы ҟанҭаруазла иахьычаԥаз
амза шәахәа ақәыҷҷеит. Шлатыр иадиутант илымҳа маӡажәала
акы нҭеиҳәеит. Астраж ихы ааирҵысит.
Адгәыр идыруан уажәы, ахәмарра иалгаанӡа Шлатыр иуаа
ишырзымгәаӷьуаз иара икьысра. Дгылан, иҷкәын иажәақәа
дырзыӡырҩуа.
– Сызцондаз, еилаԥыххаа аихатә гәашәқәа, сшьамҭлаҳәқәа
баша шахашәа иԥыҵәҵәа, убрахь, аԥсҭа иахьҭасуа игәыҟаҵаган
зых иақәиҭу аԥша! – иҳәеит иара. Маҷк ирсифаҭны акәын иара
дышцәажәоз, убас акәын ишыҟаз иҽҟьашьақәагьы, дҿыцымзи
аҟнытә, аха иҩашьомызт аҷкәын абаҩҷыда шилаз. Усгьы
ихәмарра ауаа ргәаҵанӡа инеит.
– Уус ҟаҵа, ахь ԥара зуаҳҭаз, – иҳәеит Гәдиса, Алиас диманы
дышнеиуаз, Басиаҭ иахь.
Аҵықьҳәа игеит ахысбыжь. Азныказ зегь ааҭрысит, Гәдиса
иажәақәа змаҳаз рацәаҩын. Асҭан иакәзар, иӷра еимлагәаны,
ашьшьыҳәа дааизҟәҿит. Ауаа аанаԥшы-ааԥшит.
Артист иакәын ихысыз. Басиаҭ иакәын. Дциҟәциҟәуа,
дшыцәгьауҩыз ала иҽыҟаҵаӡо даацәырҵны усгьы иҳәеит:
– Ҟаиҭмас, иусҭ, иутәуп! Уа узын сара сыхь ԥара сзырӡуам!
– дагьхысит, нас дыҩит.
– Сҭахеит, сҭахеит! Ачарҳәаҩцәа сагьырзымхеит! Уа, сара!..
– иҳәеит Асҭан, иӷра еимлагәа, инапқәагьы ашьа рыбжьыкәкәа
ицон.
– Ашьа ихьшит! Унан, ашьа илкьаса ицоит! – деиҭаныҩныҵәааит
аҭакәажә.
Ахәаԥшцәа еиҭах иааилаҩҩит.
– Иҟалеи уара? – имҩангаҩ диазҵааит ашәаҳәаҩ лашә.
– Ачамԥаз-ӡы шьаз џьыршьеит, – иҳәеит аҷкәын. Аԥхьан,
Асҭан ихарԥ амкьапышҭа анаҵеиҵәахуаз имбахьази.
Аџьар ҩаԥхьа рҽааиқәыркит. Асҭан иакәзар, деизҟәҿны
дынкаҳан, ус ԥыҭраамҭак дышьҭан. Амҵ ԥыруазар абжьы
уаҳауан ашҭаҿы. Артист ихы аашьҭихит.
– Нагӡара ақәзааит ахақәиҭра! – ҿааиҭит иара, нас иҽааиқәикит.
Ажәлар зегьы шынеибакәыз иӡыҩӡа еилагылан. Шьоукы
анапеинҟьара рҽаздырхиан, аха ирзыгәаӷьуамызт.
Убасҟан иааиццәырҵит артистцәа абыжьҩык, Арҵаҩы
раԥхьа дыргыланы. Артист Алиас ахапа акаҩҳәа иаацәыригеит,
егьырҭ иааимырдеит:
Ҟаиҭмас иԥа аиаҭым Ҳалыбеи,
Иџьабара жәлар дук ирықәшәымҵан,
Иџьабара иан аҭакәажә дазхоит.
Иҭахашьахаз Ахьы Шабаҭ ишәырҳар,
Ишьа ԥхашьаны дшьадеитәуам,
Ҟаиҭмас иԥа аиаҭым Ҳалыбеи...
Зегьы еицырдыруаз ашәан ари ашәа. Артистцәа аӷуҳәа иаарыцдырӷызит
еилагылаз аџьар зегьы. Алашә Жана иԥхьарца
бжьы-ҵар арҳәо иҿааихеит. Зегьы ашәа рҳәон. Ашәа иҳәон
абрагьгьы.
Астраж иреиуаз аӡәгьы иҿы ааихихит, аха Шлатыр убасеиԥш лаԥшык ааихьигӡеит, астраж иқьышә аӡә
дынҭасызшәа иҿы ааихеикит.
Илаша-лашо ажәлар ирхагылан амзаҭәы.
Ашәа анаанҵәа аԥарда нылбаарышьҭит. Аԥарда даавҵит
Арҵаҩы имацара.
– Ажәлар шәхаҵкы! Абриала ҳалгеит иахьатәи ҳақәгылара!
– ҿааиҭит иара. – Иҭабуп, еизаз, аџьабаа збаз. Шьҭарнахысгьы
ԥшӡала шәныҟәалааит.
Ахәаԥшцәа ргәы ԥшаауа, рхы ԥшаауа иахьеилагылаз агәгәаҳәа
анапеинҟьара иалагеит.
Анапеинҟьарақәа маҷк ианааиқәтәа, аамысҭа рԥыск аџьар
даарылҟьан, ус ҿааиҭит:
– Арҵаҩы, ухаҵкы! Уаха аҭауад Тытышь иԥҳа хаҵа дишьҭуеит,
уҷкәынцәа уманы уиҭазаарц дуҳәоит.
Аха абри иҳәаны дагьаалымгацкәа, аполковник Шлатыр
иҟамчы злеикыз инапы Адгәыр иааиқәирххан,
истражцәа
инарыдиҵеит:
– Аҳы, шьҭа дышәкы!
Али-ԥси рыбжьара абрагь икәадыр днахууаан, иҽеиқәа иҽнавеикит.
Иаразнак гәыԥҩык аҷкәынцәа ааикәшан даарыгәҭыларкит.
Ажәларгьы ааилаҩҩит. Ҽыла иҟаз астражникцәеи аџьар
иреиуаз ашьаҟауааи ааилаҩынтит.
– Уара, аныҳәа еилашәымган!
– Иахьатәи аныҳәа зегьы иаҳзеиԥшуп! – иааилалеит
абыжьқәа.
– Аҳәынҭқарра иаԥырхагоу ацәгьауҩы даҳцәышәышьҭырц
ауп шәызҿу! – дыҳәҳәеит Шлатыр.
Убасҟан ажәлар даарылҵны Шлатыр иаԥхьа даагылеит
алашә.
– Сара – Жана Ачба соуп! Абрагь дшәызкуазар, даҽазны
дышәкы! Иахьа ныҳәоуп.
– Аԥхьарца ҳаниҵоит ари зыԥсцәа еиҭазгаз, – иааргәамԥхеит
астражникцәа. Ирура рзымдыруа иааилахеит, арахь абрагь
икәшаз аҷкәынцәагьы абџьар рыман, ус баша изеилгомызт.
Шәымҭак аҟара ааҿымҭрахеит. Уи ихы иархәаны деиҭаарылҟьеит
аҭауад ичараҳәаҩ:
– Тытышь аҳ ичара шәеиҳәоит!
Ари ас далҟьаны ахьҿааиҭыз иаарччақәазгьы ҟалеит.
– Дарбан Тытышь ичараҳәара иарччаз? – аԥырҳәа дааицрашәеит
аамысҭа.
Ҩаԥхьа зегьы рҽааиқәыркит.
– Бзиоуп, нас, – иҳәеит Шлатыр зегьы ираҳартәы. – Ажәлар
рзоуп ҳаргьы ҳаԥсы зҭоу. Шәабџьар ԥхьашәк зегьы!
Астраж иажәа ҩбамтәкәа рабџьар ааԥхьаркит. Аџьар иреиуаны забџьар иахазгьы рҽааиқәыркит.
– Шәсаԥыс Тытышь ичарахь! – иҳәан, иҽы ишьхәа наирбеит Шлатыр, жәылара деихазшәа. Истражгьы ццакы-ццакуа
инаишьҭалеит.
– Ухы зуцәымыӷхазеи, Адгәыр, абааԥс?! – иҳәеит аилыргаҩ. –
Ԥшь-уездк рҿы укра ишашьҭоу ухашҭыма?
– Сгәы иамуит. Атеатр збандаз аасгәахәт, – иҳәагәышьеит
абрагь.
– Уа узы ажәлар машәыр рыхьуеит. Азакәациа ҳзырур, акарател ҳажәырҵар аума иуҭаху?
– Уи сазымхәыцт. Ажәлар, шәымш аабзиаз, – иҳәан, афырҳәа
иҽыбӷа дназнеит Адгәыр, иԥагьы дымбакәа.
– Угәуҽаныз, – наишьҭаҿырҭит иара.
Абри аамҭазын аилыргаҩ дахьынаԥшыз илаԥш нарықәшәеит
ахара инеихьаз астраж. Шлатыр иуааԥсыра
ааникылан, ҩыџьараны
ишеит.
Реиҳараҩык Адгәыр ишьҭа инхиҵан, иара хҩык иманы Тытышь дахьынхоз шыҟаз иҿынеихеит.
– Шәнеишь, ԥыҭҩык аҷкәынцәа, Адгәыр шәнеихьӡеишь.
Ҳныҳәа еиларгаҵәҟьара иҟоуп абарҭ ахылԥаҵаҟьараа.
Аԥхьаншәа ашьаҟа деихсны акалаҷкәыр казыжьыз ахаҵа
дназлаз бжьҩык раҟара арԥарцәа рыҽқәа инарықәтәаны уахь
рҿынархеит.
Асҭан аҽеиҭакра дахьаҿыз дааидгылеит Гәаԥханашь
аԥшҩы.
– Акрыбҭахызма, сан? – дҵааит Асҭан, аҭакәажә ҿылымҭуашәа
аниба.
– Ҳаи, нан, ихәарҭам абри узҿу. Шьа улымҵӡакәа шьа улҵызшәа
шԥаҟоуҵо? Иҵасума, сара хса!
– Хәмарроуп ари, сан, театруп.
– Ухәмарра лабҿабамхандаз, нанхеит! Гәаԥханашь-адыр
баша дцәажәаӡом.
Дцәышҟаҟараӡа дааҟалеит Асҭан, ари аниаҳа, аха убасҟан
Арҵаҩы имарҵеицәа ус реиҳәеит:
– Абри илҳәогьы баша мыцхаҵароуп ҳәа хырҩ ашәымҭан.
Ажәлар рҿаԥыц ауп. Еизгалатәуп, ианҵалатәуп.
Ауаа рыдеизалахьан. Иахьа еилыргаҩыс иҟаз аамысҭагьы
арахь дааит. Иара дицын аҳкәажә ԥшӡак. Уи Петербург инхоз
Ҭавдаров аинрал иԥҳа лакәын.
– Арахьгьы бааима, аҭыџьҳа! – дналықәцәҟьеит аҭакәажә
аамысҭа.– Наҟ бырԥырҵ аҷкәынцәа, ҽеи зымҳәаӡо!
– Издыруа ауп исҳәо. Сара мыц сымҳәаӡац, – ашьшьыҳәа
иааиаҭалкит лара. – Уаҳәшьа иласҳәазгьы мцхозар умбари:
лхаҵа исахьа деихсраны дыҟоуп, лгәы зызҭоу амца дагәӡуеит.
– Брылҵ сҳәеит, агәырмаҷга! Ҳабнауаауп, Алеқсандра!
– даахьаҳәит ицыз аҳкәажә лахьгьы.
– Аԥҳәыс бырг улықәмыцәҟьан, аамысҭа, суҳәоит, – аԥшҩы
даалыдгылеит Асҭан.
– Уара, ацәгьоуҩы иԥа, ахшыҩ сурҵома?
– Ахшыҩ усырҵаӡом, аха дбыргуп.
– Уаламгахыни, Омахик, – инапы аанылкылеит аҳкәажә
лаамысҭа.
Аха Уамахь иаҳагьы дацралеит: абрагь иԥа дицәшәазшәа
рбаргьы иҭахымызт, аҳкәажә дзеиԥшра хаҵоу лирбаргьы цәгьа
ибомызт иара. Аха иаҳагьы еиӷьеишьон бзиа еилгар.
– Иахурҟьацәеит, уара аԥынҵамрыцқьа!
– Уицәшәала, нан! – Асҭан лхы наиқәлкит аҭакәажә. – Ушьыгахы аӡәыр еиҵеиҵозар, еиҵазҵо иара иоуп.
– Нас ихысуада, ҳан? – дахыхәмаршәа дҵааит Басиаҭ. – Дарбан сыбзыцәашьа иеихсраны иҟоу?
Аҭакәажә акалашәа Басиаҭ дааихәаԥшит, аха илаҿылымҭит.
– Фольклорми! – иҳәеит Арҵаҩы. – Аҳы, арԥарцәа, ҳдәықәшәҵа ачарахь, – нас, дааҭгыланы ажәҩан днаҵаԥшит: – Абар,
аеҵәа аҵыхәа убо иалагахьеит. Иахьӡуп иара Ҳаллеи икомета.
Ӡынрак ихьӡаанӡа ииулак ԥацхак ааилишьын, адәахьала
ишьыхит Пауле. Шьҭа иаргьы, иԥҳәысгьы, ихәыҷқәа ахҩыкгьы
аӡын иӷыҵсыртә иҟан. Убри ахьӡала иара шәишәик ишьын,
игәылацәа даарыԥхьеит.
Гәылацәасгьы имаз ҩыџьа ракәын,
избанзар Пауле аҳабла инацәыхараны дынхон. Дара урҭгьы
руаӡәык
дкьачан, егьи имгәацәа дуун.
Уажәы ахәшҭаара аишәа ҽҳәаргыланы иахатәан Пауле игәылацәеи
иареи. Ахәыҷқәа ҟәбаҟәшәо акҿаҩра икҿан. Ран риарҭа
аҟаҵара даҿын.
Рԥацха ашә аартын. Ргәарԥла абз ҭыхны ашә илагылан,
акрыфара иаҿыз ирыхәаԥшуа. Убри аамҭазын ашә удәылԥшны
иубарҭаз аанда-шыш инықәԥалеит арбаӷь, арахьгьы ахы рханы
ҿнаҭит.
– Ашьа ҭашәааит! – днеилууаа дцеит Пауле. – Ахы сықәкыҵәҟьаны
ҿнамҭи...
– Уи акраанаго џьушьо, – игәы ааирҭынчит акьача.
– Акы уацәымшәан, – дӡыӷраԥшьӡа даацәажәеит ашәпагьы.
– Егьаурым, нас... сацәшәартәы... – даарықәшаҳаҭхеит
Паулеигьы. – Бнеины ашә арки, бара!
Иԥҳәыс днеин, ала днаҵаҟьаны, ашә нкыдылҵеит. Иаразнак
иаалашьцахеит.
– Цәашьык ԥшааи, бара! – иԥҳәыс иналыдиҵеит Пауле.
– Сашьҭоуп, сашьҭоуп!
Ус адәахьы аху-хуҳәа алашыбжь геит. Апҟара-пҟараҳәа
ҽышьҭыбжьқәакгьы
амҩа инаныҩит. Убри
инашьҭарххны
игеит ахысбыжьқәа. Аамҭацкгьы мцацкәа
ашә ааимиԥаан
дааҩнашылеит
абрагь Адгәыр.
Иарма напы ашьа ахьшьын,
дышхәыз ҩашьомызт.
Ахәыҷқәа шәаны аҵәыуара иалагеит.
Аԥацха иҩнатәаз иҟалаз ааилыркаанӡа, абрагь ашьҭахьтәи ашә
ааимиԥаан, дындәылҟьаны
дцеит.
...Ашьжьымҭан агәылацәа ааизар, Пауле инапқәа игәыҵаԥса
иаанда дадгылан. Иԥҳәыс аҵәыуара, ауура даҿын. Ахәыҷқәа
лкалҭ рҽаларԥсны иркын. Рышьҭахь рацәаххыраха, ибылны
икажьын рԥацха, алҩаҵә ахылыбб.
Аҭауад Тытышь адгьыл рацәа иҵакын, уимоу Аҟәагьы
аҳҭынра иман, аха араҟа нхарала мыцхәгьы даҩцамызт.
Ҩбаны еихагылаз иҩны ҵаҟа – баан, хыхь – мҿын, аиҭарҿыцра
аҭахуижьҭеи крааҵуан. Иара ҷкәына заҵәык иакәын имаз,
уигьы даазқәылаз аҩыжәра мыцхәы иҽадицалон. Диаӡаанӡа
иҳәан, иаб иҷкәын ԥҳәыс дизааигарц иақәикит. Жәлала дара
ираҟараз рыӡӷаб дирҭомызт, убри аҟынтә Тытышь иԥазаҵә
дизиԥшааит зыжәла аамысҭаз, аха иаҩцацәамыз, насгьы мал
ҳәа акгьы зҵакымыз рыԥҳа. Амала мӡанрак лакәӡан лара. Аихагыла хыхь иҩхаланы, аҿыхтыԥса шәаны дызбаз зегьы ирҳәоз
акакәын: дабаиқәнагоз Тытышь-иԥа Сасҭангаз, аҩыжәрада
акгьы ззымдырӡо, абри лҩыза аҭыԥҳа ссир. Лара дыкҿагылан, лҿы
хҩаны. Ахаҵа дыззааргаз, макьана дагьылымбаӡацызт, ҳәара
аҭахума. Адәахьы ацәқәа еиҿыҟьҟьа ақәабқәа ирҭажьны ажәра
иаҿын, абысҭақәагьы ақәдыргылахьан, ажәлар даара ирацәан,
аха еиҭахгьы ааира ишаҿыц иаҿын. Аҭауад иашҭа дуӡӡа ахи-аҵыхәеи еиҵыхны игылан ашьаԥа.
Шлатыр ицыз ахҩык иманы агәашә данааҭалоз иаарԥылан,
рҽыхәда инаҵкәрааны, рҽышькыл аанкыланы иааҽыжәырхит.
Раԥхьа дҽыжәырхит аполковник, уи ишьҭахь астражникцәа
еиҳабы-еиҵбыла.
Жәытәнатә аахыс, усгьы, ацәгьеи абзиеи рҟны абысҭауреи
акәацыжәреи ирызкуи, урҭ ирыдеизалақәоуи
рыбз хны ирҿоуп.
Арагьы усакәын ишыҟаз. Уажәы-уажә аӡәы акы ааиҳәон, зегьы
аҟырҟырҳәа иааибарччон. Нас, ԥыҭрак ашьҭахь, уа игылаз
ахацәа, уаҳа иҵәылаҳхрыда ҳәа иаанаԥшы-ааԥшуан.
Уажәы рылаԥш дааҵашәеит артист Басиаҭ. Аха артист урҭ
раха имаӡамызт. Иара аџьар рыжәпара даалсит. Зегь иара
изхьаԥшуан, зегь иара дырдыруан, избан акәзар арҭ ачарауаа
реиҳараҩык иахьа ашҭаҟны иҟан. Дыззымдырӡозгьы аԥсшәа
иарҳәон, ҭауади-аамысҭеи ахьеилагылазгьы: «Уааи, дад», –
рҳәан, дрыдыԥхьаланы иацәажәеит, игәы ааҟарҵеит.
«Быԥши, быԥши, артист иоуп!» – иаҳауан иара аҭыԥҳацәа
рыхәыҭхәыҭыбжь. Игәы алаҟа, ихы алаҟа даахьаԥшуан; зны
днаралацәҟәны иааирԥхашьон, ҽазны ҳаҭырла даареихырхәон.
Абас ажәлар даарылсны амаҵ зуаз рахь иҿынеихеит, издыруа
ӡәыр дызбозар ҳәа.
Амаҵ зуаз, уажәы-уажә акәац ақәаб иаахыхуа, аҩыжәра
иахьаҿыз Басиаҭ иааизхьаԥшит.
– Аа, ара уааироуп, ара уааироуп, ацәгьауҩы! – ааизҿырҭит
дара гәҭыӷьӷьаала.
Басиаҭ дахьааԥышәырччаз, иччаԥшь уа инеиҿабеит.
– Умааиуеи, умааиуеи, – еиҭааизҿырҭит дара.
Шәымҭак аҟара артист ииҳәара иҿамшәо дгылан.
– Сара сыцәгьауҩӡам! – дныҩныҵәааит иара. – Уи хәмарроуп!
Сара ауаа бзиақәагьы сыхәмарраны сыҟоуп!
Ари акәын ирҭахыз абызҳәацәагьы.
– Уцәгьауҩуп, – ҳумжьан, – деицаркуа рҿаархеит иара.
– Сара ауаа бзиақәагьы сыхәмарыр сылшоит, – иҽизеиқәкуамызт
Басиаҭ рыцҳа. – Шықәсык ала сырҵаҩхоит сара, сучытлахоит!
Аҭаца дахьыкҿагылаз ауадахь унеиразы – асасааирҭа
уҩнысыр
акәын. Араҟагьы аишәа рхианы игылан, иааилакгьы
ҵәыцак-ҵәыцак ааныркыларазы. Иахьа Асҭан иқәмақарыз Уамахьи ԥҳәыс даазгаз Тытышь иԥа Сасҭангази, маҳәи бхәындеи
ракәымзи, ҵәыцак-ҵәыцак аажәып ҳәа иахьааҩналаз, еидхалацәеит,
рқьафқәагьы
ыҟан.
– Ҵәыцак аанкылшьт, сымаҳә хәыҷ! – иҳәон Уамахь.
– Ҳашьҭы, абаа, сабхәында, ара сырбар ԥшӡам, – иҳәон
Сасҭангаз.
– Даҽак аанкыли! Абри саҳәшьа илҭахӡамзаргьы мчыла
дышусҭоз сабиныс, уара уеиԥш иҟоу ачеиџьыкауаҩ.
– Дыԥшӡамзаргьы дугап аҭыԥҳа, уара уеиԥш абхәында
ирҳаразы,
– даҵамхеит амаҳәгьы.
Ус абарҵаҟынтә иаагеит Басиаҭ ибжьы. Ҭыԥҳацәақәак
алаф
реиҳәон.
– Басиаҭ дшәыкәхшоуп, здравиажелаиураа, аӡӷабцәа
мӡанрақәа!
Сыжәдырт акәу, агызмалқәа шәара! Аиеи, схаҭа соуп...
Ҳаибабахып, хара шәымцани, аҭаца дбаны саадәылҵаанӡа!
– Сҽыԥхьаскуеит, Уамахь, – еиҭеиҳәеит Сасҭангаз.
– Ыы, ажәлар рныҳәаҿа аума иумжәуа!
– Ажәлар жәларуп, нас, – даахьаҵит Сасҭангаз, убасҟан дааҩналеит
иара Басиаҭгьы.
– Уа, бзиала уаабеит! – ҿааиҭит Уамахь. – Узԥада, дад? – Уамахь «дад» иҳәартә ақәра имамызт, аха уажәы, иқьаф ахьҭаз,
иҽирзажәӡеит.
– Ламшьаҵә сиԥоуп, – иҳәеит Басиаҭ дыԥхашьаԥхаҵо. –
Аибааӡарақәагьы ҳаман, Сасҭангаз ухаҵкы, убри аҟынтә шьарда
сгәы иахәеит, ыҟами...
– Уԥши, уара! – деиҭаабжьаԥалеит Уамахь. – Ламшьаҵә
иԥа
дуаҩхазаап! Аҵарагьы уҭами?
– Аҵарагьы ҳҭоуп, ыҟы. Артистцәа зегьы аучилишьча еицҭоу
ҳами.
– Аԥсынҵры уоуааит, арԥыс, – дгәызианӡа ҿааиҭит Сасҭангаз.
– Аиашаҵәҟьа, уа уами, – иааигәалашәеит Уамахь. – Ацәгьауҩы
уакәҵәҟьами.
Басиаҭ азныказ дахьырдырыз дааигәырӷьеит, аха иахьа
ҩынтәын ацәгьоуҩы ҳәа изырҳәоижьҭеи, игәы иаалсит.
– Ус зуҳәои, Уамахь ухаҵкы, ее...
– Унеи, аҭаца дба, ацәгьауҩы, – еиҭеиҳәеит Уамахь, нас
Басиаҭ адәахьы иҿынеихазшәа аниба, иааишьҭеиҳәеит. – Аҭаца
думбаӡои уара?
Басиаҭ даахьаҳәын, аҭаца луада дааҩнаххит. Ауадаҟны
иҟан
аҭаца Аишьеи, иахьа лашьа ицыз Петербургтәи
аҭыԥҳаи. Басиаҭ
данааҩнала, аҭаца дтәан, дҩаҵҟьеит.
– Ишԥауадаҩу шәқьабзқәа, – даақәыԥсычҳаит асас, нас
Басиаҭ иахь, – бзиала уаабеит, ацәгьауҩы!
– Шәаргьы уи шәҳәома, шәаргьы! – деилаԥсеит Басиаҭ.
– Угәы иалымсын, – лҳәеит лара дҟәымшәышәӡа. – Сара
схаҭагьы сактрисоуп. Абар Аишьагьы шәтеатр далаларц лабжьгара
саҿуп. Абри удкыл ҳа хҟынтә, – лҳәан, аваза шәҭыцк
ааҭыганы Басиаҭ иааилыркит.
– Раԥхьаӡа ашәҭ зырҭаз сара соуп! – дамхагәырӷьацәан,
ибжьгьы ҭганы ҿааиҭит Басиаҭ.
Аҳкәажә дааихәаччан, иааиз дылбарц ашәахь лҿыналхеит.
Асҭан иакәын. Уамахь уи даниба иаразнак дидырын, илахь
ааимеирџахәит.
– Ани дааит, Аишьа, ани, зыӡбахә басҳәоз артист! – лҳәеит
Алеқсандра.
– Ани дааит, уара, Сасҭангаз, – Алеқсандра илмаҳартә
дааицеикит Уамахь. – Уҽаанкыл, Сасҭангаз, маҳәра абри иҿаԥхьоума
иахьууа!
– Ҳатәашәымбозаргьы ма ишәымҳәан, – игәамԥхеит
уи
Асҭан.
– Ишԥоуҳәеи? – дацыҵҟьеит Уамахь.
– Ишуаҳаз, – иҳәан, уаҳа дрыдымхалакәа, аҭаца лахь дааҩналеит
Асҭан.
– Арахь уаалеи, – иҳәан, Сасҭангаз диманы уахь ддәықәлеит
Уамахь. – Абрагьцәа ҳиааиуа иалагама, азакәан иаҟәырхма?
Уаалеи, уаалеи, Алеқсандрагьы илбааит амхәалахьақәа рыбжьара шҳалшо.
– Ааит, сабхәында еиҵамха, – иҳәагәышьеит Сасҭангазгьы,
Уамахь имахцәа кны дахьнеигоз.
– Алеқсандра, быԥшлеи ари изызуа, – иҳәеит Уамахь, аха
изеиҳәоз уи лаҳаӡомызт, аҭаца маӡажәала илҳәаз даазыӡырҩын,
Асҭан иааизеиҭалгеит.
– Ԥсуаҵасла ацәажәара азин лымам акәымзар, аҭаца иуалҳәон,
уааира дшеигәырӷьаз, артист!
Аҭаца лхы-лҿы ҵәахны дахьыкҿагылаз, лхы аалалырҟәит.
Лчыҭкасы аиқәара иаалԥшит лӡамҩақәа
рыҟаԥшьыхәаҵәарара.
– Сара аҭаца даара дшыԥшӡоу сҳәар сҭахуп, – иҳәеит Асҭан.
– Ари закәызеи, аҳәынҭқарра аӷа иԥацәа ас ицәажәар
ауоу?..
Сиашами, Алеқсандра?
Ас ихы ахьымҩаԥигоз иаҳа ихы лгәеирԥхоз џьишьон
иара
Петербургтәи аҳкәажә.
– Ааит, амца! – дааиҿахәмарит лара. – Уаангыли уажәы.
– Уиҟәаҵ, Уамахь, – иабхәында диҟажарц далагеит Сасҭангазгьы.
– Аиеи, абрагьцәа ҳрыцәшәалап, – иаҳагьы дбыжкит Уамахь.
– Иаасҭаххар ишьамхы асырсуеит.
Асҭан дааҭрысит, аха ичҳаит. Аишьа лҩыза ллымҳаҿ ак лалҳәан,
егьи «иааиҭалгеит»: – Уҽаанкыл лҳәеит уаҳәшьа, Омахик!
– Ушьамхы арси!
– Уҽаанкыл лҳәеит уаҳәшьа! – еиҭалҳәеит Алеқсандра.
– Дҭацазар, ашьшьыҳәа дгылазааити, – даланагалеит Уамахь.
– Ушьамхы арс сҳәеит, ақьачақь.
– Сабхәында ииҳәо урҳа, уара! – иҳәеит Сасҭангаз, зынӡа
дцар иаҳа еиӷьшьо.
– Ақьачақьгьы ақәаҵаамысҭагьы уара уакәҵәҟоуп! – ҿааиҭит
Асҭан, дазԥагьаны. – Сара сартиступ!
– Уаҳама, – иҳәеит Сасҭангаз иахь Уамахь, арҭ ажәақәа иара
иакәын изызкыз, аха иҭахын имаҳәгьы далеигаларц.
– Сара изуеи, акыр уасҳәама, арԥыс! – дааилашит Сасҭангаз.
– Ишԥауқәнаго, – иҳәеит Уамахь, – арахь усыцхрааи!
Асҭан инеидыххылан, инапқәа ишьҭахьҟа иаадырҵәиит,
нас
дҳаршьамхнышлоит ҳәа иалагеит. Ихы-иҿы ахьаа иааицанакит
Асҭан, аха иҽриҭомызт.
– Умун, – иҳәеит иара. – Ҳҳәынҭқар хылԥа!
– Ааи, сара сакәызма ҳәынҭқар хылԥа!
– Сабхәында иакәызма!..
Аҭаца дахьгылаз дгәаҟҵәаҟуа днапырҟәыҷуан, аха дцәажәомызт.
– Ушьамхнышгыл иҳәеит!
– Ушьамхнышгыл сымҳәеи, уара!
– Абыржәыҵәҟьа доушәыжь! – дыҳәҳәеит Алеқсандра,
Сасҭангазгьы ус иалҳәеит: – зынӡагьы дысҭахӡам
уа уеиԥш иҟоу
ахжәа лҳәеит Аишьа.
Аҭаца лхы аалырҵысит. Сасҭангаз иаразнак артист даауишьҭит.
– Акыр ҟасҵама?.. Абар, доусыжьт!
– Ушьамхнышгыл сымҳәаӡеи! – дбыбуан Уамахь, уажә ихала
данаанха имч иқәымхо.
– Аа, нас, ишәмуӡозар, – раԥхьаӡа акәны даацәажәан, нас
дааҭрысны артисти арԥарцәеи ахьеибарххоз даарыдыххылан,
уаҳагьы иаалхьымӡаӡакәа, Асҭан иҿаԥхьа лшьамхы арсны даагылеит аҭаца. Дахьынаҭрысыз, лхы-лҿы зҵәахуаз акасеиқәа
ааимҟьан, лхы-лҿы ԥшӡа хԥараӡа иааԥшит лара зныкыршәа.
Ирура рзымдыруа иааҭгылт зегьы, Асҭангьы дааурыжьит,
шьаҿак лышҟа иааҟеиҵеит, аха нас даангылт иара.
Абри зегьы ҟалонаҵы Басиаҭ акҿаҩра дыкҿагылан, ишәҭ
ырҟыҵымыҵуа: иҩыза идгыларагьы изыгәаӷьуамызт,
ацашьагьы дақәшәомызт.
– Аишьа! – Уамашәа илбеит Алеқсандра.
– Бхагахазар, Аишьа! – даахәыҭхәыҭит Уамахь. – Бымун, аӡә
дааир ԥхашьароуп!
– Дааиааит изҭаху! Шәысҭахӡам! Акымзаракы шәнапы алакым, акы шәазкым, изакәзаалак! Мышгароуп шәызҿу шәаагылазар,
абыржәеиԥш! Абригьы уара уҩыза иоуп! – лҳәеит
Уамахь лхы иқәкны. – Ухаҭаԥсаҭа сидугалеит. Сужьеит!
– Аишьа, сыбмырԥхашьан! – длыҳәон Уамахь.
– Усмырԥхашьакәа! – лҳәеит лара дыхԥараӡа. – Иахьа зегьы
ихәарҭоу уск-уск рнапы алакызароуп. Схаҭа самыԥхьоз агазеҭ.
Ари арԥыс ма акы даҿуп! – лҳәан, Сасҭангаз лхы наиқәкны: –
Аиеи, дысгәаԥхоит, иуҭахыз?
– Быбжьы ахьсаҳауа сеигәырӷьоит, уаҳа акгьы, сшьақар
камфеҭ! – иҳәеит Сасҭангаз. – Амала, бгыл шьҭа.
– Акгьы сзеилкаауам! – иҳәеит Асҭан, нас днеины иаргьы
аҭаца лаԥхьа ишьамхы арсны даагылеит. – Иуадаҩхоит бара
бымҩа, аҳкәажә хәыҷ, избанзар ахақәиҭра бгәаҳәоит, аха ибымаӡам,
– иҳәеит иара ицәажәашьала, жәеинраалаҵас.
Убасҟан ашә аатын, Арҵаҩы иартистцәа ицны дааҩналеит.
– Аишьа баргьы саргьы! – ашақә дасит Уамахь.
– Унан! – лҳәан, ашацаҳәа дҩагылеит Аишьа, иааиз ангәалҭа,
лхы-лҿы ааҵәахны аҭӡамц днадгылеит. Арҵаҩы еиликааит ара
ак шыҟалаз. Асҭан инапы данкны диманы ашәахь иҿынеихеит.
Басиаҭгьы ишәҭқәаз кны дкәанызануа дахьгылаз дыҩны урҭ
днарышьҭалеит.
Рдәылҵымҭазҵәҟьа Асҭан даахьаԥшит. Аишьеи иареи рыблақәа
ааиқәшәеит.
Уаҵәы аашар нанҳәан. Адгәыр Аимхаа иҭахын илахьынҵа
даԥшны ибарц. Абна днылалан маҷк даанаскьан, бжьымҩахәасҭак ахьеихагалаз иԥшааит иара. Иуапа нкеиршәын,
ишьапқәа ишьклаԥса днатәеит. Дтәан ус акыраамҭа, иҽмырҵысӡо. Амза аацәырҵын, аккара ныҵнарлашааит, нас ҩаԥхьа
аԥсҭҳәақәа
ирываланы аҽааҵәахит. Иаразнак лашьцаӡеит,
ула
аҵәыршы ҭакызар иумбо. Абрагь дыштәац дтәан, иҽмырҵысӡо.
Иҿаԥшыларагьы ааимыԥсахит, дагьымқәацеит знымзар зныкгьы.
Амза еиҭаацәырҵит. Еиҭаалашахеит. Убасҟан ибеит абрагь
Адгәыр Аимхаа аҳәыр ҭыԥҳацәа. Дыштәац дтәан, дагьымқәацеит,
иҿаԥшыларагьы имыԥсахит знымзар-зны. Иаацәырҵит
дара, амза шәахәақәа рықәԥхо. Ауадалықьҳәсақәа реиԥш
иҭалҭалуа, еилыхха иаԥхьа аҳауа ихиаалоушәа ииасуан дара,
ивагьежьуа, ихагьежьуа рҿаархеит. Абрагь дыштәац дтәан,
дагьымқәацеит, иҿаԥшыларагьы имыԥсахит знымзар-зны.
Ҭынчран абнараҿ, уажәы-уажә бӷьык аамхьархьаруазар.
Абрагь икәшон, икәшон ҳәыр ҭыԥҳацәа, џьара акы иарҳәон,
џьара акы илымҳа иҭархәыҭхәыҭуан, иарбан иара ида аӡәгьы
имаҳаит умҳәозар. Иԥхьон абрагь, дара рышҟа иԥхьон абрагь.
– Аиеи. Сааԥсеит, – дара ирҳәаз акы аҭак ҟаиҵазшәа даацәажәеит
иара. – Ҩажәижәаба шықәса бналазара мариоума! –
иҳәеит иара даахәыҭхәыҭын.
Еиҭах шәымҭак аабжьалеит. Ҳәыр ҭыԥҳацәа рынаурқәа
абрагь ихагьежьуан, рсахьа еилыххақәа ааикьысуама уҳәаратәы.
– Изҭахгәышьада шәарах ӡыӡымкҵас аԥсҭазаара! – ҩаԥхьа
даахәыҭхәыҭит абрагь.
Нас еиҭааҭынчрахеит ԥыҭраамҭак.
– Мамоу, ҳәыр ҭыԥҳацәа! – ҿааиҭит иаалырҟьаны Адгәыр,
ибжьгьы рдуны, дахьтәазгьы дааҵҟьеит. – Макьана исаамҭаӡам!
Макьана сеибашьыроуп! Абри снапы аинрал иқәаб инҭысшьаанӡа
уахь сшымнеиуа сҭоубоуп!
– Уигьы лассы иҟалоит, – иаҳаит абрагь.
Анаурқәагьы ашьшьыҳәа иныҵабо-иныҵабо мацара, дук
мырҵыкәа наҟ иниасит, аккара иалԥхаауаз амза ашәахәақәа
роуп инхаз. Абрагь ихала далатәан аҵых аҭынчра.
Ари аҽны ныҳәа дуун Аҟәа ақалақьаҿы. Аҟәатәи амеценат
Смецкои еиҿикаауан ашәҭ шкәакәа аныҳәа. Аресторациа «Сан-Ремо» аҿаԥхьа икнаҳан аплакат шкәакәа. Аханы нбан дула
ианын:  уи аҵаҟа, иаҳа иссаз
нбанла:
Аресторациа аԥхьа иааҭгылеит аҽыхәақәа зҵаҳәаз акарета шкәакәа. Уи акарета ахәыҷқәа аанагеит. Ахәыҷқәа зегьы
шкәакәа маҭәала еилаҳәан. Рыхәда иахшьын, ма рнапаҿы
иркын акәапеи шкәакәақәа. Абӷьааҳәа рҽааршан, руаӡәык
«Сан-Ремо» дааҩналеит, даҽаӡәы «Гранд-Ориенталь» шыҟаз
иҿынеихеит, ахԥатәи агаҿа акаҳуажәырҭахь деиханы дыҩит
зҳәаз иеиԥш.
Асҭан истудент форма ишәҵаны, мацқьашьацқьа ақалақь
далаланы дааиуан. Иара дааидгылеит акарета иаанагаз
ахәыҷқәа руаӡәык. Дыӡӷаб хәыҷын, аабаҟа шықәса лхыҵуан.
Асҭан иџьыба рацәа деимдо дааҭалеит. Иибаз аԥараҿырп
зегьы ааизыҳәҳәаны ахәыҷы лаҿа инҭеиԥсеит. Аӡӷаб хәыҷы
лшьапԥынҵа днықәгылан, Асҭан игимнастерка аҳәынҵәра
иналыркит аҳәасашәҭ.
Убасҟан дара иаарывалеит аҳкәажә хәыҷ Аишьеи лҩыза
ҭыԥҳаки рнапқәа еибаркны. Уажәы аҭыԥҳацәа аҩыџьагьы усҟантәи
амодала ақалақь ҳкәажәцәа рыҽшеиларҳәоз еилаҳәан.
Аҳәсахәыҷқәа аниба, дхәацыхәаԥшьха дааицрашәеит Асҭан.
Даареихырхәеит.
Аҳкәажә Аишьа лԥараҭра аартны дынҭаԥшит.
Манаҭк налымпыҵшәаны ахьеҩҳәа асаара инкашәеит. Асҭан, уи
деигәырӷьаны, ишьҭихырц днышьҭасит. Аҳкәажә диаҭабуа лхы
аалырҵысын, аманаҭ ахәыҷы лаҿа инҭалыршәит. Уи лҩызагьы
аҿа аԥара нҭалҵеит. Ахәыҷы рҩыџьагьы ргәышԥқәа ашәҭқәа
надлыркит. Асҭан дахьгылаз дгылан, дцаӡомызт.
Аҳасахәыҷқәа
ааихәаччан, инаиаҩсит.
Асҭан ԥыҭраамҭак дгылан, нас аҳәсахәыҷқәа днарышьҭалеит.
Ишьамхы дшыхтәало днышьҭыԥа-аашьҭыԥо иара дааихьӡеит
аимаарыцқьаҩ-ҷкәын.
– ҿиҭуан аҷкәын.
Аха Асҭан уи иаха имамызт. Аимаарыцқьаҩгьы, ара егьшалымҵуаз
аниба, ишьамхқәа дышрыхтәалаз, зышьи-зышьи
еиқәҵо иааиуаз фицарк иахь дынкаԥеит. Афицар дааҭгылан,
асаба зхылахьаз изиацкқәа ахәыҷы инаимҵеикит. Уи иааҩс
аҭырқәа флыка аҟәараҟныҵәҟьа
иааҭгылан, амшынуаа иҭаз
ааҭыганы
иара уаҵәҟьа ахәаахәҭра иаҿын.
Астан аҳәсахәыҷқәа дрышьҭаланы днеиуан, ихы ихашҭны.
Еицрыхәхәа игылаз акаҳуажәырҭақәа драҩсны днеиуан.
Аԥшаҳәа иаақәҵны, ашьха ашьапахьы уҩазгоз амҩа хәыҷқәа
иаарнылеит аҭыԥҳацәа. Асҭан мыцхәы иҽырзааигәамтәуа,
хара-харала дрышьҭан.
Ахәыԥшӡа иаҿагылаз ҩындук аԥхьа
иааҭгыланы
иаахьаԥшит дара.
– Усзымдырит, арԥыс, – лҳәеит Аишьа.
– Баԥхьа сшьымхнышлахьеит, – аҭак ҟаиҵеит иара.
– Усгәалашәеит. Саргьы сшьамхнышлахьеит уаԥхьа.
Абзиараз,
артист, – лҳәан, дааихәаччан, аҳәсахәыҷқәа амаҵуҩы ирзааиртыз агәашә инҭалеит.
Акыраамҭа дгылан Асҭан, аҩн ду ахь иназгоз аллеиа иҵаланы
иахьнеиуаз дрышьҭаԥшуа, нас, аҩныҵҟа ианыҩналагьы,
акыраамҭа дгылан.
Уи ашьҭахь акырынтә еиқәырццакны ақалақьаҿ аҳкәажә
дылҿаҳалон Асҭан. Зны лҩыза длыцны, зны лмаҵуҩԥҳәыс, зны
лхаҵа. Уи лхаҵа дидырқәон Асҭан, избанзар уи аҭауад қәыԥш
иагарааны дубаргьы «Сан-Ремо» аресторан дыҵатәан, ижәуан-ифон, аҭыӡшәа аныҟаиҵалозгьы убарын. Иџьашьатәыз, ԥҳәыс
данааигагьы, заҵа уи аҩны дамыртәарыз, иаҳагьы ихҭеикит
аҭауад аҩыжәрақәеи абжьаҩашьарақәеи.
Зынгьы аҳкәажә хәыҷ лабхәа леишәацәгьа дицын.
Иааибабацыԥхьаӡа, Асҭан длеихырхәон, ларгьы аԥсшәа
иалҳәон.
Ԥаса лара аԥсшәа иалҳәон, лгәы раҳаҭӡа дааихәаԥшны,
ианумбо
иугәаламшәаӡо, аха данааубалак зсахьа гәалашәара
бзиак угәаҿы ицәырнаго ауаҩы аԥсшәа шиаҳҳәало еиԥш.
Иаргьы
даалеихырхәалон, ибеиҽырбо, бызгәаԥхо среиуоуп, аха са быстәындаз ҳәа сыгәгьы исзаанаргом иҳәарашәа.
Аха нас, ианааибабалак, иара иаҳа дҟаԥшьхо далагеит, аха
шьҭа илаԥш цәажәон, сбеилаҳаит, са стәгьы сҭахуп рҳәон
иблақәа,
иааԥшышьа. Лара
дыԥхашьаны лхы аалалырҟәлон,
дымҩашьахуа ихы-иҿы иаанылхыз сбеилаҳаит, са стәгьы сҭахуп
ҳәа иааԥшышьа днацәыԥхашьаны.
Ҩынтәҟа-хынтәҟа иагьеиҿаҳақәеит дара. Зны Асҭан амагазин ҿыц ду, аабыкьа Одессаа иаадыртыз, даҩсны дышнеиуаз,
кры злааихәоз аԥара изҭодаз, аха усгьы сныҩнаԥшып ҳәа
дахьнымҩахыҵыз, ашәаҿ дааиԥылеит Аишьа. Лара аԥхьа дааиуан, илыхәаахәҭыз амаҵуҩԥҳәыс лышьҭахь икны длышьҭан.
– Бхы бақәиҭым, аҳкәажә, – еиҭеиҳәеит Асҭан.
– Уара убз дуцәоуп, – лҳәеит лара.
Даҽазных Аишьа ԥҳәысҵасла лыҩшьапык ганкахьы иахшьны аседла дантәаланы, Басла дыруан, ҩызцәақәакгьы лыцын.
Асҭан лҽышькыл ааникылан, арра длыцхраауашәа ааҟаиҵан,
маӡажәала ус иҳәеит:
– Рацәа актрисара бнаалон, аҳкәажә, ҳтеатр ахь бҳазнеир.
– Опеи! – лҳәеит аҳкәажә. – Рацәа убз дууп!
Уажәы аҵыхәтәан дара ҩаԥхьа еиқәшәеит аԥшаҳәаҿы.
Лҩыза
длыцын.
– Уаҵәы ақыҭахь сыргоит, – лҳәеит лара лыбжьы ныҵак.
– Абра баԥхьа, – иҳәан, асаламшәҟәы рҽны иаалиркит Асҭан.
– Убз дууп, – лҳәеит аҳкәажә.
Усҟантәи аамҭазы интеллегентк аҩра даҿын аҭоурыхтә
усумҭа; уи иахьӡын «Горскаиа школа иааӡаз
анародни учытлацәа». Арҵаҩцәа
егьмаҷмызт ақыҭақәа рҟны шьҭа. Уажәы иаартын Аҟәатәи ареалтә педучилишьче. Араҟа еиҵарааӡон аҿар
замана, уашьҭан ақыҭақәа рахь ихынҳәны аус ду ҟазҵашаз.
Аучилишьче аиҳабыра даҽа шьоукын, аха ԥсыс иахаз, ҳәара
аҭахума, Арҵаҩы иакәын.
Аучилишьче иҭақәаз рышәҵа, ршьаҵа, рыфатә, рыжәтә,
зҳәаз, зегьы казенын, аҳәынҭқар ибон. Иара уаҵәҟьагьы, Геиман имҩаду аҟны ирыман иахьа азеиԥшынхарҭа ҳәа изышьҭоу,
асолдаҭ казармеиԥш
акаруаҭқәа ҩба-ҩбаны еихагыланы
ҩажәаҟа зыҩнагылаз ауада ҭбааҭыцә хьшәашәа.
Аиарҭа аҩбатәи аихагылаҟны дықәианы асалам шәҟәы
аԥхьара
даҿын Асҭан. Иани иаби аҩра рыздыруамызт, иара
дыҷкәынӡан, изызыҩрыдаз нас асалам шәҟәы, абас гәахәарыла,
игәы ҭыганы дԥышәырччартә? Ауада ахышә ҭбааҭыцә дылагыланы иԥаҵа асара даҿын Асҭан иҩыза Алиас, апиесаҟны аҭыԥҳа
лроль зыхәмаруаз. Дааҩналеит Басиаҭ. Асҭан иҵаҟа акәын
ииарҭа ахьыҟаз, днеит уахь, иаргьы днықәиарц, аха ииарҭа
данаадгыла, уа агитара шықәыз ибеит.
– Изтәыда ари агитара? Иқәызҵада ара? – дҵааит иара
дгәамҵуа.
Асҭан исаламшәҟәы ибла ааҟәигеит, даара игәалаҟара
бзиан.
– Наҟ иԥыххааса иумгои, – иҳәеит иара. – Даҽазны уиарҭа
иқәрымҵаразы.
– Аиашаҵәҟьа, – нақәҿиҭит зԥаҵасара иаҿыз Алиасгьы. –
Наҟ иԥумҽуеи!
– Ижәуеи, уара? – даагәамҵит Басиаҭ. – Аҵәы сылшәхуама?
– Аҵәы зулаҳхуазеи? – наиаҭеикит Асҭан. –Ҳара ҳаума агитара уиарҭа иқәызҵаз.
– Аф шәысҭ шәҩыџьагьы, – иҳәеит Басиаҭ; иара дааԥсаны
дыҟаҵәҟьан. – Алаф злышәхыц шәцаны ирылышәхла. Иԥҽы! –
иааицеикит иара. – Ҳыҳ! Иаҭаххар аԥҽра акраҭахума, аха избан?
– агитара ииарҭа иаалхны иханы игылаз атумба инықәиҵан
днықәиеит.
– Ушә, аллаҳ, аллаҳ, – гәахәарыла иҽааиҵихит иара. Иагьиҳәеит,
агитара атумба инықәыҩррын, агәаҩҳәа асаара
инкаҳаит.
– Ҳаи, мцала ублааит! – игәы иныҵаххит Басиаҭ. –
Иагьԥысҽҵәҟьап сгәахәуеит!
– Ных-ных! – деиҭаацәажәеит Асҭан. – Уара уоума уи згәаӷьуа!
– Уара, Асҭан, усыдызцалаз иарбану?! – дааҵҟьеит Басиаҭ.
– Егьсымҳәеит сара.
– Избан исызԥҽуам ҳәа угәы изаанаго?! – иҽизеиқәкуамызт
Басиаҭ.
– Издыруеит азын. Иузыгәаӷьуам...
– Изысзымгәаӷьуеи?
– Уа, Алиас, – ииарҭа дныхтәалашәа ҿааиҭит Асҭан. – Изыгәаӷьуама,
уара?
– Ҳаи, уи иигәаӷьра аҳа! – нақәҿиҭит Алиасгьы. Басиаҭ
хәаша
еснагь ихы игәҩаран, агәаӷьра ицәмаҷуп
ҳәа иҩызцәа
дрыԥхьаӡар ҳәа дацәшәон. Уи рхы иархәаны, насгьы аԥырҳәа
дшыҵҟьоз дыруа, иааихыхәмарырц рыӡбеит аҷкәынцәа, уаҳа
ус ахьрымамыз.
Иара дҩаҵҟьеит:
– Сыԥсра жәбеит ишԥысҽуа!
– Ушаҟәыҵра, џьушьҭ, – ахәхәа дааҿырҳасит Асҭан. – Иԥумҽыхкәа.
– Уи агәаӷьра аҭахуп, – иҳәахт Алиас.
– Сара агәы сымаӡами?!
– Усҟәаҵ, – иҳәеит Алиас.
– Сара агәы сызҭаӡам, – даҽа ҵакык аиҭаргьы иҭахны
дацралаӡеит
Басиаҭ. – Сара суаҩшьҩуп, шәара шәфырхацәоуп,
усоума?
– Иахәа, уҽааиқәк, иауазар, – иҳәеит Асҭан. – Агәы умандаз
иԥумҽуаз.
– Исҭаххар – иԥысҽуеит.
– Уҽхәоит, аха...
– Аиашаҵәҟьа, – Асҭан иааициҳәеит Алиас. Басиаҭ
дҩагылан,
уаҳа ажәакгьы мҳәаӡакәан агитара аақәихын, ирхха аиарҭа
аихаӡа иахьынаниҟьаз, иуадышххыраха инкаԥсан, ахәҵәы
мацара ааимпыҵахеит, арахәыцқәа аҵәаҟьақәа рхьынԥашала.
– Аб-а-ас! – иҳәеит Басиаҭ, ус дааҭгылан: – Уара, изтәыдаз иара?
– Сеидру, – иҳәеит Алиас. Асҭан илақәа ааиирбан, иахьца-иахьаа умбаӡо, иныбӷьыжәаа ицеит аҩыџьагьы.
Уажәоуп Басиаҭ иангәеиҭа, агитара аҩыра шаныз. Аԥҽыхақәа
ааизиган абар дзыԥхьаз: , нас уаҳа егьи ианыз изеизымгеит, амала иаҵаҩын: .
Дааҭрысын, иҩызцәа ахьдәылҵыз ашәахь ихы нарханы
ҿааиҭит иара:
– Уажәыгь са соуп изырҭа, еиҭасырҭахрагь иҟоуп? Шәара
амшгацәа!
Аҭауад Тытышь иҭаца аҳкәажә хәаша Аишьа длатәан
лаԥхьа
аба ҽыҭ зааира нықәылҵан, еихырссо лҿаалхеит.
– Ианбыкәыз саҳкәажә хәыҷ, аус аныбухьаз. Џьара акы
даҿызароуп ауаҩы; баԥхьи агазеҭ, уа иану ббап. Бзиоуп, аха
ибӡахуа иарбан? Жәытәҵасла бгәы зызцаз изааира акәымжәы
бӡахыроуп. Аха бхаҵа хәаша Сасҭангаз ари ицәхәыҷхоит.
– Ааи, ицәхәыҷхоит, – дааԥышәырччеит Аишьа, – бысԥырхагамхан.
– Сыбԥырхагамхакәан уажәы... – лҳәан, лҩыза аҭыԥҳа леимаақәа
аалышьхыршәшәаны адиуан днылаԥалан, агазеҭ аартны
аԥхьара далагеит. Аишьа лакәзар, даланахалаӡаны
аба аихырссара дахьаҿыз,
лхәыцра дахьалаз, амыркатыл лнацәа ахьахәыз
лызгәамҭаӡакәа, ашьа акәаԥхәа аба шкәакәа инақәҭәеит. Амзаҭәы
лхышә илагылан, илуа џьашьаны илыхәаԥшуазшәа.
Иара убри амзаҭәы ахаҭа ҩнаԥшуан артистцәа-астудентцәа
руада ахышәгьы. Жәаҩаҩык арԥарцәа аххыҳәа ицәан. Аиарҭа
еихагыла хыхь дышьҭан Асҭан, ҵаҟа – Басиаҭ.
Аха Асҭан дыцәамызт, ииарҭа дахьылаиаз дҳәыҵәыҳәыҵәуан.
Аҵыхәтәан Басиаҭ иахь ихы аахирҳәҳәан ибжьы наиқәиргеит.
– Иууеи? – иҳәеит Басиаҭ.
– Уцәаӡами?
– Мамоу? – дацыҵҟьашәа ҽааиҭит Басиаҭ, данҿыхаҵәҟьаз
уажә акәын, аха.
– Умгәаазааит, уара, ани иацтәи азы.
– Сзыргәаауеи! – дааигәырӷьеит Басиаҭ. – Шәара шәҿы схы
назгаратәы!
– Уажә акы уасҳәарц сҭахуп, – иҳәеит Асҭан, нас, дааҭгылан:
– Уи агитара ухаҵкы ицеит, даҽакгьы узааҳҭиуеит.
– Шәара шәакәызма уи аазҭииз! – дҩаҵҟьеит Басиаҭ.
– Умыҳәҳәан, аҷкәынцәа урҿыхоит. Уажәы хаҵаҵас
суднагаланы сыҟоуп.
Басиаҭ иҽааиҭеикын, иҩыза дааизҿлымҳахеит.
– Уи агитара даҽакгьы узааҳҭиуеит, – еиҭеиҳәахит Асҭан. –
Уажәы узысҭаху – уара ахаҵарақәа улоуп.
– Иарбан нас, узмырцәо? – иҳәеит Басиаҭ, иаҳаз игәы
ааҟанаҵан.
– Ҳаи, ацәа абаҟаху, Басиаҭхеит...
– Уҽырхаҵа. Сара иубогьы, нас, ауаҩшьҩы ҳәа сзырҳәеит...
абни ароль азы. Аха сыцәоуп. Уи аҵкыс зегьы ааухаршҭи.
– Уааи, ҳаадәылҵып, ҭаҭынкгьы ҳнахап, Басиаҭ, мамзар
аҷкәынцәа ҳарҿыхоит.
Ркьаҿқәа аарышәхадырԥан, акоридорахь иаадәылибагеит
аиҩызцәа.
– Усцәымгәаан, Басиаҭ, суҳәоит.
– Уаргьы аҵәсылхра уаҟәыҵ, нас!
– Убас сшоуп, изурызеи. Уажә субама, ҳаихырааӡалеитеи.
Анкьа угәааӡомызтеи, уажә иухьи, уаазқәылаз.
– Усҟәаҵи, уара, – игәы аахьашшеит Басиаҭ, аха нас иҽыргызмалны
Асҭан иблақәа даархыԥшылан: – Лара лакәзар
узмырцәо?
– Басиаҭ, – ҽмырҳа ҟаиҵеит Асҭан. – Ҳартистцәахеит, абаа!
Иугәалашәома шаҟа ҳаиԥхыӡуаз абри аҩыза алахьынҵа!
– Сара исылымҵыр ҟалап артистра, – гәык-ԥсык ала
даақәыԥсычҳаит
Басиаҭ.
– Ус умҳәан. Абри сроль ҟадыџь уа утәы аиҳа уаҩ иблаҟны
иааиуашәа ахьубо аума игәнуго. Макьана иага роль ухәмарып.
Уара уеиԥш аҟыбаҩ змоу.
– Арҵаҩы иҳәоит, умбои. Асҭан иоуп сзықәгәыӷуа ҳәа.
– Сара аԥсҭазаараҟны сзеиԥшроу ауп асценаҿгьы иаасырԥшуа,
уара уеиԥш аҽеиҭакра сылшаӡом. Уи зыԥсоу удыруоу!
– Саргьы сзеиԥшроу аума нас исыхәмаруа?
– Аҳы, сажәақәа ааумырҳәлан. Сара исҳәаз аҽеиҭакра
улшоит асценаҿы ҳәоуп, – нас, ԥыҭрак дааҭгылан
ус иҳәеит. – Ҭаха
снаҭом аҭакәажә исалҳәаз.
– Ушаҟәыҵра, сашьа! – Уажәы анкьеиԥш игәы былуа акәын
Асҭан дышиацәажәоз Басиаҭ. – Бзиа улбеит ҳәа саҳауеит аҭыԥҳа
ссир, аҳкәажә. Арахь уара утәаны аҟуҵәыуара уаҿуп. Угәаӷьра
абаҟоу?
– Сурбыжкуеит акәу?
– Уҭахызар, усгьы еилкаа. Амала ҳтеатр далалартә дазааугар
акәын исҭахыз. Аҭыԥҳа данаҳмоу ҳхәарҭам, уи удыруеит.
– Сцамҭаз еиҭасҳәахуеит, аҭауад, – дцәажәон Алеқсандра.
– Аишьа Анцәа илылеиҵеит абаҩхатәра. Ашәа шԥалҳәоз,
дышԥакәашоз, Ерисҭавирааҟны. Дҵәахны дшәымазар иашам.
– Аҿыц ҳабашьаҭалагәышьои, бара бшеибгоу, ҳара ҳжәытә
уаауп, – иҳәеит Тытышь, асас днаскьаго ашәаҿ иахьгылаз.
– Алеқсандра лаб ахан хьыҵәцара атеатр азы иалихит. Зегьы
зыбзоуроу Алеқсандра, – даацәажәеит Уамахьгьы.
Ақалақьхы дахьиԥҳаз азын маҷк дагьлымҵақьақьон иара,
аха ԥҳәысҵас дхихыргьы цәгьа ибомызт.
– Уииашоуп, Омахьик. Абааԥс, сыԥшандага схашҭзаап,
исзаагишь,
– ҳәа наҟ ддәықәылҵан, Алеқсандра ус лҳәеит. – Аҭауад,
шәа шәзынгьы ихьӡыми шәҭаца раԥхьатәи аԥсуа актриса ҳәа
аҭоурых данылар!
– Ҳара ҳахьӡ ҳара иҳазхоит, бара бшеибгоу, иԥхасҭаҳамтәыр.
Аишьа зегьы игәарҭартә даақәыԥсычҳаит.
– Аҭауад, – иааиаҽԥнылҳәеит Алеқсандра, нас, аԥшындага
иааигаз имыхуа Уамахьгьы дааизхьаԥшын, – Уара зҿумҭуазеи,
Омахьик?
– Бара ибҳәаз набыгӡароуп, Алеқсандра! – ауп уи ииҳәаӡаз,
Тытышь дицәшәаны.
– Шәеицәажәала, аҿар, сара сышәԥырхагам, – дхьаҵит Тытышь, ицамҭазгьы ус нациҵеит: – Бабгьы сиаӷоу џьишьоит,
аха ус акәым.
– Саб ҩызак иеиԥш ауп шәшидыруа, аҭауад. Амала мап ҳцәышәымкын,
– лҳәеит Алеқсандра.
Аишьа деиҭаақәԥсычҳаит.
– Уаргьы уаҳәшьа уаалыдгыл, Омахьик. Абаҩхатәра лымоуп,
дыгәнаҳами. Уахаҵәҟьа папа сиацәажәоит умаҵуразы. Уара
аҭауад дазааг.
Алеқсандра, Аишьа лӡамҩа днагәӡын, дындәылҵит. Уамахь
даалыхьӡеит.
– Алеқсандра! Даҽаџьарагьы ҳаибабар иауазеи. Уигьы
еибаҳҳәарын ҳмыццакӡакәа.
– Амца, амца! – дахыхәмаруа лыԥшандага ааиҿалықшеит.
– Сфырхаҵа!
– Нас ишԥеибаҳҳәо, Алеқсандра?
– Амца, амца! – ҩаԥхьа лыԥшындага ааиҿалыкшеит. –
Иихәыцқәо!
Тытышь иаҳҭынра аҩбатәи аихагылаҿы ԥенџьырк лашон,
егьырҭ кьаҭахьан. Аҳкәажә хәыҷ Аишьа лыԥсшьарҭа
уада
акәын макьана илашоз. Убасҟан уи аԥенџьыр аҟынӡа инаӡо
инаҵагылеит аха. Уи аҵазыргылаз
ашыршырҳәа днаҿаланы
уахь дныхәнеит. Ахышә дназынаӡан, дныҩнаԥшит. Аҳкәажә
хәыҷ асаркьа
дадтәалан. Ауадаҟны лхала лакәын иҟаз. Ацәашьқәа
аркын, дымшәарц азы. Аҳкәажә хәыҷ дыблахкыгаха асаркьа
дадтәалан, аха макьана лԥенџьыр иҩналоз дгәалымҭацызт.
Ашырҳәа даахьаҳәит Асҭан данааҩнаԥала. Аишьа дааҭрысит.
– Уарбан уара? – лҳәеит лара, нас дылдырын. – Ишԥа? –
дшәан. – Ишԥа? – дгәаан. – Ишԥа? – иџьалшьан. – Ишԥоугәаӷьи?
– Аҳкәажә хәыҷ! – даалыдыххылеит Асҭан.
– Ишԥоугәаӷьӡеи мамзаргьы! Уахынла сыҭӡамц укыдла
ҳәа акәызма ишузызҩыз? Аӡәы ҳааидибалар? Уи уазхәыцу?
Ухԥароуп ҳәа уасымҳәахьаз!
– Аҳкәажә хәыҷ! Сзааизгьы, нас...
– Алашара уадҵ. Убжьгьы умырдун!
– Аҳқәажә хәыҷ! – лнапы ааникылеит иара. – Бара быда асценагьы сҭахым, аԥсҭазаарагьы!.. Еилкаа...
# 262
Лаԥхьа ишьамхы наирсын, лнапқәа рыгәӡра далагеит.
– Иаҭахым, иаҭахым, – дхәыҭхәыҭуан аҳкәажә хәыҷ. Иаргьы
дҩагылеит. Иахьеиҿагылаз иааиҿаԥшит.
Иаргьы инапқәа маҷк иаашьҭихит. Ларгьы лнапқәа маҷк
иаашьҭылхит. Еибырҳәазшәа еицаашьҭырхит рнапқәа, артистгьы
аҳкәажә хәыҷгьы, рнапқәа ааиԥылеит, дара аиҿаԥшра ишаҿыц
иаҿын. Еимгеимцарак, нас... Ус шьапышьҭыбжьқәак рҿаархеит
аҳкәажә хәыҷ лыԥсшьарҭа уадахь. Шьапышьҭыбжьқәак аҳкәажә
хәыҷ лыԥсшьарҭа уада ашә аҟынӡа иааины иааҭгылеит.
– Сымыш, сыҵых, сылашара, сшьақар-камфеҭ, сыхаара! –
иаабыбит аҩы иашьны иҟаз аӡәы ибжьы.
Аҳкәажә хәыҷ дааҭрысит, аҳкәажә хәыҷы лхы-лҿы аалыԥсахит,
илура лзымдыруа даақәхеит аҳкәажә хәыҷ.
– Схаҵа иоуп! Ԥшьаала! Схаҵа дхынҳәызаап!
– Абзиараз, аҳкәажә хәыҷ. Сшааз сцоит.
– Уаангыл, ҳаиликаап.
– Сцоит, – иҳәеит Асҭан, усҟан Сасҭангаз иеиликаара дақәымгәыӷуа.
– Мап. Уажә зегьынџьара алашарақәа аркуп, угәарымҭар
ауӡом.
– Сымыш, сыҵых, сылашаара! – дыҳәҳәо ашә дасуан лхаҵа.
– Ашә изаарт б-Сасҭангаз, ба бызгәыкра икны иагаз!
Сасҭангаз аԥсышәалагьы қырҭшәалагьы ажәеинраалақәа
иҩуан, аресторан аҟны иҩызцәа дырзаԥхьалон.
Аишьа днеины
ашә изаалыртит. Дышьҭыбжьы
мацараха дааҩнашылеит иара.
Ауада дааҩнашьқьырит,
лезгинка дкәашауашәа.
– Еиҭахгьы уашьума?! – лыбжьы ырқьынцыцны, ирҵәыуо
даацәажәеит аҳкәажә хәыҷ; ус акәхарын аҳкәажә хәыҷ лхаҵа
дышиацәажәалоз.
– Сара соума иашьу? – домбеишәа дыббит Сасҭангаз
еибага.
– Сара сарҩашьуеит ба быбла ԥхара, сшьақар-камфеҭ, сыхаара! – иҳәан, дарбан поетзаалакгьы ишыҟеиҵарыз, аҽхәаԥхьыӡ
иаҳаргьы иҭахны, ибла бзамыҟәқәа разӡа даалҿаԥшит.
Сасҭангаз аҳкәажә хәыҷ даалыдгылеит, азныказ
дааигәыдиҳәҳәаларц
дааҭрысит, аха нас, иаалырҟьаны
дақәиҭӡамшәа
дааԥхашьан, илахь ааиқәиҵан иҽааникылт.
Абырсааҭк блаҵыхәала иахьааицәажәаз, аха ҳақәгыланы
ахышә ҳкылыԥшҵәҟьозҭгьы, Сасҭангаз ҟадыџь џьара гәҩарак
иоут ҳәа ҳгәы иаанагарын азныказ, аха нас иаразнак ҳгәы
аазҩон, Сасҭангаз неиҭамҳәа иԥҳәыс хәаша лҟны мыцхәгьы
дыӷәӷәаны дшыҟамыз. Уи акәын иаҳәазгьы реиҿаԥшышьа.
Аԥарда ныԥхьашәҭызшәа, еимгеимцарак иааимҟьеит рыԥсҭазаашьа
амаӡа. Уи ашьҭахь Сасҭангаз гәыраз анкьеиԥш деиқәжәеинраалаха,
аббы ихга дышцәажәац дцәажәон, аха уи мчыла ишыҟаиҵоз ҩашьаӡомызт: длахҿыхӡа, бзабаала дыҟоушәа
лирбон иԥҳәыс хәаша, аха лыблақәа дзырхыԥшылаӡомызт.
Дахьцәажәоз, зны дхәыҭхәыҭуама уҳәартә ибжьы лаирҟәуан,
зны аизараҿы дцәажәозшәа ҿыҭуа дцәажәон.
– Минуҭк сааҩнашылеит ауп, – иҳәеит иара ԥшьаала,
нас
ибжьы ныҭцаны: – Ҳаи, шьыри бсыцзарауаз!.. Ара бгәы ҿыӷьуа
бтәагәышьоуп.
Ашьқаԥ шьҭыбжьқәак ааҭыҩит. Сасҭангаз даахьаԥшит.
– Баҭалбеи иҟны закә қьафураз иҟаз ббандаз, – иҳәеит иара,
дахьыԥшуаз акгьы анимба.
Аха ҩаԥхьа шьҭыбжьқәак ааҭыҩит ашьқаԥ.
– Иҟои, бара ана? – иҳәеит Сасҭангаз.
– Ҳаҩнымаҭәа зегьы мажәхьеи... иҿыжҿыжуеит...
– Уи ҳаҩнымаҭәа зегьы сыԥсахып сара, маҷк ҳааиҭашәар.
Аҿыц аҿасҵоит. Парижнтәи илызҩаауеит, ибымбари! Бара
бзы» – иҳәан, ацгәы дацәажәошәа ибжьы ааирԥшқан, аха нас уи
ицәажәашьа иаразнак иааҿахҵәеит. – Сшьақар-камф... Минуҭк
сааҩнашылан...
Уажәыҵәҟьа сцоит...
Аҳкәажә хәыҷ Аишьа даалыдгылан, ашьшьыҳәа, даблыр
ҳәа дшәозшәа лхахәы даакьысын, ашацаҳәа даахьаҳәны,
имаҳмызқәа нышьҭакшо ашәахь иҿынеихеит.
– Башаӡа бгәы ҿыӷьуа аҩны бтәагәышьоуп, аиаша басҳәап,
– иҳәеит иара ашәахь дахьнеиуаз. – Бсыццалар, банаџьалбеит,
ачарақәа, аԥсхәрақәа рахь! Мап сҳәозҭгьы даҽакын. – Нас,
иҽааиҭеикын: – Быҵх бзиаз, ԥхыӡ бзиа ббеит, сымыш, сыҵых,
сшьақар-камфеҭ! – Зегьы рҿыцтәуп, џьым, араҟа!... Агәҿыӷь
багагәышьеит!..
– иҳәан, ашә ныдиҵеит иара.
Аҭӡамцаҿ икнаҳан рчара аҽны иҭырхыз апатреҭ, Сасҭангаз
деиҿамсӡа, Аишьа лчыфҭы-касы ԥхьаршәҭны.
Аԥсыжрамш аҽны акәын. Анышә иарҭоз дыҷкәынӡан –
абрагь Аимхаа Адгәыр иԥеиҳаб Шабаҭ. Ақыҭа зегьы ршьапқәа
хтны дырҵәыуон аҷкәын. Иҽыхәа иаҵәа ԥаџьԥаџьуа ихагылан.
Иханы дтәан ауаԥшь амыткәымаҳәаразы еицырдыруаз аԥҳәыс.
Ус аџьар иаарылаҩит: – Адгәыр дааит! Иаб дааит!
Абрагь агәашәаҿ дааҽыжәҵын, иҽы уа инариҭан
ашҭа
дықәланы
иҿааихеит. Уи данылба амыткәымаҳәаҩы
акаҩҳәа
иааҭлырҟьеит:
Уауаау, уара хәаша, уаауу!
Иауауеи, уара хәаша, уаауу!
Уабаццаки, узхыццаки, уаау!
Ар ду зышьҭоу уаб насыԥда
ашҭа дықәланы даауеит... уаау!
Амшын-ҳәаада ацҳа хызҵашаз, уаау!
Аҵәыуа цәа, ишаԥыз ала, иқәлаанӡа рхылԥақәагьы нархыхны, рабџьарқәагьы нарыҟәныхны аилыргацәа инаддыркуан, урҭ
абџьар наганы уи азы иргылаз аишәа инықәырҵон, нас аҵәыуа
ҩ данаақәҵлак инаиԥыргалон. Абџьар шиҟәну аԥсы ихагылара
усгьы аԥсуа изы ипатуум. Адгәыр иабџьар наиҟәныхны, изиркыз, арахь усышьҭалан уааила ҳәа неиирбан, аҭоубыҭ ашҟа
иҿааихеит. Амыткәымаҳәаҩ даҿын:
Амшын-ҳәаада абаагәара акәзыршашаз,
Ани-хшареи рзы ибаагәарахашаз, –
уабаццаки, уауаау!
Шырԥы Еҵәашәа иҩыҵхахаз,
Хәылԥы Еҵәашәа инҭашәаз,
уабаццакуаз, уауаау!
Адгәыр иҷкәын икәыба даадгылеит. Ихы аалаирҟәын,
иҷкәын
икаба акацхәқәа еибартуа иҿааихеит. Ари збаз аҭаҳмадцәа
абрагь иааидгылт. Абрагь уи аамҭазын аԥсы даашьҭихын,
дааирҳәын, изқәа аахитит. Аҷкәын изқәа ахәра аныззала ианын.
– Умун, Адгәыр, абаа?! – иааидгылеит аҭаҳмадцәа.
– Ҳәа науршәа, аа, ԥас иҟасҵахьаз Армахәыҭ ихҭыԥ сыҷкәын
изқәа иахькыду! – иҳәеит абрагь хьаҳәхьачара ҟамҵаӡо.
Аӡәгьы ҿимҭит. Зегьы ирдыруан Адгәыр дышиашаз.
Абрагь
ашьшьыҳәа иҷкәын икәымжәы еиҭааибеиркын,
аԥсы дааирҽеит.
Нас ауаа рахь даахьаҳәын, ус иҳәеит:
– Ибуазеи, бара, иан неиҭамҳәа, зҿыбымҭызи? – даацәажәеит
Адгәыр ихәыҷы иан ихы налықәкны. – Исабҳәар схы ақәсырӡыр
ҳәа бшәама, нас бысҭа ҿахрак сҿазҵарыда бҳәама? Уаа, шәыххь
згеит, сгәылацәа,
– иҳәеит иара нас. – Шәгәы ҳхымшәакәа
анышә ҳашәҭагәышьома макьанагьы? Абзиарақәа рзы аџьабаа
жәбалааит шьҭарнахыс.
Абригьы неиҳәан, иабџьар зкыз иааимхны инеиҟәниҵан,
аԥсы иҽы кәадырны иахьгылаз днадгылан, ашәы нақәихын
абӷьааҳәа дынҽыжәлеит.
– Астраж ҳакәшеит, – иҳәеит Адгәыр; ажәлар еилагылаз зегь
раԥхьа игәеиҭеит иара Шлатыр ҟадыџь драԥгыланы аԥсыжра
акәшара ишаҿыз астражаа. – Сҽы аҟынӡа сзынаӡом, сыҷкәын
итәы сақәтәап, шәара са стәы ааганы ишәыргыл, – иҳәан, усгьы
нациҵеит: – Сара соума уҽыбӷа қәыршә аҭаны ахәмарра зқәуҵа!
Иҽы ашьхәа наирбан, ашҭа даақәлеит, ирлеи-ҩеиуа; длеиҩеиуанаҵы
астраж, уажәы аанда иакәшаны
игылаз, ахысра
иаламгеит, избанзар ахы бырны изакәӡам иқәшәар ҟалон,
уиҵәҟьа рзыгәаӷьуамызт. Адгәыр дахьылеиҩеиуаз, ацәажәара
даҿын:
– Абанҭ дхырхит, даархәеит ԥас иҟасҵахьаз, сҭеирхарц
азы. Сара санизымшь, сыҷкәын дишьит иара амаҳагьа. Иара
Армахәыҭгьы, уи ашьеи ахши еилеиҭәартә дазыҟазҵазгьы
ирдыруан сыҷкәын иԥсыжрахь
сгәы иамукәа сшааиуаз; абар,
сыркразы иахьааиз!
Абригьы иҳәон, иҽы ақьабз ишаҵанакуа ала арлеиҩеира
даҿын. Ус, аӡәгьы игәиҽанӡамкәа, иҽы ныҵирҟьан, агәараанда
днахууаан, абардра шыҟаз дышьҭыԥраа иҿынеихеит, астраж,
иҟалаз еилкааны ахысра ианалага, иара дхарахахьан.
– Шәишьҭал, уара, шәишьҭал – дхәааит Шлатыр. Аха Адгәыр
шьҭа узихьӡо дыҟамызт. Абардра днылашәкәан, аӡы днырын,
ишьҭа ирӡит, дахьцаз ҳәа рымбаӡеит. Астраж уи ашьҭахь
акыраамҭа,
алыцәҳа реиԥш, аккара иҵан, иҭашуа, аха уаҳа
изышьҭаз ихыԥша рымбаӡеит.
Абрагь даҽаџьара даацәырҵын, ԥхьакырҭаны иҽы аанижьын, шьапыла ддәықәлеит. Дук мырҵыкәа уи игага
аацәырҟьацәырасит аҳабла иналганы игылаз қәацәк акәшамыкәша.
Ақәацә даадәылҵит,
гәҭыхак лыманы дхьаԥшкәаԥшуа,
ԥҳәыс қәыԥшк. Гәҩарак аалоун, ҩаԥхьа наҟ дааҩналеит.
Ақәацә аҩнуҵҟа хаҵак нарма харԥ мацарала дтәаны
иажәцәеимаа
аӡахра даҿын.
– Даараӡагьы угәы каршәны утәоуп, – лҳәеит лыбжьы
ҳарамӡа аԥҳәыс қәыԥш. – Аха мым ааины абна ҳааҵрақәа
ирывоуп, уигьы удыруаз.
Ари заҳаз ахаҵа ихы ашацаҳәа дааҩахеит. Даахәыц-хәыцит.
Нас игәы рҭынчны ус иҳәеит:
– Дааизааит, нас. Џьара бнак сылаирбаар аҵкыс, абра сишьыр иаҳа еиӷьуп.
Шәымҭак аҟара ҭынчран. Хаҵагьы ԥҳәысгьы ӡырҩуан. Убасҟан
рыҩнашә ааигәара иаагеит Адгәыр ибжьы:
– Еи, Армахәыҭ! Сыҷкәын дыҟам, сжьы иалҵыз, аха ҷкәынс
иҟасҵаз сижьжьап ҳәа сузааит, иууазеи, усԥыл!
Ахаҵа дҩаҵҟьеит. Иара зымахашьаха ӷәӷәаз уаҩы нырҳак
иакәын, ҩажәи жәохәҟа шықәса ихыҵуан. Ахамы ижәҩа
инҭеирԥан,
ашә шьапыла иааимԥааны даадәылҟьеит, инаган
тапанча харшала. Иаԥхьаҵәҟьа, имариашаны, ашҭа дықәланы
дааиуан Адгәыр Аимхаа.
– Умхысын, уара агаӡажә! – ҿааиҭит Адгәыр. – Ҽазнык ашьеи
ахши еилоумҭәан!
Армахәыҭ итапанча ахы аалаирҟәит, ииурагьы изымдыруа
дааҭгылеит. Адгәыр дааины иаԥхьа дааиҿагылт.
– Иааги арахь унаган! – Армахәыҭ даакәанызанит.
– Иааг сымҳәеи! – ибжьы ҿаасҭаӡа иааҭирҟьеит Адгәыр.
Армахәыҭ, уаҳа имырҳәакәа, итапанча неииркит. Баша
еихажәк еиԥш наҟ иршәны инкаижьит уи абрагь Аимхаа.
– Уаргьы, нас, ашьеи ахши еилоумҭәан, – иҳәеит Армахәыҭ.
Убри аамҭазы аԥҳәыс қәыԥш ақәацә даадәылҟьан, Адгәыр
дахьгылаз лҽынаишьклалыжьт.
– Думшьын, даҳцәумшьын, ҳаҳ ухаҵкы! – дӷьаҵәыӷьаҵәыуан лара. – Иара иуеиҳәоит...
– Ахшараиура дазыԥшуп, – иҳәеит лара лзы Армахәыҭ.
– Ахәыҷы сара дынсыжьуам! – иҳәеит Адгәыр. – Уара
ахәылак, шьҭа аԥсҭазаара шузаԥсам еилукаар иауеи! Аԥсра
уарыцқьоит. Ус акәымкәа, уанаанха, еицәоугьы ҟауҵараны
уҟоуп!
Шьҭахьла-шьҭахьла дааиҭаҵит Армахәыҭ. Адгәыр дицәшәаны
акәмызт: ақьабз инапқәа ҿанаҳәон иара.
– Еилкаа уара, ашәаргәында, шьҭа аԥсҭазаара шузаԥсам,
– еиҭеиҳәеит Адгәыр.
– Уус ҟаҵа, нас...
– Ирлас ҳаилгоит...
– Уус ҟаҵа! – гәаӷла даацәажәеит Армахәыҭ.
Иара иеиҳа урыла еиҳаз Армахәыҭ днаидгылан, иҩнапык
рыла ихәлымшәы ҭарсны иааникылт абрагь
Адгәыр. Хәыҷы-хәыҷла даахьашьшьит Армахәыҭ, ишьамхқәа наиҵаҟәалеит,
ихәлымшәы еимлазырӷәӷәозгьы
днаимпыҵҟьаны асаара длеит.
Иԥсы шихыҵыз
аниба, Адгәыр даашьҭихын, диманы ақәацә
дныҩналеит. Аԥхьаншәа инапала иишьыз, уажәы
диеиҷаҳаны
акәын иара диманы дшааиуаз. Ацәардаӷәы днаганы днықәиҵеит.
Дааирҽеит. Нас, аԥсы дааидҵны даанаԥшы-ааԥшит.
Ирууаӡа иршәны амца инақәижьыт аԥҳәыс қәыԥш лыҵкы
ԥшӡа ӷра. Уахь иршәит лҟаԥҟаԥқәагьы, леимхәыцгьы,
лхамгьы.
– Аа, абар! – дныҩныҳәҳәеит иара. – Абарҭ роуп бара бхы
иҭаз. Бара боуп дзырҟьалаз, бара, аԥҳәыс хымдыржә!
Дшаҟьшаҟьо ақәацә дааҩнагьежьын, наҟ дындәылҟьаны
дцеит иара.
Артистцәа ракәзар, заанаҵ еилыркааит уаха фба рзы аҳкәажә
хәыҷ арепетициахь даараны дшыҟаз. Зегьы рхылԥа
аҵыс ҭаҳәуа иҟан. Зегьы иаҳа мацқьашьацқьа рҽеибырҭон,
рхы иацклаԥшны. Басиаҭ имагәқәа
ширыцқьоз, ацәа ахихырц
егьигмызт. Уи дааидгылеит Алиас. Басиаҭ уи игәхьаа мкыкәа
ишьаҵа арыцқьара дшаҿыц даҿын. Имашьхәылҵ аҭӡамц иадыргыланы ихәда инаҵаиргәан, дынкыдиаалашәа даагылеит
Алиас. Цәиккрак игәы ишҭаз ихы-иҿы ианыԥшуан.
– Басиаҭ, – иҳәеит иара. – Иахьа аҳкәажә хәыҷ арепетицаҟны
дшыҟало усгьы иудыруеит. Аҳкәажә блахкыга абламбара. Уара
узҿыц уаҿуп арахь.
Басиаҭ дцәыҵыԥшны Алиас дааихәаԥшын, дышҵәылихуаз
гәаагӡаны ҿимҭит.
– Ных, усымбондаз, – иҳәан, Басиаҭ днаидҵны, агазеҭ
даԥхьо аиарҭа дныхтәалеит Алиас.
Дзыԥхьоз «Сухумский вестник» акәын, ҳәара аҭахума.
– Иуҭахузеи, уара? – изымычҳаит Басиаҭ.
– Усҭыҳә.
– Мамоу, иуҭаху саҳәа!
– Ушьаҵарыцқьага иану уаԥхьи!
– Иануи, ыы? – дааилахәеит Басиаҭ.
– Уаԥхьи, уаԥхьи, – еиҭеиҳәеит агазеҭ иҽаҟәымгаӡо Алиас.
– Зоргеифреи ҳәа ануп. Иҟалеи, нас?
Алиас, дзакәытә мдырузеи сзыдхалаз иҳәарашәа, ихы ааирҵысит.
– Абри ауми аурокқәа рахь уныҟәала ҳәа зуасҳәоз. Уара
ԥсхәреи чареи уҽрыгурхаӡом...
– Исаҳәеи, уара иаанаго? – иԥсахы еибакуа далагеит Басиаҭ.
– Уаԥхьар иумбари.
– Фирма Зоргенфреи ҳәа ануп. Уаҳа акымзарак.
– Ҳыҳ! – иҳәеит Алиас, ари акы узиеилыркаауам иҳәарашәа.
– Нас уи узымхаӡои.
– Дызусҭада, зыԥсцәа ҭазкыша?!
– Ушаасҟәаҵра, Басиаҭ. Сара сырҵаҩума. Уныҟәаландаз
аурокқәа рахь. Ԥсхәреи чареи еимурҟьоит, сдырҽхәалап,
сырныҳәалап
ҳәа.
– Мамоу, уара исаҳәа, дыз-Зоргенфреида?
– Аиапонцәа атауар рзиҭиуан. Ҳимпериа аӷа хәымгақәа!
– Ишԥа?! Макакараау?!
– Иуршәуазар, асаркьа ԥумҽын.
Азныказ ишихлафуаз еиҭааигәалашәан, иҽааникылеит
Басиаҭ, усгьы иҳәеит:
– Исыршәӡом, усԥырҵи наҟ!
– Аиашаҵәҟьа, – иҳәеит Алиас. – Иара Асҭан иршәааит
иҭахызар.
– Асҭан иоума изтәу?.. – дыҳәҳәеит Басиаҭ, иара усгьы иара
ауаҩшьҩы ироль дахьыхәмаруаз, Асҭан афырхаҵа ироль ахьимаз ихы иалнарҟьон.
Алиас ихы ааирҵысит. Басиаҭ дыҩуа аԥенџьыр днадыххылан, ирууааӡа, ишимчыз иршәит ашьчоҭқь.
– Дчарҳәаҩуп иара Асҭан ихаҭагьы. Иарбан ҳаӷа ишьчоҭқь
зимоу?! – ибжьы ҭцаны ҿиҭуан иара.
Уи ашьыбжьон ауп ианыҟалаз. Ашьыбжьышьҭахь арепетициазы еизеит артистцәа зегьы аучилишьча аудиториақәа руакы
аҿы. Дааит, ишылзыԥшыз еиԥш, аҳкәажә хәыҷ Аишьагьы.
Ишыҟарҵалац еиԥш, аҟәардәқәеи аишәақәеи аҭӡамц ахь
инарыхан, иалагеит арепетициа. Аҷкәынцәа
зегьы ацԥыҳәаны
аус руан. Дарбанзаалак ихәмарра
Аишьа илгәаԥхар иҭахын. Аха
лара усгьы илбоз зегьы лгәаԥхон, дгәырӷьаҵәа, лцәаныррақәа
хыжжны ацара иаҿын.
Шьҭа лара лхаҭагьы лгәаҭара аамҭа ааит. Арҵаҩы инапқәа
ааиниҟьан зегьы ааирӡырҩит.
– Шәааӡырҩы! – иҳәеит иара. – Асҭан, унеины уҭыԥаҟны
угыл. Бара, Аишьа, уажәазы иҟабҵаша: убас бхы иҭабкроуп,
абра ашә ыҟоушәа, убри ашә багәыдлароуп, бӷьаҵәыӷьаҵәыуа
басуазароуп, избан акәзар уа иҭаку бара бзиа дыббоит. Еилыбкаама?
«Ишәазҳәада?» – аалҿыҵҟьарц егьаалыгымхеит, дааҭрысит
лара.
– Броль убас иҟоуп, – иҳәеит Арҵаҩы.
– Уаанӡа аҭыԥҳа лроль ҟазарыла иаҳзынеигӡон Алиас, –
аҵәы аалеиҵеит Басиаҭ.
– Ыы, сара сроль сгәы иахәоит, шьоук реиԥш акәымкәа,
– иҳәеит
Алиас. – Шьҭагьы ачарҳәаҩы Ӡаԥшь ироль сырҭар
салаӡоит.
– Уалагахт, – иҳәеит маӡажәала Басиаҭ.
– Уаҳа акгьу? – иаамаҷылшьеит аҳкәажә хәыҷ. Нас дааҭрысит,
лнапы лхашьҭахьҟа ирԥшӡаны иаалырҭрысын,
лоуразоуроу даахьаҳәын, дааҩнашьқьрит,
аха убас ныҟәашәак
аацәырылгеит, артистцәа
ахьгылаз игачамкны уа иаанхеит.
Лара дааԥышәырччеит,
аԥсабара илыланаҵаз аинаалара,
агәыкра аарҿаҭәеит, арҩаш ацыԥхьқәа реиԥш.
Уа, сгәы мыжда саназҵаа, ус аҳәеит,
Ахьы Шабаҭ ушьадеитәрым ҳәарада,
Аха ишԥалуеи Ачыԥҳа Таткәыгә?
Уи лызаҵәра хьанҭоуп, ашьҭыхшьагь амам...
– Аишьа, ҿырҳәала иабабдыруеи?
– Ассир!
– Закә ныҟәашәоузеи, закә бжьузеи?!
– Апиеса зегь здыруеит ҿырҳәала, – лҳәеит Аишьа..
– Сара сеиԥш! – ҿааиҭит Басиаҭ.
– Уԥшишь, – ихы ааирҵысит Арҵаҩы. – Инагӡаны иаадыруа
џьышәшьо ҳахьынӡарҭаху... Даҽазнык иаҳзыҟаҵа, Аишьа, бара
бшеибгоу!
Аҳкәажә хәыҷ лҭыԥахь деиҭаанеин, днықәшьқьраа лҿаалхеит.
Аха иаалырҟьаны дааҭгылеит лара. Ашә дылагылан лабхәа
леишәацәгьа Тытышь.
– Ара бааи абыржәыҵәҟьа! – иҳәеит иара. Аҳкәажә хәыҷ,
дныҵабганы дцар еиӷьалшьо, лабхәа дааидгылт.
– Бызҿу закәи? – иҳәеит иара, нас, лара анҿылымҭ. –
Бцәажәа, ацәажәара закәыхи; усҟак пату ҳақәбҵондаз,
уажә
бызҿу ҟабҵарымызт.
– Ҳаҳ! – дааӷьаҵәыӷьаҵәит лара. – Ҳаҳ... – уаҳа егьылзымҳәеит.
– Аҩны ҳаицәажәап, – иҳәеит Тытышь дыхьшәашәаӡа,
нас,
Арҵаҩы ихы ааиқәкны: – Сҭаацәара еилоугарц ақәукит акәу,
дад?
– Ус шԥаҟабҵоз, Аишьа? Азин сырҭеит бымҳәаз?
– Ус иабҳәазма, бара? – дҵааит Тытышь. Аишьа лхы аалырҵысит.
– Аҳ, ухаҵкы, сыгәра га, – даацәажәеит Арҵаҩы, абжьааԥны
ҭауади-аамысҭеи дышрацәажәалоз еиԥш акәымкәа, иажәа
ырхааӡаны. – Урыстәыла артистҭыԥҳацәа
реиҳараҩык иреиӷьу
ажәлақәа ирылҵыз роуп.
– Уагхацәеит, уагхацәеит, – даахижәеит Тытышь. – Заанаҵ
исоуҳәазҭгьы, сҭаца аҳкәажәра акәымкәа, ақьачақьра дазыскуан.
Арҵаҩы иԥсахы еибакуан, аха егьимчымызт.
– Уаргьы саргьы ҳахаанхоит уи, аҭауад! Аҟазара еиҳау наплакы уаҩы ишимам ҳара ҳҿгьы ианеилыркаауа аамҭа!
– Ус акәхап, – иҳәеит Тытышь. – Аха уажәала сҭаацәара усқәа
урылҵ акәымзар, шәтеатргьы шәаргьы
шәшынеибакәу амца
шәыласҵоит. Уи шсылшара аҟара умдыруеи? Бсаԥыс! – ҳәа
иҭаца иналеиҳәан, ашәахь иҿынеихеит иара.
– Издыруеит уи ушазҟазоу! – наишьҭеиҳәеит Арҵаҩы. Аишьа Арҵаҩы дааидыххылеит.
– Саҭамыз, – лҳәеит лара, лылаӷырӡқәа хаддыл. Нас аӡәаӡәала
артистцәа зегьы даарыдгылеит, лылаӷырӡқәа
аанкыло,
саҭамыз ҳәо. Артистцәа рхаҭақәагьы
рыгәқәа ԥшаауа акәын
ишеилагылаз.
Асҭан дахьгылаз данааидыххыла, дааҭгылеит аҳкәажә
хәыҷ.
Уи иаразнак игәеиҭеит лабхәа.
– Бсаԥыс сымҳәеи! – иаҳагьы имчны дналықәцәҟьеит
Тытышь иҭаца.
Аҳкәажә хәыҷ лхы лыкәаҽ днаишьҭалеит. Ашәаҿ даахьаҳәын,
дындәылҵит. Арҵаҩы ихы еимлагәа аҟәардә даақәтәеит. Акыраамҭа
ус дтәан, игәы кны. Егьырҭгьы ҿырҭуамызт
– Аӡы узаазгап, Арҵаҩы, – иҳәеит Гәдиса.
Тытышь иҭацеи иареи фаитонла ақалақь иалаланы инеиуан.
«Ориенталь» асасааирҭа аԥхьа ииасны ицон. Абаркьылқәа
рҟны амода ԥҳәызбацәа ркауалерцәа рыцны иқәгылан, бланарԥшыгала
ҵаҟа иааԥшуа. Ҵаҟа, аб иахаз аҵәҵәа акка арго,
аџьма ԥсаса ииацаны инарцон. Тытышь ифаитон ахышә
дынкылԥшын,
игәарԥхаӡаны ахәхәаҳәа дааҿарҳасит. Аишьа
дахьиватәаз дхьаԥшынгьы длыхәаԥшуамызт. Лара, наҟ, амшын
дхыԥшыло, аҳәҳәыҳәа аҵәыуара даҿын.
– Бзиоуп, нас, иахьала ҳалгаз, – иҳәеит аҵыхәтәан Арҵаҩы,
дҩаҵҟьан. – Зегьы шәхы шәақәиҭуп.
Артистцәа ргәы каҳа, рхы каҳа иааԥшуан. Арҵаҩы даақәыԥсычҳаит.
– Шәусушьа бзиоуп. Абас ҳшаҿу ҳнеилар, аӡәымзар
аӡәгьы
даҳиааираны дыҟаӡам. Ибзиоуп, – деиҭаақәыԥсычҳаит
Арҵаҩы.
– Еҳ, акыр даԥсан Аишьа, аха шьҭа иуҳәар иабаухәо. Ухәмаршьа
сгәаԥхеит, Асҭан. Уара уактиор духоит, уи агәра ганы
сыҟоуп. Уаргьы уферымуп, Басиаҭ. Даара уҽазааигәоутәит
уроль. Еҳ, аԥышәа мыжда зыԥсоузеи...
– Иҭабуп, Арҵаҩы, нас, – иҳәеит зныкыршәа Басиаҭ, аха нас,
дааҭгылан: – Иарбан сыззааигәахаз, ауаҩшьҩы ихаҿсахьоу?
– Уеиҭалагахма, Басиаҭ! Ароль рольуп, – иҳәеит Асҭан.
– Шәцәыҵаччоит акәу? – деицрашәеит Басиаҭ. – Ароль
рользар,
нас еиҭнаҳаԥсахлап ҳрольқәа, – Асҭан ихы наиқәикит
иара. – Афырхаҵа!
– Аҳы, аҳы, шәааҟәыҵ, ԥхашьароуп, – иҳәеит Арҵаҩы. –
Макьана иага спектакль ҳахәмарып, иага роль шьҭухып уаргьы,
Басиаҭ. Ԥсабарала аҟыбаҩ умоуп уара. Уажәы шәаала шәшынеибаку
аҩныҟа.
Аԥарда мазеины аҩны ишьҭоуп, иҳаманы ҳаауеит.
– Аҳаҳаира! – игәырӷьеит артистцәа ари анраҳа.
Арҵаҩы дааччан, дындәылҵит.
Акоридор дыбжьаланы дышнеиуаз дааихьӡеит Басиаҭ.
– Басиаҭ, абаа, – уи иаԥхьа даацәажәан ус иҳәеит Арҵаҩы.
– Уара ухаҵоуп шьҭа. Узҿқәоу закәызеи?
– Исҭахым сара ауаҩшьҩы иаарԥшра!
– Басиаҭ, еилкаа: ари рольуп, роль бзиоуп. Ухы азышьҭла.
Аԥсҭазаара уҽазааигәатәны уахьыхәмарша ухы азышьҭла.
– Ауаҩшьроума сҽыззааигәастәуа?! Ачарҳәароума?
– Ауаҩшьреиԥш иҟоу ацәгьоурақәа ахьынӡаҽеим дырбала
ахәаԥшцәа ухәмаррала.
– Егьи афырхаҵа ироль ҟадыџь ма ҿырҳәала ишԥаздыруеи,
– иамхаҳәазшәа ҽааиҭит Басиаҭ. – Сыҵаҳәарагьы...
ее... аҭахӡамызт...
– Басиаҭ, – иааиҿаирхьит Арҵаҩы, ицәажәашьақәа игәамԥхазт,
– Сара исымдыруеи дасу инаало ароль. Са сакәӡамзи
Қәҭешьи Бешьҭауи асцена азҟазацәа рҿы аҵара зҵоз!
– Сара... ее... – даацәажәеит иԥсы ихәламӡо Басиаҭ.
– Сара
исҭахын, Арҵаҩы... Сара иахьа шаҟа иснырзеи... Саныхәмаруа,
сыхәмаршьа ахәаԥшҩы илаӷырӡ аанагарц сҭахуп, ее... Сшьыцыр
сҭахым, сышәмыршьыцын, Арҵаҩы! – иҳәеит игәы иҭаз иара
аҵыхәтәан.
– Басиаҭ, еилкаа: ԥшрала уара цәгьала уақәнагоит...
– Еилыскааит! Еилыскааит, Арҵаҩы!
– Моумоу, сузеилымкааӡеит... – дналагеит Арҵаҩы,
аха
Басиаҭ дидҟьаны наҟ днеиуан.
Раԥхьаӡатәи аԥсуа телеграмма дәықәзҵаз Џьота Чачба-Шьаруашьыӡе иакәзар ҟалап. Уи абас изицҳаит аполковник
аҭауад Рафаил Чхәатуа, Қарҭ итәаз Аԥсуа Усқәа рзы Аминистр:
«АГБАКО ЗИМЦАӠИТ ТРАБЗАН ТЧК УАРА СУЗУПШУП
ТЧК ФЕИДАС АЛИЗГАЗ АХА АЛИМГААИТ СУКШИРА». Егьи,
аҭауад лаша Аԥсны иаадрыхуаз аҭаҭын самсун зегьы аахәаны
Ҭырқәтәылаҟа иҭиуазаарын, ашьҭаҵарҭақәа зегьы иара дреиҳабызаарын,
аминистр Ачхәатуагьы ихәҭаа аланы. Самсун
даара пату ақәын. Аҟәа иҭыҵуаз агазеҭ «Сухумский вестник»
ареклама ҟанаҵон. «Петербург аҳәсаҵәҟьагьы ҳара ҳҭаҭын
самсун ауп изыхо», – иҩуан корреспондентк ари агазеҭ аҿы.
Аҩымҭа иацын асахьа: петербургтәи аҳкәажә, даабахьоума,
дҳаҳахьоума, лмышҭықә хәхәаӡа ацигар дахо.
Уи агазеҭ номерцыԥхьаӡа еимырххо иаԥхьон акаҳуажәырҭақәа
рҿы. Зны иара иқәнаргылеит Афонтәи
аԥшьаҭыԥ азҵаара.
Ԥсырӡхатәи аԥшьарҭаҿы иҟаз ажәақьцәа, адгьыл ахьрыҵакыз
азыҳәан ашәахтә зырҭоз аҭырқәцәа ракәзаарын. Ари аус
ргәы иалдырсит аҵара змаз ақьырсиан уаажәлар. Даҽазных
аҵара ду змаз шәҟәыҩҩык, аршаҳаҭга дуқәа аагауа, ҳгазеҭаҿ
икьыԥхьит аҩымҭа. Уи иахьӡын: «Асулҭан
Абдула-Ҳамыд иан
даурысзаап». Аҵакы шьҭа еилкаан усгьы. Ари аҩымҭа адунеи
зегьы иахыҵәеит,
иахьыркьыԥхьлакгьы иадырбалар акәын
изхыркьыԥхьлааз ҳгазеҭ ахьӡ.
Еилашуан аԥсҭазаара. Аиашаҵәҟьа шәҭахызар, иҳамамыз
атеатр заҵәык акәын. Убри зегьы еилыркаауа иалагеит.
Арҵаҩы, арҵаҩ ӷар, имарҵеицәа рымчала иара ииҩыз апиеса
анықәиргыла, иганы ажәлар ианыдирба ашьҭахь.
Иалҵыргьы иудыруеи рҳәан, ақалақь еиҳабыра ақәшаҳаҭхеит,
аҭыԥантәи амалуаҩ Аллоизи ииҭахымыз
хыбрак атеатраз
ирысҭоит ҳәа аниҳәа. Арҵаҩы
днықәгьежьаан ақыҭақәа
рҟны дцеит. Иԥшааит ауасҭацәа. Ари ахыбра атеатр аԥшра
аҭатәын. Избан
акәзар, уаанӡа маҭәахәшьҭаҵарҭас акәын
рхы ишадырхәоз иара. Ауасҭацәагьы иԥшааит, ҟәрышьқәакгьы
изеизыргеит. Мызки бжаки рыла Арҵаҩы уи ахыбра
ԥшӡакәакәараӡа иааҟеиҵеит. Ауаҩы дрышьҭит
апринц ишҟа,
атеатр ааҳартыр ҳҭахуп ҳәа. Даараӡа уаҩы игәы ҭызгаша
культуратә лагалоуп шәнапы злашәкыз, аҳцәа, ҳәа ашәҟәы
ааишьҭит апринц ақалақь напхгацәа рыхьӡала.
Ишԥагәырӷьеи артистцәа, рԥарда ԥшӡа анырба.
Аԥарда ҟаԥшь аашьҭырхын, ирыманы идәылҵит адәахьы.
Ԥшьҩык ахқәа ркын, ҩыџьа агәҭа. Иҩуа ирыманы амҩаду инанылеит, ахыбра ирзалырхыз ашҟа рхы рханы. Абираҟ еиԥш
иаашәыршәырит аԥарда,
аԥреиԥ аԥша ҭачит.
Артистцәа ирыманы, ақалақь иалаланы иҩуа иахьнеиуаз,
ахәыҷқәа гәырӷьаҵәа еицрыԥсса ирышьҭан.
Амҩасцәа зегьы
ааҭгыланы ирзыԥшуан. Артистцәа
неиуан, икәаша-кәашо,
рԥарда цәқәырԥо. Уахьынаԥшуаз
ус угәы иунаҭарын, аԥарда
иақәҭыхыз аҽацә лас ыҩуа илеиуазшәаҵәҟьа.
– Абра зегьы рыцқьатәуп, иџьырқьтәуп, иҟаҵатәугьы
макьана имаҷӡам, – иҳәеит Арҵаҩы, аԥарда рыманы ианааҩнала.
Амаӷаза еиԥшны ирырҭаз ахыбра хар амамкәа идырԥшӡахьан.
Иҟаҵан асцена, арампа, атәарҭақәа – азныказ атеатр
иаҭаху зегьы.
– Жәохәмыш рышьҭахь ҳақәгылоит, – иҳәеит Арҵаҩы, –
Апринц абасеиԥш ашәҟәы аниҩы, ара ауаа рацәахаӡоит. Ҳхы
ҳмырԥхашьароуп, ҳақәгылароуп, ҳшаԥсоу зегьы ирбаратәы.
Ижәдыруаз, ари ажәохә мыш тәамҩахә ҳмоуроуп аӡәгьы!
Абригьы иҳәан днарылаԥш-аарылаԥшит имарҵеицәа.
Убасҟаноуп
зегьы иангәарҭа, аханатә Басиаҭ дшыҟамыз.
– Дабаҟоу, мшәан, Басиаҭ?
Ҳаи, дызусҭа абри аҽыуаҩ, аҳәыҳә иаҵәа деиԥшшәа,
акакаҷ
иҽеиуатә иааиуа? Иҽыхәа иаҵәа ҽырба-ҽырбоит, иххьа хҭарԥа
ҽырԥа-ҽырԥоит, иҟамчы шьҭыбжь иармацәысуеит, иаҳа-иаҳа рыҩны-ргәара
иҽадихалоит. Ашьха ӷьазӷьаз данадырбалоз аламҭалаз,
ишьҭахьҟа даахьаҳәны мацәысшәа иҟамчы
мҩаниҵеит. Апапирос «Казбеқ» иану асахьа ааугәалаиршәон
азныказ иара.
Дук мырҵыкәа уи аҽыуаҩ дымҩахыҵит Тытышь иаҳҭынраҟны.
Басиаҭ иакәын иара.
Абар уи иихәыцуаз амҩа дахьықәыз:
«Ишәоуп, изоуп, иԥҟоуп, Ҟаиҭмас-иԥа! Усами ишҳәоу
ҳапиесаҟны?
Ишәоуп, изоуп, иԥҟоуп, Аимхаа Адгәыр-иԥа!
Афырхаҵа!
Иахьа ҳааилгароуп уареи сареи! Иахәҭам уҳәоу?
Чарҳәароуп
уҳәоу? Ишәҳәахьеит
– исаҳахьеит! Изакәызеи
ихәарҭам? Сара сартиступ. Асценаҿоуп иахьымҩаԥысша артист иԥсҭазаараҵәҟьа. Асценаҿ, нас, афырхацәа аазырԥшуа
зегь фырхацәоума? Ее, мап. Ус акәымыҭгьы. Абри схы-сҿи,
сыҽҟьашьеи, сыбжьи – сҽыҟаҵашьа ауп ихадоу. Арахь,
асценаҿы сара зегьы сылшоит. Сышԥеидышәкылои
мамзаргьы
Асҭан? Амысҭхәага иӷрагылоушәа
дхәаӡом. «Уара суқәгәыӷуеит,
уара уартист
духоит!» – гәаныла Арҵаҩы дааицеикит. – Шәынтә
иомуҳәакәа дзыхәмарӡом ишаҭаху. Диашахәҵәараӡа.
Ирымбари уи ароль шаҟа исырбеио, знык иаасымпыҵашәар. Сара
сартиступ, даҽазны еиԥшымкәа сартистны схы збоит иахьа.
Хаала иамур, даҽакала изгароуп уи ароль. Нас ирымбари уи
ароль иаҳа изықәнагоз! Снеипи, нас сыԥшрым. Даҽазнык
аԥсҭазаараҟны сыхәмарып. Ус аҭаххеит. Ишәоуп, изоуп,
иԥҟоуп, Ҟаиҭмас-иԥа!» – Абас дхәыцуа ауп дшааҽыжәҵыз иара
Тытышь иаҳҭынраҟны.
Басиаҭ ироль анагӡара далагеит.
– Ухаҭа ублала иубама уи ашәҟәы? – днеины ашә ааиркын,
дҵааит Сасҭангаз, аҟәара деиҵасуа.
– Исымбакәа, иуҳәашьоузеи, Сасҭангаз, ухаҵкы, схы иҭысҳәаауазма
нас? – дацыҵҟьеит Басиаҭ.
– Ишԥалыҩуеи?
– Илыҩуеит, ак сҳәашан, ее, – аҳәара ицәуадаҩызшәа
дыхәмарӡеит Басиаҭ.
– Уҿы еилга, уара!
– Сара, нас, аиашоуп исҳәо. Нас, афырхаҵа ироль иара
ирҭазар, дфырхаҵаҵәҟьоу џьишьома. Сара амалахазгьы,
– ацәажәара ицәыцәгьоушәа ҟаҵо дахьцәажәоз,
аҭауад
харамхәыц еиликааит, сара сааины сыбзыцәашьа ицәгьа
зуасҳәо уара даара уахьысҭаху азы акәушәа сҿы иасырҳәоит,
аха сахьиҵашьыцуа
азоуп ҳәа, – усала иаҳа агәра ииргарц.
– Иара иҭахызар, – иҳәеит Басиаҭ. – Атеатр ҟадыџь шыҟоу
усоуп, нас...
– Атеатр мыжда узыҟасҵоит, абыржәыҵәҟьа зегь аартны
иансоумҳәа! – дбыбит Сасҭангаз.
– Сасҭангаз, ухаҵкы, иаасараӡа, узсықәҵәҟьо иарбану? Сара
абри зегь зыҟасҵо Асҭан сиҵашьыцны акәӡам, уи ароль сара
салагаҵәҟьар, Арҵаҩы имуит акәымзар, зегь ҿырҳәалагьы
издыруеит амалахазгьы,
ажәеинраалақәа зегьы, апиеса ахы
инаркны аҵыхәанӡа игәынкыланы исымоуп, – дыҽхырцәажәон
Басиаҭ.
– Нас, нас!
– Арҵаҩы, сҳәеит, абри ацәгьоуҩы ироль са исумҭан, сых
сыгәҩароуп, иуцәызӡом ҳәа иасҳәеит Арҵаҩы. Егьырҭ ирылоу
саргьы исылазар акәхап, макьана уаҩҵас аӡәгьы дԥышәам, иарбан дзалукаауа Аимхаа, ыы, сҳәеит, аха имуит, дасу ишәнаало
арольқәа шәзалысхит, иҳәеит Арҵаҩы, – Басиаҭ ари аниҳәоз усгьы
игәы ԥшаауан, илабжышқәагьы аахаддылт, дыхәмаруан, аха.
Аха Сасҭангаз уи илаӷырӡқәа рыгәхьаа имамызт.
– Арҵаҩгьы уаргьы шәеиҿамԥшааит, аус уалацәажәа!
– Ус усықәымыцәҟьалан, Сасҭангаз, ухаҵкы, саб рыцҳаи
уаби, иахьынӡасаҳахьоу, анхаҩи аҳи реиԥш акәымкәа, аихәԥҳарагьы
аибабарагьы рыбжьан амалахазгьы. – Сара хаҭала
усҭахны абра смааизар, еибгала сыхнымҳәааит сышьҭахьҟа;
уара узҭахым дарбан, амалахазгьы, ауаҩ гәшаҭа гәыраз дуӡӡа.
– Уаҟәыҵ аҽхырцәажәара! – дбыбӡеит Сасҭангаз, уаҳа
изымычҳакәа. – Иакәым суруеит уажәы!
Иахьа Басиаҭ дааины Сасҭангаз ихала мацара сиацәажәарц
сҭахуп аниҳәа, адәахьы иавахаз Уамахь
дшаҟьшаҟьо ашә дылхон. Аха ирҳәоз цқьа иаҳауамызт. Зны ашә иԥышә нкылеикуан,
зны илымҳа.
Уажәы, имаҳә ибжьы аныӷәӷәаха, ашә аавҵрааны
дааҩнаԥшит.
– Ҳаиқәшәап ҳәа ашәҟәы лҩит, – иҳәеит убасҟанҵәҟьа
Басиаҭ.
– Еиқәшәама, нас?
– Еиқәшәеит.
– Иара иуеиҳәама? – даашаҟьшаҟьаӡеит Сасҭангаз. –
Иабеиқәшәеи?
Ақалақь парк аҟну?
– Уахык шаанӡа дыҟаӡамызт иара. Еиқәшәеит...
– Уахынла ба? Ишԥа уара?!
– Иҟоузеи, сымаҳә? – егьҟамлаӡазшәа ибжьы еизадаӡа ҿааиҭит
ашәаҟынтә Уамахь, ицәгьарахозшәа аниба.
– Уа аӡырҩра уаҿызма? – арахь даашьҭыԥеит Сасҭангаз,
иахьа иҟазшьа ааузымдырӡо.
– Иухьи, сымаҳә, маӡа умоума?
– Мамоу, маӡа соуртә, аха маҷк уааҳԥеиԥш.
– Сымаҳә хәыҷ! Сымшә хәыҷ! Иууеи?
– Уаасԥеиԥш сҳәеит! – Сасҭангаз ашә даадыххылан, иабхәында
наҟала дааныжьны, ишимчыз ашә нкыдиҟьеит.
Аҭӡамц икыдыз Аишьеи иареи рпатреҭ кыдҟьаны икаҳарц
егьагымхеит.
– Иуҳәаз иаҵанакуа удыруоу, уара? – даахынҳәит даапкны
Басиаҭ иахь, Басиаҭ дшәаҵәҟьеит.
– Сасҭангаз, ухаҵкы. Ажәытәра атәы ҳҳәарым, аха ҳа
ҳазхаану
мацара, ҳабацәа иаҳдырбахьаз агәеизыбылрақәа,
аибаҭахрақәагьы
нацҵаны...
– Абыржәыҵәҟьа иуҳәаз ажәа агәра ансумырга, ацәгьа
шысуруа
сыԥсцәа ирымаҿоуп! – аҭӡамц атапанча аакыдихит
Сасҭангаз.
– Сасҭангаз, ухаҵкы, ашьа зыбжьазҵо уааӡам ҳара, иуаҳар
уҭахым мамзар.
– Агәра сзырго! – Сасҭангаз итапапча аахеиршалеит.
– Умыццакын... Умыццакын... Уаха даауеит, – дыццакны
иҳәеит Басиаҭ. Уажә аҽхырцәажәара шәарҭахахьан. – Унах
уабџьар, ианаауцәыҭҟьа, ашьеи ахши еилоуҭәеит, уи дырны
иумаз.
– Ианбыкәу данаауа?
– Иахьа џьара уцараны уҟамзи?
– Аиеи. Абна аҭиразы Чқәан силаӡахьан, уахь амҩа
сықәгылан. Дара рзы ами сызгәаҟуа.
– Амала иуасҳәо: Еимхаа Асҭан гәаӷшақә изысҳәо џьумшьан,
Сасҭангаз ухаҵкы, уара усҭахӡамзаргьы, уи сымдырра акәхон,
мамзар ажәытәра ала уазхәыцуазар...
– шьҭа Сасҭангаз дшымхысуаз ибеит Басиаҭ.
– Ианбыкәу данаауа?
– Сҿы иҭагӡаны иахьысҳәогьы сҭахгәышьаӡам, аха уара
уаныҟам адырра илҭоит, нас абра еиқәшәоит.
– Ишԥа? Аброу? Ҳаҩнаҭоу? – дхагахеит Сасҭангаз. – О, сабиц!
– Абри аҳәара сықәымшәакәа, сыҟамзар иауааз
зынӡа!
Иаргьы дсыцәтәымуаҩӡам, аха уара узырԥхашьо
дырны, сцәа
иҭагӡаны стәартә акәӡамызт ҳа ҳшеизыҟаз жәытәлагьы.
– Иуҳәо мцым, нас?
– Сасҭангаз, ухаҵкы, ихәмаргазар сзымдырӡои ари исҳәо!
Абри еибаҳҳәаз абра идәылымшәар, иара цәалашәарак имоур,
уаха дмаауазар умбари.
– Уахоу? – зынӡа деилагеит Сасҭангаз. – О, сабиц!
– Исҳәо мцызар, суцәызгода? Аншьаа рцәаҩа сзымдыруа
сыҟам, ҳаицәтәымуаазар акы уҳәарын.
– О, сабиц, сабиц! – акыраамҭа дшаҟьшаҟьо ауада дыҩнан
Сасҭангаз. – Аа, иутәуп, иуманы удәылцқьа наҟ! – иҳәан,
иԥараҭра аацәыриган, иршәны Басиаҭ инеииркит.
Басиаҭ аԥараҭра ааникылан, инаганы астол инықәиҵеит.
– Сасҭангаз, ухаҵкы, абри изуз қьар алызгоит ҳәа изуз
џьушьазар, сузеилымкааит уара! Арольгьы
сҭахым, иаргьы,
аиаша уҭахызар, – иааигәалеиршәеит
изырҳәаз аҽакы шакәыз.
– Абри аҳәара сықәымшәакәа,
сыԥсыр иаҳа еиӷьасшьон,
ухаҵкы, аха иуҵаскыргьы
сҭахымхеит, узҭаху среиуагәышьоуп,
иумаҳаит акәымзар.
– Бзиоуп, удәылцқьа. О, сабиц! – дӷызуан Сасҭангаз.
– Сцап сара, аха даҽакалагьы сеилукаар сҭахым, – иҳәеит
Басиаҭ. – Сара сахьуҭаху сыҟоуп.
Дахьындәылҵыз Уамахь дааиҿаҳаит, аха уи димацәажәаӡакәа
днаивсын, наҟ дындәылҟьеит.
Сасҭангаз иакәзар, ԥыҭраамҭак дгәаҭеиуа асасааирҭа
дыҩнагьежьуан,
нас рыԥсшьарҭа уаҭах ашҟа дындәылҟьеит.
Басиаҭ ицамҭазын ҽазнык иршәны ииҭарц иаашьҭихыз аԥараҭра
иарма напы иакын, иарӷьа напы иакын атапанча. Аха уи
игәаламшәозар ҟаларын уи аамҭазын Сасҭангаз. Дшааҩналазҵәҟьа,
аҩныҵҟала ашә ацаԥха ааиркит.
Уамахьгьы дциҟәциҟәуа асасааирҭа дааҩнысын, ауаҭах ашә
илымҳа нылеикит. Хәмаргазма, иаҳәшьа лыӡбахә шырҳәоз
еиликаахьан иара.
Сасҭангаз дныҟәо ауаҭах дааҩналеит. Иара ҿиҭуамызт,
ҿылҭуамызт
Аишьагьы. Сзықәшәаз сақәшәеит лҳәан, лҽырӷәӷәаны
дыҟан аҳкәажә хәыҷ шьҭа.
– Нас? – ихәеит иара аҵыхәтәан.
– Ишәҳәоз зегь саҳауан, – аҭак ҟалҵеит аҳкәажә хәыҷ.
– Нас?
– Уи уара иудырп.
– Иарбан издыруа?
– Уарӷьа иаку сгәыдҵа, уарма иаку уҿнахып.
– Ибҳәоит, аха ибҳәаҭгьы.
Ари ашьшьыҳәа акәын ишеибырҳәоз, Уамахь ирцәажәоз акы
анааимаҳа, арахь ишшәарҭараз идыруан, ашә дасуа далагеит.
– Уарбан уа! – дыҳәҳәеит Сасҭангаз.
– Са соуп, сара, – ибжьы иргеит Уамахь,
– Абыржәыҵәҟьа улҵ сышә!
– Иухьзеи, сымаҳә хәыҷ, – ицәажәашьала дцәажәарц
далагеит Уамахь, иамхацәгьаханы дшыҟазгьы.
– Улҵ сҳәеит!
– Сымаҳә хәыҷ!
Уиакәхеит.
– Аа, иумаҳауазар, – иҳәан, ашә инақәкны аҵықь ааҭиргеит
Сасҭангаз.
Аишьа дныҩныҵәааит. Днатәан аҵәыуара далагеит. Аха
лашьа, егьшимыхьыз мҩашьо, ибжьы аагеит. Игеит, аха иаҳа-иаҳа инаскьо акәын ишгоз. Имаҳә дмыхәмаруашәа аниба, наҟ
ддәықәлеит иара, даӷьуа:
– Дхагахеит ари, дкәаԥӡа дшааиуаз. Улҵ мыхкәа, даара
усҭахуп!
Аха Сасҭангазгьы данхыс иаразнак иҽааиқәикит. Днеины
егьи акәакьаҿ даатәеит иара. Дагьаацәажәан, ус иҳәеит:
– Абри шсыхьуаз здырыр акәымзи саргьы! Ахьымӡӷ шысбыргоз! Сара сеиԥш уаҩ хәдак иакәымзар, даҽаӡәы иԥҳәыс иаҳа
длышьҭаҵаауан. Ашьабааԥс! Ашьабааԥс иара атәы иагароуп!
О, сабиц!
– Иуҳәо закәи, иуҳәо закәи! Агәы узҭазар, умԥшын! Сушьуазар сшьы, аха усмацәҳан!
– Ее, мап, – аалаҭеикит Сасҭангаз, хьаала ихы-иҿы ҭәны
дааԥышәырччан. – Знымзар-зны сара быстәны, бшааиуаз иахьа
абас сзыбузҭгьы, усҟан акәын бышьра азин схы ианасҭоз. Аха
ҽа шьоук рами исзызыӡбыз, бара са быстәхарц! Сара амӡанра
слышьҭаӡамызт.
«Ауарбажә ашәҭыц иазнауазеи» ҳәа ауми
ишырҳәо.
– Иуҳәо закәызеи, иахәа, – иахьа лхаҵа ҿыц дылбазшәа
акәын дшыҟаз Аишьа.
– Зшьа ааԥсахьоу ирхылҵыз, сҵыхәтәахар акәын исҭахыз
сара. Мамоу, саб аҵлаҳәысҭа ижәла аԥеиԥш дазиааиуа
џьишьон, ажә сырҿоит ҳәа далагеит са сыла. О, сабиц! Избан
баша аиаӡаара азин зысмоуз?
Аишьа деиҵақьуа аҵәыуара даҿын. Лаԥхьа дтәан иахьада
абас агәҭыха ду иманы, абас иҵауланы дхәыцуеит ҳәа лгәы
зызҭаӡамыз. Зны Асҭан «уи ҳаиликаауеит» ҳәа аниалҳәаз еиԥш,
уажәгьы деиликаар лҭаххеит лара.
– Сшьы! – дқьызқьызуан лара. – Аха иауам, исыххәыцуам
сгәы мыжда! Атеатр ада схәарҭам! Иара ида схәарҭам! Аиеи,
аиеи! Сшьы!
– Бара ибҭахугьы бымбои: акы зур бҭахуп. Бара бысшьуан,
сбеигӡаӡомызт, аха избан сара ак зызура! Аха шьҭа аӡә дасыркьысуам сара сзин заҵә – баша аиаӡаара, акгьы муӡакәа
аиаӡаара!
Дҩаҵҟьан ашәахь иҿынеихеит, уаҳа мҳәакәа. Аха
ашәаҿыҵәҟьа иаалырҟьаны дааҭгылан, даахьаҳәит. Итапанча дааҩахан, иԥҳәыси
иареи еидтәаланы иахьҭыхыз апатреҭ
инақәкны аҵықь ааҭиргеит.
– Абар, шьҭа арӷаз ҳабжьасҵеит бареи сареи! – иҳәан, наҟ,
дындәылҵит.
Апатреҭ аагьалан, иалыҩрны лаԥхьаҵәҟьа икаҳаит.
Иаашьҭылхит.
– Арӷаз акәӡам! – дныҩныҵәааит аҳкәажә хәыҷ. – Исахьоуп
изықәшәаз! Аҭакәажә ишылҳәаз еиԥш, исахьа деихсны ишьит!
– Асҭан, уаҳауама? Аишьаа рҟынтә саауеит абыржәы,
– Басиаҭ ибзыцәашьа дааирҿыхеит.
– Уназгеи?
– Сасҭангаз снеиԥхьеит. Уи иазууазеи... Аишьа илҳәаз ауп...
Зегь ақыҭахь ицеит уаха, лара лыда. Дузыԥшуп.
– Иуҳәо закәызеи, Басиаҭ. Уи схы ишԥаҭәасшьои! – дааҵҟьеит
Асҭан, аха аркьыц даҿашәахьан.
– Сара иуаҳәатәыз уасҳәеит, егьырахь амалахазгьы, – иҳәан,
аҽеилыхра далагеит Басиаҭ.
– Аха уаҳа ҳаибабар ҟалаӡомеи, – дхәыҭхәыҭны ауп ишиҳәаз,
аха дыҳәҳәозшәа иҳәеит Асҭан.
– Асҭан, ак уасҳәашан, амыцхә аицәажәаха ҳмоуӡеит,
– иҳәеит Басиаҭ днышьҭалан: – Аха џьара ак ҟамлакәа иҟам,
улымбар ԥсыхәа лымамзар.
– Бзиоуп, аха...
– Асҭани сареи гәыԥҳәыхшк ҳааӡеит, џьым, анысҳәа,
сыгәра
лгеит. Ҳашьа ибаҩ иамаҿоуп, бзиа ишԥалбо ҳтеатр! Уаҳәашьас
иҟалҵара лыздыруамызт.
– Басиаҭ, абаа, аӡәы акы анааиаҳа.
– Агәыԥҳәыхш иаҵанакуа здыруеит сара, Асҭан.
– Сцоит сара.
Апрофессор Еихенбаум ишиҳәаз ала, Аԥсны дааижьҭеи
аԥсихикатә
чымазаргьы рацәаны ихәышәтәхьан,
аха ари аҩыза
ачымазара дақәымшәацызт. Амала агамбузиа ахьынтәааигаз
Италиа аӡбахә иаҳахьан иара акырынтә.
– Амата нобис қәантум амабитур нулла, – иҳәеит иара,
аурысшәахь еиҭаганы ииҳәазгьы уи ауп: – Апациеит ахызаҵә
ихы иҭашәазшәа агәра гаҵәҟьаны дыҟоуп. Мышқәак рыла ари
акризис ахалагьы ииасыр ҟалоит. Уажәазы ииҭаху аҭынчра ауп.
Ицәгьам ихәда аҵарбелқәа ақәыртәазар. Аморфин ашьақар
иақәԥсаны ишәҭала, уи ихьаа артәоит, насгьы игәы арҭынчуеит.
– Схы! схы! – дуазыруан Сасҭангаз, иблақәагьы ирҳәон
уаҩытәҩса изхымгаша ахьаа шиӷраз.
– Абас схы кы ҳәа дызуҳәо, – Тытышь еилиркааит аҳақьым.
– Ихы ануку, ихьаа маҷк итәоит, избанзар ихьаа хьааҵәҟьаӡам,
ус ихы иҭеигалаз акоуп. Даагылеижьҭеи уара уакәын дзықәгәыӷуаз,
агәра ганы дыҟоуп, уара иулымшо егьыҟаӡам ҳәа.
Шәидымҵлан, мамзар ахызаҵә ҭызгоит ҳәа ихы ԥиҽыр ҟалоит.
Апрофессор ииҳәаз зегь иашан, аха ачымазаҩ дахьихәаз ҳәа
егьыҟамызт. Ииашаны, ахәшә маҷк дарҭынчуан Сасҭангаз, аха
ианеиҳаха – сааҭбжак.
– Анышә бҿасыԥсааит, саҳәшьа, сыбӷа шԥааԥыбҵәеи!
– иҳәеит Уамахь. – Знык уи артист силгар, нас иҳаибарбап бареи
сареи, абас сусқәа зегьы ахьааԥхасҭабтәыз азын.
– Уилакьысыр, нас иуирбап иаб, Адгәыр Еимхаа! – дыцҳаит
Аишьагьы.
– Дарбан исзырбо! Сара аполициаҟны аусура салагоит!
Аӡәымзар аӡәгьы сицәшәаӡом! – иҳәан, «схы» ҳәа рывараҿтәи
ауадаҿ аҳәҳәара иаҿыз Сасҭангаз дааизыӡырҩит. – Схы
иҳәеит... Иҭахӡамкәа ишихагылаз, ҽнак инарбеит!
– Иаачҳа, сыҷкәын, – иԥа диҟажон Тытышь. – Аҳақьым
илымшо Гәаԥханашь илылшоит. Уахьгьы ауаҩы дсышьҭит.
– Саб! Саб! – иҳәон ачымазаҩ.
– Сара аԥсцәеирымга! Сҵыхәтәоуп ҳәа ануҳәоз иаассырҳарауааз!
Цәгьамыцәгьас иааиҵасҟәаҟәахьаз зегьы, ҳабацәа
иҵырхыша еиқәдырҽаҽахьаз зегьы узеизаны ухы иҭалеит,
сызаҵә!
– Алеқсандра улымҵақьақьоит! – лҳәеит аиаҳәшьа.
– Алеқсандра бзиа дызбоит сара! – иҳәеит аиашьа. – Ҳыҳ,
слымҵақьақьозаап! Сара сыпату азоуп адәы сзықәу!
Ус шьҭыбжьқәак иаҳан, дынкылыԥшит аԥенџьыр.
– Баша уԥшуеит, дааӡом аӡәымзар аӡәгьы.
– Аиеи, дмаазаап! – иҳәан, дындәылҟьеит Уамахь.
Асҭан, алашьцара иҽналакуа, Аишьа лԥенџьыр дааҵагылеит.
Иаразнак иԥшааит амҿы иалаҵәахны имаз аха. Иара издырӡомызт,
ҳәарада, уи Уамахь иахьа ишиԥшаахьаз, иҿаҟәаны
иахьгылаз иширгылахьаз.
Аха дахькыдлаз изгәаҭаӡомызт уи аҿҿа шаргаз. Изгәаҭаӡомызт
Уамахь амаҵуҩы диманы, ара иҽыԥхьакны
алашьцара дшалагылаз...
Дыркын, дааилырхын, дыршәны аҵаӡҩы дынҭарыжьит
Асҭан. Асцена данықәгылалоз еиԥш харԥзаҵәы
дыҟан уажәгьы.
Аҭакәажә лқьаса ааҭылхын, аҟәыд нықәлыԥсеит.
– Сухашҭӡаз џьысымшьоз, аҭауад лаша! – дҟәындҟәындуа
дцәажәон лара, Тытышь иакәӡамызшәа изалҳәоз. – Гәаԥханашьадыр дашьцылахьеит, аҿатә уаа лыда инхар рҭахуп.
– Аҿатә уаа бзыҟасҵоит, аҽхырцәажәара баҟәыҵны
бҟәыд
бахәаԥш акәымзар! – дҳәыҵәыҳәыҵәуан
Тытышь. – Ари бара
ибтәуп, – иҳәан, аԥара аацәыригеит.
– Еҳ, аҳ лаша, аҳ лаша. Ахьы зегь алшо џьушьоит. Арахь уара
уакәӡами изуалу аԥшҩи адыри пату шрықәҵатәу ауаа раҳәара!
– лҳәеит аҭакәажә, аԥара дхьаԥшынгьы дахәамԥшӡакәа.
– Иҳахьит уи. Шьашәы бырблааит, бҿы еилгарауеи!
– Уажәыҵәҟьа, уажәыҵәҟьа! Уара уаатәеи, – лҳәан, лҟәыд
даԥшын иҟаз зегьы лҳәеит аҭакәажә.
Илҳәеит, Шьашәы ирблыша, аҳиԥа исахьа деихсны ишихәыз.
Ихәуп, аха ишьым, лҳәеит лара. Аԥсаҭатә ҟоуҵароуп, аха баша
ԥсаҭатәым, ԥсаҭатәгьы ахәом, ԥшь-шьапыкгьы ахәом, ауаҩы
дикәыршаны доуушьҭроуп. Абас лҳәеит аҭакәажә.
– Уаҵәы ашьыжь сааиуеит, уаанӡа зегьы ырмазеи, – ҿаалҭын,
дҩагылеит. – Иара ачымазаҩ ихала даанумыжьын, мамазар ихы
машәыр азиур ҟалоит, – лҳәан, дындәылҵит.
– Ара бааи, аԥҳәыс цқьа, – лҳәан, луаҭах ахь аҭакәажә дааҩналгалеит
Аишьа. – Акыр бхәыцма.
– Бсымжьаӡеит, аҳкәажә мӡанра, деиқәсырхеит барԥызба.
– Изла, иахәа, изла?
– Аӡатә ршьӡом, уи бымдыруеи. Ӡатәс дҟарҵарц иҟоуп
барԥызба.
– Ишԥа? Схаҵа дикәыршаны, нас схаҵа ихьша Асҭан ихьырцу?
– Са исылшоз бзыҟасҵеит. Мамзар баб уи дааиеигӡараны
дыҟаӡамызт, дԥырихуан.
– Закәызеи, бара, уа ишәҟәындҟәындуа? – дааҩналеит
Уамахь.
– Ацәацәашь бкыр, бхаҵа ихәоит ҳәа ласҳәеит, – аҭак
ҟалҵеит Гәаԥханашь.
– Ибымкуеи, нас.
– Илкын. Шьҭа наҟ ундәылҵи, аҳәатәы сымоуп, – Уамахь
дындәылылцеит аҭакәажә. – Нас ихы ҿихыр илшоит, нан. Зегьы ирыцку, хынтә бхаҵа дааикәрыхшар – нас дӡатәуп, ишьра
ҟалаӡом.
Абри гәҭыхас иман Тытышьгьы. «Нас дӡатәхоит, ишьра
ҟалаӡом! – дгәаҭеиуан иара. – Иҟасҵараны сыҟоузеи нас?
Доусышьҭуама наҟ уи алахша? Аԥсны зегь ираҳарц ахьымӡӷ
шаагаз, Адгәыр Аимхаагьы ӷас дҳаурц».
– Тытышь, Сибра адыркыма, уахь дхаҳамҵои, – уи иааигәалашәеит
Уамахь. – Зегь снапы ианҵа.
Нас, Уамахь инапы иану аус ҟаимҵар ауазма. Иааилахәлахьан,
артистцәа шьҭалахьан, аполициа анааи. Арҵаҩгьы иԥхьаны
дааргеит.
– Аполитикаҟны усс имоузеи, Асҭан? – иџьеишьон Арҵаҩы.
– Башагьы шәеимдоит.
Аха аполициа мыцхәгьы аимдара рықәымшәаӡеит, Асҭан
игәабан ахьааԥхьадыршәыз, алистовкақәа ааҵыргеит.
– Ари закәызеи, нас? – иҳәеит аполициа иалаз. – Абар иану:
Арҵаҩы ҿимҭит.
– Иара дабаҟоу?
– Уаха дмааӡеит, дахьцаз сеидру.
– Дахьцаз сеидру уҳәоу. Ари шәтетрадгьы конспирациазар
ҟалап, – иҳәеит аполициа иалаз.
Гәаԥханашь ацәацәашь аалыркын, Аишьа иналылҭеит.
Днаганы акәакь дыкҿалыргылеит. Тытышьи Уамахьи егьи
акәакьахь шәнаскьа ҳәа ааралҳәан, Сасҭангаз инапы аанылкылеит.
– Шьҭа иаамҭоуп, – лҳәеит лара.
– Даажәг! – ибжьы иргеит Тытышь.
Уамахьи амаҵуҩи Асҭан дрыманы иааҩналеит. Ахарԥ
шкәакәа ишәын, Сасҭангаз иеиԥш иаргьы ишьапқәа хтын.
– Шьҭа доушьҭны уаанаскьа, – лҳәан, Уамахь дааимылхит
аӡатә.
– Зегь ҟасҵеит ишахәҭаз, Тытышь, – иҳәеит Уамахь, аҭауад
дааидгылан.
– Иаама дара?
– Ҵаҟа иԥшуп.
Рыхәыҭхәыҭбжьы лаҳаит Гәаԥханашь-адыр.
– Дарбан ҵаҟа иԥшу? – дҵааит лара.
– Уи ҳа иаҳусуп, – иааҿахижәеит Тытышь.
– Схы! Схы! – ибжьы цахьан дшуазаруаз Сасҭангаз.
Дышкаҳара акәын дшыҟаз. Уажәыгь даабырбырын, аҭакәажә
даанылкылеит. Иаҳагьы дааццакит Гәаԥханашь.
– Иаачҳа, аҳиԥа, шьҭа агьугым, – лҳәеит лара агәра гаӡаны.
– Изакәанӡам абри изқәышәкыз! Ақалақь-хы иахь сашшуеит! – иҳәеит Асҭан, аха убасҟан илаԥш дныҵашәеит Аишьа:
лылақәа ирбара даҿын, ҿумҭын ҳәа.
– Уашшы, уашшы, аказеҭ ҳанҵа, – аҵәы налеиҵеит Уамахь.
– Абри аҩыза заҳахьада, – иҽаарҭынчны дааҟәындҟәындит
Асҭан.
– Гәыла уазыразха, нан. Уаҩԥси уаҩаԥси еихәозароуп,
– лҳәеит адыр.
Асҭан дазцасшәа ихы ааирҵысит.
– Аҭӡамц шәҽадышәхали зегьы! – адҵа ҟалҵеит Гәаԥханашь.
Уамахьи Тытышьи аанаскьеит. Аишьа егьи акәакьаҿ
дгылан,
ацәацәашь кны.
– Схы! О, сабиц! – дааӷызыхит Сасҭангаз, Гәаԥханашь
инапы
даанкны агәҭахьы данааиалга.
– Абра уаагыл, аҳиԥа. Иаачҳа. Уажәшьҭа агьугым. Алаӷырӡ
сышәмырбан, ҵасым! – Аишьа лахь даахьаԥшит лара, нас Асҭан
дааидгылеит. – Гәыла уазыразха, нан. Аабыкьа иҟарымҵац
асеиԥш аныҳәагатәы,
аха анкьа аԥсуаа ирҵасын. Убас иулахьынҵан,
анцәа уизӡатәхоит.
– Ус акәхап... – даахыччеит Асҭан.
– Умшәан, – лҳәеит аҭакәажә, уи лмаҳаӡазшәа, лбырг-напы
ҵысҵысуа ихы инықәылшьит.
– Сшәаӡом, сан, – иҳәеит Асҭангьы, иҟалҵаз игәы арԥшаан.
– Азамана, – лҳәеит аҭакәажә. – Шьҭа уаала..
Дҟәындҟәындуа ак ҳәо, Асҭан Сасҭангаз дааидлыргылеит.
– Схы, схы! – дуазыруан уи аарлаҳәа. – Исыхәарыма.
– Уи сеидру, – изымычҳаит Асҭан.
– Ус умҳәан! – даанылкылеит аҭакәажә. – Умыхәашьас
иамоузеи!
Шьҭа ҿумҭын, нан, – нас, лыбжьы ааҭцаны. –
Ҿышәымҭын аӡәгьы.
Дҟәындҟәындуа ак ҳәо, Асҭан имахцә кны Сасҭангаз
дааикәлыршеит
знык.
– Башоуп, – иамхаҳәеит Асҭан.
Гәаԥханашь «ҿумҭын» ҳәа илырбеит, дымцәажәаӡакәа.
– Дахьцәыҵаччақәо, – иҳәеит Уамахь.
– Ԥшьшьала, уара! – уи дааникылт Тытышь.
– Шәыхқәа лашәырҟәы! – нарыдылҵеит Гәаԥханашь. Нас,
дхәыҭхәыҭуа даҽазнык Асҭан ачымазаҩ дааикәлыршеит. Асҭан
дцәышҟаҟараӡа дааҟалеит. Уамашәагьы ихы ибеит.
– Сан, сан... – иҳәеит иара.
– Уҽырӷәӷәа, нан, ҽазнык ауп, – лҳәан, деиҭааикәлыршеит
ачымазаҩ.
– Усыхәома? – ҿааиҭит Сасҭангаз, дгачамкны.
– Уихәа, нан, – лҳәеит Гәаԥханашь, Асҭан инапы аашьҭыхны
Сасҭангаз ихы инықәылҵеит. Асҭан ихаҭа аиҵасра даҿын.
Гәаԥханашь ԥыҭраамҭак дхәыҭхәыҭуан, нас, Асҭан наҟ
днеигәҭасын, ҿаалҭит:
– Нымираҳ-чымираҳ!..
Акыраамҭа, ирбаз рызџьашьатәхазшәа, аӡәгьы ҿиҭуамызт.
Иаҳарак игачамкны иҟаз Сасҭангаз иакәын.
Ихьаа ихыԥсааны
иахьцаз ибар иҭахызшәа анаԥшы-ааԥшра даҿын иара.
– Шәалгама, бара? – аҭынчра ааилеигеит Тытышь. Гәаԥханашь
лхы аалырҵысит.
– Ухы шԥоубо? – иԥа днаизҵааит Тытышь.
Аха Сасҭангаз, иаалырҟьаны ихьаа ахьиԥырҵыз ихы ааҭнаҟьан,
иаҳаӡомызт.
– Ихы-иҿалагьы иумбо ишизеиӷьхаз, – иҳәеит Уамахь.
– Ус анакәха, урыԥхьа! – иҳәеит Тытышь. – Дыргааит!
– Еи, иааиааит сымҳәеи! – ашәахь ҿиҭит Уамахь.
– Ишԥа? – аалҿыҵҟьеит Аишьа.
– Бҿы аркы! – ашақә дасит ла лышҟа Уамахь. – Абри иоуп!
– иҳәан, ҩыџьа аполициа иааҩналаз Асҭан даадирбеит.
Аполициа Асҭан иааидгылан, иҩнапык ҭарсны иркит.
– Ари кьыс шимам узымдырӡои, аҳ? – иааигәалалыршәеит
Гәаԥханашь.
– Акымзарак ихьӡом, – иҳәеит Тытышь. – Дахыргоит, абра
даламхарц, уаҳа акгьы. Дыжәга! – аполициаа ааирццакит.
Асҭан иҽмырххакәа урҭ дрыцны иҿынеихеит, аха ашәаҿ
инеихьаны дааҭгылеит.
– Соушәыжь, – иҳәеит иара ибжьы ҭахәаҽ, Аишьа лышҟа
даахьаԥшын.
Сасҭангаз, иибаз игәы арԥшаазшәа, ибжьы рдуны даақьыпшәыпит.
Тытышь иблақәа уахь икшеит.
– Доурышьҭааит, аҳ. Џьаракыр дрыцәцар ҳәа ушәоу, – лҳәеит
Гәаԥханашь.
– Доушәыжьи, нас, иаҳмыхьыц иҳахьрызеи, – дақәшаҳаҭхар
акәхеит Тытышь.
Аполициаа Асҭан инапқәа ааурыжьит, Ишьапқәа еилаго
иҿааихан, Аишьа даалыдгылеит. Дааҭгылеит. Акыраамҭа
ҿиҭуамызт.
– Аҳкәажә хәыҷ! Саҭабымҵан! Уаҳа ҳаибабарым, – иҳәеит
иара. – Сыбкьысыр амуазар... – ихы аалаирҟәын,
лнапы иакыз
ацәацәашь амца днагәӡит, нас ашьшьыҳәа даахьаҳәын, ихала
аполициа днарыдгылеит.
– Амца дагәӡит! Аԥҳәыс цқьа, ибымбаӡои, амца дагәӡит!
– лыԥсы лыхҟьаны дныҩныҵәааит Аишьа, лцәацәашьгьы
налымпыҵшәеит, ларгьы дынхьыдышьшьит.
Акәакь дыкҿагыланы ақьызқьызра даҿын Сасҭангаз.
Ҩыџьа ажандармцәа имахцәа кны, дыршәны абахҭа дынҭарыжьит
Асҭан. Азныказ алашьцара данаалагыла,
акымзарак
имбаӡо днаԥшы-ааԥшуан иара. Дгылан, илақәа алашьцара иашьцылаанӡа. Нас ибо далагеит, акамераҿы ҩажәаҩык
иреиҵамкәа иҭакын. Иҿаԥхьаҵәҟьа иаман еихацла иҭачаԥаз
хышә заҵәык. Уи инаҩси ааҩси, ҩ-гәыԥкны рыҽшаны еилатәан
абаандаҩцәа. Наҟ итәазгьы, арахь итәазгьы хыԥхьаӡарала
еиҟаран.
Аӡәызаҵәык дууаӡа ашә аваран апараша дадтәалан.
Уажәоуп Асҭан ианиба рызегь дкылкааны ихәаԥшра иаҿуижьҭеи
акыршааҵуаз. Дхәацыхәаԥшьха дааԥхашьеит
иара.
Игәгьы аҭҳара еисуан, ихьраны иҟаз изымдыруа. Шьҭа иблақәа
ашыцылаӡан, акамера зегьы бзианы ибон. Игәеиҭеит иахьабалак иргыланы ишрымаз гызмалрыла еиҿкааз аҳәынаԥкыгақәа.
Апараша иадтәалаз, Асҭан урҭ аҳәынаԥкыгақәа уамашәа ибаны
дышрыхәаԥшуаз аниба, дгәызианӡа ҿааиҭит:
– Шьҭа хара изцом уи аӡлагарахәынаԥ!
– Убжьы умырган, арбаӷь! – днаиқәҵәҟьеит уи ахышә аҟнытә
арӷьарахь итәаз руаӡәык.
– Уара уӷьычума? – дҵааит, Асҭан ихы наиқәкны, арӷьарахь
итәаз даҽаӡәы, иԥынҵа дҭацәажәо.
Аха, Асҭан аҭак ҟаҵахагьы имҭакәа, дацраланы ҿааиҭит
армарахьтә
аӡәы:
– Избан дызӷьычхара?! Уи ауаҩ д-анархистзар ҟамлои!
– Леван Готошьиа иныс ҳгәахы шԥышәҵәаз, – иҳәеит армарахьтәи
даҽаӡәы.
– Шәаҟәыҵ, сшәыҳәоит, – иаахьеиршшеит армарахьтәи
ахԥатәи.
– Нас агәамҵра даҟәыҵрауеи, – ашьшьыҳәа даацәажәеит
зԥынҵа иҭацәажәоз, «избан дызӷьычхара» зҳәаз армарахьтәи
ауаҩаса изы; иара уаҵәҟьа иаргьы дааиҭасын, иԥсы ҵкапуа: –
Иарбан, уара, абри дызҳақәгәамҵуа!
– Ԥшьала, ԥшьала, – иҳәеит аԥхьан апараша иадтәалаз
иҵаҟьоз, – аҳәынаԥ шәмыршәан акәымзар,
цәгьала ҳҟеибаҵоит!
– Шәҽаанышәкыл, баба, – иҳәеит ахьаршшаҩ-арма, уи
ақәрагь иман. – Анархистцәеи аӷьычцәеи патла ҳабжьоуп ҳәа
еибаҳамҳәахьеи!
– Ҳара иаҳзеиԥшу ахықәкы хада, – даацәажәеит даҽа армак, абласаркьақәа иҭаны, дышҵарауаҩыз иԥшны, – аҳәынаԥ
акроуп!
– Иара иоуп игәамҵуа, – иҽеиқәкуа даацәажәеит зԥынҵа
иҭацәажәоз.
Асҭан азныказ даархашҭӡеит. Иҩашьомызт дара аабыкьа
патла шрыбжьарҵаз, аамҭала аинышәаразы еиқәшаҳаҭханы
ишыҟаз, аха афымцеиԥш агәаӷ рыбжьыс-аарыбжьысуан,
аԥырқьҳәа
иахьхәыҵҟьо рзымдырӡо.
Асҭан дгылан, дгылан,
нас, ииҳәоз иаргьы иџьеишьо, даацәажәеит.
– Таак! – ҿааиҭит иара. – Аҳәынаԥ акра ҟалаӡом! Уаҳагьы
уи цәажәатәуп ҳәа аӡәы ицәыримгароуп!
– Ишԥа? Ишԥа? – идақәа ихы иқәыргыланы дагьҩаҵҟьеит
зԥынҵа иҭацәажәоз.
Аха иаразнак иҩаҵибарҟьеит анархистцәагьы, аӷьычцәа
ргәаӷ азыҳәан Асҭан идгыларц. Иаацәгьарахеит.
– Шәҽеиқәышәк, бабараа, шәҽеиқәышәк шәаргьы,
аҩызцәа,
– деиҭаабжьалеит ахьаршшаҩ-арма.
– Ишәхашәмыршҭын,
ҳаҭыр зқәу аӷьычцәа, ахәынҭқарра
шаагалакҵәҟьа амнистиа
шәаҳҭарц ҳгәы ишҭоу.
Уи иаразнак иааннакылт аӷьычцәа. Дара-дара еибаҟажо иалагеит. Уимоу, ахақәиҭра роураны абыржәы
ԥынҵаҭацәажәа
дырԥырхагахазшәа иааихәаԥшқәозгьы
ыҟан.
– Сара егьсымҳәеит, нас... – дааҟыжәбыжәит уигь.
– Дадраа! Леван Готошьиа иныс, абри ауаҩ дшанархисту! –
ҿааиҭит армаа руаӡә.
– Уара уанархистума, дад? – дҵааит иацраланы ацәажәара
здыруаз Арма.
– Сара сартиступ! – иҳәеит Асҭан.
– Са исымҳәаз, – иҩызцәа даарылаԥшит Иацралоз Арма. –
Анархист иашаҵәҟьа абасоуп аҭак шыҟаиҵо.
– Уааины уааҳадтәал, баба, – иҳәеит Ахьаршшаҩ-Арма.
– Сара сҭыԥ сара издыруеит, хазы стәоит, – иҳәеит
Асҭан,
исцәагари ҳәа. – Сара уаҵәыҵәҟьа ара сҭыргоит. Уахь иаҳа
саҭахуп.
– Уара, ииҳәо закәи абри!.. – иааигәамԥхеит Асҭан ицәажәашьа
Ԥынҵаҭацәажәа-Арӷьа.
– Уи ицәажәашьа – иара изинуп, – иҳәеит аҵареи абласаркьеи змаз арма.
– Наҟ иқәыжәгеи аҳәынԥкыгақәа! – адҵа ҟаиҵеит Асҭан, нас
иаразнак, хазшәа даатәан, илацәақәа неиқәиԥсеит.
Ааҭынчрахеит зныкыршәа акамераҿы. Анархистцәеи
аӷьычцәеи
рыблақәа ҭырхаха еиҿаԥшуа итәан. Абар-абар иԥжәар
акәын уи аҭынчра. Асҭан ахышә даҵатәан, илацәақәа
еиқәыԥсаны: дыцәазу, дыцәамзу
аилкаара уадаҩын. Аҵыхәтәан
аӷьычцәа руаӡәык иааизымычҳазт, дҩагыланы ҳәынԥкыгак
аашьҭихит. Инаганы апараша инҭаижьит. Даҽа ӷьычкгьы
уи
иҟаиҵаз
ҟаиҵеит.
– Шәаргьы шәҳацхраароуп, ишԥеибаҳҳәаз?! – анархистцәа
рахь даахьаҳәны аҟаҿы дыцҳаит иара.
Анархистцәагьы, акраҳҳәама ҳәа иҩагылан, дара рганахь
иҟаз аҳәынԥкыгақәагьы шьҭырхит. Аӡәгьы ҿиҭуамызт.
Ԥыҭрак ашьҭахь Асҭан илақәа аахитит. Уамашәа
дбаны иа иахь дааԥшуан иара апараша иадтәалаз.
Рылаԥшқәа
анааиқәшәа, Асҭан аҽыԥҳәа дааиалацәҟәит
уи арыцха. Апараша
иадтәалаз дааԥхашьан,
илақәа ааԥхьеикит.
Акамера ахышә заҵә ҭшәа аҽынҭанасеит ашьыжьтәи
ажәҩан
иаҵәҟаҟара ҵаула. Аӡәгьы дыцәаӡамызт
аҩныҵҟа. Зегьы
рҽеизааигәатәны, рхы еилакны
еидтәалан. Апараша иадтәалазгьы,
уаҩы дизхьамԥшуазшәа
аниба, ашьшьыҳәа егьырҭ
ахьеидтәалаз
иҽынарзааигәеитәит.
Акамераҿ иҟаӡамызт Асҭани, Ԥынҵаҭацәажәеи, Иацралоз-Армеи.
– Дызусҭадаз иара? – дҵааит даҽаӡәы. – Шәдунеи аҟны уаҩ
дук иакәхарын уи артист ҳәа заҳҳәоз?
Анархистцәа рыџьымшьқәа иаарҩахеит ҿымҭӡакәа,
уи
усоуп, аха зегь ҳазшәаҳәом ҳәа аанаго. Аӡәызаҵәык ҿааиҭит:
– Леван Готошьиа ихаҭагьы дидыруеит, џьым!
Аха абаандаҩцәа макьана рыԥсы ҭан. Усҟангьы усҵәҟьа
иаармарианы ауаҩы дыршьӡомызт. Уи азыҳәан абаандаҩцәа
рыманы ицон архәҭа ахьгылоу аказармақәа рахь. Нас уаҟа ашьра шрықәу ала апырказ иаарзаԥхьаны, адаул иасны, асолдаҭ
ҭаалым дырҟаҵаны, аҭӡамц инадыргыланы иреихсуан.
Уажәы, ашьыжь шаанӡа, аҽыуардын иақәыртәаны ашьхарахь
игаз амҩала инаргон абаандҩцәа. Аҽыуардынхҩа
аҩныҵҟа
жандармк дрыцҭатәан, даҽа
ҩыџьа ҽыла ашьҭахь игыланы
иҩеиуан. Ҳәагәыжьк
ала еидҿаҳәаланы иҭатәан Асҭангьы,
Ԥынҵаҭацәажәагьы,
Иацралозгьы.
Дахьынаԥшы-ааԥшуаз иибоз ашәаԥыџьаԥ мыцхәы иблахкыган. Илахь еиқәшьшьы дыҟан Асҭан.
Атеатраа арепетициа ахьыҟарҵалац ауадаҟны Басиаҭ анкьа
Асҭан ишәиҵалоз афырхаҵа имаҭәақәа идшәало аҽеилаҳәара
даҿын, даарагьы игәалаҟара бзиан.
– Изгазеи, мшәан, ари сымкьапышҭа? – дцәажәон иара
дгәырӷьаҵәа.
– Сара саӡәыкны сыҵаҳәарагьы аҭахӡам. Шьоук
реиԥш акәымкәа... ее... сроль зегьы ҿырҳәала издыруеит!..
– Ма уааԥхашьар, Незнакомка! – иааиаҽԥниҳәеит уи Алиас.
– Ҳҩыза изыԥшу ҳаздырӡом, иара анакьаҭа имоуп!
– «Незнакомка» узыҟасҵоит уажәы! – дыҵҟьеит Басиаҭ. –
Асҭан уа уеиҳагьы дысгәыцхәуп сара, аха аимпериа зҭахым
саргьы дысҭахӡам.
– Ааит, аламысда! – иҳәан, Басиаҭ дигәыдлеит Алиас.
– Шәаангыл, Арҵаҩы иаҳар ауеит! – даарыбжьагылеит
Гәдиса.
– Дышьҭи, дышьҭи, – дмақаруан Басиаҭ.
– Асҭан игәабан апрокламациа аҵазҵазгьы деилкаатәуп!
– ҿиҭит Алиас.
– Уиҵәҟьа шԥаҟаиҵарыз, џьушьҭ, – иҳәеит Гәдиса.
– Доушьҭи, доушьҭи! – дмақаруан Басиаҭ.
– Арҵаҩы иаҳауеит! – еиқәикуан Гәдиса. Убасҟан дааҩналеит
Арҵаҩгьы.
– Ишәыҵалеи? – дҵааит иара.
– Ҳҽазыҟаҳҵоит, – иҳәеит Гәдиса
– Сагьдыршәахуеит... Сара ароль ҿыц сҽазыҟасцоит,
дара
сгәалаҟара бжьырхыр рҭахуп! – Ус, дааҭрысын, гәаныла:
«Апрокламациақәагьы са соуп изхарарҵоз!» – ибжьы ааҭыганы:
– Изгазеи сымкьапышҭа?
Аҽыуардынхҩа ҭрыс-ҭрысуа иҩеиуан. Ажандарм ишәақь
шикыз ахырсысра далагеит.
– Умыцәан, Хылԥаҵаҟьа, мамзар сыбналоит, – иҳәеит Ԥынҵаҭацәажәа.
– Аиеи, аиеи, – дааԥышәырччеит Асҭан. – Уажә са сыбналоит.
Ажандарм иқьышә ааирҵәиит, шәа шәымсит ҳәа, аха
абаандаҩцәа
ирҳәоз иашан. Абрагь Адгәыр аҽыуардын амҩа
кны дтәан архәараҿы. Ҽыла иааиуаз ажандармцәа руаӡәык,
аҟәараӷ ихәда илахашәан, аҽы длахҟьеит, Адгәыр абжьасеиԥш
дыԥаны егьи днеихьынԥашалан иабџьар ааихиԥааит. Ацәа
иалаз ажандарм иҟаз анеиликаа – иаргьы иабџьар имхын. Уи
ихәдацәа данкны даалбааиҳәан аҽыуардынхҩа аҩныҵҟа ихы
аакылирҳәҳәеит абрагь.
– Арҭ зусҭцәада? – дҵааит иара.
– Ҳаимҩалацәан.
– Шәагьеидҳәалазаапеи.
– Ацыԥхақәа иҳацҭатәаз Хылԥаҵаҟьа иџьыба иҭоуп, –
иҳәеит Ԥынҵаҭацәажәа.
Ажандарм иҿы жәагәаны, дыҟрымҿрымуа дахьышьҭаз
дхәынгашьо иџьыба инапы нҭеиҵан, ацаԥха ааҭигеит Адгәыр.
Нас абаандаҩцәа ршьамҭлаҳәқәа аархихит.
– Шәныҟәартә шәыҟоу? – дразҵааит иара.
– Ҳныҟәоит, ҳныҟәоит! – ҿааиҭит Иацралоз.
– Ус анакәха, шәысԥырцқьа наҟ, – иҳәеит абрагь. – Сара зых
иақәиҭыстәыз сыҷкәын иоуп.
– Амҩа ҳаздырӡомеи! – дныҩныҵәааит Ԥынҵаҭацәажәа.
Иацралоз дгәааны уи ивара днасит.
– Абри аӡы ацашьала шәцала, ишнеиуа амшын иалалозар
акәхап, – иҳәеит Адгәыр. – Уара уаала, – иҳәан, Асҭан ирмазеины имаз аҽы днақәиртәеит, егьырҭ ара иааныжьны.
Сааҭыбжакгьы мцацкәа, афҩы имазшәа, астраж иманы
даакылсит
ари ахьыҟалаз Шлатыр. Аҽыуардын иаҵакыз аҽқәа
аӷәра
анроу, рхала идәықәлан, даара кыргьы инаскьеит, нас,
аҽыуардын хышәҭын, иаангылеит. Ажандармцәа рыхҩыкгьы
еибган, иҟрымҿрымуа
еиқәԥах еиван. Дҿаҳәан ауардынхьчагьы. Данаарыхәаԥш, анцәа ирылидаз ахәра ада хәра анрыдимбала, ихәынгашьаны даарԥырҵын, адҵа ҟаиҵеит:
– Иԥшәыртла наҟ!
Иааԥдыртлеит. Рхы хьымӡӷшьо наҟ ихьаҳәны иаагылеит
дара.
– Ашәаргәындақәа! Алахшақәа! Уи артист Тытышьгьы
иаргьы еибамбеит, аха егьырҭ аҩыџьа ахьшәыцәцаз
азы дара
ахьықәиаз шәнаганы шәықәсыриап
сара иахьаҵәҟьа!.. Рышьҭа
шәхыл! Шәеиха! – нарыдиҵеит истраж.
Иблыз ацынхәрас ҩаԥхьа даҽа ԥацхак ааилишьын, убри
ахьӡала даҽа шәишәик ишьын, игәылацәа деиҭаарыԥхьеит
Пауле. Игәылацәагьы ԥаса иҟаз ракәын: Акьачеи Апылтыҟсеи.
Ԥыхьа еиԥш уажәыгь ргәарԥла
ашә илагыланы, абз ҭҳәа аишәа
иахатәаз ирзыԥшуан. Ԥыхьеиԥш уажәыгь ахәыҷқәа рани дареи
акҿыҩра икҿан. Ус, ԥыхьеиԥшҵәҟьа ашә удәылԥшны иубарҭаз
аанда-шыш инықәԥалеит рарбаӷь ду. Пауле днеилууаа дцеит.
Илахь-иџьымшь ааиӡатәит. Арахь иаахьаҳәын, ашарԥазы
азаазшәа, аку-ку ааҭнаргеит арбаӷь. Уауаау иҳәан, дааҵҟьеит
Пауле. Дныҩныҵәаит иԥҳәысгьы.
– Ушаҟәыҵра, – дзажәӡа даацәажәеит Апылтыҟса,
– Знык иамузар, есқьынагьы ус акәу џьушьо, – аԥшәма игәы
ааирҭынчит Акьачагьы.
– Аиашаҵәҟьа, – иҳәан, дааччан иҭыԥаҿ даатәеит Пауле.
Ус дшыччоз, акьатеиахԥҵәара захьӡу ахь диасит. Иҽеимызт
ари иччашьа.
– Уҽаанкыл, – иҳәеит Апылтыҟса.
– Уҽеиқәк, – иҳәеит Акьача.
Адәахьынтә иааҩт ахысбыжьқәа. Пауле даацәышхеит,
аха
аччара дзаҟәыҵуамызт. Ԥынҵаҭацәажәеи
Иацралози аԥацха
ианааҩнашылаз аламҭалаз, Пауле дахьыччоз аҭрысра далагахьан. Уи иччабжь иԥҳәыси ихәыҷқәеи рҵәыуабжь унарҳауамызт.
Аӷьычи анархисти ашьҭахьтәи ашәала индәылҟьеит.
Ашьжьымҭан игәылацәа иҩны ианааи, Пауле инапқәа
игәыҵаԥсаны дмацараха иаанда-шыш дадгылан. Иԥҳәыс ихҵаӡаны
ауура даҿын. Ахәыҷқәа лкалҭ рҽаларԥсны иркын. Ирацәаххыраха,
алҩаҵә ҵаӷаӡа иахылҵуан ибылны ишьҭаз рԥацха.
Раԥхьаӡа атеатр ахьықәгылаз ашҭаҟны дааҽыжәҵит
абрагь Адгәыр. Аилахәлара иалагахьан, Абрагь даанаԥшы-ааԥшит,
иҟалаз, уаҩ дзықәыршәым изеилымкаауа. Абааш
хыжәжәарақәа рҿаԥхьа илаԥш наиқәшәеит алашә Жана. Уи
ихала мацара дыҵатәан уа, иԥхьарца ырҟуҵәыууа. Иҽы аҿы
иааникын, ашәаҳәаҩ бырг иахь иҿынеихеит абрагь.
– Уа хәлыбзиа, Жана! Адгәыр Аимхаа соуп.
– Убжьы здырит, дад, Адгәыр.
Дихаҵгыларц дааихеит алашә, аҳа Адгәыр ҳаҭырла ижәҩа
ааникылан, имуит. Адгәыр дааҭгылеит, аҭаҳмада
ацәажәара
далагаанӡа ҳәа дыԥшны.
– Ари сымбжьах Шьаҟрылаа рҟынӡа днасышьҭын, уа даанхаӡеит.
Данааиуа ҳәа сыԥшуп. Уаазгазеи, Адгәыр?
– Атеатр ықәымгылаӡои иахьа?
– Иқәгылоит, Адгәыр, дад, – дааԥышәырччеит ашәаҳәаҩ
лашә. – Аха аракәым. Ақалақьаҿ ахыбра рырҭазаап.
Уажәы
аиҳабырагьы атеатр ҳара ҳауп еиҿызкааз ҳәа иқәгылоуп рҳәеит.
– Аа усоума, – даацәажәеит Адгәыр – Ақалақь аҟны акәзар,
уи цәгьазаартә, аха сара уахь неимҩа сымам. – Ԥыҭраамҭак
дгылан, илахь еиқәшьшьы дхәыцуа. – Жана. Уԥсцәеирымаҿоуп,
ауасарҳәыга шысзаурҳәара! Саныхәыҷыз сгәы злаурԥшаалоз.
Гәырӷьарак иазыҳәоит сгәы мыжда!
– Узымтәозеи, дад? – дҵааит алашә Жана. – Сара усгьы
избаӡомеи.
– Исзарҳәа, Жана, уххь згеит, – деиҭаиҳәеит дымтәаӡакәа
абрагь.
Аилахәлара иалагахьан.
Даҽакы еиԥшым аԥсуа ԥхьарца даҽаӡәы иеиԥшымкәа
абжьы
зыргоз аиаҵәақәа нахьысын, аҿаанахеит
ашәа гәыраҳаҭга.
Абрагь илацәақәа ааиқәиԥсеит.
Абрагь иаразнак ибла иаахгылеит дмаҷӡаны ааӡара данрымаз, иабаӡӡеи ашьха данигалоз.
Аҭыԥқәа
рахь дхаргалалон усҟан макьана иқәыԥшыз Жана
Ачба. Ҵлак амҵан иааидтәалалон усҟан Адгәыр иабаӡӡеии
алашәи. Абаӡӡеи аҿарпын аашьҭихуан, Жана – иԥхьарца.
Нас иаацәырыргон ари ашәа шьахә. Уи инашьҭарххны ашьха
наарақәагьы, ччаԥшь зҿықәыршәымыз абахә цәҩаԥшьқәагьы
иаархалон араҳаҭра. Ишԥассирхоз усҟан адунеи! Ҵыԥх
акәӡамызшәа ахлымӡаах ақыҭақәа иаарылаланы кьоушәоукәак
ракәымзар, аԥсуаа зегь аӷба мгәацәа ду илҭажьны, аҟәарашқәа
рҟны арахә еибараауа иааныжь, мшыннырцәҟа ианыргаз. Ҵаҟа,
архахь ибнакыз алақәа млашьуа, ибнакыз ашҭакәа рҿы, ибнакыз арахә-ашәахә реимыжәжәара иаҿымызшәа.
Раҳаҭрахон, раҳаҭрахон, аԥсасагьы, шәҭы шкәакәақәагьы
анаара иахьаҿаԥсаз, ираҳаҭӡа иарҳәуан ари ашьҭыбжь мӡанра.
Илацәақәа еиқәԥсаны ихәыҷра далан абрагь. Аха дук мырҵыкәа
иблақәа аахитит. Ибла анхитгьы, аилахәлара иахьаҿыз,
икәшамыкәша иибоз, лабҿабаӡамызшәа, ԥхыӡушәа акәын
ишидикылоз. Избан акәзар, даҽакы еиԥшым аԥсуа ԥхьарца,
даҽаӡәы иеиԥшымкәа, абжьы дыргон алашә Жана инацәақәа.
Ауасарҳәыга ашьҭыбжь раҳаҭра зныкыршәа гәаӷь хәыҷӡаны
гәҭыхак аагәылшәан, иазҳауа-иазҳауа мацара, дук мырҵыкәа
араҳаҭра наҵанарӡӡан, уажәы абрагь даатәнатәит уи агәҭыха
ҟадыџь, уажәы зегьы зымҽхазкыз агәҭыха акәын гәаӷь хәыҷны
агәыраҳаҭра згәыларшәыз. Уи игәалаҟара ҿыц иаахылҵызшәа,
ԥхыӡшәа дызлаԥшуаз хәылԥазтәи алабҿаба иаалалеит абрагь
игәы иамыхәаӡоз сахьақәак. Ԥыҭраамҭак уахь дыԥшуан абрагь,
игәызианӡа, аблабара ҿыц агәхьаа мкӡо. Аха иаҳагьы рылшон,
даҽакы еиԥшым аԥсуа ԥхьарца даҽаӡәы еиԥшымкәа абжьы зыргоз, Жана ду Ачба ииаҵәақәа. Урҭ аԥхыӡҵәҟьагьы дырлабҿабар
рылымшоз. Уаныцәо узлоу аԥхыӡ убла анаахутгьы иубар еиԥш,
макьана уцәоу уааԥшхьоу узеилмырго, абрагь бнакы игәы
иацәымӷӡаны дазыԥшуан шьҭа ауасарҳәыгеи аилашәшәымҭеи
иргәылаланы иааиуаз, ауасарҳәыга-бжьгьы аилашәшәымҭагьы
ирҭахымыз аблабара.
Дахьыԥшуаз ибауан астражникцәа рыгага гәышьҭыгақәа,
блаҵарыла еилиргон абрагь бнакы урҭ абардра рҽеиуатәны,
ауаа рылаԥш рҽацәыԥхьакуа иахьнеиуаз. Уимоу, игәеиҭеит
абрагь урҭ Шлатыр дахьрылагылаз, иара дишьҭашәарыцонаҵ
уи дшеизҳаз мҩашьо, ижәҩа иқәыз аинрал чын хьӡыркқәа
шракәыз.
Сухум-ҟала аԥшаҳәаҟны игылан ҩны еинаала цқәыбзык,
иҿыцӡа, «Интимный театр Аллоизи» ҳәа анҵаны. Аԥхьаҟала
аҭӡамцқәа зегьы-зегьы хҟьаны иадырҷаблан афишақәа. Атеатр
аԥхьа ашҭа хәыҷы азна ауаа еизахьан. Аха уажәы-уажә еиҭа
иаадгылон
афаитонқәа, шьапыла иааиуан ахархьуаа. Ақыҭауаа
ааҽыжәҵны, рҽаӷәрақәа апальма махәҭақәа инархадыршәуан.
Атеатр аҩныҵҟа акәзар, акулисқәа ҳәа изышьҭоу атеатр
аҿаԥараҟны артистцәа, ацәырҵра рҽазырхио, аҽеилаҳәара
иаҿын.
– Еизаз рыбжаҩыкгьы азкуам ҳтеатр, – иҳәеит Арҵаҩы. –
Апринц Ольденбургски иаҳзааишьҭит адныҳәалара. Уи зегь
бзиоуп, аха закәытә гәырӷьаҿҳәашоу
ишәзаазгаз шәдыруазҭгьы.
Басиаҭ хәаша афырхаҵа имаҭәа ишәҵара даҿын. Арҵаҩы
иирҳарц ибжьы рдуны ҿааиҭит:
Аха ҽазнык ауп ианатуа арҭ ашәқәа,
Маҭшәа аԥсра ҩнарыжьларц сара сахь!
– Иаҳа аԥсабара иазааигәатәны иуҳәозҭгьы, – иазгәеиҭеит
Арҵаҩы. – Уажәы уаасзыӡырҩи...
– Сара сыҵаҳәарагьы шәықәсыршәом, Арҵаҩы! – ихылԥа
аҵыс ҭахәмаруа даацәажәеит Басиаҭ, нас ироль ҿырҳәала
аҿааирхеит:
«Сызцондаз еилаԥыххаа аихатә гәашәқәа, сшьам-ҭлаҳәқәа
баша шахаха иԥыҵәҵәа, убрахь, аԥсҭа иахьҭасуа игәыҟаҵаган
зых иақәиҭу аԥша!»
– Иҟоу убома, Басиаҭ, – деиҭалагеит Арҵаҩы, аха Басиаҭ
акыр иирҳауазма.
– Заҟа еихыршәшәаны иуҩуазеи, Арҵаҩы! – даҟәыҵуамызт
иара. – «Уа, соуԥшәыл, бара боума иасуа ашә!»
– Басиаҭ, – иажәа дааԥыҩланы дааникылеит Арҵаҩы.
– Уҽеиҭоумкыр ԥсыхәа ыҟаӡам. – Нас, зегьы ираҳараҭәы:
– Иаргамахеит, апрокламациа Асҭан игәабан
иаҵазҵаз Уамахь
иуаа шракәыз. Ҭавдаров сара дсысасуп иҳәеит Асҭан изын. Уаҩ
дикьысыр сара избап иҳәеит. Ара дыҟоуп иара Асҭангьы, уаха
дықәгылоит
ажәакала.
Артистцәа гәырӷьеит, ари анраҳа. Асҭан дшыбналахьаз
рдыруан, аха ас дцәырҵып ҳәа иақәгәыӷуамызт.
– Арҵаҩы, сеигәырӷьеит сыбзыцәашьа иԥсҭазаара уаҳа
иахьшәарҭам, аха саргьы сыхәмаргоума! – дгачамкит Басиаҭ.
– Гәыжәра уы, Басиаҭ, иахьатәи амш ҳшазыԥшыз удыруеит.
– Бзиоуп, Арҵаҩы, аха сара сазыԥшӡамзи иахьатәи амш!
Сшьапқәа ԥҵәарауааз абри асцена санықәлоз. Насыԥ шсымаз,
абар сзакәхаз...
– Даҽа ажәак анаауҳәа, – даахәыҭхәыҭны уи иеиҳәеит
Алиас.
– Ушчарҳәаҩу сыраргамоит.
– Арҵаҩы, иахьак сшәырхәмар, нас зынӡа сышәԥырҵуеит.
– Басиаҭ! – иҽааирӷәӷәеит Алиас. Басиаҭ дааҿахеит, нас абри
ауп ииҳәаӡаз:
– Ауаҩшьҩы имаҭәақәа сшәысҵахуама сара?!
– Аԥсны зегь ыҟоуп иахьа абра! – ҿааиҭит Арҵаҩы. – Бомба
ԥжәарак иаҩызахароуп ҳақәгылара.
Ауаҩшьҩы ироль анынеигӡоз ихы-иҿы шыҟаиҵозҵәҟьа
акәын уажәы иҿаԥшылара шыҟаз Басиаҭ, афырхаҵа имаҭәа
ишәыхра дахьаҿыз.
Аха уажәы уи ҽраԥшрамызт, хәмаррамызт.
Аҟәа ауаа бара-барақәа рҽеилаҳәа, рҽеилаца афое аҟны
илеиҩеиуан, аспектакль шалаго ала аҵәҵәа иазыԥшны. Уажәшьҭа
дара ирыман атеатр.
Асҭан, мыцхәы ауаа рыбла дхымгыларц азы, ашьҭахьала
ауп дшыҩналаз. Иаразнак аҿаԥарахь днеиргьы
ауан, аха игәы
ихон ма харантәыла аҳкәажә хәыҷ Аишьа дналхьыԥшырц. Убри
аҟынтә алашьцара иҽналакны афое дааҩнаԥшит.
Абар лара Аишьагьы насҭхашәа, иахьыԥхьакраз Алеқсандреи
лареи еицәажәо иахьгылаз. Иара дырбаӡомызт.
Асҭан иҽааирԥсит.
Иара иакәын зыӡбахә
рымаз.
– Сара самеигәырӷьо џьыбшьо дахьоурышьҭыз, иусқәа
ахьеиқәшәаз. Аха сара шьҭа атеатрахь снарышьҭуама,
иаргьы
уа дҟалар.
– Аишьа, бара блахьынҵа еиҳау акгьы ыҟаӡам. Абзиабаҩцәа
агаҩ боуп макьана.
– Баҟәыҵи, бара! – дааԥхашьеит Аишьа. – Сара саазқәылаз
схаҵа еиӷьасшьо дсымаӡам. Абар иаргьы дахьааԥшуа.
– Сшьақар-камфе-еҭ! – даашәаҳәеит иара харантәыла.
– Ԥшьаала, аилага! – лнацәа ԥшӡа ааизлырмақарит Аишьа.
Амацәыс исызшәа акәын дышгылаз Асҭан.
– Аҳкәажә хәыҷ! – ҿааиҭит иара, даацәырҟьан. Аҳкәажәцәа
шәаны иааҭрысит.
– Ажәа бысҭоит, атеатраҿ быхәмарратә бшыҟало. Бара уа
иаҳа баҭахуп!
Аҵәҵәа ахәаԥшцәа ирыԥхьеит ахәмаррахь.
Аиҩхаа ҭылашьца иҭҟьаны еибахеибафо илеиуан арҩаш.
Уи ахықәан иааилатәеит Шлатыр истражи иареи, сааҭқәак
раԥхьа
аҩхааҟны Адгәыр илаԥш зықәшәаз. Амца ааиқәырҵан
қәабкгьы
ныкнарҳаит,
уаха ара иԥхьаразы. Иара Шлатыр ихаҭа
–дынкахәыцуа асаара ишьҭаз икәадыр дықәтәан.
Аҩхааҿ ҭынчран, арҩаш мацара инахарашәа ашшы шахгац
иахгон. Аҩхааҿ ҭынчран, аха Шлатыр ихы дааҩахан, аҭынчра
даалаӡырҩит. Ашшыҳәа абжьы гон арҩаш, еилаарцыруан,
икәалыкәаџьон аеҵә гәылшәҭаақәа, арантәи иубарҭаз ажәҩан
ҽыҭ иахьаҿаԥсаз. Акгьы еиланагомызт аԥсабара ҭынчра,
аха
ашәарах иаҩызаз абрагьцәа рышьҭаҟаза агәрамгара
иҿықәҳәҳә
дӡырҩуан, дӡырҩуан. Акы иаҳаит.
– Дыгә, – иааизҿиҭит астражник. – Ара уааи! Дыгә дҩаҵҟьан
иеиҳабы днаидыххылан, ихы аалаирҟәит.
Атеатр азалаҿ аԥхьатәи аҟәардәқәа ааныркылон аинрал
Ҭавдаров
иҭаацәареи иареи. Аганахьшәа итәан Аԥсни Аҟәеи
идырыз ауаа. Араҟа иҟан Аишьагьы, Сасҭангазгьы, Тытышьгьы, Уамахьгьы. Аишьа лхаҵеи лабхәеи дахьрыбжьатәаз,
лыԥшралагьы, леилаҳәашьалагьы зегьы дрылыҷҷаауан. Атәарҭақәа
маҷын, уаҟа ҭауади-аамысҭеи, ауаа нагақәеи, пату зқәыз
анхацәеи ракәын итәаз. Ахархьуаа акәакьқәа рҟны еилаҵәаҵәа
еилагылан. Ахәаԥшцәа унацәа узрылаҵомызт. Зегьы ԥшын,
аҽацә лас зныз аԥарда ҟаԥшь анаатуа ҳәа.
Аԥарда даавҵит афрак зшәыз уаҩасак.
– Аҳкәажәцәеи аҳцәеи! – даацәажәеит афрак зшәыз. –
Иахьатәи амш ныҳәа дуӡӡоуп, акры зҵазкуа хҭысуп Аҟәа азын
мацара акәымкәа, Аҟәатәи аибашьратә
округ зегьы азыҳәан.
Иахьа ҳара иааҳартуеит аинтимтә театр. Уи аартра дақәныҳәеит
Иара Иаҳаракыра
апринц Алықьса Петра-иԥа Ольденбургски! – афрак зшәыз инапқәа ааиниҟьан, ажәларгьы рнапқәа
ааинырҟьеит. – Атеатр ахы аныркыз аҽны инаркны илаԥш
ахмыжькәа абра азиуан ақалақь-хы аинрал аҭауад Михаил
Гарсеуан-иԥа... – афрак зшәыз зыӡбахә имаз инапы ааиқәикын
ажәлар рнапы аареинирҟьеит; аинрал дахьтәаз инапы ааиҟьан
дагьҩыҵыззеит. – Ҭавдаров! – аџьар инарылаиршәит
ҭарчеишәа афрак зшәыз.
Анапеинҟьарақәа. Агәгәаҳәа.
– Иахьатәи ҳаспектакль еизнагаз аԥара зегьы аимҳәаду
зыхьуа астудентцәа ирзоужьхоит! – рнапы аареинирҟьеит,
блаҵарылагьы
иаагәеиҭеит афрак зшәыз ажәлар даҽакгьы
ишазыԥшыз,
иззыԥшызгьы иаразнак идырны: – Атеатр
еиҿкаауп, аҳкәажәцәеи аҳцәеи, Аҟәатәи ареалтә училишьча
иҭоу рымчала...
Даҽазны еиԥшымкәа анапеинҟьарақәа ааӷәӷәахеит.
– Ари аус режиссиорк – наплакҩык иаҳасабала аџьабаа ду
адибалеит жәлар рырҵаҩы... – аоратор аҵыхәтәантәи иажәақәа
анапеинҟьабжьқәа ихырҩаӡеит.
Афрак зшәыз даахырхәан, наҟ
аԥарда деиҭанавҵалеит.
– Ара аҭаҭын шәамыхан, уара! – нарықәиҳәеит иара артистцәа,
усгьы аӡәгьы аҭаҭын ахара дшаҿымызгьы.
Аспектакль ацара иаҿын. Раԥхьаӡа акәны даацәырҵит
Асҭан. Кавказ аҭауадцәа рыҽшеиларҳәоз еиԥш, иҳазырҭрақәа
игәышԥы хырҟьо, акәымжәи акабеи ишәын иара. Уажәы иалагеит асцена, акыкацҳара
ахьаадырԥшуаз. Зкыка дадырцҳауаз
аԥҳәыс лышьҭахь
ахәаԥшцәа иреиарханы дтәан: уи ус закәыз
еилкаан
– ароль назыгӡоз дыҷкәынан. Актиорцәа руаӡәык,
мҩаԥгаҩыс иалхыз даацәажәеит:
– Уаҳа ианимыхәа, абасала дыркырц рыӡбеит Ӡаԥшьаа
маҳагьақәа
Ҟаиҭмас-иԥа аиаҭым Ҳалыбеи. Ауаа инырҵеит,
иашьас уаҳҭахуп ҳәа. Иара, ари аниарҳәа, аԥсуа кьабз даӷрагыло
дыҟазма, ихала дкылсит,
абџьаргьы икӡамкәа. Дшьамхнышгылеит Ҟаиҭмас-иԥа аиаҭым Ҳалыбеи, ран лкыка дацҳарц.
Асҭан «аԥҳәыс» лҿаԥхьа ишьамхы нарсны даагылеит.
– Иахьарнахыс шәеишьцәазааит, нан! – лҳәеит лара.
Аха «иашьцәа» руаӡәык уи аҽны иаркны иҭоурыххаз амаҳагьара
ҟаиҵеит: ашьеи ахши еилеиҭәеит. Ҟаиҭмас-иԥа дшьамхнышланы иан лкыка данадкьыслоз аламҭалаз илаба рхха ихы
дасын, дынкаижьит. Артистцәа,
наҟ, акулисқәа рҟынтә, ашәа
ааҭдырҟьеит:
Ҟаиҭмас-иԥа аиаҭым Ҳалыбеи,
Амаха имҵарҵаз – ҳәаԥымаҵәын,
Акыка дыздырцҳаз – лаԥс кыкан...
– Уара, ари дҭакӡамзи, данбоурышьҭи?
– Дыбналеит ҳәоуп ирҳәо.
– Ишьҭаӡами нас?
Иааилахәыҭхәыҭит Асҭан иҭоурыхқәа здыруаз ахәаԥшцәа.
Избанзар иара иӡбахә аргамахахьан, зегьы ирҿакын. Уи зегьы
зхараз «Сухумский вестник» акәын.
«Актиор Аим даушьҭуп, Арҵаҩы шасыс ихы ҟаиҵеит,
– иҳәҳәон агазеҭ. –Ԥсыхәа рыҭатәӡами абрагьцәа.
Абар
Аимхаагьы иԥа, анархистцәа ирзааигәаз, абахҭаҟынтә дирбналеит. Дызҿузеи аабыкьа аинралра занаршьаз Шлатыр?
Лассы Аҟәа аҭыжьра иалагоит
ауараш. Афонтәи амонастир,
Урыстәыла иаҵанакуазар,
аҳаза аҭырқәцәа изрынаҭо иарбану? Тҟәарчалтәи ашахта уахыки-ҽнаки рыла 480 ԥуҭ антрацит
ҳнаҭоит. Иқәхтәуп аиапон макакақәа!»
Ҭавдаров дахьтәаз ашҟа иаахьаԥшит ахәаԥшцәа. Ибжьы
ааҭыганы аспектакль дааццәажәеит иара, иԥҳа илеиҳәозшәа,
аха зегьы ираҳаратәы:
– Ихызҩеит абри арԥыс иус. Абзиабара цәгьарас иалоузеи?
– Еҳ, Тытышь Аншьба анкьа илшоз илымшозаап, – иаагеит
аӡәы ибжьы.
Тытышь ари иаҳаит. Дааиҵанарӷәӷәеит.
– Рацәа дысхыччеит, аинрал лахша! Аха иабаҟоу, дӡатәуп,
ишьра ҟалаӡом.
– Усымбондаз, аҵлаҳәысҭажә, умцхаҵарақәагьы уаргьы, –
дааҟәындҟәындит Уамахь. Ибжьы ааҭыганы ус иҳәеит:
– Тытышь, уажә сааиуеит сара.
– Омахик! – лхәеит маӡала Алеқсандра, дгыланы данлаҩсуаз.
– Амца баҩызоуп, Сашель! – иҳәеит иара дзажәӡа. Уамахь
атеатр аҿаԥара шыҟаз иҿынеихеит.
Амаҟамҩа ианцаланы аԥсаса нарцон ахьшьцәа.
Харантәыла ахысбыжьқәа рлымҳа иааҭасит. Ахьшьцәа
ааҭгылан, иааӡырҩит. Азныказ ааҭынчрахан,
аб иахаз аҵәҵәа
акыркырҳәа ицәажәон акәымзар,
бжьык гомызт. Аԥсаса, ахысбыжь анраҳа, иааилаҩҩит.
Аиҵбацәа аԥсаса бӷамларц иаарзыҩит.
Ҩаԥхьа игеит ахысбыжьқәа. Атыша ихықәганы инагаз
амҩахәасҭа
па аҟны иааилаҩҩит аԥсаса.
Ара цәгьарак ҟалеит рҳәан, иаҳа агәы змаз ахьшьцәа
ршәақьқәа аҭыҳәҭеи иааҭырган, ахысбыжьқәа ахьгоз рҿынархеит
иҩуа.
Ара цәгьарак ҟалеит рҳәан, иццакит дара аҩхаа ҭылашьцарахь.
Аҩхааҿ итәаз астраж ргәырҽанӡамкәа даархагьежьын,
шәақьҭҟьарашәа ибжьы нарықәирган, Шлатыр
ӷәӷәала дихәит,
иаанхазгьы ирҭаслымит абрагь
Адгәыр Аимхаа. Рызегь ирҭаслымит,
рабџьар рышьҭаирҵеит, нас даацәырҵит иаргьы.
Убасҟаноуп ианырдыр Адгәыр ихала мацара дшыҟаз. Амца
ахьеиқәыз даадгылт иара.
– Ҳаи, ихәылаурцәааит, Дыгә, зкыкахш уааӡаз анхацәа урабашьуама?! – иҳәеит иара.
Дыгә, аҭак ҳәа мҳәакәа, ихы аалаирҟәит.
Адгәыр днеины амца амҵан ишьамхқәа днарыхтәалеит.
Ус
дтәан ԥыҭраамҭак, ииҳәынҷаз илаԥш иҵмыжьӡо. Иаалырҟьаны
лаԥшҵашәарак ибла иаахгылан, иааиҟәицарц ихы ааиҟьеит.
Убасҟан шәымҭак аҟара иааихашҭит астражникцәа. Дыгә,
ашьшьыҳәа дҳәазо иабџьар зқәыз ахаҳә дааиҩаӡеит.
Убри аамҭазы аспектакль, ажәлар иргәаԥхаӡо, ацара иаҿын.
Асцена даақәлеит аҭыԥҳа лроль зыхәмаруаз
Алиас; зегьы ирдыруан, ҳәара аҭахума, иара аҳәса маҭәа зшәыз арԥыс шиакәыз.
– Агәра жәгаӡомызт, атеатр шыҟалоз, – лгәы ҵәыуо даацәажәеит
Аишьа. – Абар, апринцгьы дақәныҳәеит. Абни иҭыԥан
сара сыҟазҭгьы, сышԥахәмаррыз!
– Зегь анышә иабымҭоз, сшьақар-камфеҭ! – иаалыцирӷызит
Сасҭангаз.
– Ԥшьаала уара, убра! – даахәыҭхәыҭит дыхьшәашәаӡа
Тытышь.
Ҩаԥхьа иргылагәышьеит Пауле иԥацха. Ҩаԥхьа игәылацәа
даарыԥхьеит. Иштәалац еиԥш ахәшҭаара аишәа ҽҳәаргыланы
итәан аԥшәмеи, Акьачеи, Апылтыҟсеи.
Рла ашә ишылагылац
илагылан, абз ҭыхны.
– Шьҭа уарбаӷь азҿыҭуам, ишьны ара иҳамҵоуп, – даалафит
Апылтыҟса.
– Умҳәан, абаа! Ҵасым! – дшәеит Пауле. – Убз уацҳа!
Ҩыџьа аҽыуаа рыҩны иаҩсны ицон.
– Уԥши, уара, – иҳәеит руаӡәык, Пауле инхара ианаавала,
иԥацхахь даахьаҳәын.
– Ҳыҳ, уԥшыҵәҟьеи, – иҳәеит иҩыза. Рҩыџьагьы даара
рқьафқәа ыҟан.
– Дшынхақәаз убоо, ҳарашәаҩ! – ҿааиҭит актәи.
– Дшынхақәаҵәҟьаз, – иҳәеит аҩбатәи.
– Иаагшь, уеихымца, – иҳәеит актәи.
– Уаҟәыҵ, ҳкараха ҳаҟоуп, – иҳәашәа иуит иҩыза, аха иеихымца аацәыригеит.
Дук мырҵыкәа алашьцараҿ амца нагәылҟьеит Пауле иԥацха
ҿыц.
Уа дахьнеиз, патла иҟаз ихы иархәаны, артистцәа еизганы
драцәажәон Арҵаҩы. Уамахь илымҳа иааҭасит
урҭ еибырҳәоз.
– Уажәы, абас ибзиаӡаны, ҳшақәымгәӷӡоз ала ҳанрыдыркыла,
ишәцәымӡакәа сымаӡа шәзаасыртроуп,–
даацәажәеит Арҵаҩы.
– Театр ҳәагьы уаанӡа егьсымбацызт, ҟаза ҳәа аӡәгьы акгьы
иҿысымҵааӡацызт,
– даақәыԥсычҳаит иара. – И-Қәҭешьугьы,
и-Бешьҭаугьы.
Убри зегьы схы иҭысҳәааит, шәгәы сырхаҵаразы.
Сыгәра шәгаразы.
– Иаҭахым, арҵаҩы, угәы ԥумжәан, агәыхь умоуп, – ҿааиҭит
Гәдиса.
– Мамоу, сажәа насыгӡароуп. Исцәыцәгьан саргьы, бжеиҳан
сацәшәон... – иԥсыԥ ахьизымхоз уажәы-уажә дааҭгыланы иԥсы
ааивигар акәын Арҵаҩы.
– Абри зегьы анаԥшьаагоз, абасҵәҟьа
ишус шәарҭаз сыздырӡомызт. Ишбашахәмаррам асцена... Ҳарҭ
зегьы, гәынхәҵысҭала амҩа еицыҳаԥшаауан, иаҳзымдыруаз
амҩа
ҳаицықәын, аха шьҭа иаҳҳәар ауеит, дад, иҳазҳаит ҳәа, аҟазарахь
иҳамаз абзиабара, ҳажәлар рахь иҳамаз абзиабара
амҩа иашахь
ҳкылнагеит ҳәа ҳҳәар ауеит. Уажәшьҭа иҳамоуп ҳара актиорцәа...
актиорцәацәҟьа... асценаҿ баша ихәмаруа ракәӡамкәа, зыԥсы
ҭоу... баша амашьцақәа ракәымкәа, актиорцәа.
Аӡәгьы дизгәамҭаӡакәа дааҩналеит Уамахь. Басиаҭ
имырбаӡакәа
ишәақь аашьҭихын, алашьцарахь
днеины иҽааԥхьакны,
ахы нҭеицалеит. Уаҳагьы
дрызгәамҭаӡакәа
иааганы иахьгылаз
еиҭаныкҿеиргылт.
– Иааихра иҟоуп даҽа аамҭак! – иҳәеит игәы кны Арҵаҩы.
– Шәара шәакәым, сара схаҭа ижәбогьы убри сахьӡар шысҭаху
жәдыруандаз! – ҿааиҭит иара, иԥсы ихәламӡо. – Ҳамҩа иананыӡаара
алабаҟьацәа, атәреи агәаҟреи рыстражқәа! Иананыӡаауа
амҩа азакәандара, амучара...
Уамахь дшыҩналаз еиԥш дындәылҵны дцеит, аӡәгьы дизгәамҭаӡакәа.
Аҵыхәтәантәи ақәгылара иалагеит. Азалаҿ амҵ ԥыруазар
иуаҳаратәы иҭынчран. Уажәы Асҭан иҳәараны
дыҟан аҵыхәтәантәи
амонолог. Нас ашә дасуа иара иахь деихар акәын
бзиа дызбоз аҭыԥҳа. Убасҟан даацәырҵуан ауаҩшьҩы. Асҭан
инеигәыдҵаны дишьуан. Убра иаанҵәон апиесагьы. Аҵыхәтәан
Асҭан иҿиҭран дыҟан «Нагӡара ақәзааит ахақәиҭра!» ҳәа. Нас
дхышәҭны дкаҳар акәын, ашьа амкьапышҭа иҭаҭәаны
ихарԥ
иаҵаҵәахыз ачамԥазӡы ихьыкәкәа.
Асҭан иажәахә далагарц иҿы ааихихит. Аха иаалырҟьаны,
изыхҟьаз изымдырӡауа, иаԥхьа иаагылеит, лаԥшҵашәара бааԥсык
еиԥш, инахьхьи, аҩхаа аҵан иҟалаҵәҟьоз асахьа.
Ихарԥ шкәакәа ишәҵаны ҳәагәыжьла аҭӡамц дахьадҿаҳәалаз,
инапқәа аашьҭихит Асҭан. Ахьеҩҳәа рыбжьы
аагеит
ишьамҭлаҳәқәа.
Ахәаԥшцәа зынӡа рыԥсы рӡаӡеит. Аха иара
ҿиҭуам, еиҭа ҿиҭуам.
– Абар ашәқәа схадыркит, абар абахҭа сынҭарыжьит!
– дышзахәоз артист иҵаҳәара даҿын Арҵаҩы,
уи иҳәатәы ихашҭыз
џьшьа.
Аха Асҭан иаҳаӡомызт ирҵаҩы иҵеиҳәоз. Уи ибла дыхгылап
иаб, абрагь Адгәыр.
Амца дахьыҽҳәатәаз, шәымҭак аҟара зегьы ааихашҭны,
дҳашҳатәарахазшәа дтәан Адгәыр. Ус дааҭрысит
абрагь. Ибла
иаахгылеит абрагь ҳәыр ҭыԥҳацәа.
Наҟ инеиҟәицеит илаԥшҵашәара
абрагь, инапы аӡыршы инӡааиршьшьылан, инапы
инаркәакәаны
аӡыршы инӡааиршьшьылан, кәац жьыхәҭак
ааҭигеит абрагь.
Дыгә ииулак ивинтовка дааиҩаӡеит. Абжьааԥны ҷытбжьы
заҩызмыршәоз абрагь, ижьыхәҭа алҩаҵә ахылыбб икны
дахьтәаз,
астраж ишәақь анеихеикшоз егьимаҳаит. Иҟалап
иаргьы уи аамҭац азын Асҭан ибжьы иаҳауазҭгьы, ма ибла
дыхгылазҭгьы. Дыгә дхысит. Дҩаҵҟьеит абрагь.
– Ҳҳәахьа ҟалеит, абрагь! – илымха инҭасит абрагь,
илымҳа
инҭасит ҳәыр ҭыԥҳацәа рыбжьы хаа. – Аинрал иқәаб унапы
ҭушьит.
Дҩаҵҟьеит абрагь, аха уаҳа наилымшакәа днышьҭҟьа дынкаҳаит
абрагь.
– Шьҭа ҳаихароуп! – иҩызцәа инарқәҿиҭит Дыгә. Астраж
еибарыҩны ахаҳә инадыххылан, рабџьар ааилдыргеит. Иццакы-ццакуа рыҽқәа рымгәарххақәа аадырххан, инҽыжәлеит.
Ишьызгьы шьҭыхны инарыҽхьнырдеит,
ихәызгьы.
– Сара ҳаиҳабы дызгоит, егьырҭ шәара шәрыхәа,–
нарыдиҵеит Дыгә.
Аҽыбӷахь днеины, иаԥхьа Шлатыр ижьоура нахьнырҳаланы,
даахьаҳәын, абрагь дышьны дахьышьҭаз ихыҵәҟьа инарбаны даҽазнык деихсит Дыгә. Нас еишьҭаланы рҿылархеит
астражникцәа.
Аха ԥыҭк иаанаскьахьан еиԥш, иҽы аӷәра наҿаирххан
даахьаҳәит
Дыгә. Аԥсы дахьышьҭаз даахынҳәын,
дҽыжәымҵӡакәа
иуапа ааишәихын, абрагь инаиқәиршәт.
Нас иҽы ишьхәа наирбан, иҩызцәа злацаз ала, архәара
днавашәкәеит. Убасҟаноуп иҩны ианаа ахьшьцәа.
Иахьынаԥшы-ааԥшуаз, ирбон ара аибашьра шыҟалаз.
Хаҵак
абрагь иаԥхьа даашьамхнышгылан, дааирҽеит. Иабџьар
аашьҭихит, иарҭмаҟ аартны дынҭаԥшит.
Иӡәӡәаны, иуанҭаны
иарҭмаҟ иҭан абрагь дызларыԥсахшаз изынмаҭәа.
Аԥсра дазыхиан абрагь Адгәыр Аимхаа.
Даашьҭихын дрыма рҿынархеит, амза ашьанҵа иахьанҷҷалоз
амҩахәасҭала.
Иажәа даалгеит Асҭан. Шьҭа дцәырҵыр акәын Алиас, аҭыԥҳа
лымаҭәа ишәҵаны.
– Арҵаҩы, – иҳәеит Алиас. – Сара сцәырымҵыр еиӷьзар.
Ауаа арччар зегьы бжьнахуеит.
– Саргьы ус сгәы иаанагоит, уцәырымҵын, – дақәшаҳаҭхеит
Арҵаҩы.
– Саргьы схысӡом! – ҿааиҭит Басиаҭ.
– Мамоу, уара умхысыр ҟалаӡом, – иҳәеит Арҵаҩы.
Басиаҭ ихаԥыц аӷырҿ ааргеит, аха ҿимҭит. Иаашьҭихит
ишәақь. Уамашәа ибеит зныкыршәа.
– Ихьанҭахама, мшәан, – уамашәа ибеит иара. Нас асценахь
иҿынеихеит.
Даацәырҵит, аха анкьеиԥш иаҩцацәаны ауаҩшьҩы исахьа
ҟаҵо акәымкәа, даара ишиҭахым зегьы ирбарц иҭахны. Аха
Асҭан данааихәаԥш, еимгеимцарак аҟара иҭаххазар ҟалап
дишьыҵәҟьар.
– Ҟаиҭмас-иԥа, уҭаха, уа узын сара сыхь-ԥара сзырӡуам!
– иҳәеит, дагьхысит.
Уажәыгь уамашәа ибеит ашәақь ахысшьа. Даахынҳәны
дындәықәлон
еиԥш Асҭан ашырҳәа иа иахь даахьаҳәит, ихы-иҿгьы
аҽааиҭанакит, игәгьы
ааимлагәа икит. Басиаҭ дахьыԥшуаз,
Асҭан дааихәлаччашәа
ибеит, ибла гәыразқәа рыла зегь ианажьуа. Аха ирласны днықәҵит асцена.
– Шьоума, шьоума, илҵыз?..
– Мамоу, уара, хәмарроуп!
– «Сҭахеит, сҭахеит!..» Иухашҭма, Асҭан? – уи иааиҵеиҳәеит
Арҵаҩы.
Убасҟан, ихьаа чҳауа, деиқәпата, деихаӡаԥшшәылаха
даацәажәеит
Асҭан. Ахьаа иарҿаасҭаз ихы-иҿы ихалашон,
зегьакакәын иԥшӡан.
– Шьҭа издыруеит! – иҳәеит иара. – Шьҭа издыруеит алашара
ахьыҟоу! Абар! – инапгьы шьаарҵәыраха иаашьҭихит.
Ергьҳәа акәын дышцәажәоз, аха зегьы ииҳәоз бзианы ираҳауан.
– Абар уи алашара!.. Избоит!.. Шәызгон, шәаԥхьа сгыланы
сдәықәлон, сгәырӷьо, сҵәыуо сдәықәлон... – иԥсы ааивигеит.
– Аха исхалашьцо иалагеит, аха сшьамхқәа ирылшом!
– Аферым! Ишьахәуп, Асҭан! – дныҩныҵәааит Арҵаҩы.
Артист иакәзар, аԥхьа ишьамхы днықәҳаит, нас асаара
дкаҳан, иҽааиҵихит.
Асҭан ихәмаршьа еиӷьны избап ҳәа иаԥхьаҟа даанаскьеит
Басиаҭ, аха ҩбаҟа шьаҿа ҟаимҵацкәа, дадырсызшәа дааҭгылеит.
Иаԥхьаҵәҟьа иқәын амкьапышҭа.
– Ари ара изыҟои? Амкьапышҭа ара изыҟои? – дыҳәҳәеит
Басиаҭ.
– Ԥшьаала, уаҳԥырхагамхан, – иҳәеит Гәдиса.
– Ашәақь еиҵан! Иаргьы идыруан ишеиҵаз! – дӷьаҵәыӷьаҵәыуан
Басиаҭ.
– Ԥшьаала, – еиҭеиҳәеит Гәдиса.
– Асҭан, угыл, ахәаԥшцәа уреихырхәа! – артист иҵеиҳәон
Арҵаҩы.
– Уаргьы уҭасырхеит, сыхгьы ҭасырхеит, сашьа! – ҿааиҭит
Басиаҭ. – Снеиуеит, асцена саақәгыланы ауаа ирасҳәоит иҟалаз!
Иҿынеихеит, аха Гәдиса дааиҿаҳаит. Сиаҩсып иҳәан, уахьгьы дааиԥырагылеит.
– Абар апрокламациақәа аиарҭа иаҵазцаз, – даахәыҭхәыҭит
Басиаҭ.
– Ҳәатә умаӡам, – иҳәеит Гәдиса дхьамԥшӡакәа. Ашьҭахьшәа
итәаз хәаԥшцәақәак рнапқәа еинырҟьарц
иалаган, аха ианаамҭаз
рҽааныркылеит. Зегь гәык рызҭаны, уи агәы адыхдыхҳәа
еисуазшәа
акәын рыԥсыԥ шыларга-ҩаргоз ахәаԥшцәа. Зегь
гәык акәын ирызҭаз. Иҭынчран, улымҳа ҵнахратәы акәын
ишҭынчраз.
Аҭынчра иалыҩуан ахәаԥшцәа рыԥсыԥ лагаҩагабжьы.
Сасҭангаз ихы еимлагәаны икын. Ихьаа убас иӷәӷәан,
иҿы еилгомызт. Аишьа дахьиватәаз аҵәыуара даҿын. Алеқсандра
дычча-ччо лнапкәа еинылҟьарц иахьаашьҭылхыз,
дҳашҳатәарахазшәа дааҭгылт. Ус аҵәыуара далагеит хәыҷык.
Уахь аӡәгьы дхьамԥшит. Адгәыр иишьыз Армахәыҭ иан лакәын
дызкыз ахәыҷы.
Убасҟан дҩагылеит Жана. Икәымжәахәа ишәын, иблақәа
злаҿаҳәаз аццаха-шкәакәа бааӡажжыраӡа иҟан. Имҩангаҩ
дицырхырааны ауаа даарылсын, иҿынеихеит адәылҵырҭахь.
Ашәаҿ дааиҿаҳаит Гәаԥханашь.
– Унан! Унан! – дхәыҭхәыҭуан лара. – Сыбла иабазеи, сара
блааҭых.
– Дарбан уара? – дҵааит Жана.
– Гәаԥханашь лоуп.
– Шьашәы дрыблааит, – иҳәеит алашә.
Ашьшьыҳәа иакит аҽацә лас зныз аԥарда.
Артистцәа неины зҽеиқәызкхьаз Асҭан даашьҭыхны
днықәыргеит.
Суаԥсеи Хәасҭеи рыҩӡыбжьара зџьынџьыз агәахәуаа
ԥа
дызмамыз арра дыргаӡомызт. Зны, шықәсык, рҽеизыргон дара,
хылҵысаа рганахь еибашьра ицаразы.
Шәачаԥсҭа еизарҭаны
ирылаҳәан ажәлар абри
аҽны. Ҳаблацыԥхьаӡа жәа-ҭӡык рахьтә
хаҵак дықәдыргылараны ирыдын, абџьар шьҭызхшаз. Чу
Қәаблыхә
иҷкәынцәа Иақәыԥи Ибраҳами рҩыџьагьы кылсит
ар ахьеизоз. Ар драԥгылараны дыҟан Адагәа-иԥа Бырзықь
Сааҭқьари ихаҭа. Зыҽны рҳәаз аҽны иагымкәа
еизеит агәахәуаа
ҟамчхәыла иалырхуаз арԥар.
Иақәыԥи Ибраҳами аниба, арԥыза арҭ арбанқәоу ҳәа дҵааит.
– Арҭ Чу Қәаблыхә, Қәаблыхә ччиа иԥацәа ракәгәышьами,
– наиаҭаркит.
– Раб даагыланы дара шԥааишьҭуаз, рхәы мааӡацтеи?
– дҵааит
Адагәа-иԥа.
– Раб ахырҵәы дарчын, ачаҟәа дзавымҵит, – аҭак ирҭеит
аамысҭцәа.
Аха Адагәа-иԥа иаамысҭцәа рцәажәашьа ааигәамԥхазт,
илаԥш хьшәашәаӡа иаарԥигалт, избанзар иззырҳәоз
уахьрыхәаԥшуаз
ҷкәынцәа еибагақәак шракәыз ҩашьомызт.
– Шәаб иакәын иаашаз, шәара шәзааишьҭзеи? – дҵааит
Сааҭқьари.
– Ҳаб дахьышәарыцоз амшә дахәын, дныҟәартә дыҟам, –
ааиаҭеикит Иақәыԥ, аишьцәа рахьтә еиҳабыз.
Ҳаниа-лԥа Маҳмаҭыҟәа дназлаз аамысҭцәа ахьгылаз иааибарччақәеит.
– Шәҽи шәабџьари рыла шәеиқәшәаны шәыҟоума? – дҵааит
Сааҭқьари.
– Ҳнаганы ҳаазгаша қьақәақәак ҳрықәтәоуп, ҳаб иџьару
шәақькәакгьы ҳаҟәнуп, – аҭак ҟарҵеит дара.
Адагәа-иԥа игәы иахәеит аишьцәа рцәажәашьа, рхаҭақәагьы
дахьрыхәаԥшуаз игәаԥхеит.
– Жәытә аахыс агәахәуа иқьабзуп, – иҳәеит иара, – ԥа дызмоуц еибашьра дыргаӡом. Ҳара ҳажәлар маҷуп; ахаҵа дҭахар
– ԥхасҭа дууп, аха хылҵ дызмам ахаҵа дҭахар – ҩынтәгьы-хынтәгьы иԥхасҭоуп, избанзар, уи данҭахо ихылҵраны иҟазгьы
ицҭахоит, – иҳәеит Адагәа-иԥа Бырзықь Сааҭқьари.
Арԥарцәа ааԥхашьақәан, аҭак рзымҳәеит, аха арԥызаҩ
ауаҩы дизынашьҭны иарҳәеит, иашьапкит амҩа изқәыркыз
иаԥимырҟьарц, имырхынҳәырц. ...
– Ҳашмаҷу ахьымӡӷ ҳаимыргааит, ҳмидагәидаха ҳқыҭан
ҳаакылсыр, хьыӡрацара ицаз раб игәы рыманы инҭыҵын, ран
лгәы рыманы ихынҳәит ҳәа Мцасҭаа рҭакәажәцәа иаҳзырҳәо
ҳҟалар ҳҭахым, – иҳәеит-ичеит.
Ажәытә еибашьҩы Адагәа-иԥа гәыжәра ҟаиҵан, аҷкәынцәа
ирҳәаз дазхәыцит, иирҳаит. Аҭаҳмадцәа дразҵаан, урҭгьы ус
иарҳәеит:
– Иаагап, рхы аадырԥшааит, раб хаҵа ӷәӷәак иакәым, аха
иудыруазеи дара алҵыр, аӡәгьы дхаҵаӷәӷәаны
дмиӡеит.
Аха Адагәа-иԥа, руаӡәык дазхоит иҳәан, аиҳабы Иақәыԥ
дышьҭихит, егьи даанижьит.
Ҩ-нызқьҩык ар ыҟан, Хылҵысаа ирызцон, Хәасҭа
ахырӷәӷәарҭа
иақәларц азы. Чу Иақәыԥ дахьреиҵбыз
аҟнытә, Адагәа-иԥа иара дидкыланы диман. Зықәрагьы крызфахьаз Сааҭқьари
арԥыс дилабжьон, аибашьра ҟазара иирҵон.
Аӡәы-ҩыџьа ихәыз дрылан Иақәыԥ-Қәаблыхә иԥагьы. Ахы
иуаҭәа иаахан, абаҩ иакьымскәа ажьышә иалҟьеит. Рус ҟаҵаны
ар анааскьа, арԥыс ихәра
ааҿыӡәӡәаан,
бажәк ацәа аамирԥан,
шышкамск ԥшааны,
ацәгьамыцәгьа ҭнафаауеит ҳәа, иуаҭәа
ахьхәыз инҭаҵаны,
наҟ-ааҟгьы кьынтыжәла ижәагәеит. Уаҳагьы
аӡбахә имырзаӡеит.
Заб ихьӡыдара зыхәда ихшьны инҭыҵыз арԥыс, ихаҵара
ахьӡ-аԥша иԥса бҵы иахаҵаны дхынҳәит аҩныҟа.
Абри инаркны Чу Иақәыԥ ар ныҟәара ианцоз жәаҩырхыс ҳәа
далырхуан. Дахьцоз иашьеиҵыбгьы дышьҭихуан. Ашәаҳәацәа
аԥшьышәҭәы ианҵаны иашәа рҳәеит. Мамӡышьха илбааны,
иахыкәшаны агәахәуааи абзыԥқәеи Гагра абааҭа ианақәлоз,
ашьха цәҳәыраҿы иҭанасыз ар драԥгыланы иуаажәлар Бзыԥ
аӡырҩаш иригеит Чу Иақәыԥ. Нас абзыԥқәеи дареи рҽеидкыланы
абааҭа ианагәыдла, аибашьра ӷәӷәаҿы бжьҩык иҳәынҷеит,
бжьҩык ахәцәа амца иалигеит. Ихынҳәны ианаауаз
шәҩырхы ҳәа ихьӡ рҳәеит.
Иреиӷьыз афырхаҵа ихьӡ аҩымаа ԥшьа ианҵаны ирҳәеит
уи аҽнынахыс.
Убри аамҭазын аибашьра ӷәӷәа иақәшәеит агәахәуа
жәлара.
Анаԥеи Анагеи рыбжьара иқәынхоз ажәлар жәабжь бааԥсны
иаархыҩит аҳәынҭқари аԥадишьаҳи
Едрын абааҿы еидтәаланы
Кавказ иқәынхаз
ажәларқәа, дара алахәӡамкәа, рыхәшьад
шырҳәоз. Шьханхыҵаа Шамил-имам драԥгыланы ҟазауҭ ҳәа
инеибацон. Наҭхәыџьаа рҟны ар еизигон Ахан-иԥа Зафарбеи
Заныҟәа. Абазыхьаа драԥгылеит Маҳмаҭ Аимын, Аԥсны жәлар
ақәԥарахьы дрыԥхьон Ахьы Шабаҭ. Агәахәаагьы ԥызас ҳәа ихьӡ
рҳәеит Адагәа-иԥа Ҳаџьы Бырзықь.
Убри аамҭазын ар дәықәлеит Аҟәантәи. Ар ааигон арԥызаҩ
ду Паскевич, аҭырқәа ир еилаԥыххаа иқәызҵахьаз аибашьра ду
аҟны. Урҭ аауан уажәы ладаҟа, абжьуааи абзыԥуааи рыҷкәынцәагьы,
Аԥсны
аҳ Аҳмыҭбеи ихаҭа драԥгыланы, дара ирыцын.
Аԥсҭыр ааиуан, Ҳагәашә ԥжәаны асаӡқәа рыԥсҭа иҭаларц.
Агәахәуаа аизара ду ҟарҵан, асаӡқәа рыцхырааразы жәанызқьҩык ар дәықәрҵарц азырыӡбит.
Зықьҩы рыхцәа рыхьӡқәа
ахьырҳәоз, Чу Иақәыԥгьы
ихьӡ алан. Усҟан ихыҵуан иара ҩажәи
бжьба
шықәса. Ар раԥгыла хада иаамҷыдарахаз, аԥызаҩцәа
ҳәа
зыхьӡ рҳәаз рызегьы анхацәа рыҷкәынцәа
ракәын.
Ари рхы рыхнахит аамысҭацәа дуқәа. Ирбон дара
иаҳа-иаҳа
рымчра рымҵны ишцоз. Анхацәа аамысҭацәа
дуқәа рыгәра агара иаҟәыҵхьан, избан акәзар иаацәгьарахар рхы ишашьҭалоз
еилыркаахьан.
– Ажәлар шәхаҵкы, – даацәажәеит аизараҿы Бырзықь
Маҳмаҭыҟәа
Ханиа-лԥа. – Абас сшәазҵаар сҭахуп иахьа: ргәы
иаанагараны иҟоузеи ҳаҷкәынцәа, аԥсра иацәымшәаӡо, ахымҩас иаҿагыланы ианнеиуа, раԥхьа игылоу, ҳца аҳәынаԥ иалнаршәшәоз
аԥшыцқәа рыла иааӡоу шьоукы-шьоукы ракәзар!
– Дад, Маҳмаҭыҟәа, иуҳәо уаҭәам зынӡа. Ҳаҷкәынцәа
иреиӷьу,
ҟамчхәыла иалаҳхыз рцәа урцәгьарц ауп уара узҿу.
Убарҭ шәыԥшыцқәа рыла иааӡоушәа зыӡбахә уҳәаз, ҳтәыла
ашәарҭа ианҭагылоу ршьа каҭәаны, рыԥсадгьыл ишаҵеицәаз
аадырԥшит. Ажәлар амца ианалагылаз акәӡами шәара, џьоукы-џьоук, аҳи-аамысҭеи иреиуоу, маӡала аурыс шәиацәажәаны,
ачарҳәара уны ачынқәеи ахьи аналыжәгоз? Забраа рыла иҽхәауа
реиҳа зыдгьыл азы зхы иамеигӡо роуп иахьа Гәахәны иаҭаху!
– Моумоу, дад, заб аизарахь днармышьҭуаз иакәым Ҳагәашә
ахьчара зылшо!
– Ԥсыжә аизараҿы ажәа уаара уаҩы изымҭоз, Арыдлар
аибашьраҿы захәуа ҭацашәа икыдҳаргылазгьы шьоукы-шьоук
шәыҟоуп!
– Зымаршәа хиоу иоуп иахьа иаҳҭаху!
– Шәаангыл, дад, аиҳабра-аиҵыбрагьы шәазхәыц!
– Акырынтә ишәықәԥҽхьеит шәчарҳәара!
– Ҳаи, абаақәа жәладак изын хәыԥҳаи-бзыцәашьеи ахҟа
рыбжьашәымҵан.
Иақәыԥ ҿымҭуа дахьгылаз ибаҩ илаԥыҵәҵәа ицошәа
ибон.
Еиликаауан ара ирҳәоз реиҳарак иара шиакәыз изызкыз.
Уажәраанӡа иара цәымӷыс имаз, игәаӷ зегьы зызкыз адәныҟатәи
аӷацәа ракәын. Ҩажәи
бжьба шықәса зхыҵуаз, хынтә
дырхәхьан иара аибашьрақәа раан. Аха урҭ ахәрақәа зегь иреицәаз
ишьҭахьҟала игәыдиҵеит иахьа зыҷкәын заҵәы амца далигахьаз Бырзықь Маҳмаҭыҟәа. Ажәлар даарылԥаны
дцәажәар
иҭахын, иахәҭам иазҳәаз иахәҭоу реиҳәарц, аха идырит уи
уажәы ишаҭахымыз.
– Иаҭахым, дад, ажәлар шәхаҵкы, иахьа акгьы зҵазымкуа
азы аӷанџь ҳабжьаҳҵарым. Ажәлар жәларуп,
иара усгьы ҳмаҷуп,
жәлала-жәлала ҳҽаҳшо ҳалагар – уи ауми ҳаӷагьы ииҭаху! – аҵыхәтәаны
игәаӷьны даацәажәеит иара. – Аҳгьы дыҟам, нхаҩгьы
дыҟам, зегьы иаҳзеиԥшу ашәарҭа ҳанҭагылоу.
Аамысҭцәа ахьеилагылаз, ари анраҳа аууы ааилдыргеит. Иақәыԥ
инапы дааҩахан, иажәа неигӡон, аимак зыхҟьаз
иара шиакәу ажәлар ишырдыруаз гәаҭо, ргәы ҵкапуа
ишихәаԥшуазгьы бо:
– Са сеиԥш иҟоу рзоуп уажә ишәҳәоз зышәҳәоз, хаҭала сара
исызку ажәақәагьы сзеилымкаауа сыҟам. Ахаҵа ихьымӡӷшьаны
ихы зқәиҵаша ажәақәагьы саҳаит араҟа, аха уажәы аимак-аиҿак
иаамҭам. Сара саӡәыкны, сара ахьысҳәауа саҭамыз ажәлар
шәҿаԥхьа, аханатәгьы аиҳабырақәа срышьҭамызт, абраҟа угыл
ҳәа аиҳабацәа иахьсарҳәоз снеины сгылон. Иахьагьы, азин
сышәҭозар, ар рԥызара исыдышәҵаз шьҭасҵоит, сҩызцәа снарылагыланы, ишсылшо ала сеибашьуеит.
Ас аниҳәоз игәеиҭеит Чу Иақәыԥ, ажәлар рыԥсы шааивыргаз.
Аҭыӡшәа рҭахымызт, иара игәшаҭара аиҳа аҳәоуеиқәшәара
еиӷьаршьеит. Аиҳабыра дашьҭаҵәҟьамызт
Иақәыԥ, аха игәы
инархьуан абас залымдарала иахьизныҟәаз.
– Амала, аҵыхәтәан ишәасҳәарц исҭаху, – ҩаԥхьа
даацәажәеит
иара. – Зегьы ҳаԥсадгьыл ауп ҳаззықәԥо
акәымзар, сара исыхьчо ҳәа лымкаала исымоузеи,
саби, сашьеи, сареи ҳаиманы
қәацәыжәк ҳаҩноуп. Ҳара ҳаиҳа ахьчатә змаз шьоукы-шьоукы
ар ахьеиндаҭлоз иаабаӡомызт.
Абригьы неиҳәеит ажәлар днареихырхәаны днарылҵны
иҿынеихеит. «Уҳалҵыз, абаа» рҳәарашәа акәын ажәлар шибоз.
– Дасу иҭыԥ анидыруа бзиоуп, – иааишьҭеиҳәеит аӡәы.
Иақәыԥ идырит уи Ханиа-лԥа Бырзықь Маҳмаҭыҟәа
шиакәыз, аха хырҩа аимҭеит, дазхьамԥшит. Ажәлар
рҿымҭра
далсны днеиуан, уаҳагьы аӡәы дааиламцәажәт,
ибжьы имыргеит.
Аха дрылҵны даанаскьахьан еиԥш, илымҳаҟынӡа иааӡеит
иахьада имаҳацыз бжьык. Иақәыԥ уа даанымгылакәа,
иҩныҟа
дааит. Аха аухаҵәҟьа иҩны иҽыжәҵит аҭаҳмадцәа, ажәлар
рыхьӡала аҳәара ҟарҵеит Иақәыԥ зықьҩы дырхагыларазы.
Ашьҭахьоуп ианиаҳаз аизара аазырҳәыз ицамҭаз зыбжьы
иаҳаз шиакәыз.
Дзазҵаалакгьы, уи ашьҭахьгьы, уаҳа уи ахаҵа дызусҭаз ҳәа
аӡәгьы акгьы изымҳәеит. Уамашәа ибеит Иақәыԥ.
– Абри Аԥснытәи иааз аӡә иакәзар ҟаларын, – рҳәеит шьоукы.
– Азахәқәа дреиуахап, – гәаарыгӡеит даҽа шьоукых.
– Ҳбызшәа ҵаны ҳқыҭақәа ирылоу, ажәлар зырбыжкуа
англызқәа дреиуамзааит! – игәы иаанагеит даҽаӡәгьы.
Уамашәа ибеит ари Чу Иақәыԥ: дызусҭа уаҩы изымдырӡо
ажәлар раԥхьа игыланы ицәажәаз, зҳәатәгьы
иазыргаз? Ус
аламала ажәа ихнахуа ианбаҟаз
агәахәуаа!
Аха дызусҭаз изеилымкааит. Еибашьран, уи аха абаҟаз, наҟ
ихашҭит.
Чу Иақәыԥ ари аибашьраҟынгьы ахьӡ игеит. Алашәцәа рашәа
изыркит. Иажәа акыр ԥхылнадо дҟалеит иара агәахәуаа рҟны.
Аамысҭара даԥсоижьҭеи акыр ҵуеит ҳәа рҳәо иалагахьан. Ус
иаалырҟьаны дыӡит Иақәыԥ иашьа Ибраҳам.
Еибашьра аныҟамыз Чу Иақәыԥ ихы цәыригаӡомызт,
дшәарыцо
ашьхақәа дырҿан. Бырзықьаа
рҳәра, қәылара
иандәықәлоз, уҳацаала ҳәа ауаа инырҵон, аха иара мап икуан. Шьхамҩала, абӷацамкыра, асыԥсара иаҿысны, мамзаргьы
аԥра ӷбақәеи ашхәақәеи рыла амшын ихыланы, даара хара
иныҟәалон дара, иахьнеиуаз ргәырҽанӡамкәа инарықәланы,
ауаа ҳәынҷаны иргон. Ахашәала мшыннырцәҟа дырҭиуан,
избан акәзар еибашьран, анаплакқәа зегь ирҟәаҵхьан, атәы
изын аҩны аус маҷын. Аҩны иаанрыжьуазгьы ижәла ихырхуан,
имышәхәгьы амыхны ирҵәахуан жәытә ҵасла. Уинахыс атҟәа
бналашьа имаӡамызт, иҟәых аԥшәма икнаҵы. Иҟәых ахьынхаз
илахьынҵагьы иԥеиԥшгьы
нхеит ауаҩы ҳәа иԥхьаӡан, уи зегь
агәра ргон. Убри азын, уаанӡа иага дуаҩ ӷәӷәазаргьы, уаҳа акы
ааилымшаӡакәа, дызхашәалаз
итәала дыҟан уинахыс иара.
Дтәын уинахыс. Атәы ицәаҩа хԥаны ишоуп ҳәа иԥхьаӡан. Ицәеи
ибаҩи анцәа ишеит, анцәа итәын. Ажьы иқәзи уи инаҭоз амчи
дызхашәалаз ракәын изтәыз, избан акәзар урҭ акраниҿарымҵа,
ҩаԥхьа ицәеи ибаҩи
еикәырша даанхон, имчгьы илӡаауан. Атәы
дызқәиҭыз иԥсы мацара акәын. Ианиашьа ихаҵашьоуп зырҳәо,
усҟантәи аамҭазын ауаҩы, дарбанзаллакгьы, даҳаз, дынхаҩыз,
иага ихы дақәгәыӷәуазаргьы, аҳәынҷара иқәшәар ауан.
Арахь иааигәахон рамадан аныҳәа. Есышықәса рамадан
азын амамлҩыкцәа Мысрантәи Трабзони
Анаԥеи иаарышьҭуан
ҩы-ӷбакы, рыгвардиа хазырҭәааша
аҷкәынцәа рыхәҳаразы.
Арҳәцәа еснагь аӷбақәа рааимҭазын акәын рцәа анеилысуаз,
иаапкӡаны иашьҭалон зыԥсы ҭаз атауар. Ауаа гәыԥ-гәыԥла
еицымкәа иныҟәаӡомызт, ахәыҷқәа иаҳарак ирхылаԥшуан,
абџьар зку аӡә дрыцымкәа џьара иҭрыжьуамызт.
Чу Иақәыԥ иашьа ааԥҭраҟны ихала аԥсаса дахьрыцыз дааигарц
дишьҭаланы дцеит. Аха дихьымӡеит, дахьнеиз, иашьа
дыҟаӡамызт. Иақәыԥ иҟалаз идырын, дымтәаӡакәа гәҩарас
имаз ауаа дрышьҭалеит, сашьа дсымбар сыҟамзароуп ҳәа
дықәгылт. Аҵыхәтәан иашьа иӡбахә Трабзонынтә иааҩит.
Ибраҳам хәылак даныркуаз иҽааирххан, ила ҭырхын, уи абзоурала Каирҟа аӷба дамгаӡазт, уа дыҟан дынханы.
Чу Иақәыԥ ԥшра ҟамҵакәа имаз аашьҭыхны иԥраӷба днақәтәан,
Трабзон даакылҟьеит, ауааԥсыра рџьармыкьа ду ахьыҟаз.
Ишаԥыз еиԥш, аџьармыкьа дҭалаанӡа агәашә арӷьарахьала
итәаз ахацәа рыцқьақәа
иаарымихәҳан, аҳәыҳә ауишьҭит.
Дааҭаланы, иашьа ихьӡ ҳәаны ҿиҭит. Ана-ара, зегьынџьара
рыбжьы дыргеит иқәыргыланы ирҭиуаз
арԥарцәа. Дасу иҭахын
ашьхарыуа дааихәарц, сытәхаргьы, ма сыԥсадгьыл азааигәара
сҟалап ҳәа. Аха Иақәыԥ иашьа иҿыхразы ауал иқәиҵар акәхеит,
избанзар иара зыхьымӡӷ дууз, зшьа ҭазмыжьуаз хаҵак
иакәызшәа анырба, беи Аҳмеҭ иуаа ҩынхә рҳәеит. Арахь
Ибраҳам
аторг дзарҭаз агра ахьимаз азы акәын, мамзар ашьхарыуаа аџьармыкьанӡа инамгӡақәа уала-ҭахыла еимыҵәҵәа
иргон усҟан. Аха Иақәыԥ дшымыхәҳахәҭуаз рбон, ишакәхалак
дҿихит иашьа. Беи Аҳмеҭ иакәзар, абас агәхәуа итәы иагозшәа
аниба, дгәаан, ухаҵазар, ашахмат ҳаицасып ҳәа иеиҳәеит. Беи
дықәиргылт азахә ҭыԥҳа ссир ханыҟәа, Иақәыԥ даҵахар иԥраӷба
нижьыр акәын. Дыӷәӷәан, кыр илшон беи Аҳмеҭ, асулҭан иҿы
абӷа иман. Трабзон ԥшь-ханк изгылан, дгьыл кәазарас иҟаз
зегьы иҵакны дыҟан, деибашьҩын, ихьыӡ наган, аԥашьара
иман, аха ашьхарыуа ахәмарра амаана иаҳа идыруазаарын,
аиааирагьы, азахә ҭыԥҳагьы иара итәхеит. Дгәырӷьаҵәа иҩныҟа
ддәықәлеит Иақәыԥ, иашьагьы, ханыҟәа ҭыԥҳагьы иманы. Сан
былҭацаха, схәыҷқәа бранха сҳәар иахыбҳәаари, ҳәа аҭыԥҳа
длазҵааит Иақәыԥ, амҩа иахьықәз. Дшақәшаҳаҭыз ала лхы
аалыкәаҽит ханыҟәа.
Аҩныҟагьы икыдымгылакәа, Иақәыԥи Ибраҳами аҭыԥҳа
дрыманы лаб иҟны инеит Кәрыжә. Зыԥҳа дызцәыӡыз лымаҭәа
ақәҵәыуара иаҿын.
Ханыҟәа лаб иуахьад абжа ԥҵәаны Иақәыԥ иаҿа ианиҵеит,
ан лакәзар, ԥас усҭахуп ҳәа иалҳәеит. Иақәыԥ, акыкақәыршә
сыманы, ауаа сыцны, ишахәҭоу еиԥш мызкы ала саауеит ҳәа
ан иналаҳәаны, ауахьадгьы мгаӡакәа дцеит. Мызкы мцацкәа
ауаа ааишьҭит, Ханыҟәа диҳәарц азы.
Ахан-иԥа аҭаҳмадагьы даахәыцын аамысҭа ҟьалак дигар аасҭа, сыԥҳазаҵә арԥыс гәымшәа димазааит, лара ус
ианылгәаԥха иҳәан, ачара уны иԥҳа дриҭеит агәахәуаа.
Ханиа лԥацәа иатәарымбоз Чу Иақәыԥ Ахан-иԥа дуӡӡа
димаҳәхеит. Аха иара ԥҳәыс данааигагьы аҟыбаӡыба ихы
ацәыхьчауа дшааиц дааиуан. Мцасҭа ахыҵхырҭаҿы иҭра иҳаит
иара ашьха уарбеиԥш. Иҭаацәа иманы, иԥшәмаԥҳәыс диманы
уа дынхон иара, инасыԥ ҭынч далаҭхаџьуа.
Убри аамҭа цәгьа зхы анрааланы, аҳәынҭқар инышәарц
иалагоз ахьдырхәразы ирықәлалон агәахәуаа. Уаала ҳәа иԥхьалон
Чу Иақәыԥгьы, аха иара мап икуан. «Аӷа данҳақәло сеибашьуеит, ус акәымкәа қәылара сцаӡом», – иҳәон иара. Иҩны-игәара
алӡынрак акыр дацхрааит, арахә аниҵеит, ауал иқәыз ишәеит.
Уахык зны изымдыруаз хаҵак игәашә аҿы ҿиҭын, Иақәыԥ
«Ҳаи!» – иҳәан, дындәылҵит. Аамҭақәа цәгьамзи, аҽыуаҩ ихы-иҿы ҭаҳәҳәаны дыҟан. Иақәыԥ асас аҩныҟа дааиԥхьо далагеит,
аха уи аҽыжәҵра мап ацәикит.
– Ажәак уаҳәатәыс исымоуп, сцароуп нас, – иҳәеит иара, ихы-иҿы хҭарԥала ишҭаҳәҳәац иҭаҳәҳәан. – Иҟоу уасҳәап, Чу ахаҵа!
– иҳәеит уи иааиз. – Абри иааиуа амҽышаҽны ауаа унырҵараны
иҟоуп Бырзықьаа; Ҭҟәаԥс шыҟоу мшынгәыла қәылара ицоит.
Изуасҳәазаалакгьы умцан убрахь, ҽеи уԥеиԥшым, ацәгьара
ргәы иҭоуп.
Абригьы неиҳәеит, Иақәыԥ аҽырххахагьы имҭаӡакәа
дныҵашәкәа
дцеит уи ахаҵа.
«Измааноузеишь абри? – дхәыцуан Иақәыԥ. – Иашоу мцу
исеиҳәаз? Бырзықьаа Ҭҟәаԥсҟа иқәылараны ишыҟоу џьара
иаҳаны, салаԥишәарц азы исзиузар абри, зхы-зҿы цәырзымгаӡаз
ахаҵа. Мамзаргьы сызҭахыҵәҟьоу
аӡәы иакәыны, адырра сиҭазар,
ихы ацәыргара
дацәшәазаргьы?»
Абас дтәаны даара дхәыцит Чу Иақәыԥ. Азныказы ус иӡбеит;
днықәланы ныҟәара џьара дцарц, нас, ауаа инырҵаргьы, сшәықәымшәеит
иҳәарын. Аха уигьы ихы изаҭәамшьеит агәахәуа
гәымшәа. Иҟало аабап игәахәын, ҿымҭ аԥшра далагеит. Иааит
иззырҳәаз амҽышагьы. Иагьҵабыргны, ахаҵа ишиҳәаз еиԥш,
Чу Иақәыԥ ауаа изаарышьҭит, абри-абри аҽны ныҟәара ҳцоит,
уҳамазар ҳҭахуп ҳәа.
– Уигьы бзиами, шәааи аҩныҟа, – иҳәеит иара, аха ацҳаражәҳәаҩцәа,
амҩа ҳамоуп рҳәан, имҩахымҵкәа ицеит. Длатәан
ахәыцра далагеит Чу Иақәыԥ.
«Иҟоузеи, улахь зеиқәузеи?» – диазҵааит иара иԥҳәыс хәаша
Ахан-иԥҳа, лхаҵа илахь шеиқәыз, дынкахәыц-аакахәыцуа ашҭа
дшықәыз ангәалҭа.
«Иҟоу бымбои, абри ауп иҟоу» – иҳәан, игәҭыха аартны
илеиҳәеит.
«Ҳаи-ҳаи, саргьы сыԥхыӡқәа ҽеимызт абри ҳаазқәылаз,
умцароуп» – лҳәан, дӷьаҵәыӷьаҵәыуа , дилаҳәаҵа дылкит
Ахан-иԥҳа. Аха аԥҳәыс лыхшыҩ ала дныҟәо дыҟахызма Иақәыԥ
ахаҵа.
«Иҟоузеи, гәҭыхак умашәа узбоит, сашьа, ухаҵкы?» –
диазҵааит иара иашьеиҵыб Ибраҳам. «Абри-абри ауп» – иҳәан
иеиҳәеит.
– Ҳаи, сашьеиҳаб, арҭ Бырзықьаа нхамҩа урымҭарц иаҿызаап!
Умцароуп! – иԥсахы ԥыжәжәо даацәажәеит иашьеиҵыбгьы.
– Ижәуеи, уара, шәынцәыҵацәажәа-аацәыҵацәажәо,
закәызеи уа гәалас иумоу? – иԥеиҳаб диазҵааит раб Қәаблыхәгьы.
– Иҟоу умбои, саб, абри ауп иҟоу, – иҳәеит Иақәыԥ. – Саагылазар тәамбашақә сырбоит, бзиа са сзы иашьҭам Абырзықьқәа.
Исзыруқәахьоу-исзырҳәақәахьоу усгьы иудыруеит, иахьа
уажәраанӡа ҳнеивыс-ааивысқәоит акәымзар, ианбыкәу дара
санрыцҽыжәлалоз. Уажәы ауаҩы дысзаарышьҭит, ныҟәара
дҳацаалааит ҳәа, арахь уаанӡа лымҳаҭшьыкгьы соухьан.
Аха Чу Иақәыԥ иаб Қәаблыхә, зыҷкәынцәа рыбзоурала ахьӡи
апатуи зырҳахьаз, ахьӡ-аԥша агьама икхьан, насгьы иара,
аханатә аахыс Бырзықьаа нцәас изыԥхьаӡоз, урҭ гьангьашрак
иалаҟоуп ҳәа агәра игомызт. Уажәыгь, ишымгәыӷӡоз, ус иҳәеит:
– Ишԥыкәу, дад, ҟьалак ҳгәашә даднагаланы акы иҳәеит ҳәа,
хьыӡрацара уаазыԥхьаз ушрыцымцо. Дшәеит рымҳәои, хьымӡӷ
ҟауҵома!
Иҟамлои уи зхы цәырзымгаз ахаҵагьы даазышьҭыз дара
ракәзар, далаԥаҳшәап ҳәа даахәыцит Иақәыԥ.
– Уигьы ииашоуп, саб. Амала ажәа шәасыршьит, – ауп
ииҳәаӡаз.
Уаҳагьы уи аӡбахә уаҩ далацәажәар имуӡакәа, зыҽны идәықәлатәыз
аҽны иҽааибыҭаны имҩа днықәлеит.
Саргьы суццароуп,
суцымцар зуам ҳәа дихьынҳалеит иашьа, аха днаиқәҵәҟьан,
наҟ дирхынҳәит,
имуит.
– Уаԥхьаҟа иҟоу реиҳа ушьҭахьҟа иҟоу рхымҭа иаҳа уҽацәыхьчала,
сашьа! – даагьаҵәыӷьаҵәит Ибраҳам, деиқәара-ԥсараха
дахьгылаз.
Раб Қәаблыхә, уи аниаҳа, уигьы днацыҵҟьан, ус ҿааиҭит:
– Ааит, уара, уҟамхааит! Ишԥыкәу уашьеиҳаб узцу уҩызцәа
рыгәра мгакәа, ухьаԥшкәаԥшуа уеибашьла ҳәа шиоуҳәо!
– Ҳаит, абрысҟак ҳанхацәақәаз, уажәраанӡа ҳабаҟаз
уаргьы
саргьы! – ааиҿҟьеит аԥеиҵыб.
– Уаб ушԥаиацәажәо, уара! – иҳәан, дааԥышәырччан, агәашә
дынҭҟьаны дцеит Чу Иақәыԥ ахаҵа.
Ҟәырак ар хы-флыкак ирықәтәан, амшын инхылеит. Аҽны
азы адәықәлара иақәшаҳаҭмызгьы ыҟан, избан акәзар амшын
агәахьы аԥсҭҳәақәа рҽеизганы
унархьыԥшуан. Аха аԥша
ладаҟа акәын иахьасуаз
аҟынтә, ар рхы Ханиа-лԥа Маҳмаҭыҟәа
адәықәларазы адҵа ҟаиҵеит. Ԥыҭраамҭак афлыкақәа
амшын ихыхәхәала
иҩеиуан, ацәқәырԥақәагьы ҭынчын, аха
дук мырҵыкәа аԥша аасын, иаҳа-иаҳа аҽарыцәгьо иалагеит,
аныҟәацәагьы Ашьшьы аӡиас амшын иахьалалоз иӡхымҵыр
амуит. Аӡиаси амшыни реилаларҭаҿы ахаҳә еизгаганы
иҟаз ҭәырӷәыла инҭыжаа-ааҭыжааны,
афлыкақәа ҭысыртә
иаадырҭбаан, нас инаргәыҵасуа
инҭаргалт. Аӡиас инхыланы
маҷк иаанаскьан, рыфлыкақәа аҟәарахьы инхаргалан, ар, амшын анеиқәтәо
иазыԥшырц, ачадыр аргылара иалагеит.
Иақәыԥ
аханатәгьы ицныҟәацәа гәыԥҩык рыҟазшьақәа
игәаԥхомызт:
урҭ ма инамцхәны, акы згәы иҭоу иеиԥш, иаԥсышәан, ма рылаԥш
иҟәыргон.
Иаргьы игәиҽанын. Аха, иагьа игәиҽанызаргьы,
дшақәымгәыӷӡоз ауп ишьҭахьҵәҟьа «аҷах» ҳәа ашьҭыбжь
шиаҳаз. Алартҟа иикыз аакажьны абӷьааҳәа даахьаԥшит;
иеихсырц
зҭахыз Ханиа-лԥа ибзыцәашьа Схаԥылхы Ҳауд
иеибамгаз
ифырџьысҭан ырҟаҵымыҵуа, ихы-иҿы бзамыҟә
хԥараӡа дааԥшуан. Иақәыԥ абжьас еиԥш дыԥаны Схаԥылхы
ифырџьысҭан ааимиԥаан, аҟәақҳәа, ишимчыз ашьхәала ихы
дасит, убри аамҭазы ахысбыжьгьы геит; иварахь ишиаахазгьы
гәеиҭеит, аха уи дазымхәыцкәа, дыԥаны аҟәара иқәгылаз афлыка иҽнаваижьын, иҽааирхиеит. Убасҟан ауп ибызбызуа ианихь
иваҵара, ахы ахьақәшәаз. Аха ҩаԥхьа уи иҽамҭакәа, егьи изқәа
днықәиан дхысит. Иаԥсуа шәакь алҩа еишьҭагыланы ихалт.
Аиҳабацәа, Ханиа-лԥацәа рыцныҟәаҩ иеихсра ишалагаз збаз
ҩаҵеибарҟьан, акиҳәа рыбжьы рганы, ацәгьоуцәа ирықәибаҳәа
иркит. Чу Иақәыԥ деибашьуан, цәгьарак шыҟалоз имдыруаз,
зеиԥш ҟамлара ҳәа, дыршьыр дызларыԥсахшаз инарма маҭәа
ӡәӡәа-иуанҭа арҭмаҟ иҭан, аха иабашьцәагьы, урҭ аанызкылозгьы анеилала, изакәӡам ахы иаахар ҳәа дшәаны ажәҩан ахь
дхысуа, иихәыз-иишьыз ҳәа дизымдырӡакәа дцеит.
Хьыӡрацара иҭыҵыз Бырзықьаагьы рыԥсы Сҳаԥылхын
рхәы
Ханиа-лԥа Махмаҭыҟәеи рыманы, икылгәгәа рыҩныҟа иаакылсит. Аха раԥхьа даахьан Чу Иақәыԥ. Иҭаацәа Бзыԥынҟа иуацәа
рахь иганы иаанижьит, иара ихаҭа иӡбахә уаҳа уаҩы имаҳаӡеит.
Ахәра иоуз хара дамышьҭит Ханиа-лԥа. Иҷкәынцәа Чу Иақәыԥ
ишьҭалеит, аха ихабар рымбаӡеит. Уи данырымба, иҭаацәа
аӡәыр даабозар рҳәеит, аха урҭгьы напы ахьынаӡоз иҟамызт.
Маҳмаҭ Алы... Аха, уи сҳәеит ҳәа, иахьа иӡбахә здыруа маҷуп
уи зны зыхьыӡ Европеи Урыстәылеи агазеҭқәа ишырныц ирныз
арԥызаҩ, убри аҟынтә иааркьаҿны дызусҭаз ҳәатәуп.
Шьҭрала дарнауҭын Маҳмаҭ Алы, амамлҩықцәа ҭарханы
Мсыр амчра згаз. Зны афрангьқәа Мсыр ианақәлаз аҭырқә-ԥадишьаҳ дишьҭит иара уахь, ир ирыгәҭылсаз арнауҭқәа
драԥхьагылаҩны. Кавказаа ҳшьа иалҵыз, зқьы шықәса Мсыр
аҳра змаз амамлҩықцәа аҽазныкгьы аиааира ргеит. Аҭырқәеи
аингьлызи рыцырхырааны афрангь дықәырцеит, нас аҭырқәа
дрыцырхырааны аингьлыз дыԥхарҵеит, убарҭ зегьы рышьҭахь
аҭырқәа ихаҭа иқәцарагьы мариахеит. Ҩаԥхьа аҳра рзынхеит амамлҩықцәа Мсыр атәылан. Абри рус ду аныҟарҵоз
дарӷьажәҩаны дрывагылан арнауҭ Маҳмаҭ Алы.
Ԥасеиԥш Мсыр ааиҩыршеит амамлҩықцәа рбеицәа,
аҳрагьы амалгьы – зегь дара иргеит, рарӷьажәҩа Маҳмаҭ Алы
Мсыр жәлара рфырхаҵа ҳәа ахьӡ мацара далагӡаны. Зиааира
иалагәырӷьоз амамлҩықцәа ажәлар шьардаӡа идыргәаҟуан.
Араԥцәа рымчхара хыжжны еибаргылеит, урҭ рбираҟ дааҵагылт
Маҳмаҭ Алы, ахьӡ ԥсада мацара зҽалазыгӡарц згәы иҭаӡамыз.
Маҳмаҭ Алы аиааира игеит, аҭырқәа-ԥадишьаҳгьы аԥашьа ду
ҳәа ахьӡ ианеишьеит. Аха арнауҭ хаҵа
аԥашьара акәмызт игәы
иҭаз, иара иҭахын дҳәынҭқарханы,
аҭырқәа ихаҭа илшарақәа
иирбарц. Ҽнак Каир абаа дахьҭатәаз, ишҟа иааиԥхьеит амамлҩықцәа
рбеицәа, агьачыҭ еиҿыскааит, сшәырԥшӡароуп ҳәа.
Амамлҩықцәагьы
еихышәашәа-еихатыруа, арлуханҽқәа
ирықәтәаны,
иблахкыгаха, ахра иаҿагылаз абаа иааҵагылеит. Абаа
аҭӡамц иаҵаланы агәашә ахь инеиуан, атыша ихықәгылаз
амҩахәасҭала еицырхәхәа, ажәларгьы хыхьынтә бламбарак
рбазшәа ирзыԥшуан. Аха аҵыхәтәан иааиуаз Алы Беи Қаҭҳода
ибн Абаза амҩахәасҭа данааҿала, аԥхьа инеиуаз Абдраҳман ал
Черқьес агәашә данаадгыла, агәашәқәа аадыркын, хыхьынтә
амца аарыларҵеит амамлҩықцәа. Абраҟа иҭахеит дара зегьы, аӡәызаҵәык дышиашаз атышахь дыԥан, иҽы леиҟәжәа
ицеит, иара деиқәхан, дырзымкӡакәа дыбналеит. «Амамлҩық
дахьыԥаз» ҳәа иашьҭоуп уи аҭыԥ араԥцәа иахьа уажәраанӡагьы.
Сааҭбжак ала Маҳмаҭ Алы мсыраа зегь реиҳа дбеиахеит, избан акәзар иҭаирхаз амамлҩықцәа рмал зегьы иара итәитәит.
Маҳмаҭ Алы аҳәынҭқарра ду ичаԥеит, иеибашьыга ӷбақәа
амшын ихылеит, шьҭа Ҭырқәтәылагьы игартә еиԥш имч ибон,
аурыси аингьлызи иԥырхагамхозҭгьы. Хынтә ихәашхәаша
иҭеиҵеит иара аҭырқәа ир. Аԥсуаа Ҳагәашә анырыхьчоз
ашықәсан Маҳмаҭ Алы ааԥхьара ҟаиҵеит, аҭырқәа сулҭан
дызҭахым зегьы сбираҟ шәаҵагыл ҳәа. Ҩаԥхьа ирацәахеит
Маҳмаҭ Алы иеиҳабыра рҟны Кавказ ашьхарыуаа рыҷкәынцәа.
Шьамдгьыл аҟны арнауҭ ир, иара иҷкәын Ибраҳам напхгара зиҭоз, ачаҭра илахеит, ача рымамкәа, амла иаго. Убасҟан
иарҳәеит Маҳмаҭ Алы, абраҟа дыҟоуп абаза арԥыск, ачаҭраҟны
чада иқәхаз ар реиқәырхара зылшо ҳәа. Абаза рԥыс иԥхьаны
даарган, идирбеит итәылаҟны аҳәсақәа напыла идыргьежьуаз
алуқәа рыҟаҵашьа. Уи збаз араԥқәа аҳаҳаираҳәа ача ҭаргалан,
ирлагеит, аргьы ачашыла анроу, рыԥсы анрылала, аӷьараҳәа
ижәылеит, амала, уажәы уи абаза ҷкәын раԥхьа игылақәаз
дыруаӡәкын. Еиҭеиликааит Маҳмаҭ Алы кавказаа рыда, иагьа иургьы, ԥсыхәа шимамыз, дагьизааигәеитәит уи арԥыс,
агәахәуа ҷкәын Чу Иақәыԥ, Ханиа-лԥацәа баша иқәгьежьаауа
изышьҭаз; Иакәыԥ-беи ҳәа ахьӡ наиҭаны, дзыхьчоз иарӷьажәҩа
иакәны дҟаиҵеит.
Маҳмаҭ Алы аиааира ганы Каирҟа даныхынҳә, иреиӷьыз
ахан ҳамҭас ииҭеит Иақәыԥ-беи – Чу Иақәыԥ. Убри инацҵаны
Иақәыԥ иоуит амаҵурақәа зегьы реиҳа пату зқәыз амаҵура:
дҟарҵеит аԥсылманцәа
рыцқьаҭыԥқәа рахь ианцоз имҩаԥызгоз
ар драԥызаҩны. Абасала, агәахәуа ҷкәын аемыр Ҳаџьы ҳәа ахьӡ
ду иоуит.
Дук мырҵыкәа аемыр Ҳаџьы иԥсадгьыл ахь зыгәра
игоз
ауаа ишьҭын, иахьыргоз-иахьааргоз ҳәа мырзакәа, Мсырҟа
ирыманы иааит иԥҳәыс Ахан-иԥҳа аҳкәажәгьы, ихшарагьы.
Амали амчра дуи змаз, Мсыри Қьаабеи зыхьӡ рдыруаз уаҩны
дҟалеит Иақәыԥ-беи.
Иԥсадгьыл аҟынгьы дырхашҭит. Иара ус зны-зынла ашәаҳәацәа,
Чу ахаҵа иашәа анаацәырыргалоз, иҭахахьоу иеиԥш иааизықәыԥсычҳалон.
Абри зыӡбахә сымоу аҭоурых, ишааиуаз Каиргьы аналала,
ихыҭҳәаауп ҳәа игәы иаанагар ҟалоит иаԥхьо.
Аха ҳазҿу аамҭа,
ахаҵара аамҭа азын афицарцәеи
ачиновникцәеи ррапорт
хьшәашәақәа ирыԥхьахьоугьы
идыруеит асеиԥш иҟаз алахьынҵа
џьашьахәқәа даара ишырацәаз усҟан. Аха уи аамҭа
аҵабыргҳәацәеи
сареи ҳабжьара ибжьажьуп меигӡарахда мци,
хыҭҳәааи, литературатә хәмарреи,
убри аҟынтә, смыццакӡакәа
ажәабжь ҳәара сшаҿыз сымҩахыҵыр акәхеит, аха агәрамгацәа
рзы ишьҭысхыр сҭахуп абри зегьы сзырҩыз адокумент
хаҭақәа.
Избан акәзар, сара хықәкыс
исымоу адокументи ажәлар
рҳәамҭақәеи
еихаҳаны
иҟаз шыҟаҵәҟьаз ацәыргара ауп, шьоукы рааӡаб еиҭаҳәаны ҽа џьоукы ргәы сырҿыхоит хәа саҿӡам.
Абри аҩра саналагоз аламҭалаз исԥыхьашәеит еицырдыруа
афранцыз мифолог, алингвист, Кавказ абызшәақәа рдырҩы
Жорж Диумезиль аубыхцәа ирызкны ииҩыз аочерк. Абри аочерк
аҟны исԥылеит ажәла Чу, мамзаргьы Џьу, ажәлар ирҳәамҭаны
зыӡбахә саҳахьаз. Иара убри аҳәамҭала сагьалагоит схьаҵра.
Уи ажәабжь ианысҵахьаз иаҳәон аҽуаа «чу» ҳәа, мамзаргьы
«чоу» ҳәа аҽы рыбжьы иақәдырго ахьынтәаанагаз. Амҳаџьырра
ҟалаанӡа Чу ҳәа ажәла ыҟазаарын. Уи ажәла нхаҩы жәлан,
аха убас ахацәа ыҟан, ҭауади-аамысҭеи акала ирыҵахомызт.
Ажәлар еибашьра ианцоз, зегь ҽыжәланы игылан, Чу зыжәлаз
дагханы даауан. Зегь иара изыԥшызар акәын. Аҵыхәтәан, дааины иҭыԥ анааникылалак, гәаран уа игылаз ар еиқәҿырҭуан
Чу дааит, шьҭа ҳдәықәлоит ҳәа. Абас еиқәҿырҭуа, еиқәҿырҭуа,
иааркьаҿны Чу рҳәон. Аибашьыга ҽқәа ари анраҳалак, ҽырххыла
идәықәлон. Абас ауп аԥсуаа рыҽқәа чоу ҳәаны идәықәырҵо
ишалагаз, аҳәоит ажәлар рҳәамҭа.
Ари аҳәамҭа иаразнак иаасгәалашәеит, Чу Иақәыԥ иӡбахә
зҳәоз аочерк санаԥхьа, Чу Иақәыԥ иакәымкәа дарбаныз ар
гыланы иззыԥшуаз.
Ажәакала, убри атекст аҟынтә цыԥҵәахак аазгандаз ҳәа
сыҟоуп.
«Ҩ-қыҭак нханы иҟоуп Маниас амҵан, макьана аубых
бызшәа
ахьырҳәо. – Ҳаџьы Иақәыԥ Қьои, нас Ҳаџьы Уасман
Қьои. Чу рыжәлан урҭ ақыҭақәа хацызкыз. Ари ажәла аамысҭа
жәлаӡамызт, аха ахақәиҭра аҵыхәтәантәи ашықәсқәа раан
ажәлар рыгәҭа даара ицәырганы иҟан... Аижәлантәқәа ԥызацәас
ирыман ҩыџьа арԥарцәа Ибраҳами Иақәыԥи. Актәи дахьцаз-дахьааз атәы Џьамил издырӡомызт, игәы ишаанагоз ала, уи
Кавказ дҭахахьан, ахҵәара ҟалаанӡа. Егьи Иақәыԥ, ахаҵара
мыцхәы иашьҭаз, дрылашәеит Каир асулҭан иҿагыланы
ибунтуаз, аибашьцәа дуқәа рахь ааԥхьара ҟазҵаз Маҳмаҭ Алы
ихаҵгылаз кавказаа рарԥар. Киутахьиастәи аиқәшаҳаҭра 1833
шықәса рзы иҟалаз ала еилгаз аибашьра маншәала аҟны Иакәыԥ
агәымшәареи агәырҵҟәыли ааирԥшит. Зны Шьамдгьыл
ианыҟаз, ар ачаҭра илаханы амлакра ианалага, Иакәыԥ, анапыла лу акәашьа Кавказ ала издыруаз, Мсыраа идирбан, аруаа
рыцыԥхьаӡа ашыла роуит. Убри инаркны Маҳмаҭ Алы иара
убас игәра игеит, даныцәаз дызҷаԥшьоз уи арԥыс иакәын.
Аибашьра иаиаинны ианыхынҳә, Каир иахьааиз иара пату ду
иқәлеит, Маҳмаҭ Алы лымкаала иара далхны, зеиӷьыҟамыз ахан
ҳамҭас ииҭеит. Ари иқәҿиара ӡбахәны Кавказынӡагьы иааҩит,
аубыхцәа ираԥгылаз, зегьы реиҳа зыжәла нагаз, ауаа рышьит
Мсырҟа. Урҭ ахьнеиз ажәабжь шҵабыргыз рбеит. Ус анакәха
Бырзықьаа Кавказ аӡрамҩа ианықәгылоу иныжьны уцеит ҳәа
иаҽԥныҳәара иалагеит, дхынҳәуазар иахьатәи имчра иақәнаго
апату иԥсадгьыл аҿгьы ишиқәло ала ажәа ирҭеит. Иԥсадгьыл
гәхьааиган, урҭ иҭаара ианаҟәымҵ, доуишьҭырц диҳәеит авице-+
крал. Уигьы иеибашьҩы дизнымкылошәа аниба, доуишьҭит,
хазынала, бала, бџьарла ирҭәны ӷба дуӡӡак ицҵаны. Иақәыԥ
Кавказ даныӡхыҵуаз иааигаз амал убас ирацәан, уи амал
иӷба аҭуан иахьынҳалаз, ахәыблы аҿҿа арго иҭадырхәалартә
еиԥш. Каир дықәнагалаанӡагьы Иакәыԥ лассы-лассы дцалон
Сҭампылҟа. Ҽнак Сҭампыл ашахмат дасит иара: ииааиз иаҵахаз
димихуан аԥҳәыс. Иара дагьиааит, дагьыхынҳәит Кавказҟа,
Џьамил ианду гәакьа диманы...»
Абасала, ашьхарыуа иԥсҭазаара иаалырҟьаны иналалеит
Мрагылара, хьтәы рахәыцла иқәҵо иара илахьынҵа. Ашьоура дацәыбналаны машәыршәа Мсыр дахьықәнагалаз,
иаалырҟьаны дуаҩ духеит, жәохә шықәсагьы дыҟан уаҟа. Аха
аҵыхәтәан, иԥсадгьыл игәы иҵалан, дхынҳәит Гәахәныҟа.
Дахьааиз Зыхиақәиҭу Амеџьлыс Дуӡӡа ааизиган, имал зегьы ажәлар рыхьӡала урҭ ириҭеит, ақәԥараҟны
ишышәҭаху
шәхы иашәырхәа ҳәа. Ихазгьы даҳәеит, иҭаацәеи иареи рхы
зланыҟәыргашаз акы изырхәыцырц.
– Аамсҭара уаҳамҭои, убри уныҟәнагап, – рҳәеит аҭаҳмадацәа
дуқәа.
– Схала мамоу, ирышәҭозар, сыжәлантәқәа зегьы ирышәҭа,
– иҳәеит Чу Иақәыԥ.
Аха ари рзеимакырахеит аҳцәеи аамысҭцәеи.
– Уара ишәхашәмыршҭын Мсыр аҳәынҭқарра ду сшабжаз.
Уи шәаамысҭара аҵкыс еиҳаӡами, – иҳәеит Иақәыԥ.
– Уи ус ауми, дад. Аха Мсыр жәытәнатә аахыс амамлҩықцәа
ракәын аҳра змаз. Урҭ ус ирыбзазашьоуп. Аха ҳара, агәахәуаа,
ҳшьа цқьоуп, ишыцқьоугьы инхароуп – уи ауп ҳаззеибашьуагьы,
– иҳәеит Дшьанаа
иреиуаз аҳак. – Уара, Чу Иақәыԥ ахаҵа,
хаҵаралеи уаҩышьалеи аҳгьы аамысҭагьы аӡәырҩы ираԥугоит,
убри аҟнытә уагьҳалаҳаргылоит, ҳаԥхьагьы уҳаргылоит.
Ахан-иԥҳагьы уҩны дыҩнагылоуп, убасала иухылҵыз
шьалагьы-гәылагьы адура иазшоуп. Аха уара узлаҟоу иалаҟам
ужәлантәқәагьы, уара уахьрылиааз азы мацара иҳараҳкыр, нас,
мышкызны, ҳара ҳаныҟам, иаҳхылҵызи ирхылҵызи еибаго
иалагоит. Асала ршьа рзыҟьашьуам нхыҵи-аахыҵи зегь реиҳа
зшьа цқьоу агәахәуаа раҳцәеи раамысҭцәеи. Уашьагьы уаргьы
шәаамысҭцәахоит, убри уақәшаҳаҭха!
– Дад, ухаҵкы, абри ажәа зҳәаз. Сара иахьынӡасаҳахьоу
ала,
шәарҭ, Дшьанаа шәхыбаҩ зны аџьанҳәазаа
рҟынтә хәҳахәҭра
амал иманы даан, ара данынха
аамысҭарагьы аҳрагьы иоуит.
Ус акәӡами?
– Ус рҳәоит, ала дыҵырхааит, – иҳәеит Дшьан, иагьааигәамԥхакәа.
– Нас, уи иааигаз ацыӷцәақәа ирыԥсаӡами сара ахазына иаазгаз? Мамзаргьы ӡәыр шәеиҵа ҳшьа каҭәахьоума сашьеи сареи?
– Дад, Иақәыԥ, усҟак иамоумкцәан, – даацәажәеит даҽаӡәы.
– Амал ааугазар, Бырзықьаа ршьа кауҭәахьан – ушьаԥса
алоушәеит. Иаанхазгьы абџьар алааҳхәоит, ҳадгьыл ҳахьчарц.
Ҳара ҳаԥсадгьыл
ауп уаргьы иуԥсадгьылу. Аамысҭара шәыдышәкыл
уашьагьы уаргьы, нас егьырҭ шәыжәлантәқәагьы уи
иаҳа ирзымариахоит.
– Мап, ажәлар шәхаҵкы. Сашьеи сареи ҳамацара ҳаԥсыр
ҳазҵәыуаша ҳажәлантәқәа ҳазрылҵуам, ҳшынхацәа-цқьақәоу
ҳаанхоит. Уажәраанӡа хьымӡӷы ҳамгацызт, шьҭарнахысгьы
хьымӡӷы рымгааит Чуаа. Шәымш аабзиаз, – иҳәан, дҩагыланы
дцеит Иақәыԥ.
Абас аниҳәа, уаҳагьы ҽаџьара данырзмырха, убас
иақәырҵеит: Чу Иақәыԥ дшынхаҩу дынхарц, аха аҳцәеи
аамысҭцәеи
ахьеилатәо драҟараны дрылатәаларц.
Иҭаацәеи
иареи акы рыгымкәа иныҟәызгашаз ауалафахәы изԥырҵәеит,
адгьыл ирҭеит.
Иаҳагьы ихьӡ ҳаракхеит абри ашьҭахь Чу
Иақәыԥ агәахәуа жәлар рыҩныҵҟа. Убри аҟнытә иҷкәын аиҳабы
Абырзықь-ԥҳа данлеилаҳа – дирҭар акәхеит.
– Уаа, Иақәыԥ, аамысҭара акәым, аҳра уаҳҭоит; урҟәаҵ,
уара ужәлантәқәа, агәаҟқәа роуп, – еиҭаиднагало
иалагеит
Бырзықьаа, Иақәыԥ иҷкәын дара данрымаҳәха.
– Исҭахӡам сара аҳра, усгьы саҳауп, – иҳәан, мап икит Чу
Иақәыԥ.
Ҽнак ашәарыцара дахьцаз, изгәамҭаӡакәа абна дылалеит
хара. Ахәлара иалагахьан уардынымҩак даныланы изымдыруаз
қыҭак ааигәара данцәырҵуаз. Иахьа дшыманшәаламызгьы,
игәы алаҟан иара.
Атыша ахықәанҵәҟьа игылан жәык. Абар-абар, ҩбаҟа шьаҿа
алада иааласкьар, уаҟа ҿыбгаран, илҭакәкәа ицон, изтәыз
ажьыҵәҟьагьы роуамызт.
– Ԥшьеит! – ибжьы иргеит Иақәыԥ, ажә иаҳа иахьшәарҭамыз
инаԥхьеицарц.
Убасҟанҵәҟьа ажә иара иахь иаахьаҳәын, асаса раҳаны
иқәҟааит. Иақәыԥ днеилууаа дцеит, ихәы-ижьы қақаӡа иааилагылт. Агәахәуаа хацәақәа зегьы реиԥш, адунеи иқәу акы
дацәшәомызт, аӡәы дицәшәомызт Иақәыԥ; дзыцәшәоз абас
еиԥш иҟаз алахьынҵа аншьанқәа ракәын. Ажә ануқәҟаа
ҽеи иазҳәам ҳәа агәра игон иара, иаразнак унадыххыланы,
ахәы уналасны, шьыҵәрак аалумԥаар. Уажәыгь, иҽамҭакәа,
абӷьааҳәа дыҩҽыжәԥан, ажә днамҵасны ахәы аалиԥааит.
Аха ажә ахьааҭрысыз, уаҳагьы аҽазаанымкылаӡакәа иаҿҟьан,
ахшьыра инҭалеит. Ари зегьы алеи-ԥси рыбжьара иҟалеит.
Иақәыԥ дзықәшәаз
изымбатәбараха, ихы ицәымыӷха, игәы
аҭҳара еисуа, иҽы ақәҭәашьагьы дақәымшәакәа, аӷәра ианкны
ирхысхысуа иҿынеихеит.
Ажә усгьы иҭахеит, изтәыда ҳәа дҵаауа ақыҭа усгьы дызрылаломызт.
Илахь еиқәшьшьы, акы имбо, акы имаҳауа, ақыҭақәа
дрылсуа, аӡымҩасқәа дрыруа, иҩныҟа дыццакуан Иақәыԥ, ҽеи
шыҟамлоз ицәа иалашәаны.
Днылҟьа-аалҟьо днеиуан Чу Иақәыԥ, аккара лашьца дыҵаланы,
аха имҩа нҵәомызт. Зны ҩадараны
дхалон, нас ладараны
дылбаауан. Аха ҽнак хәлаанӡа данныҟәа, нас уахык шаанӡа
данныҟәа, нас еиҭах ахәлара анихьӡа, Чу Иақәыԥ ахаҵа, имааԥсаӡо
ашьамхы зҵаз, аргамаду еиликааит Мцасҭа
аԥсҭа башаӡа
дшахыкәшоз, ижәҩа ҭҟьаны иԥсадгьылаҿ
дышҟьалаз. Иуапа
ааишәхыршәаны инкаиршәын,
хьацаҵлак амҵан даатәеит
аныҟәаҩ, иашьцәа-аеҵәақәа дразҵаарц, абнаршәыра дылҵны
акаршәрахь амҩа шиԥшааша. Аха иашьцәа-аеҵәақәа, иааԥса-икараха ирыднагалаз агәахәуа дмышьҭыкәа, рымца лаша
дадрыԥхьалеит, иеикәаӷӷа икәшаны иаатәеит, иахьа шамаха уаҩы имаҳауа аеҵәа рыбызшәеи
агәахәуаа рыбызшәеи
неиҭныԥсахло, ажәытә ажәабжь шиарҳәоз, ибла нҭааит.
Ацәа ӡыӡымк дахьалаз, иаԥхьа даацәырҵит зхы-зҿы ҭаҳәҳәаз
ахаҵа. Аԥхыӡ усгьы ԥхыӡуп, ахаҵагьы ихы-иҿы ҭаҳәҳәан.
Харантәыла днапҟьа-шьапҟьо Иақәыԥ ак иеиҳәон, џьара аказы
игәиҽаниҵон. Дабазбахьеи абри ахаҵа, азхәыцра дахьӡеит Чу
Иақәыԥ иааԥшымҭаз. Иагьигәалашәеит.
Амра иқәнаблаахьаз ацәҳәыра иқәланы, ахи-аҵыхәеи умбаӡо,
еиҵыхәхәа инеиуан ачаландар. Ахәлара анрыхьӡа аныҟәацәа
ԥхьара иааҭгылан, хә-нызқь шьаԥа рчаԥеит, аха зегь акакәын
реиҳараҩык адәаҟны ацәара рықәшәеит. Абраҟа аҵыхәтәан
еицыԥхьеит ҳаџьара ицози, урҭ наскьазгоз руацәеи
рҭынхацәеи.
Ашьыжь шәаԥшь аԥслымӡ анаарҟаԥшь,
аемыр Ҳаџьы шәгыл
ҳәа адҵа ҟаиҵеит, адаулқәеи
абыкьқәеи рыбжьы ааилалеит,
ажәларгьы ҩеибаргылан, ршьанақәа ықәганы аҽеибыҭара иалагеит. Шьоукы махҽла иҟан, шьоукы ҽыла, реиҳараҩык шьапыла
инеиуан. Зынӡа хыԥхьаӡарала аныҟәаҩцәа ҩынҩажәижәаба
нызқьҩык иреиҵамызт. Амахҽқәа рыԥсы рыла, аҽқәа ҽырԥа-ҽырԥо иҟан, ауаагьы гәаҳәарыла иҭәын, амҩа ԥшьа иахьықәлоз.
Ачаландар дуӡӡа еицрыхәхәа идәықәлеит, наҟ-ааҟ иаарывалеит
аемыр иҽыуаа бжь-нызқьҩык – зегьы еиԥшыз маҭәа-ҩычала
еилаҳәаны, зегьы еиԥшыз аҽларџьқәа ирықәтәаны. Ҩажәи
жәибжь мши ҩажәи жәибжь ҵхи амҩа иқәын ачаландар. Аҵх
ахьаарыхьӡоз жәа-нызқь шьаԥа ргыланы иԥхьон. Абеиацәеи
аԥызацәеи ршьаԥақәа
уарҳаллеи аш-қәҵалеи ирҩычон,
ԥшшәыла
еиԥшымыз ацәымзақәа ашәқәа рҿы иадыркуан.
Ашамҭазын
ҩаԥхьа идәықәлон, аемыр ир наҟ-ааҟ иаарывагыланы, иҭәы-иԥха идәықәлаз аҳаџьацәа уаҳа нарылымшо
икарахахьан. Амҩан игылоз аԥслымӡ саба дара-дара еибамбо
иҟанаҵон, рыԥсы рзымго ауаа ирыхәлалон, рыла ихылон.
Ҩажәи жәаамшы иныҟәахьан еиԥш, аныҟәацәа иаарылалеит
азҩа нырҵәага. Ладатәи аԥша иаанагоз уи азҩа шьоукы рзы
инырҵәаган, аха аемыр Ҳаџьы иаҳагьы изеиӷьын, избан акәзар
есыҽны хышәҩы-ԥшьышәҩы анҭамхоз ыҟаӡамызт, арахь адаҭ
ала урҭ рмал зегьы зтәхоз иара иакәын. Беддер инеираны
хымшҟа ныҟәа шыбжьаз аемыр Ҳаџьы дуӡӡа, асаба ахьмаҷыз,
ар раԥхьа дгыланы дахьнеиуаз, аныҟәацәа ихы-иҿы ҭаҳәҳәаны
аӡә даарылҵын, дымшәа-дмырҳа аемыр иаԥхьа даагылан, иҽы
аӷәра ааникылт. Абри убас ирлас иҟалеит, аемыр ихьчара зуалыз
рҽырҵысрагьы иахьымӡеит.
– Шәаангыл! – иҳәеит аемыр, ихьчацәа аддыҳәа аныҟәаҩ
хыҭҟьа ианааидгыла.
Аныҟәаҩ гәахәуа бызшәала, аемыр дааиацәажәеит.
– Аусқәа цәгьоуп удгьылаҿ, Иақәыԥ ахаҵа! – иҳәеит иара.
Чу Иақәыԥ дааҭрысит. Жәохә шықәса иреиҳан иара иԥсадгьыл
дықәҵижьҭеи. Зны-зынла ԥхыӡла Мцасҭа дыҟоушәа ибалон, акәымзар игәы каиршәхьан, анкьеиԥш агәхьаагара хьухьууа игәы иҭамызт. Насгьы араҟа иҟан иара иԥҳәысгьы ихшазгьы.
Игәхьааиго уаҩы димамызт дызқәымҵыр амуз идгьыл аҿы!
– Са исурҵома Кавказ иаԥсҭазашьоу! – ибжьы ырцәгьаны
дааиацәажәеит Иақәыԥ. Аха амц иҳәеит. Акрааҵуан агәахәуаа
рҭагылазаашьа аилкааразы
аԥшыхәцәа рышьҭра даҟәыҵижьҭеи,
уахьынтә
ажәабжькгьы имаҳаижьҭеи. Ибызшәагьы
имҳәеижьҭеи акрааҵуан. Иҭаацәагьы, икәша-мыкәша иҟаз
агәахәуаа аӡәык-ҩыџьакгьы, иаҵаҽырбаны араԥ бызшәа акәын
ирҳәоз. Аха иара уажәы дзызхәыцуаз уи акәмызт. Чу Иақәыԥ
иакәымкәа, аемыр дуӡӡа даацәажәеит; уи ныҟәаҩык абас
дааины иара, аҳәынҭқарра дуӡӡа иабжаз иҽаӷәра ахьааникылаз мацара даазхәыцын, дышәкы абыржәыҵәҟьа! – хәа адҵа
риҭеит имаҵуцәа. Аныҟәаҩгьы, уи иааигәара дгәамҭаӡакәа
даазышьҭыз амаҵуцәагьы иара уаҵәҟьа
еиқәԥах иҿарҳәеит.
Ачаландар шнеиц инеиуан, ҩынҩажәи ҩба мшы рзы, иаакылсит дара Беддер. Рышьҭахьҟа ишьҭан ауаҩы дызҵаамыҟәрыло
амшынгьы,
Арабиа ацәҳәырагьы – араҟа дара рыҽрыдыркылон
Шьамдгьылтәи иаауаз аҳаџьацәа.
Араҟа иаангылон аҳаџьацәа жәиԥшь мшы. Жәиԥшь мшы
адин ишаԥыз аныҳәагатәқәа ҟарҵон. Нас идәықәлон
аԥааимбар
Муҳаммеҭ иҭоубыҭ зҭагылаз Қьааба ашҟа.
Жәиԥшь мшы аус ауан уаҩытәыҩса иимбацыз аџьармыкьа.
Адунеи ахьынӡанаӡааӡо зегьынџьарантә еизаз аҭуџьарцәа
рхыԥхьаӡара
шә-нызқьҩык иреиҵамызт.
Џьам уарҳаллеи чын
бырфынлеи иҩычаз
ишьаԥа лаша дыҵатәаны ҳиндусҭантәи
аҟәыӷацәеи амалуааи ашахмаҭ дрыцасуан аемыр Ҳаџьы. Ҳәыр
ҭыԥҳацәа ԥшрала иреисоз аҳәсахәыҷқәа игәы дырҿыхарц
изааргон иара. Имаҵуцәа шаҟьо иалан уахыки-ҽнаки рыла
уаҩы дзакәымшартә иҭбааҭыцәыз аџьармыкьа, избанзар
иреиӷьыз атауарқәа зтәыз аемыр иакәын. Изааргеит иара
Ҭибеҭ ашьха ацәқәан аинцәыш абахә инықәгылан иаҿыҵшәо
акарбынкәыл ссир; амра ахьҩыҵхахо атәылаҿы аҳәса жәақьқәа
аӡы инхәыҵҵәрааны амшын аҵа иҭырго афелдышь ԥҵәахақәа;
аиашьма – алаԥш цәгьеи аҩысҭаареи ауаҩы дырцәызыхьчо;
агьишьер хаҳә, аҳәса рыбзиабара узаазго; амбра, асақә ссир,
хынҩажәи жәаҩа чмазарахкы урылзырго; Кашьмиртәи ақаруақәа
быжьба, аҩы инӡаауршәлар илаҳалаҳауа иҟазҵо.
Аха иҭынчмызт аемыр Ҳаџьы Иақәыԥ-беи игәы. Игәы акы
ҭыхон, иарбан цқьа издыруамызт. Зуаԥшь кьаҿ ада дгьыл
зымбац изыҳәан адунеи ҭахкаауп, дхәыцуан иара. Аха адунеи
иакәшаз, акры збаз, еилызкааз
амчреи амали закәу еилызкааз
адунеи ахьынӡадуу, иагьхьынӡамаҷу – уи дазнеиуеит ҳәаа змам
адунеи зегьы иара ишиԥсадгьылу. Иреиӷьу ахраҿа иҭарҭәоит
иреиӷьу аҩы, иреиӷьу чалымла иреиӷьу арҩашьыга иаҿыхәоит,
ауаҩгьы иреиӷьу аԥсҭазааразы иреиӷьу аҭыԥ дашьҭазар иуалуп.
Аха игәы рзынагӡомызт асеиԥш иҟаз ахәыцрақәа. Игәы
дышҭыхац дҭыхон иҽаӷәра аанызкылаз агәахәуа хыҭҟьа. Уимоу,
уи зхы-зҿы цәырзымгаӡаз, џьара дибахьазшәа игәы инаҭон.
Дизхәыцуан уи ахаҵа, ишьаԥаҟны дааины, иԥсы ааиҭеикырц
абалышь данылатәазгьы.
Изанџьыр аашьҭыхны аџьаз днасын, дааиԥхьеит ишә аҿы
иҷаԥшьоз араԥ.
– Даажәга абыржәыҵәҟьа иахьа сҽаӷәра зкыз! – адҵа
ҟаиҵеит
иара. Иаргьы аԥшра далагеит, аха ажәабжь изааргаз
џьашьатәын. Агәахәуа арԥыс дыбналаны
дрыцәцахьан.
Аԥырқьҳәа дааицрашәан, дҩаҵҟьеит аемыр. «Ацәҳәыра
ачаландар ықәсны ианцоз абналара изымгәаӷьит уи, аха
ақалақь аҿы ианааиҵәҟьа дрыцәцеит». Дшаҟьшаҟьо ашьаԥа
дааҵалеит аемыр. Адҵа ҟаиҵеит уи аҷкәын ицҭакызгьы,
урҭ ирхылаԥшуазгьы ԥшра ҟамҵакәа рыхқәа хырыҵәҵәарц.
Имаҵуцәа уи акрахдырҵуазма, аха игәы зҭынчымхеит Иақәыԥ-беи.
Иааигәалашәеит иҷкәынра, шәҩык арԥарцәа иманы хьыӡрацара данцалоз, иааигәалашәеит игәы ахьындырхаз аизара,
иашьа иҭахара, иаб иԥсра. Хьаак хьухьууа игәы иааҭалеит, усҟан
иоуз агәынхара уажәгьы ихы инардырыз џьишьеит азныказы,
аха уи даҽа хьаан – уи аԥсадгьыл агәхьаагара акәын.
Уи аныҟәара аҟынтәи дхынҳәит аемыр, еснагь еиԥш амал ду
иманы, аха шьҭарнахыс игәҭыхақәа рацәахеит – игәы иҭымҵуа
иалагеит имамлақьаҭ агәхьаагара.
Аха игәы хьаауа атәахагьы даара имаӡаӡеит Иакәыԥ-беи. Дук
мырҵыкәа ҩаԥхьа аибашьра иалагеит.
Акыр ҵуан Маҳмаҭ Алыи аҭырқәа сулҭан Маҳмуҭи ахҟа
рыбжьеижьҭеи. Уажәы аҵара змоу ишырҳәо ала, дара еичзырчоз
англызи, афранцызи, аурыси ракәзаарын. Иаҳараӡак англыз.
Аха дара зхибарҟьаҵәҟьоз даҽакын. Аԥадишьаҳ Маҳмуҭ аҳра
аниоуҵәҟьа аҿыцқәа рацәаны иалеигалеит ир реибыҭашьа.
Раԥхьаӡа иргыланы ир Европа ҟазшьала еиҿикаар иҭахын, аха
иаразнак иара иҿагылеит аԥсылман дин амаҵуцәа. Аҭырқәа
асқьар даара деимдырххеит асулҭани адинуааи. Маҳмуҭ ииулак
ируаа австриатәи аруаа реиԥш еилеиҳәеит, аха адин зкызгьы
рыҽдырӷәӷәан аруаа рмаҟҿаҳәара инаркны ршьапаҟынӡа
асулҭан хеилага ирымҭеит. Маҳмуҭ иргьы убринахыс рхы
инаркны рмаҟҿаҳәаранӡа австриаа иреиԥшын, аха аиқәа
ҭбаақәеи ачабыр еимаақәеи шныҟәыргац иныҟәыргон. Шаҟа
шьа каҭәазеи уи азыҳәан. Азныказ Мсырынтәгьы ауаа аауан
Ҭырқәтәыла, асулҭан ир аҿыц еибашьышьа дырҵаразы, аха
нас Маҳмаҭ Алы дааҳәын, Маҳмуҭ ақьҭаԥ даӷраԥалеит ҳәа
дықәгылеит. Арҭ рыбжьара аибашьра ду еиҭаҟалеит.
Аибашьра ианалага, Маҳмуҭ Алы иарӷьажәҩа агәахәуа
ддәықәиҵеит, зегь шахәҭоу иҟаиҵаразы. Иҟаҵатәызгьы: Иақәыԥ-беи аиааира игар акәын, аха ар ираԥгылоу ҳәа иԥхьаӡаз
Маҳмаҭ Алы иҷкәын Ибраҳам иакәын ахьӡ зегьы зыргатәыз.
Шьамдгьыл иҟоу Низаб амҵан Ибраҳам акаҳуа ыжәуа аҳаргь
дыҵатәаны напхгара зиҭоз, Иақәыԥ-беи дзаԥгылаз Мсыраа рыр
ҩаԥхьа иԥыххаа иқәырҵеит зыбжа европаз, зыбжа аҭырқәаз
асулҭан ир ҿыц. Ариҵәҟьа изхымгакәа иԥсҭазаара далҵит
Маҳмуҭ, асулҭан сарақьгьы ихарҵеит иара иҷкәын Абдула
Мџьыҭ. Уи иаразнак ар иаанхаз рхы инаркны ршьапаҟынӡа
анкьа ишыҟаз еиԥш еилеиҳәеит.
Ҩыџьара дырхәит ари аибашьраан Иақәыԥ-беи. Афранцыз
ҳақьым дылҩааны дидиргылеит иара Маҳмаҭ Алы. Уи даараӡа
дихӡыӡаауа дихәшәтәуан ахә, избанзар идыруан дизалмыргар
иаргьы иҵыхәтәа шааиуаз. Дагьалиргеит. Уи аамҭазы агәахәуа
хаҵа иӡбахәқәа Европа агазеҭқәа ишырныц ирнын. Аныҟәаҩ
дыр маркиз де К. мсыртәи арԥызаҩ даниҿцәажәоз,
англызқәа
рзы игәаанагара дазҵааит. Уи аҭакс Иақәыԥ-беи амаркиз
дахьынӡаӷәӷәаз аиҳагьы ихжәаны дахцәажәеит англызқәа
рполитика. Амаркиз уамашәа ибеит Мсыраа рырԥызаҩ иҭак,
уигьы агазеҭқәа ирнылеит.
Иақәыԥ-беи дыӷәӷәан, адау диҩызан. Дук мырҵыкәа
ихәрақәа
дыриааин, мызкгьы мцацкәа аҽыбӷахь днеит ҩаԥхьа
аҳаџьацәа драԥгыланы, има дҩықәлеит Қьаабаҟа. Даара акыр
иныҟәахьан еиԥш, уахык ԥхьара иахьаангылаз, аемыр гәымшәа
быжьџьара ҩыџьа-ҩыџьала игылаз ицәахьчацәа даарылсны
ишьаԥа данааҩнала, ԥҳәысымзар, хаҵа анеира азин ахьимамыз иԥсшьарҭаҟны ацәыҵлашьцара
иналибааит хаҵак
ицәаара. Игәы мыҭрыскәа ицәашьы дааҩахан, уи изаҳәамыз
асас инаиҿаирҷҷеит. Егьигьы ашьшьыҳәа Иақәыԥ-беи иахь
иҿааихан, иаԥхьа ишьамхы ларсны, шьхарыуа ҵасла имаӷра
акалҭ днагәӡит.
– Уара уздыруеит, арԥыс, усгәалашәеит! – иҳәеит Иақәыԥ,
ибжьы ҭахәаҽӡа иааган. – Уҿы хты наҟ!
– Ааи, сара соуп Арабиа ацәҳәыраҟны иурбаандаҩыз!
– аҭак
ҟаиҵеит асас, уҿы хты ҳәа иоуз адҵа имаҳаӡазшәа.
Иақәыԥ илаԥш ҵарӡа асас иааилаирҟацеит.
– Даҽазныкгьы узбахьеит! – иҳәеит иара, зны еибашьра дцараны даныҟаз, умцан ҳәа иеиҳәаразы зҿы ҭаҳәҳәа ргәашә аҿы
иааиз ахаҵа илаԥш даахгылан, зны аизараҿ ицәажәаз ибжьы
ааигәалашәан.
Асас ихы ааирҵысит:
– Сара соуп, Чу Иақәыԥ, ахаҵа.
Ԥыҭрак дхәыц-хәыцуа дгылан, нас днеины, ихы еимлагәа
икны днатәеит Иақәыԥ.
– Уара уаҳәара абаҭаху иахьа агәахәуаа рзыҳәан еибашьҩык
идамхаргьы дзыԥсоу. Изыԥсоу дара рзыҳәан уара иумоу амал,
ажәлар абџьар анрыгу. Иухаршҭ угәынхарақәа, аибашьҩы, иахьа
ҳаԥсадгьыл амацәаз ианҭаку, ажәлар аԥсреи абзареи ианрыбжьагылоу!.. – ацәажәара даҿын иааиз.
Ихы дааҩахеит Чу Иақәыԥ.
– Иуҳәаз сазхәыцып, уца! – иҳәеит иара.
Абригьы ааигәалашәеит, ацәагьы даалҵит.
– Абаџақәа! Абаџақәа! – игәы дынҭаҵәааит Иақәыԥ,
аха
ибжьы изҭымкааит. – Абаџақәа сахьыркыз абар!
Рызегьы еибеиԥшны, ишьҭаӷьача-шьҭаӷьачаӡа, кьанҿаак
имнеиуа, рызегь неибеиԥшны, ихәымбабисаӡа,
ахәы рықәны,
аха рыблақәа цымцымуа, жәаҩык иреиҵамкәа, иҵагыланы,
дышьҭыхны дрыма
инеиуан. Дрыманы ашьшьыҳәа инеиуан, ддырҿыхар ҳәа ишәаны, еихәыҭхәыҭуа. Иақәыԥ дааҭрысырц
далагеит, аха аҽырҵысра илымшеит. Уи аниба, уаҳа
дырԥырхагамхакәа, џьашьахәыс икны дрыхәаԥшуан, амза
ашәахәақәа ахьрықәыԥхоз рхәы раӡнышха еилаарцыруа, атыша ахықәахь дышьҭыхны дназгоз аӷәаманақәа. «Абаџақәа,
абар абаџақәа амҩа ахьысзырыԥшааз, абнаршәыра сылгара
иаҿуп», – игәы дагьааҭаччеит шәара зқәымыз хаҵа, – «атышахь
акәзаргьы ҟамлоз сара сымҩа». Дара рыбла цымцымқәа гызмал-гызмалӡа иааихәаԥшуан, дшааԥшхьаз ус ҽырцәа шыҟаиҵоз
гәаагӡаны. Ус атыша ахықәанҵәҟьа даацәырҵит зжакьа ӡышӡа
змаҟҿаҳәаранӡа инаӡоз ҵлаҳәысҭак. « Ҳаит!» – иҳәан, илабашьа
ныҵаикшан, днарыҵаҳәҳәеит Иақәыԥ даазгоз абаџақәа. Даргьы, аҵлаҳәысҭа данырба, зырҵаҩы дзыхҭыгәылаз амарҵеицәа
реиԥш, ахәаԥҳәа Иақәыԥ иара уа дкарыжьын, илеимбӷьыжәаа,
иныҵаба ицеит. Нас, ацәа уаналҵлак абырсааҭк, уԥхыӡ асахьак,
абызкаҭаҳеиԥш убла иаахгыланы ишныҵабо еиԥш, дныҵабеит
аҵлаҳәысҭа ԥаҵадугьы.
Ԥхыӡу лабҿабоу дызлаз изеилымкаауа даахықәтәалеит
Чу Иақәыԥ. Ишлабҿабазгьы агәра игеит, избан акәзар иацы
дзызлымҵыз
абна дылганы, атыша ҵаула ахықәанҵәҟьа
дтәан. Дҩагылан, дгачамкны ихы ааиҟьан, игәы дҭаччарызу,
дгәамҵрызу изымдыруа, днархылеит аԥшқақәа рышьҭа
иеиԥшыз, аха аԥшқақәа рышьҭа аҵкыс акыр еиҵаз ашьҭа ссақәа.
Даара акыргьы дшааскьаргаз ибеит абаџақәа. Иуапеи иџьаԥҳани
ахьышьҭаз хәышә шьаҿа иреиҵамкәа ихалатәын. Дҩеины
иҽааибиҭан, ашацаҳәа имҩа днықәлеит. Шьҭа усгьы еиликаахьан
абнаршәыра аҿықәаныҵәҟьа шакәыз иаха ибла ахьҭааз.
Амҩан дызбоз ауаа, аниқәҿырҭлак ишимаҳауаз ангәарҭа,
ус рҳәон:
– Абар дахьнеиуа Чу Иақәыԥ, агәахәуаа рхаҵа. Иҩашьом иара
даара ихьанҭоу еидарак дшаҵоу. Аха ижәҩа иқәԥраауа иуапа
ада еидара идаабалом, ус анакәха, хьаа дууп иара изышьҭымхуа
дызҵоу.
Мцасҭа аԥшаҳәа даназааигәаха, иҽы шьацәхныслеит.
Иаҳагьы
игәы наимҟьан, дааилашәан, иҽы Гьамыда
иҟамчы
нахиҟьеит. Аҽгьы ааҭрысын, ԥшатлакәшәа иаақәԥраан, Мыцысҭа
ианахыԥрааз имбаӡеит. Аӡы дахьнырыз, аҟәараш аҟны ахаҳә
дықәтәан
иԥшәма-ԥҳәыс Ахан-иԥҳа, шкәакәала деилаҳәаны.
– Ҳаи-ҳаи, ибуазеи, Ахан-иԥҳа! Бхаҵа бизыԥшуа быҩны
ахышә алатәара аҭыԥан, бҭынхадаха аҟәараш бзықәтәоу иауазеи? Иабаҟоу сыҷкәынцәа рыхҩык, дабаҟоу сыԥҳазаҵә?
Изиԥымлозеи иааԥса-икара ахарантә ихынҳәыз раб? Гәырӷьарас
ибоузеи, хымз раԥхьа анышә иабҭаз баб дыбхашҭны, шкәакәала
бҽеилабҳәартә?
Зхы кны аҟәараш хаҳә иқәтәаз Ахан-иԥҳа дҩагылан, дааины
иҽаӷәра аалкын, лхы ишьамхы инықәылҵеит.
– Аҩны сдәылҵны аҟәараш сзықәтәоу, ара иаҳа сузааигәахон,
иаҳа ирлас иуасҳәарц сҭахын схьаа ду зызку. Уҷкәынцәа
руаӡәк уаҳа дзуԥылом, иабхәараа Абырзықьқәа хьыӡрацара
дахьрыццаз, уаҳагьы дыхнымҳәит. Иашьцәа гәҭыхала иҭәны
уара ушьҭа ихуп, уԥшааны иҟалаз уарҳәарц. Уԥҳазаҵә лашьа
шәыркы иаишәамаҭәа дхырқәақәо дадтәалоуп. Шкәакәала сара
сыҽзеиласҳәазгьы, сыҷкәын иабгьы иангьы имырԥхашьеит,
ахаҵа ишиаҭәаз, хаҵарыла
дҭахеит азоуп, – абас дцәажәон
лара, лхаҵа дызҽыжәымҵыкәа дахьҽыжәхалаз ишьамхы лхы
нықәҵа,
лаӷырӡыла икәабо.
– Иҵуазеи ари ҟалеижьҭеи? – дҵааит Чу Иақәыԥ. – Са
бысзымҵааӡакәа дзыбышьҭызеи?
– Уара уахьцаз, хымш рыда сынхом ахьуҳәаз, уаҳа умааӡеит.
Уҷкәын хьыӡрацара иабхәараа аниԥхьа, сара дысзаанкыло
дыҟазма. Абар хымчыбжьа ирықәлеит
шьҭа дҭахеижьҭеи, –
ааиаҭалкит Ахан-иԥҳа.
Чу Иақәыԥ аԥсымеиԥш дҟәашкакараӡа иԥҳәыс лыблақәа
днархыԥшылеит. Хымш раԥхьоуп аҩны сдәылҵны санца ҳәа
акәын иара игәы шыҟаз. Арахь иҷкәын дҭахеижьҭеи хымчыбжьа ирықәын. Ихы инапы нықәишьызар, амҩа данықәлоз
инықәршәны иисаз, уажәы инапы налишьыртә ихахәы аахьан. Аргамаду ибеит иаҩсҭаахә дыширҟьалаз, ԥсра хәыҷык
еиԥш дшарцәаз иаџьал абнаршәыраҿ. Аргамаду ибеит абри
амшқәа рзы изцәырҵыз аншьан дуқәа шымцымхаз. Ҿымҭ
игәы дҭаҳәҳәо ихы неимлагәа икит. Иԥҳәыс Ахан-иԥҳа дҵәыуо
иалҳәоз, харантәыла лыбжьы ааиуашәа акәын ишиаҳауаз.
Уажәы
уи дахьылзыӡырҩуазгьы ибла дыхгылан, мызкы инымҵәаӡо
аԥхыӡ бааԥс даналаз, ԥхыӡла иибаз, иаацәырҵны знапы ҟьо акы
иазҳәарц зҭахыз ахаҵа исахьа. Зны дыршьырц анырҭахызгьы
иааины иазҳәоз, Мсыр ачаландар анымҩаԥыргозгьы дыԥшааны
иԥсадгьыл ахь дхынҳәыртә
дҟазҵаз, – дызусҭада убри: диаӷоу,
диҩыза гәакьоу; дуаҩытәыҩсоу, иаҩысҭаахә иакәу? Усҟан
иԥҳәыс длаӷырӡышо ацәажәара даҿын.
Аурыси аҭырқәеи реибашьра ду анеилга, зхала иаанхаз ашьхарыуаа русқәа аҽазны еиԥшымкәа ианыцәгьаха, Зыхиақәиҭу
Амеџьлыс Ду ааилатәаны ԥҟарра ҿыцны ишьҭырхит шьҭарнахыс
аибашьраҟны иҭахо ахаҵа, ибаҩ аагара цәгьазар, дахьҭахаз
анышә иаҭара азин ыҟаны. Уаанӡа аԥсы ибаҩ рылгаразы
абзацәагьы рыҽҭадырхон, аӷа импыҵашәаргьы, рмал-ршьал –
акгьы иамеигӡакәа, ибаҩ ҿырхуан, ма, ианамуӡах, ихы мацара
рыманы иаауан. Уи ашьхарыуаа рқьабз рыҵыздырааз шьоукы аԥсцәа иреишәарыцаны рыхқәа хырыҵәҵәон, аҭынхацәа
иддырхәҳарц. Уажәы, иҭахоз рхыԥхьаӡара аншьардаха, насгьы
раагара аныцәгьахаӡа, азин иҟалаз ала, иҭахаз дахьҭахаз анышә
даҭаны, иҭаацәа иџьаԥҳаны рзааргон. Чу Иақәыԥ иҷкәынгьы
зашәақәлацәа аҩныҟа иабџьармаҭәеи иҽи рыманы иааит,
ихаҭа дара аҳәажәқәа дагьырзымхеит, дахьҭахаз ишиқәнагаз
пату иқәҵаны анышә даҳҭеит, иагымкәа ишьагьы аауит ҳәа
ларҳәеит иан. Уажәы лара абри зегьы лақмарны илҳәон, лхаҵа
дахьимҵагылаз.
– Ааҳ! Ааҳ! Сыҟәа ҷыҷа, сыҟәа ҵҿы! (Сыҷкәын хәыҷы,
сыҷкәын қәыԥш), – дааӷызыӷызит Чу Иақәыԥ, ижакьа инапы
наларԥаны.
Аԥхьа ашьхарахь шыҟаз иаамацәысит, нас, уи инашьҭарххны
агәыргәырҳәа иаадыдит, мамзаргьы агәахәуаа ишырҳәоз еиԥш–
ажәжәа абыбым.
Уажәшьҭа иаацәыраагап агәахәуаа мцахәыцәақәа руаз.
Ирхиоуп
ҳара ҳҩымаақәа, ҳабжьқәа ҵаруп, насгьы ҳхаҭақәа
ҳаибгоуп. Аҵх лашьца аиныжә оумагаха аблазаҵә цәыҵрааны
иаанартит. Шьоукгьы ирҳәап амзаҿоуп ицәырҵыз ҳәа. Аха
сҽабазгари сара, даҽа ҵхы лашьцак еиԥш исхагылоу схьаа шәыблак амазар? Сагьармыхәагәшьагьа.
Иабаҟоу агәахәуаа, ҳашьцәа ԥагьақәа. Суаԥсеи Хәасҭеи
рыҩӡыбжьара ԥшӡа зџьынџьыз, геи-шьхеи рыбжьара абыжьныха зҳақыз, зхақәиҭра бзиа избоз, асулҭангьы аҳәынҭқаргьы
ирнышәарц зҭахымыз? Инкабама шәалҟьа шәахәашәа, баҟак
аанмыжьӡакәа, хҭысҳәагьы мыҩӡакәа? Изҭахыда усҟан урҭ
рхаҵарагьы, ргәымшәарагьы, ргәамцагьы, ргәыбылрагьы?
Алушәак
ҭаха сызымҭо – арҭ азҵаарақәа аҭак сызрымҭар,
сызларымҵатәоузеи зыбла цәыҵрааны иаасыхәаԥшыз
аҵхи,
шәы-блак рыла сгәаҵаҵәҟьа иҭаԥшуа са схьааи? Сагьармыхәагәышьагьа.
Схы сжьа, сгәы сжьа, ма ус акә – шашәаӡ имыӡит сҳәар сҭахуп
агәахәуаагьы. Избан акәзар, урҭ аныҟамлаз
аҽны дашк аабыз-бызит адунеи иқәу ауаа зегьы рыгәқәа рҿы. Аха уи зыхҟьаз
еилызкааз рацәаҩымызт.
Избан акәзар, ишәышәуа аҳауа иналапҟаз урҭ рыԥсра ахҿа,
адгьыл кәымпыл инахыкәшаны, избоит ахынҳәра иахьаҿу,
идәықәызҵазгьы идәықәзымҵазгьы
рыгәқәа аҽрықәкны.
Уаангыл, ахҿа! Аҳәҳәара саҿуп сара, атыша сҭаҟаауеит, аҭак
ҳәа смоуӡо. Уаангыл, ахҿа! Аҳәҳәара саҿуп сара, знык заҵәык
иранажь, ашьоура уаҟәыҵ, сара уеиҭасҳәоит! Сагьармыхәагәышьагьа.
Нас сҽазҵәылхны исыргәыбзыӷырц салагоит аҳауа иалоу,
зышьҭыбжь сара сыда уаҩы имаҳаӡо, ааира иаҿу ахҿа. Аҭацәыра
сҭацәажәо аҳәара-аиҭаҳәара
саҿуп, иара усгьы ашьамҩа
ҳалсны ацуҭа ҩычақәа рахь ҳшеихо. Афрангь аҳәақәа рҭыԥан
ауаа ргәыӷрақәа шеинҟьо; адоуҳа аҽазыҳарамкуа, ажәҩақәа
шьҭакьысуа аԥсҭа ишахагьежьуа, амшцәгьа алагамҭаз жәҩантә
ҳауа аԥсаатәқәа рыԥырра адгьыл ахь ианыланарҟәуа иеиԥшны.
Уаангыл, ахҿа! – сӷьаҵәыӷьаҵәуеит сара, аха аанкылашьас иамоузеи аҳауа иалоу! Сагьармыхәагәышьагьа.
Нас сҽазҵәылхны исыргәыбзыӷырц салагоит аҳауа иалоу
ахҿа. Уаангыл! – сӷьаҵәыӷьаҵәуеит сара, – макьана иҟоуп
ахаҵареи агәымшәареи, агәаӷьреи ауаҩышәареи, аламыси
агәаԥхеибашьареи – макьана ауаатәыҩса рда иалагылоуп,
иԥснырхаганы, агәахәуа ԥагьа ишьа. Сагьармыхәагәышьагьа.
Чу Иақәыԥ шықәсыла ишьҭимхцыз ишьанҵа шәақь аҭаҳәҭеи
иааҭиган, ар драԥгылеит, иҷкәын анышә даҳҭеит ҳәа Бырзықьаа
иахьиарҳәаз адгьыл аӷа импыҵижәарц. Иҷкәын рыцҳа иҭахамҭаз
иҟаиҵаз ахаҵарақәа ашәаны изҳәоз Бырзықьаа рашәаҳәаҩцәа
рыԥхьарцақәа аарымихын, ишьамхы инанҟьаны
иԥиҽит. Иара ихала ибар иҭаххеит иԥеиҳаб ибаҩ, иблала ибар
иҭаххеит ишьҭахьҟала акәзу, иаԥхьаҟала акәзу уи дышхәыз.
Лоу ақыҭан ар драбашьны иԥхьеицеит, нас иԥацәа иманы дцеит иҷкәын аиҳабы анышә дахьамаз.
Бырзықьаа зегь
реиҳа зыгәра имгоз Ханиа Маҳмаҭыҟәа
иԥа Аҳмаҭ ихәда
ашаха ахаҵаны диманы дааиуан. «Аброуп» ҳәа уи иахьиирбаз
ажыга надырсит. Иакәыԥ игәы хыҭхыҭуа дгылан, ииҳәынҷаз
Абырзықь ихәда ашаха ахаҵаны, иркьаҿны икын. Аԥсы анышә
дарҭеижьҭеи фымз ҵуан, аха данарҭаз иацы акәызшәа дыҟан,
дыҵхны анарма икәыршаз данаалырх, Чу Иакәыԥ ихы-иҿы
баҟаӡа иԥа хьшәашәа
днарҳәы-аарҳәны дааихәаԥшит, агәрамга
ихәда иахаз ашахагьы аумышьҭӡакәа икны. Иҷкәын икәымжәы,
абаара иалагахьаз, длаханы иааԥижәеит ишьҭахьҟала, иԥа
агәыбжьанытә уа дахьидгылаз арҵәааҳәа дныҩныҵәааит.
Ҩыџьара ибӷа кылжәан аԥсы, рҩыџьарагьы ишьҭахьҟала.
Иҩашьомызт иара ицыз шракәыз маҳагьарыла аҷкәын дызшьыз.
– Уныӷҳашәкәын! Уныӷҳашәкәын ауи гәа! (Дысшьуеит, дысшьуеит, алахша!) – дыҳәҳәан, иҟама длахеит Иақәыԥ иҷкәын.
Аха Иақәыԥ «ԥшьаала уа уаангыл» иҳәан, иҷкәын дааникылт.
Абырзықь ишьамхы ларсны днадыргылт. Дцәышҟаҟараӡа,
иԥсы данықәԥш, иааиамхацәгьахан, зегьы иҳәеит уи; иҳәеит
иаб иԥсрагьы Иақәыԥ ишианаимыжьцыз, Бырзықьаа реиҳараҩыкгьы
ишианармыжьцыз. Иҳәеит убри инаҷыдангьы Бырзықьаа
рымаҳә дахьынхаҩыз хьымӡӷшьаны ишрымаз. Зегьы
иҳәеит: ацәгьоура ргәы иҭеижьҭеи акыр шааҵуаз,
аха Чу Иақәыԥ
иҭаацәеи иареи рымариа шырмоуцыз,
нас, Иақәыԥ иҟамзаара
рхы иархәаны иҷкәын дышҭадырхаз. Еиқәиԥхьаӡеит ари
ацәгьоура иалахәыз зегьы.
Иақәыԥ деиԥхьхәыцаауа дгылан. Дныҵышәшәа дцеит иара,
акаҭеиԥш иҳаны ари ацәгьоура Гәахәны зегьы ишахаԥаз аниба. «Ашьоура саналага, ажәлар зегьы хыла-гәыла ҳаилалеит
ауп, – дхәыцуан иара. – Иара усгьы ақәӡаара иаҿу, ҳара-ҳара
ҳнибарҵәароуп. Уи ауп ҳаӷацәагьы ирҭаху. Мамоу, уи са схарала
иҟамлааит, абри аԥсы дысзыргылараҳа».
Абригьы ааихәыцит, ашацаҳәа ихы дааҩахеит. Иҷкәынцәагьы
ирдырит хыԥашьа змамыз ак шиӡбыз.
– Уца! – иҳәан ашаха ааихыхны дауишьҭит иҳәынҷаны
имаз Ханиа Аҳмаҭ. – Ушиашоу уца, ухьамԥшӡакәа.
Уҩны унеиаанӡа
ҳа ҳҟны ункыдгыланы, уаҳәшьа, убра иҟоу, бшәы аабшәыхны
бабраа рахь бца, иааббо шьҭыхны ига, бара ибтәуп
ҳәа сызлаҳәаны, думаны уца. Уаҳагьы шәыжәла зыжәлоу аӡәы
шәхы сышәмырбан, ҳаԥсы ибаҩ ҳаманы ҳахьнеиуа, – иҳәан,
знык ашаха ааихҟьаны доуишьҭит иаӷа.
Уи ашьҭахь Чу Иақәыԥ ир даҽаӡәы хыс даарыҭаны иоуишьҭын,
иара иԥсы диманы аҩныҟа дааит даҽа
мҩакала. Агәылацәа-азлацәа даадырҵәыуан, адырҩаҽны
анышә деиҭеит иҷкәын.
Нас ашьыжь џьара дцан, ахәылԥаз дхынҳәит. «Зыда ԥсыхәа
шәымам аҩны идәылыжәга» – иҳәан, иҩны амца нацраҵаны
иблит. Аухаҵәҟьа ашхәа дҭаланы, иԥҳәысгьы ихшарагьы,
зықәрахь инеихьаз имаҵуцәа аҩыџьагьы иманы амшын дхылеит, Ҭырқәтәылаҟа ихы рханы. Сагьармыхәагәышьагьа.
Дыҟоуп ауаҩызаҵә, шьхатәылан зхала иныҟәо. Аха дыҟоуп
еиҭах ауаҩызаҵә, аҭоурыхмҩагьы зхала заҵәык иқәу. Аиеи,
дзаҵәуп уи ауаҩызаҵә, иуахҭа дзыннаҵаз уи амҩа иара ида
уаҩы иахьимбо азыҳәан. Зны-зынла дырныӡбуеит ажәлар,
зны-зынлагьы игәы аарыхшәалоит, имҩа ихала дахьықәу. Усҟан
изеилкааӡом иара дызну амҩа дук мырҵыкәа ажәлар зегьы
ирымҩахараны ишыҟоу. Иара дуаҩызаҵәын азоуп аҭоурых
егьырҭ раԥхьа изинарбаз уи амҩа, иага иундазгьы дызныҵыр
амуз амҩа.
Абасоуп аԥхын ҭакар азын амшын ҳаныҽԥынгыло, инахьхьи
алаԥшҳәаа шьхақәак рцәаара аналаабалак, уи Трабзон ашьхақәа
ракәу шџьаҳшьо, арахь амра иаршыз, асаркьеиԥш иартәаз аҳауа
ианыҷҷаланы иаабо ҳара ҳашьхақәа рынаур ауп.
Сагьармыхәагәышьагьа!
«Чуаа рыжәла аамысҭара рымҭаӡакәа, ижьо Бырзықьаа
ишааргоз ауп ари арыцҳарагьы шыҟалаз, – иҩуеит Жорж Диумезиль. – Иақәыԥ дааит Ҭырқәтәыла, итәцәа, иҭынхацәа, иҩызцәа
рацәаҩӡаны ицны. Дахьааиз, Манис азааигәара Кәылак
ҳәа ҭыԥк ахь ддәықәырҵеит. Рызегь шынеибакәыз еихьыжәкәыжә,
ирыцҳахәха акәын ишыҟаз. Иақәыԥ ддәықәлеит
Сҭампылҟа, асулҭан еиҿикааз аиммиграциатә комиссиа аус
ахьауаз. Акомиссиа ахантәаҩы иаԥхьа данаагыла, – уи атәы
Џьамил издырӡом, – егьи дҩаҵҟьан, дҵааит, иухьӡузеи, насгьы
аамҭала Мсыр унымхаӡози ҳәа. Иақәыԥ аҭак аныҟаиҵа, егьи
дааигәыдиҳәҳәалан, иҩызцәа рахь даахьаҳәны, ус иҳәеит: «Абри
ауаҩ сыԥсы еиқәирхахьеит!». Иагьиашаҵәҟьаны, Маҳмаҭ Алы
асулҭан Маҳмуд даниабашьуаз, аҭырқәа иуаа аӡәырҩы тҟәаны
иган, есуаха гәыԥ-гәыԥла ашьра рықәҵаны иԥырихуан. Абас
уахык ашьра знапы ианыз Иақәыԥ абаандаҩы даарыцҳаишьан,
диазҵааит: «Уоусыжьыр, Мсыр уалҵны ацара улшару?» Егьи
ааи аниҳәа, дыбналартә еиԥш аҭагылазаашьа ииҭеит.
Уажәы Сҭампыл аус дақәшәаны даниднагала, иаауҭаху акы
сеигӡом уа узы ҳәа иеиҳәеит. «Ԥара-шьара са исҭахым, – иҳәеит
Иақәыԥ. – Амала сыжәлар
Кәылак иқәынҵәоит». Ахантәаҩы
жәаҩа махҽ анхара иаҭахыз зегь рықәҵаны идәықәиҵан,
иахьуҭаху анхарҭа ҭыԥ алх ҳәа иеиҳәеит Иақәыԥ. Маниас
акәшамыкәша
днаԥшы-ааԥшын, иалихит абри аҭыԥ, иахьа
иара ихьӡ зху. Анаара иаҿаршәу ари ақыҭа агәҭаныҵәҟьа,
аџьаама аханы, Џьамил-беи игәараҭа ҭахкааны иахьыҟоу
алаҟтәирахьҵәҟьа ԥшь-нышәынҭрак убоит, хылаԥшра рыгымкәа.
Абарҭ анышәынҭрақәа рҟны ҳтәаны акырынтә аԥсҭазаара
ҳалацәажәон Џьамили сареи хәылбыҽхала; ҽнак ҳҩыџьагь
еицааҳгәаԥхан ҳматанеит: иара инапқәа еимыхны, сара
снапқәа еимаԥсаны.
...Ҳаџьы Уасман Қьои анхацыркыз ашьҭахь ауп, уи зыхьӡ
аху Иақәыԥ дижәлантәын, аха диашьа гәакьамызт. Џьамил-беи
ишиҳәаз ала, Уасман иуаажәлар
иманы данааи, ааигәа дынхар
иҭахын, аха Иақәыԥ имуит, ҳкәытқәа хаз-хазы иҳәлааит иҳәан.
Ҩажәа шықәса рышьҭахь ҩынтәны аҵарауаҩ Ҭырқәтәыла
данааи, аубых бызшәа здыруаз дрышьҭаланы,
игәы инархьит иара урҭ рхыԥхьаӡара ахьмаҷӡахаз.
«Аубых бызшәа
зегьынџьара зныкҟьара иқәӡааит.
Иахьа иҭырқәцәахахьоу ажәла
нагақәак ртәала,
(иаҳҳәап, Мысҭафа Невзеҭ Ԥсак, Сҭампыл
афармацевтикатә лабораториа ду директорс иамоу), ари ҟалеит
ажәлар еибырҳәаны, еиӷьу ҳәа ишырыӡбыз ала. Зхыԥхьаӡара
маҷыз, арахь иԥсаҟьаны иалаԥсаз, шьҭа иубыхцәаханы ишызнымхоз анеилыркаа, ажәлар ирҭахын ма ианаму ишышьхарыуаау инхарц, уи аҟынтә ирыӡбит аибашьраан, ахҵәараан ирывагылаз, реиҳа хыԥхьаӡарала еиҳаз ажәларқәа рыҽрыларыӡҩарц:
ганкахьала ачерқьесцәа – ашаԥсыӷааи абазақьааи, ҽа ганкахьала, иаҳа имаҷны – аԥсуаа», – иҩуеит Диумезиль, даҽаџьарагьы
иациҵоит абас: «Ҿыц еиҵагылаз абиԥара иргәаладыршәар
рҭахӡам ирхыргаз ааӡабгьы, ишжәытәжәларугьы».
Диумезиль аҵыхәтәан дзыҿцәажәоз дреиуоуп Ҳандар
Ҳаным.
– Иџьашьахәуп Ҳандар Ҳаным ллахьынҵа. Лара драԥуп.
Дшыхәыҷӡаз ауадалықь дақәшәан (Сеиралы-араԥ ҳәоуп
ишлышьҭоугьы), амчра ду зкыз аҳкәажәцәа
рмаҵуҩыс дшыҟаз
илызҳаит. Убраҟоуп иахьылҵаз аԥсшәагьы аубых бызшәагьы.
Уажәы хынҩажәи жәаба раҟара лхыҵуеит».
Даҽа ҩынтә дизцәырҵит Чу Иақәыԥ неиҭамҳәа зхы-зҿы
цәырзымгоз ахаҵа. Даҽа ҩынтә уи амашәыр дақәшәараны
дахирԥеит. Аҩынтәгьы иара дцеит, Иақәыԥ ихы имырдырӡакәа,
ихы-иҿы хҭырԥала ишҭаҳәҳәац иҭаҳәҳәаны.
– Бааишь, бааишь, Ахан-иԥҳа, – иҳәеит Чу Иақәыԥ, – дарбан ҳәа бгәы иаанагозеи абри ахаҵа, џьара акы сақәшәараны
саныҟоу заанаҵ даацәырҵны адырра сызҭо.
– Ма уаҩсҭаахә иоуп, ма умаалықь иоуп, – аҭак илҭеит аԥҳәыс
ҟәыш лхаҵа.
– Даҩысҭаа, дмаалықь, даҽазны данааи, смашьхәалымца
зеиԥшроу шисырбо Мцасҭа аныс! – иҳәеит згәы кыдгылахьаз,
бзиагьы цәгьарагьы зҭахымыз, аҭынчра ада акгьы згәы амыҳәоз
Чу Иақәыԥ.
Ус иагьыҟалеит, Чу Иақәыԥ уи, гәаныла Хымаӷәа (идырым)
ҳәа зыхьӡиҵахьаз даҽазнык данаа.
Хәылԥазык зны Иақәыԥ ҿыц иргылаз иҩны асофаҿ дшықәтәаз,
зны Ханиа-лԥацәа дыршьырц анырҭахыз еиԥш, зхы-зҿы
ҭаҳәҳәаз ахаҵа игәашә даалагылан, иҽы гьежьы-гьежьуа, ахы
изнымкыло ҿиҭит. Иақәыԥ ҳаи иҳәан данаадәылҵ: «Уаха угәуҽаныз,
Чу Иақәыԥ ахаҵа, угәылацәа уқәланы уеимырҵәарц
ргәы иҭоуп!» – иҳәеит уи.
Иақәыԥ игәылацәа-излацәа рхынҭаҩынҭарақәа иҽрыламгалакәа,
ԥшьаала дынхон. Аха иаргьы ҭаха ирҭомызт ргәылара
инхоз аболгар ԥсылманцәа иреиуаз абрагьцәа. Урҭ қәылон,
арахә рӷьычуан, Маниас
амҵан ақыҭақәа зегьы ршәаны ирыман. Чу Иақәыԥ иқыҭаҟны ацәыӡқәа ҟало иалагеит, изхаразгьы
абрагьцәа шракәыз дымҩашьахуа идыруан. Ауаа рниҵеит
шәысҟәаҵ, сышәԥырхагам – шәысԥырхагамхан ҳәа. Аха уи
иаҳагьы ихьымӡӷшьаны, зынӡа деимаҳҵәоит ҳәа имақарт дара.
Урҭ ракәын угәылацәа ҳәа иааизгьы зыӡбахә имаз.
– Уаангыл, уарбану абри зҳәо? – ҿааиҭит Иақәыԥ, аха егьи
иҽы аӷәра длахан, ддәықәлеит.
– Уаагыл, Хымаӷәа, уара ууаҩытәыҩсоу, умаалықьу, мамзаргьы уаҩысҭаахәу сыздыруам, аха абыржәы уҽцәыругароуп!
– Сара схы-сҿы уаҟәыҵны, аҷкәынцәа адырра рыҭа, уаха
иқәылоит аболгарцәа! – иҳәан, иҿынеихеит Иақәыԥ гәаныла
Хымаӷәа ҳәа зыхьӡиҵаз.
– Ҳаи, Мцасҭа уаҳа сыла иамбааит, ухы ансумырдыр суеигӡарызар!
– иҳәеит Иақәыԥ.
Аха Хымаӷәа: «Сара субарц уҭахызар, уабацәа рыбаҩ ахьыҵоу
удгьыл ахь ухынҳәы!» – иҳәан, дышнеиц днеиуан.
Иақәыԥ игәахы неибакын, ашьабысҭеиԥш дыԥаны аҩны
дныҩнаԥалан, ишәақь нкыдиԥаан, идырмыз архәара днавалон
еиԥш, дшыхарацәахахьазгьы, иқәкны дхысит. Хымаӷәагьы,
Иақәыԥ ила ишабоз, ашәақьлҩеиԥш дныҵаба дцеит. Аҩныҟа
дааҩналеит Чу Иақәыԥ. Аҟәараҳәа деиҵасуан, ихаԥыцқәа еихакшон, аԥхӡы хьшәашәаӡа иқәнаҭәон.
– Бааишь! Бааишь, Ахан-иԥҳа! – даагәынқьит иара. – Дызусҭада
сзеихсыз?
– Ҳаи, уанаџьалбеит, дԥааимбарзаргьы уиеихсит! – лҳәеит
иԥшәмаԥҳәыс Ахан-иԥҳа.
– Ҳаи, дԥааимбарҵәҟьазаргьы, даҽазнык дызбаны ихы ансимырдыр, дшысмышьҭуа исҭоубоуп. Дызусҭада, дынцәахәызаргьы,
сара сԥеиԥш цәгьа са исзымхошәа, ҭаха сымҭаӡо
исышьҭоу! – иҽизеиқәкуамызт
иара.
– Бцеишь, быҷкәын иаҳәишь, – иҳәеит иара ԥыҭрак ашьҭахь,
иаҳа ихы инапаҿы иааганы. – Асаркьал дасны ақыҭауаа еизигааит,
Хымаӷәа ииҳәо ԥаса ишымцымыз еиԥш иахьагьы имцымкәа
иҟалозар.
Иагьиашаҵәҟьаны, имцымызт уи идырмыз ииҳәаз. Ауха
иагьрықәлеит абрагьцәа. Аха Чу Иақәыԥ
иуааи иареи ргәырҽанын,
рымҩа ааркын, абрагьцәа
ҟәаҟәа иҭарҵеит, амамлақьаҭ
изнызгьы ауааԥсыра уф, гәышьа ҳәа рыԥсы ааивыргеит.
Ажәлар рыԥсы ршьеит, Чу Иақәыԥ дырныҳәон, иқыҭа лаша
аӡбахә заҳаз ашьхарыуаа, заанаҵ Ҭырқәтәыла иқәнагалахьаз
иреиуаз, нхара ҳәа иара иахь иаауан; адгьыл риҭон, инирхон,
абра рзиуан, иқыҭа аизҳара иаҿын, аха игәы зҭынчымхеит,
иԥсадгьыл гәхьааигеит Чу Иақәыԥ.
Ус, дшымгәыӷӡоз, зқыҭа иалҵны џьаргьы имцаӡоз, адунеи
иану ҳәа акгьы ззымдырӡоз Чу Иақәыԥ дшыԥшуаз, қыҭа-қыҭала
ихҵәаны Ҭырқәтәылаҟа аара иалагеит ашьхарыуаа. Аԥхьа иааит
азахәқәа – абазақьаа, наҭхәаџьаа, шаԥсыӷаа. Нас урҭ инарышьҭалеит
агәахәуаагьы.
– Аԥсҭыр ҳалаланы, ажәлар рхырҵәара иаҿуп, зегьы арахь иаауеит, – рҳәон урҭ, – ижәуеи, шәеилагама?! – ҳәа дӷьаҵәыӷьаҵәыуа
н Иақәыԥ данырԥылалак. «Сцароуп, сцароуп уахь! – гәаныла
даацәажәеит Чу Иақәыԥ. – Абыржәоуп санаҭаху, – ааигәахәит
иара, – иаанхаз рыԥсадгьыл аҟны исзынкылозар»...
Дымтәакәа аҽеибыҭара далагеит Чу Иақәыԥ, иԥсадгьыл
ахь дхынҳәырц ианақәик. Аха иара иичаԥаз ақыҭаҿы ицынхоз игәылацәа уи усҟак иргәамԥхеит.
Урҭ ирҭахымызт еиҭах
ахҵәара.
– Узҿу закәызеи, Иақәыԥхеит, ҳанхашәа ҳаҟоуп, еиҭа ҳахҵәахуама! –
рҳәеит дара.
– Ҳаи, аџьаҳаным ҳалҵны ҳааит, ҭынч нхамҩа ҳамоуп, уахь
ҳаиҭацахуама! – рҳәеит дара.
– Дад, Иақәыԥ, уахь ҽеи ыҟазҭгьы ажәлар хҵәаны арахь иаауазма! – рҳәеит дара.
Игәылацәа моу ихшазгьы уахь ацара мыцхәы ирҭахымызшәа
ибеит Иақәыԥ. Иԥҳа аԥашьа диман, иҷкәынцәа аҳәса аарган,
анхара ргәы ақәкӡаны иҟан.
– Иҟоу уаҳауама, – лҳәеит иԥҳәыс ҟәыш Ахан-иԥҳа. – Уара уца
ухала, уахь бзазашьа ыҟазар – уааны иҳауҳәап, нас ҳдәықәлап
ҳаргьы. Ус акәымкәа, уа ҳныдмырхозар, арагьы ҳахҵәар –
иҳаԥсыхәоузеи, ҳажәит, ишубо.
– Уигьы ҵабыргымкәа, – иҳәеит Чу Иақәыԥ, ишааигәамԥхазгьы,
нас ашьтәа шьны имҩа даақәныҳәан,
шхәак аанкыланы днақәтәан,
иҿынеихеит
Кавказҟа.
Хҩык амшынуаа-аҭырқәцәа зымаҵ руаз ашхәа днақәтәаны,
ҩадаҟа, Гәахәуатәылаҟа амшын дынхылт Иақәыԥ.
– Абри амзк мацара бжьынтәы сцаны саахьеит Кавказ. Уахь
санцо сҭацәны сцоит, арахь сышхәа уаала иҭәны саауеит. Ианаамҭаӡамыз
умамлақьаҭ ахь удәықәлазар ҟалап, аҭаҳмада,
– иҳәеит аԥсҟы зкыз.
– Ҿумҭын, гьыӷаамыҟә (аҿаасҭа)! – иҳәан, ажәҩан ахь дыԥшуан
Чу Иақәыԥ. Аха уахь дахьынаԥшуаз иибоз игәы иахәомызт.
Аншьан бааԥсқәа ибла иахьабоз, иблақәа ишәиуан. Ажәҩан
ҭылашьцааӡа, амамиқәара аҿан, абри рыцҳарак иатәуп ҳәа
аҭаҳмадцәа
ианырҳәалоз еиԥш.
Ус дшыԥшуаз амшын аҳәаадара иналибааит наҟынтәи арахь
еицрыхәхәа иааиуаз аӷбақәа. Иааицәымыӷхеит
Чу Иақәыԥ.
Аӷбақәа аауан, иаҳа-иаҳа иааигәахо, аибашьыга ӷбақәа,
адунеи рымҽхак, бжьба раҟара еицны. Раԥхьа игылан реиҳа
еиҳаз, еиқәаҵәаӡа, аԥрақәа иахагылаз цәҩаԥшьӡа, ҩба ашьҭахь
игылан, нас еиҭах ҩба. Амшын агәы ахьеиҩдырссоз, ацәқәырԥа
дуқәа наҟ-ааҟ иаарҟәыҵны, иаҳа-иаҳа идухо, еишьҭаргыла
еимыҵуан, зымҵәыжәҩа ззеиҵымхуа амшын агәы иххалаз
аԥсаатә дуӡӡақәа иреиԥштәуа аӷбақәа. Аӷбақәа
ааигәахон.
Иақәыԥ ишхәа аԥсҟы зкыз дшәаны
арыӷьарахь деихарц далагеит.
– Уаангыл, аганахь умцан, аӷба иҭоу зусҭцәоу еилсыргар
сҭахуп! – адҵа ҟаиҵеит Иақәыԥ.
– Ҳахдыршәҭуеит, умбаӡои, аҭаҳмада, закәытә цәқәырԥақәоу
ирхылҵуа згәоумҭозеи! – уамашәа ибеит аԥсҟы зкыз.
– Уаангыл аӷба иҭоу еилсыргаанӡа!
– Ҳахдыршәҭуеит, аҭаҳмада, аԥсҭазаара уҭахӡами! Иҭахда,
уара уҩызцәа ашьхарыуаа зегьы арахь аара иаҿуп, уара уахьцо
сыздыруам акәымзар! – иҽирӷәӷәеит
аԥсҟы зкыз.
– Усҭыҳә, ухы уҭахызар, – иҳәан, имахцә данкны наҟ диршәын,
ихаҭа аԥсҟы ааникылт Чу Иақәыԥ, зынӡа ирзааигәаӡахаз аӷбақәа
рхыԥша изаанашьҭуаз ацәқәырԥақәа ашхәа аԥынҵала
ирҿаргыланы драқәԥо.
Ашхәа зны инхышәҭуама иҳәаратәы
аԥхьаҟа инхьынааит,
амшынуаҩ дыҳәҳәаны аԥсры иҽҭаижьт,
сыԥсуазаргьы
исымбаӡо сыԥсааит игәахәны, нас иааҭрысын
иара убасҟакҵәҟьа ашьҭахьҟа инхынааит. Иақәыԥ ишилшоз аԥсҟы иҽаларԥсны аус иуан, ашхәа ацәқәырԥа ԥынҵала
иаҿагыланаҵ усҟак ишшәарҭамыз, аха маҷк ахы ицәцар иаразнак ишхышәҭуаз дыруа. Ишхәагьы иаргьы еиманы рышьҭахьҟа
ианыхнаршәҭ, иааивалахьаз аӷбақәагьы ыӡын, иаԥхьа иаагылеит шьхак иаҟаразшәа иибаз ацәқәырԥа ду. Аха амшын
атәы бзианы издыруаз Иақәыԥ еиликаауан, ишхәа ахьхынааз
иахҟьаны ацәқәырԥа аурагьы агылара акәушәа ишинарбоз –
игәы мыҭрыскәа аԥсҟы иҽаларԥсны аус иуан. Ҩаԥхьа ашхәа
ааршәын, аԥынҵахь инхаҵҵалт. Иҿаԥхьаҵәҟьа
еилыхха ишгылаз ибеит аԥхьа иааиуаз аӷба. Ибеит, ибла дамжьозар, уа,
ихьанҭыџьӡа, ииашахәҵәаӡа инеиуаз аӷба ду аидаур ҭырҭәааны
ишықәгылаз ашьхарыуаа. Урҭ рнапы рҟьозшәа, иҿыҭны акы
иарҳәозшәагьы игәы иабеит. Аха уи еимгеимцаран, нас ҩаԥхьа
ашхәа ашьҭахьҟа инхышәҭын, аӷбагьы ыӡит, иаанхеит ахреиԥш
игәыдлара иаҿыз ацәқәырԥақәа. Убас мацара ацәқәырԥақәа
рақәԥара даҿын Чу Иақәыԥ, аӷбақәа зегьы иаҩсны ицаанӡа.
Уажәы-уажә иаԥхьа иаацәырҵны иныҵабон аӷба дуқәа, урҭ
рҿы аидаурқәа ирықәгыланы ашьхарыуаа, рнапқәа ҟьаны
акы иарҳәон, аха ирҳәоз иаҳауамызт, рхы-рҿқәа реилыргарагьы дахьӡомызт. Аҵыхәтәан урҭ аӷбақәагьы нарывыҩрны
ицеит, ацәқәырԥақәагьы иаҳа-иаҳа ихәыҷхо-ихәыҷхо мацара, иааиқәтәеит, амшынуаагьы еилыкка иаацәырҵит, Чу
Иақәыԥгьы уаҳа наилымшо дааԥсаны, иара уа днеизҟәыҿит.
Аӷбақәа ладаҟа ираҩсны анаскьара иаҿын. Уажәшьҭа
уахь
днаԥшит ҳәа акгьы ибомызт. Дтәан Иақәып, дкараԥсараха,
иԥсы изеивымго. Амшынуаа игәаӷьны илацәажәомызт.
Аҵыхәтәан ҩаԥхьа аӷбақәа днарышьҭаԥшырц ихы дааҩахан,
ибеит урҭ алаԥшҳәаа лашьца ишалаӡхьаз. Убри алаԥшҳәаа аиԥш
еизеиҟараӡа, еиқәҭацә иааҟалеит игәгьы.
– Сааԥсеит, – даақәԥсычҳаит иара, ибжьы ҭганы ишиҳәазгьы
изгәамҭаӡакәа.
– Уааԥсеит, иииашоуп, Чу Иақәыԥ ахаҵа! – иааиаҳаит
даара
иидыруаз бжьык.
Ашырҳәа ихы дааҩахеит. Иаԥхьаҵәҟьа дгылан зхы-зҿы
цәырымгаӡо иҭаалоз. Иаԥхьаҵәҟьа дгылан Хымаӷәа. Уажәы уи
ишәыз акәымжәы кәымжәыхәан, хҭарԥа шкәакәан ихы-иҿы
злаҭаҳәҳәаз. Аԥырқьҳәа дааицрашәеит Чу Иақәыԥ. Уи ашәымҭаз
иара дагьазымхәыцит, даазгазеи абри ауаҩ ҳашхәаҿ, ҳаԥшьҩык
ҳада уаҩ дызҭамыз ҳашхәаҿ ҳәа. Амца ааихнаҟьан,
заарак неихалан, игәыԥжәара гәыԥжәарак ацҵо иаԥхьа дахьаацәырҵыз
дараапкны, дхәааит Чу Иақәыԥ.
– Ааит, уара аӷыҭжәҟьа (аҟьашь), уанбасыцрыҵуеи уара
анаур мышьҭацәгьа! – ҳәа, ихәдацәа нҭарсны иааникылан,
ишилшоз дааирхыџхыџит. Дырҩегьых данааирхыџхыџ, зыхәда
икыз даахьадышьшьын, дааизҟәыҿит. Ахыгәҳәа, уаҳа даазыманшәаламхаӡакәа
дынцәыҵаххны, дкаҳаит. Иақәыԥ афы
исызшәа адыхҳәа дааҭгылт, днеилыԥсааит. Зны уи даниеихсыз аиҳагьы еицәаны аҟәара дааиҵасит, даахьшәашәахеит.
Аҽыгәҳәа ишьамхы дныхтәалеит, икаҳаз ахаҵа ихы инапы
аҵаҵаны дааникылт.
– Ҳаи, абааԥс, уарбан иакәымыз ззызуз, схала сҽысумыршьын?!
– ибжьы ҵәыуо дааӷьаҵәыӷьаҵәит иара.
Уи ахаҵа дгәаҟуан, дхәаҽуа, мчыла иԥсы леигаҩеигон.
Иақәыԥ дшаҟьшаҟьо, ииура изымдыруа дааихахеит.
– Ҳаи, абаа, уарбан, уарбан? – дӷьаҵәыӷьаҵәыуа н Чу Иақәыԥ.
Уи ахаҵа инапқәа қачқачо, ииулак иҿы хызҩоз ахҭарԥа
даахан, ихы-иҿы ааирԥшит. Ҳаи ҳәа дааҭрысны,
ишьҭахьҟа
днеиҭаԥеит Чу Иақәыԥ. Иара ихы-иҿы ахаҭа акәын уи ахаҵа,
Хымаӷәа ихы-иҿгьы. Аха иаҳа игәаҟхьазшәа, иаҳа ааӡаб
ахнагахьазшәа иҟан, насгьы иара ихы-иҿы аасҭа акыр иажәхьан.
– Уарбан? – даахәыҭхәыҭит Иақәыԥ, илаӷырӡқәагьы ааины
иҟырҟы иҵагылахьан.
– Сара сакәын уара уԥеиԥш. Уԥсадгьыл аҟынӡа усызнагоз
џьысшьон, – аҳәеит Чу Иақәыԥ мцахәыцәа иуахҭа.
Акыраамҭа ҿиҭуамызт ишанхалаз Иақәыԥ, иҿы изеихырԥхьомызт.
Нас даацәажәеит.
– Сара сеиҳагьы уажәызаап, сразҟы ччархә, – иҳәеит иара,
илабжышқәагьы уаҳа раанкылара иҭахымызт, еиқәышлахәа
иҟаз ижакьа иналыхәхәа рҿынархеит.
– Угыл, угыл, сара сразҟы, шьҭа Гәахәны ааигәахеит, – иҳәеит
иара.
– Шьҭа сызгылаӡом сара, Чу Иақәыԥ ахаҵа, – иаацәажәан,
ҿаанаҭит иара иуахҭа. – Шьҭа абра сыԥсуеит.
– Ыиоума! – дыҳәҳәеит Чу Иақәыԥ. – Ыиоума, уо ускәуоу
(мамоу, уара уԥсӡом)!
Аха, иааԥышәырччан, аԥсы нахыҵит Чу Иақәыԥ иразҟы.
Инапала амшынгәы дышхыз иааиқәикит иара иԥеиԥш.
Чу Иақәыԥ итәылаҟны даныҟаз дызланхоз ақыҭа ааигәасигәа
адгьылқәа ааихәеит шьҭрала алемсаа иреиуаз аграф 
Аӡмахқәа ҭарбо, апарк ашьапы икырц далагеит иара. Ааигәа
индырхаз амалдауанцәа қьырала аус дируан. Бжеиҳан ихаҭагьы
дрыдгылан, имаӷра ԥхьарҵәаны. Ҽнак амалдауанцәа ааины,
амшын анеисуа шхәак еилыхха, алаԥшҵашәареиԥш алаԥшҳәаа
иалубаауеит ҳәа аниарҳәа, рыгәра имгеит  Аха зны, иаргьы иусуцәа дрылагыланы аҵлаԥҟара
дшаҿыз, абар рҳәан,
дынхьадырԥшит. Иагьиашаҵәҟьаны:
шхәак, аха уамашәа
еилыхха, исаркьалыхызшәа, амра ашәахәақәа алыԥхаауа,
ацәқәырԥакәа инарықәԥраауа арахь еихон, еихон.
– Дас ист иллиузион! – иҳәеит иара, алаԥшҵашәарагьы
наҟ
иныҵабеит.
Абри ажәабжь шҵабыргу еиқәшаҳаҭны ирҳәоит аԥхьарцарҳәацәа
дуӡӡақәа Агхуа Хәаҭхәаҭи, Амзыц Кадыри, Шәынд
Уамахьи. Аԥснаҳ Аҳмыҭбеи иаҳәшьа заҵә Енџьы-Ҳаным
убрысҟак
дыԥшӡан, Чачаа рхаҭақәа иагьараан Ҭырқәтәылаҟа
дырҭихьазаарын, дара дахьыртәыз иааннамкылозҭгьы. Аргама
дырҭир, аԥадишьаҳ ихаҭагьы длеигәырӷьаҵәа димгози, аха
аурыс ҳәынҭқар ицәшәон: аҭырқәа шәиуахеит ҳәа дырныӡбар
алшон. Дызусҭоу мҳәакәа дҭины, лыжәла иақәнаго лхахә рзылымхуа, арахь, ирыҵырдыраар, Аҳмыҭбеи рыхәҵәы ықәихуа
– уигьы рзаԥсамызт.
Дыҟан лара аҳҭынраҟны ишаалҭахыз. Лаҳачан Лыхны дтәан,
ҭагалан Аҟәа дааргон, ааԥын Аҟармара аӡҵәыҵәы лдыржәуан,
аԥхын ашьха дыргон. Бжьҩы ҭыԥҳацәа лымаҵ руан, аха
иахьӡомызт. Абар жәаа шықәса дрықәын, деинҭәылахьан,
арахь лара леиҳа хышықәса рыла еиҵбыз лыбзыцәаҳәшьа
леиԥшҵәҟьа даашьаҩын. Иагьарааны иубаргьы хьтәы хҳәала
рыхцәқәа деибарҳәо, абалышь иқәтәан, ма еизгәааны рызқәақәа
еизырха ашәҟәқәа рыԥхьара иалагон. Аҳәсахәыҷқәа лассы-ласс
рыгәқәа нибархон аҟнытә, ашәҟәқәагьы маҷымкәа ирыԥхьеит.
Ари игәы ԥнаҵәеит аԥснаҳ лаша Аҳмыҭбеи – иаҳәшьеи уи
лыбзыцәаҳәшьеи, иаҳра џьара акала иамыхәаӡо, баша иарҭы-арҭны абалышь иахьылатәаз. Ҽнак иҟазшьала, иханы
икыдыз
Қьалашьбеи исахьа иҽеиԥштә, имашьхәылҵ ишьамхы иқәыргыланы, ихнацәак илахь иадкыланы дышхәыцуаз,
ашырҳәа ихы дааҩахеит:
– Георги, уааишь аранӡа!
Георги захьӡыз иқьаҳиагьы, аҳ иуаа дахьрылагылаз, даарылҟьан,
усгьы игызмалыз ихы-иҿы иаҳагьы иргызмалуа, «издыруеит
цәиккрак ҟасҵарц шсыдуҵо, аха, иаҭахызар, иҟасымҵакәа!
» – иҳәарызшәа, аҳ иахь иҿааихеит:
– Сузыӡырҩуеит, саҳ сызкәыхшоу!
Егьырҭ идәылҵтәу идәылҵтәыму рзымдыруа аганахьшәа
игылан.
Аҳмыҭбеи арӷьажәҩас имаз Ӡаԥшь Ҭаҭласҭан, еиӷьшьаны,
Чаԥиаҟ зыхьӡиҵаз иакәын. Аха ахшыҩ анаҭаххалоз, уи Чаԥиаҟ
иахьимамыз аҟынтә, ихы даирхәалон абжьааԥны аус ссақәа –
аӡә ахәшә иҭаны ишьра, иҳәансҳәан адәықәҵара, аичырчара
зҳәаз иеиԥш – ирызкыз иуа Георги.
Аҳ иҽааириашан, агәҿыӷь дагаӡозшәа ихы-иҿы рыцҳатәӡаны
зны Георги дааихәаԥшит, нас егьырҭ азал иҩнагылаз. Георгигьы, аҳ игәы иҭаз еиликаан, игылаз илақәа надирбеит. Даргьы,
шьҭахьла-шьҭахьла ашәахь инеиуа, индәылибаҳәеит наҟ.
– Нас ишԥалзааури бзиа иаабо ҳаҳәшьа, аа, Георги? –
Аҳмыҭбеи ҳәынҭқар дук иеиԥш «ҳара» ҳәа акәын ихы ишазиҳәоз.
– Ишуҳәац акәхап, саҳ сызкәыхшоу... – иааиаҭеикит Георги, ицәажәашьагьы, ихы-иҿы гызмалгьы иажәа шаҟа аҳразы
иҵоуроу, ҩысҭаара рыҵоу рнырԥшуа.
Аҳмыҭбеи уажәы цас дҵаауан акәымзар, Георги ииҭаз ахшыҩ
дагьазхәыцхьан, дагьақәшаҳаҭхахьан, уимоу иагьитәитәхьан.
Аха Георги даҽазныкгьы, зны иара ицәыригаз агәаанагара
ԥаса зхы иҭашәаз Аҳмыҭбеи иакәушәа ҟаҵо, ахы инаркны
аҵыхәанынӡа далацәажәеит. Уи иажәа аниҳәоз Аҳмыҭбеи,
итәашьала,
Қьалашьбеи исахьа иҽеиԥштәны, ихнацәак
илахь
иадкыланы дтәан. Нас иаалырҟьаны иҽааириашан, Георги
иажәагьы анагӡаха имҭакәа ҿааиҭит:
– Бзиоуп, нас, иӡбуп уи! – нас, ажәа ашьҭыбжь даҽазнык
иаҳар иҭахызшәа: – Хьымкәараса Далтәи.
Абас ирчаԥеит Енџьы-Ҳаным ллахьынҵа. Иӡбны ишьҭырхит
ажәа рнызҵахьаз Далтәи Хьымкәараса иқәшаҳаҭхарц.
Шьҭа, аус ӡбны ианышьҭырх, Аҳмыҭбеи маҷк агәыԥшаара
иҽеиҭаргьы ауан.
– Бзиоуп, аха Чачаа рҭыԥҳацәа зегьы Маршьанаа рзоума
изаҳааӡоз. Саб иаҳәшьа дара дрыман, Бжьуа Алыбеи иԥҳа дара
дрымоуп. Ашхырцәаӷьҭра дҭасыршәуама саҳәшьа гәлымҵәах,
Енџьы-Ҳаным?!
Ахшыҩҵак дуӡӡақәа зегь реиԥш арҭ рыхшыҩгьы марианы
ихәыцын.
Хьымкәараса Дарыҟәа иԥацәа дреиҳабын, Уарда абааш
итәын, насгьы Дарыҟәа иԥацәа аԥшьҩык рахьтә иара иакәын
иаҳа амчхара змаз Далгьы Ҵабалгьы. Хьымкәарасеи Баҭалбеии
еишьцәа гәакьақәан, аиҵбацәа Шабаҭи Ешсоуи ран даҽаӡәын.
Шабаҭи Ешсоуи ран, ԥсаҭа шкәакәа, Арсланбеии Ҳасанбеии
раҳәшьа гәакьа лакәын. Баҭалбеигьы имаз Чачԥҳан, Алыбеи
иԥҳа лакәын. Абасала, Аҳмыҭбеи шәкы рыла друахон Далаа.
Насгьы, уажәы иара иаҳәшьа Хьымкәараса дигар, уи имчхара
ала зжьы ужәыр зтәан еиламгылоз Далаа инапаҿы раагара иаҳа
изымариахон аԥснаҳ. Усҟан Ҵабалаагьы амацәаз иҭакхон, арахь
Енџьы-Ҳаным лыхьӡала ауаа инызҵахьаз зегьы, Хьымкәараса
игәаӷ ркрын.
Аха аԥснаҳ, Чаԥиак-Ҭаҭласҭангьы, иқьаҳиа Георгигьы рыхшыҩ
ицырхырааны, иаҳагьы хара дхәыцуан. Аԥсуа кьабзқәа
дыруа, Чачԥҳацәа рцәаҩагьы дыруа иара ииӡбыз абар.
Хьымкәараса дныҟәаҩуп, медалк ахьыршо иара дагӡам, иқыҭақәа
рҿы аиҳабыра Енџьы-Ҳаным ишьҭылхышт. Анаҩсан,
дхәыцуан иара: «Дал џьара еизарак ааҟалар, аижәлантәқәа-аицалацәа аԥхьа атәара еимарымкыр ҟаларым. «Ди, сара амчра
сымоуп, сара Алыбеи Чачба сиԥҳауп, сагьеиҳабуп» – лҳәашт
Баҭалбеи иԥҳәыс Есмахан. «Мамоу, аиҳабы сара соуп, сара соуп
аԥснаҳ ду иаҳәшьа», – лҳәап аригьы, иидыруа лакәзар. Аӷанџь
рыбжьалап, изеидгыларым».
Аԥсны ажәларқәа ахьеидымгыло аҳра иазеиӷьуп ҳәа агәра
ганы дыҟан даагылазар аԥснаҳ Аҳмыҭбеи. Ус игәы изаанагоз
наӡаӡа еилкааӡамкәа инхеит, избанзар иара дахыргагәышьеит,
уи ижәдыруа ауп.
Абасеиԥш аус ду ахьиӡбыз игәалаҟара еиӷьнатәит аԥснаҳ.
Иагьиӡбеит хара имгакәа, уахаҵәҟьа Георгии иареи неины Енџьы-Ҳаным ллахьынҵа шырчаԥаз ларҳәарц. Ахәылԥаз,
русқәа зегьы ианаарылга, аԥснаҳи иқьаҳиеи, икәанызануа,
ирԥеиԥшыз ацәажәара маҷк иацәшәо, Енџьы-Ҳаным луада
ҭбаа иааҩналт.
– Лгәабзиарақәа шԥаҟоу ҳаҳәшьа? – дҵааит аҳ аҳәсақәа
аадәылицан.
Енџьы-Ҳаным адиуан дахьылатәаз лшьапқәа аалбаалышьҭын,
лыбла ҭбаақәа алаӷырӡ рхыҳәҳәыла лхы дааҩахеит. «Акыр
лаҳахьоума, ҭыԥҳа ҟадыџь?» – иааицәымыӷхеит Аҳмыҭбеи.
– Ибыхьзеи, ҳаҳәшьа?
– Тариел рыцҳа, Тариел! – лҳәан, лаԥхьа иқәыз ашәҟә
ҟәаз,
дахьаԥхьаз аҭыԥ лнацәа ныбжьакны иаалыртит. – Дышԥеиқәашьмыз
Несҭан-Дареџьан...
– ауп илҳәазгьы
лара, лылаӷырӡқәагьы,
уаҳа иаалзаанымкылаӡакәа,
лӡамҩа ҟәашқәа
инарҿыкәкәеит.
– Бымшәан, урҭ еиниоит, – игәы ҵкапуа дааԥышәырччан,
лывараҿ адиуан аҵкар иҽнықәикит Аҳмыҭбеи.
– О, урҭ еиқәшәоит! Абзиабара аиааира агоит ари аҩымҭа
гәлымҵәах аҟны... – Георги еиҭахгьы иҳәар иҭахын, аха аԥснаҳ
иблақәа ирбаны дааникылт.
Енџьы-Ҳаным, лылабжышқәа ааԥхьалҳәан, дхәымгашьо
Георги дааихәаԥшит. Аҵара бзиеи ааӡара бзиеи иман иара, аха
дыхԥара-гызмалын, убри азыҳәан лгәы изҭамызт. Иаргьы идыруан уи, аха митәык игәнигомызт. Уажәыгь лҿаԥшышьа ибеит,
аха аҭакс: «Бсыхәаԥшла, сара сгәы иалсӡом, избанзар аҳра аусқәа
роуп зегь раԥхьаӡа исыргыло», – иҳәарашәа даалыхәаԥшын,
инапқәа ишьҭахьҟа иҟаҵаны ахышә днадгылеит.
Аҳмыҭбеи иакәзар, хара-харала дналаган, аԥсҳацәа Аԥсыҭеи
Ацқьа-Ԥарнеи рыӡбахә иҳәан, Чачаа рабацәа раб Ӷәапа дигәалаиршәан,
жәытәнатә аахыс аҭааирых ҳәауа, днахыкәша-аахыкәшо игәҭыха иаҳәшьа ллымҳа аҟынӡа инеигеит. Лыԥсы
лхаҳаны, дгәыҭҟьа-ԥсыҭҟьаха дӡырҩуан лара.
Енџьы-Ҳаным илдыруан, мышкы зны, лхаҵацара аамҭа
анааилак,
лара дагьылмазҵаакәа, аҳра ишахәарҭахаша
ҳәа мацара дазнеины, лразҟы ичаԥараны
дшыҟаз лашьа. Аха, зыԥсҭазаара
абас хьаада-баада, хықәкыда имҩасуаз лара, лгәы иаанагомызт
уи лразҟы ачаԥара амш абрысҟак иааигәахахьеит ҳәа. Уажәы,
лашьа лмаршә куа дахьцәажәоз, ииҳәоз ажәақәа харантә иааиуазшәа
акәын ишлаҳауаз, аха ибзиаӡаны илныруан урҭ рҵакы.
Дахьтәаз, лцәа-лжьы дысызшәа, ихьанҭахазшәа акәын ишылбоз.
Уажәраанӡа ашәҟәы иагәылалҭәоз лылабжышқәагьы, уажәы даҽа
ҵакык анроу, иаҳа ихьанҭахеит, иаҳа илассы-лассуа рҿаархеит.
Лашьа дахьлыватәаз лхы ааишьышьит, аха Енџьы-Ҳаным илдыруан хьаҳәхьачара
шазымдыруаз ишәаз-изаз ахшыҩҵак иарныҟәоз
лашьа – аԥснаҳ инапы. Ларгьы, адашқәа пҟыш-пҟышӡа
изылҳәҳәоз уи анапы хәбаба даахан, ашьшьыҳәа днагәӡит.
– Уара иахьуҳәо сыҟоуп, Аҳмыҭ... саҳ, ухаҵкы!.. – аарлаҳәа
лыбжьы ааҭылкааит лара.
Аҳмыҭбеигьы иԥсы ааивигеит, даалахҿыххеит. Дҩагылан,
ихаҭагьы игәы ԥшаауа лхы днагәӡын, лаԥхьа иқәыз ашәҟәгьы
инацәақәа нықәирхәмарын уаҳа ииура-ииҳәара дақәымшәо,
ашацаҳәа дындәылҵны
дцеит.
Аҳмыҭбеи Гьаргь диманы дналбаан, қьаф уа иаҳҭынраҿы
ана-ара итәаз исасцәа днарылаԥш-аарылаԥшырц
днеит.
Иаҳәшьа лхала данаанха, лнапы нагӡаны акьанџьа быбыш
аашьҭылхын, илгәыдыҳәҳәала днықәиеит. Лгәы аҭҳара еисуан. Лаԥхьаҟа илзыԥшын илзымдыруаз аԥсҭазаара ҿыц. Зны
дыччон, зны дҵәыуон лара. Дизхәыцуан дзыԥҳәысхараны
илзаԥырҵаз ахаҵа. Аԥсраказ дылгәалашәомызт. Енџьы-Ҳаным дырҳәарц ахацәа рацәаҩны имҩахыҵхьан аҳҭынра,
урҭ зегь макьана ма лара мап рцәылкуан, ма лыхьӡала аԥснаҳ
ирхынҳәуан. Ирацәан ладантәи афицар ҽырбацәа, рыччаԥшь
ашьақар ықәыҳәҳә, рылаԥш наудҷабло. Ирацәан ашьхарыуаагьы:
илцәеилаҩашьахьан амра
иабылхьаз урҭ рхы-рҿқәа,
злакҭа лашьцақәа ашәшьы
зхадыртәоз рхы-рҿқәа. Урҭ, лгәы
илнаҭон Енџьы-Ҳаным, ирхымҵӡо ирхын мышкы хынтә
рыцәҩыча
еилырсны иалабоз ашьха ԥша ҿыбааӡеи ақәабаа-сабааи рыфҩы. Урҭ еснагь аҽы амаха иахьаларсыз, даргьы аҽы
ацәаҩа рымазшәа лбон, ацәаҩа хжәа, ацәаҩа џьбара. Урҭ ргәы
ҿыӷьуан аҳҭны лашараҿ; аҽыҩқәа реиԥш рыбла амца ахҟьо
иахьлыхәаԥшуаз, ирлас дықәга арантәи дыргарц рҭахызшәа
лбон, наҟ, ашьхарахь, аҟәаԥаҿаԥарахь, наӡаӡа дахьааӡаз
дацәырӡны, нас уаҟа хәдацәаҟынӡа дынҵаадырҟәрыларц лара
илыцәтәымыз, дзыцәшәоз аԥсҭазаара.
Аха дылгәалашәомызт уи дзырҭараны иҟаз Хьымкәараса.
Шаҟа ихыҵуазгьы лыздыруамызт. Уажәы
Енџьы-Ҳаным ллахьынҵа
иаразнак даанышәан, хәыцра
ҳалалла иара дизхәыцыр
лҭахын. Лыԥсы цқьа аҭхаџьра иазгәыкуан. Иахьылгәыдлыҳәҳәалоз
иҷыжь-ҷыжьуан Исҭампылынтәи илзааргаз амшә-+
кьанџьа.
Уи аԥсы ҭазҭгьы анасыԥ иахәаҽыр ҟаларын, избанзар аҳәынҭқаррақәа
еилазгаша ацәа ссир лыҟәнын Енџьы-Ҳаным. Амшә ԥсыда дыччо илгәыӡуан, илгәыӡуан, лабжышла
илырбааӡон иара злыхыз акәмызцәа. Лыбжьы мыргаӡакәа
дааҩналеит аҳҭыԥҳәызба. Шәымҭак акала ҿымҭуа дгыланы,
лаҳкәажәи амшә хәмаргеи шеибаркәымпылуаз дазыԥшуан.
– Аҳкәажә, бхаҵкы, Шәлиман дааины дыҟоуп, – ҿаалҭит лара
аҵыхәтәан.
Аҳкәажә ацәа даалҵызшәа дҩаҵҟьан, лымшә аганахь
инышьҭалҵеит,
лхы-лҿгьы гәҭыхак ааҿықәлеит.
– Георги димбазааит данааиуаз?
– Мамоу, асахьақәа ахькыду ауадала даазгеит.
– Биԥхьа, нас!
Аҳҭыԥҳәызба ашә аалыртын, дааҩналеит Шәлиман. Дааиуан
иара, арӷаз дықәгылазшәа, ишьаҿақәа еишьклаԥсо. Иарма
нап ишьҭахьҟа ииаганы, егьи инапала арратәхылԥа еицарса
игәыдкыланы. Ихы ларҟәыны ишикызгьы, даара даун иара.
Иӡара еилфаҷа, ижәҩақәа ҭҽаҽа – даара деинаалан. Иҭеиҭыԥш,
иныҟәашәа,
иҿаԥшылара – зегь рыла иҩашьомызт, уажә Енџьы-Ҳаным дахьихәаԥшуаз деилахәон умҳәозар,
абжьааԥны зхы
ҳаракны изшьоз аӡәы шиакәыз. Армаҭәа ишәыз дҭарҟаца ицәа
иақәшәон, ижәҩа поручик чынла иҩычан, дшыҷкәынӡазгьы,
пату зқәыз дыргак игәы икыдын, урҭ рахьтә акы – аҳәақәа
ҩбеи абанти – Станислав иорден. Имаҳмызқәа ахьышьҭакшоз,
атыгә-тыгәҳәа еинаалаӡа рыбжьы апаркет иқәыҩуан. Енџьы-Ҳаным лылахь еиқәышьшьы дизыԥшуан. Лара лҽырИиашаны
акресла дықәтәахьан. Шәлиман иныҟәашәа ласӡа дшааиуаз,
данаалыдгыла, дласӡа даахырхәан, иԥсы алаҵаны, акыраамҭа
иоумышьҭӡо лнапы днагәӡит.
– Шәгәабзиарақәа шԥаҟоу, акыр иаԥсоу Екатерина? – аҵыхәтәан
лнапы аауишьҭын, иҽааириашан, дҵааит иара урысшәала.
– Сгәы хьаауеит, Шәлиман! – аԥсышәала аҭак ҟалҵеит Енџьы-Ҳаным.
Шәлиман дахыхәмаруа ихы-иҿы ааиԥсахт, мыцхәы
иџьеишьазшәа,
мыцхәы игәы ҭҟьазшәа, аха деиҭанаалыхәаԥш
иԥшшәы
ааиԥсахит. Ҿимҭӡеит.
– Уара ушԥаҟоу, Шәлиман?
Шәлиман иааигәамԥхеит: иара ибон Енџьы-Ҳаным лыҽшылыԥсахыз;
ари агәхьаа ҳәа илҳәаз анаҩсгьы, абжьааԥнеиԥш
иара иҩныхьӡ Баҭа аҭыԥан, Шәлиман ҳәа иалҳәеит Енџьы-Ҳаным.
Џьара акы шыҟалаз ибон, аха иҟалаз закәу азҵаара аҭыԥан, иааилашны иҟырҟы иныҵагылаз игәҭыха даарцәажәеит:
– Сышԥаҟоу акыр иаԥсоу Екатерина; бзиа шәызбоит,
есыҽны
иаҳа-иаҳа иӷәӷәаны, иаҳа-иаҳа знык исиааиз ацәанырра сымч
амырхо; бзиа шәызбоит, исԥеиԥшу ҳәа акгьы сзымдырӡо,
исзымдырӡо адунеи
аҟны зегь реиҳа насыԥ змоу сакәу, мамзаргьы
зегь реиҳа снасыԥдоу! – иара дцәажәон, игәаҵантә иааиуаз ибжьы хааӡа, иоурысшәагь лыԥшаах ажәан, иԥшӡан. Енџьы-Ҳаным
дӡырҩуан, лылацәақәа еиқәԥсаны, лнапгьы имылхуамызт. Аха
абжьааԥнеиԥш лгәы ҟарҵомызт
урҭ абзиабара ажәақәа, уажәы,
аҳра ахьӡала лашьа илыдиҵаз ауали илзыԥшыз аԥсҭазаара ҿыци
рызхәыцра датәнатәны дахьамаз. Илҭахын абыржәыҵәҟьа,
хырԥа ҟамҵакәа, Шәлимани лареи реизыҟазаашьақәа даҽа
ҟазшьак шрыҭатәу, уаанӡатәи зегь ақәыԥшра ишатәыз, анарха
шамамыз, иеиллыркаарц, аха уи злаҳәатәыз ажәа хьанҭақәа
лқәыԥшра аҩыза гәакьа, макьана акгьы изымдырӡо, игәиҽанӡамкәа
иааигәыдылҵар, шаҟа иӷәӷәаны иаахоз дыруа, ацәажәара
лзыгәаӷьуамызт. «Иагьа ус иҟазаргьы, – дхәыцуан Енџьы-Ҳаным,
– иҟоу иаҳәатәым, иаҳәатәым Хьымкәараса иӡбахә – о, шаҟа
ллымҳа ашьцыламзи ари ахьӡ ашьҭыбжь, шаҟа дацәшәозеи! –
избанзар, лгәы иланаҳәон: Шәлиман уи иӡбахә ааиаҳар, Далаа
данрыхцәажәало еиԥш, ажәа хԥарак, гәнырхагак иҳәар алшон.
Усҟан дылцәымыӷхар ҟалон лара Шәлиман, уи лызианамыжькәа.
Уи лҭахымызт Енџьы-Ҳаным, избан акәзар, лгәаҳәон Шәлиман
игәалашәарагьы еицакра амамкәа лгәы иҭахарц. Лхы дааҩахан,
заанаҵ аҭамзаара шьҭалҵошәа лыблақәа ҭраа дааиҿаԥшит.
Шәлиман дныҵашәшәа дцан, ауада егьи акәакьахь иҿынеихеит.
Днеины абиуро днадгылеит.
Петербургтәи ааӡара бзиа змаз ари афицар қәыԥш, раԥхьа
игәаԥхалшьаз, уажәы амундир иҭаҟаца иакыз иӡара па ҭархәаланы,
игәы каҳаны дшыҟазгьы, иҽырԥшӡо, инацәкьара
ԥшӡақәа лбаратәы иарма напы абиуро ахы илбаашьҭны
дахьгылаз, Енџьы-Ҳаным, уи дихәаԥшуа, дазхәыцуан уи иахь
илымаз агәбылра зегьы лқәыԥшра, лыхшыҩ аԥырра ишатәыз.
Рыҩны иааӡаз, рыҩны иатәыз, иагьа абаҩхатәра имазаргьы
лара илышьашәалоу аниуа ирыциуа аҟазшьа аҟынӡа изымнаӡо
– бзиа дылбаҵәҟьозма абри зыԥшӡара
хаацәоу арԥыс? Аха
маӡала ашьҭахьтәи ашәала данаалышьҭлоз, аха, зны лыблахаҵ
зыргьежьуаз, дызмырцәоз иажәақәа, иажәеинраалақәа?!
«Шәлиман ҟәымшәышә, Шәлиман хшыҩҵар!..» Енџьы-Ҳаным
даагылан, иара дахьгылаз днеины, имахәар аанылкылан,
лҽынаидлырӷәӷәалеит. Иаргьы данаалыхәаԥш, илаԥш ихылбаалон зегь шеиликаауаз. Џьара акы имаҳацқәагьы дыҟамызт.
– Ари закәызеи, Шәлиман, жәеинраала ҿыцума? – дҵааит
лара, уаҳа илура лзымдыруа.
Шәлиман, зегьы шидырхуаз мҩашьахуа, хьаа ччашьала дааԥышәырччеит. Ажәеинраала ҩны илзықәиҵеижьҭеи
акрааҵуан, аха Енџьы-Ҳаным ааигәарагьы
дымнеицызт.
– Саԥхьар ҟалома? – иршаны иқәыз абӷьыц шкәакәа ааиҵылхит.
Анбанқәа ҭыхушәа, напҩымҭа ԥшӡала ақьаад ианын
ажәеинраала,
ахангьы аинициалқәа ықәгылан – Е. Г. Ш. Ара иаанижьуаз ажәеинраалақәа зегьы лара лакәын иззикуаз Шәлиман,
аха есқьынагь ирниҵоз акакәын – св. к-не Е. Г. Ш. Енџьы-Ҳаным
лнапы икәыршаны, лхы идҵаны дшыҟаз аԥхьара
дналагеит.
Акыраамҭа ирҳәны иқәыз ақьаад лыххәыцуамызт, Шәлиман,
инапқәа иваԥса, длыламкьысӡо дахьгылаз даалыцхрааит.
– Ишԥассиру, ишԥассиру, Шәлиман! – Енџьы-Ҳаным дааҭрысын,
Шәлиман ихәда лнапқәа накәыршаны лҽынаидлыршәлеит.
Иаргьы, дҳашҳатәараха дахьгылаз, ацәа даалҵызшәа,
днеигәыдирӷәӷәалан, иԥсы алаҵаӡаны лыхәда, лӡамҩа,
лыблақәа игәӡуан.
– Уаангыл, Шәлиман, абаҩхатәра умоуп, уаангыл шьҭа, иазхоуп, анасыԥ узеиӷьасшьоит... – лыбжьы ҭылкаауан лара, аха
лыҽимылхуамызт. Лыблақәа ахьхылҩаыз илбоз даҽаӡәын.
Лыбла дыхгылан илымбацыз Хьымкәараса. Иара иеиԥшҵәҟьа
зцәамаҭәа еихьыжәкәыжә, аха забџьар разныԥсараха иҟаз
ахьырԥарцәа
драԥгыланы, Нхыҵ дцаны ауахьад ахицон, ахымҩасқәа
шәышәуа ианивыҟьҟьоз,
дхьаԥшны дыччон, атыша
ҭылашьцаа дхықәгыланы,
ҵхыбжьонла, аҵых лашә далашьшь,
дымшәа-дмырҳа, аҽы аӷәра аҿархха днеиуан уи арԥыс ԥшӡа.
Дахьнеиуаз лара, Енџьы-Ҳаным длызхәыцуан, ихы-иҿы ааихалашон, игәгьы ааҟәымшәышәхон иаразнак. Акаҩҳәа ибжьы
аарылаиргон иаалырҟьаны дзырлахҿыхыз ззеилымкаауаз
иҩызцәа. Лгәы ҭбаа, уажә иласыз, иҭацәыз лгәы иааҭалараны
иҟаз уи ибзиабара иазлырхион. Гәаныла салам изылҭиуан, ахара
дахьыҟоугьы уи шиныруа агәра го.
Енџьы-Ҳаным лхаҵацара аҿҳәара анааи, аԥснаҳ нхыҵгьы-аахыҵгьы ауаа бара-барақәа надгаланы уаҩы иимбац аҵаул
чара иуит. Хаха-хымш хәмарран-ччаран Лаҳлар ақыҭан. Араҟа
иҟан анкьа Аԥсны
иаҵанакуаз, аха Зафарбеи Аԥсны аҳәынҭқар
ишиирхәҳаз ала ашәҟәы инапы анаҵаиҩы, уи иадымгылаз ацуҭақәа зегьы рхаҭарнакцәагьы. Иаҳәшьа
лхаҵацара
ахьӡала аҽырҩра еиҿикааит аԥснаҳ Аҳмыҭбеи. Аҽырҩраҟны
ираԥигеит, хаҵара згым шаԥсыӷаа рыҷкәын Бжьаԥсыҟәа-иԥа Шәаҭрахь. Аҵәыршәраҟны
уаҩы димыхәеит ашәуа хаҵа
Ҟазылбақь-иԥа Маҳмаҭҟача. Ампыл асразы уаҩ дырмыхәеит
аҳҷыԥсаа. Аҽырхәмарраҟны ҳара ҳаҷкәын, Бжьаҟәа Жәанҷкәын
Баҭыршлаҟ дреиӷьха дшааиуаз, иҽы аҵыхәа аҟьеит. Дналбаан,
иара уаҵәҟьа, «Тамаа уаҳа ҽеи шәмааӡааит», – иҳәан, имаџьар
ахыҵәҟьа инҭаргыланы иҽы ишьит. Уаҟа диааит аҭацаагацәа
иреиуаз Ҟаиҭмас-иԥа Ҳалыбеи.
Иара Аҳмыҭбеи иҽы, хынтә ианҭалоз раԥхьа инеит. Аԥснаҳ
лаша, дахьтәаз дамхагәырӷьан, иламҵ ааит. Бжьынтә ианҭалоз
иҽы каҳан, ахәда хжәеит. Аҳмыҭбеи лаша дамхагәаан, бжьҩык
иҽыхьшьцәа инапала ипҟеит. Даҽа бжьҩык ипҟеит Ӡаԥшь-иԥа
Чаԥиаҟ. Ари ас шакәу еиқәшаҳаҭны ирҳәоит Агхуа Хәаҭхәаҭи,
Амзыц Кадыри, Шәынд Уамахьи.
Енџьы-Ҳаным длаша-лашо, аԥснаҳ дуӡӡа иаҳәшьа ишлыпатуу еиԥш, лылахь еиқәын.
Ашьҭахь чаран Аҟәагьы, аԥснаҳ иаҳҭынра ду аҿы. Аха араҟа
иҟаз Қарҭтәи, Қәҭешьтәи афицарцәеи, Гыртәылантәи асасцәеи
ракәын, аԥсуаа рахьгьы – зыжәҩа чынла иҩычаз, згәы ҳамҭала
ичаԥаз аҿыцуаа-аинрал Михаил Шервашиӡе аишәа ицахатәара
иаԥсази
зыцахатәара изаԥсази рымацара. Аҟәа абаа агарнизон
атәарҭаҿы ихысуан абзарбзанқәа.
Хашҭра зқәым амш лахҿых! Енџьы-Ҳаным лылахь еиқәын,
мыцхәы дынкахәыцуа дыҟан. Баша аҭацаагаҩцәагьы, аҭацаҩызцәагьы,
инеимда-ааимдо лгәы дырҿыхарц рҽазыршәон;
амра аԥсҭҳәа ианалыԥхо еиԥш зны-зынла дааԥышәырччалон
акәымзар, лхы-лҿы ссир шышәшьыц ишәшьын.
Дынкахәыцуа дыҟан Енџьы-Ҳаным хьтәы уардынла, Кьалашәыр
аԥшаҳәа инаваланы, аҟәҟәаҳәа ихысуа даннаргозгьы.
Ҩышәҩык аҽуаа дрыманы инеиуан аԥснаҳ иаҳәшьа. Аамҭақәа
цәгьан, ацәгьоуцәа рацәан; рымҩа ркыр ҟалон. Ашәаԥыџьаԥ
аеҵәара хьыла иқәнаҵахьан ҭагалара. Ублахаҵ аргьежьыртә
ԥшӡарҭан уахьынаԥшы-ааԥшуаз.
Далаагьы аҵамхакәа аҭгара ду ҟарҵеит. Аԥсны ҟьаҟьа ахьынӡанаӡааӡо
брагьцәас иҟоу зегьы еизеит ҳәа угәы иаанагарын
Дарыҟәа-иԥа Хьымкәараса ичараҟны. Чара дуӡӡан, хәмарран-ччаран. Знык-ҩынтә аиҿахысрақәагьы ҟалеит.
Ҭацабара иааиуан аиашьара иатәыз, агәылацәа,
асасцәа.
Ахымш рзы қәа хәыҷык аун, иҳәынҵәарахеит.
Уажәы-уажәы
урҭ ршьапы иацааиуаз аҳәынҵәа
аҭаца луада ҽагала иҩнырыӷьӷьаауан,
нас, аԥшәмаҳәсақәа
иреиуаз аӡәы ишылҳәаз еиԥш,
адашьма анықәрыӡәӡәаалак, ҩаԥхьа ицырцыруа иҟалон.
– Абни аԥаҵеиқәаҵәа дызусҭада? – лҩыза длазҵааит
Енџьы-Ҳаным маӡала, ахыӷәра дахьықәгылоз
аҿҿа арго, дауцәамкәа,
аха абнауаҩы иеиԥш маха-шьахала дыӷәӷәаны, жакьа еиқәаҵәа-цымцымла иҭалаҳаз ихы-иҿы ибла еиқәаҵәа-цымцымқәа
алыԥхаауа,
хаҵа уамажәк дааины, аҭаца дбаны данаадәылҵ.
– Бабхәында Баҭалбеи иоуп, – дааԥышәырччеит лҩыза.
– Амшә дышԥеиԥшу, хса, – даахәыҭхәыҭит Енџьы-Ҳаным.
Аха Хьымкәараса макьана длымбацызт, иӡбахә ацәыргарагьы
дацәыԥхашьон. Дызбандаз ҳәа дыҟан, лгәы ҭыԥсаа ицон.
Арахь асҟак зшьапы адунеи ахаан иқәымгылацыз Енџьы-Ҳаным
даара дааԥсеит. Уахыкгьы ҩахагьы маҷк акәымзар лхы
аалзықәымкӡеит.
Адырхаҽны ианааилышәшәа аҭацамҳара дааҩналеит
Хьымкәараса
ихаҭа. Шаҟа дизыԥшыз лара, азаҵәра лгәы ҿнакаауа,
дкараха дахьыҟаз! Азныказ данааихәаԥш иара иоуп
ҳәа зынӡагьы лхахьы имааиӡеит Енџьы-Ҳаным. Избанзар,
егьырҭ иааиуаз дызларылукаашаз ҳәа акгьы далаҟаӡамызт
иара ҭеиҭыԥшла. Зынӡа ҿыц аԥҳәыс даазгаз ахаҵа иԥшра
имаӡамызт. Ҽазнык данихәаԥш ауп иангәалҭа икәымжәахәа
ҿыцҳаҳараӡа, ичынқәа ӷьазӷьазуа, иорденқәа
хьтәы шәахәала,
иҳәаҭҳа – разны шәахәала икаҷҷо, иҽеибыҭаӡаны дшыҟаз.
Иара дагьауцәамызт, аха дфархьын аҟынтә, дҳаракызшәа лбеит азныказ. Леишәацәгьак шиакәызгьы ҩашьомызт. Енџьы-Ҳаным лгәы нҭыԥсааит. Дабаҟаз
дзеигәыӷуаз арԥыс-хаҵа, аҽы
ацәаҩа џьбара змоу, ашьха рҩаш иаҩызоу агәаҳәара зыблақәа
мцаны ирыхгылоу! Ари иқәрагьы акыр шифахьоу ҩашьомызт,
имедалқәеи ичынқәеи лымбаргьы. Зынҭрыс дахьынеиҿаԥшыз
митәык хаара ҳәа акгьы иҵамшәа лбеит. Дааҩналеит иара,
ижәҩеи игәи чаԥан умҳәозар, иахьатәи амш иара изыҳәангьы
ишныҳәаз даҽакала инымԥшӡо. Иҩызцәагьы ицын, аха урҭ
ашә иахьааҩналаз рҽааныркылт. Дааины, лкасы дааҩахан
дналҿаԥшит. Лара аҟәара деиҵасуан. Дналҿаԥшит, иблақәа амаӷ
рылыҳәҳәо, дыржьоу дрымжьоу, иԥҳәыс ишақәнагоу дыԥшӡоу
дыԥшӡаму еиликаар иҭахызшәа.
– Бзиала баабеит, – изхара данлыхәаԥш игәы ааҭынчхазшәа
ҿааиҭит иара. Ауада аҭынчраҿы ибжьы шдуцәамызгьы, аӷьеҩҳәа
иаагеит. Енџьы-Ҳаным дацԥыҳәаны лхы аалырҵысит.
Ҩыџьа амаҵуцәа еимакеиҿакны аишәа ааҩнаргалеит,
даҽа
ҩыџьа аҟәардә татақәа ҩба.
«Бтәа» ҳәа налыдиҵан, иаргьы аишәа днахатәеит. Енџьы-Ҳаным, лхаҵа амцхә цәажәара шиҭахымыз еилылкаан, уаҳа
имырҳәакәа, ашьшьыҳәа днеины днатәеит.
Хьымкәараса изахә хылԥарч хәбаба инеидыххылаз амаҵуҩы
инеииркит, инацәкьарақәа џых-џыхӡа, ишьамхқәа инарықәиргылан,
иҽаариашаны днатәеит. Макьанагь иахьынӡахәҭоу
дшыԥшӡоу агәра имгозшәа, дкылкааны длыхәаԥшуан.
Ихы
нықәыршәны иахьсаз, ихахәҭыԥ еишьылӡа иҟан. Ибаҩԥсараха
иҟаз ихы-иҿы, ирҵауланы иҭартәан иблақәа, ахьшьыцба
аблақәа реиԥш ихыгьежьааӡа, иҩеижьӡа илаԥш шыџьбаразгьы,
хьаак хубаалон... Ашьҭахь еилылкааит уи усҟан ахаԥыцхьаа
ӷәӷәа шимаз, аха усгьы иблақәа ирхын аҟәыӷарагьы, ахьаа
маӡагьы.
– Ахәыцха ҳамҵоуҵама, уара! – Хьымкәараса даахьаҳәны,
насҭха игылаз амаҵуҩы днаихәаԥшит. Уажәыгь ибжьы дуцәаӡамызт,
аха аӷьеҩҳәа ауп ишгаз.
– Ус шԥакәу, саҳ, абар ашьабсҭажьы, абар абаҩлаша, ахаа-мыхаа...
– Сыхәмрит, уара, сыхәмарит.
Ари зиҳәаз уаҳа ииҳәара дахьақәымшәаз азоуп, аха Енџьы-Ҳаным лгәы аалымнаҟьеит. Иҩызцәа ракәзар, ашә азааигәара
аҭӡамц иахьадгылаз, рыҭауад алаф ииҳәаз анраҳа,
иаҩымцацәакәа иааибарччеит, рыччара бзиа алаф бзиа иҳәаанӡа
инырымхразы. Арахь иагьицәшәахуан. Урҭи ҿыц еиднагалази аԥарда шкәакәа акәын ирыбжьакнаҳаз, еилыхха. Игылан,
алахҿыхра рыдиҵар алахҿыхра, адәылҵра рыдиҵар адәылҵра
рҽазырхианы.
– Акы бнацҳа!
Енџьы-Ҳаным лхы дааҩахан, лыбла ҭбаақәа наихәаларԥшит
лхаҵа. Иара ҳәызба цҳафырк ааҭиган, акәац ааихырссаны
иналымҵеиҵан, иаргьы иаҳа итатаз ҽыҭк аашьҭихит.
– Бара аҳәажьы бфоит ҳәа сыҟоуп, бан д-Дадиан-ԥҳами.
Дадианаа аҳәажьы рымфои? – дааччашәа иун, иажәақәа ырццакы-рццакуа дҵааит иара, уи илафгьы
ҳәатәны идны ирлас
иҳәаны далгар иҭахызшәа.
Енџьы-Ҳаным днеилууаа дцеит. Илҳәара лзымдыруа, ҩаԥхьа
лыбла ҭбаақәа даарҩахан, днеиҿаԥшит.
– Сыхәмарит, – дааԥышәырччеит иара, нас ихы-иҿы ааиҭеикын:
– Сара Аҳмыҭбеи даара пату иқәысҵоит, – иаҳәызба цҳафыр
егьи инапахьы иааиеиган, иарӷьа напы лнапы инақәиҵан,
иааишьышьит. Енџьы-Ҳаным илҭахӡамкәа лнапы ааҭрысит,
иаргьы, уи аагәеиҭан иаҳагьы илахь еиқәҵаны даалыхәаԥшит.
Еиҭах ԥыҭк ус еидтәалан, рҩыџьагь ирура иақәшәомызт,
рҩыџьагь акрырзыфомызт.
– Бааи, акака аажәып, – иҳәеит иара аҵыхәтәан.
Енџьы-Ҳаным дшәаны «мап! мап!» ҳәа лхы аалырҵысит. Лхаҵагьы,
иԥҳәыс амыцхә ицәшәара
дшалагаз аагәеиҭан, дааԥышәырччеит.
Данԥышәырччоз,
иччаԥшь акы аныԥшуан, агаӡара иатәызу,
асабира датәызу аилкаара уадаҩны. Уи анылба маҷк лгәы
ааҟәандахеит Енџьы-Ҳаным, аха дазмырԥхеит: аиҵасра дшаҿыц
даҿын.
Нас ҩаԥхьа ҿымҭԥсымшьа итәан акраамҭа. Аҵыхәтәан
Хьымкәараса
агылара иҽазикит. Игыламҭаз
аԥарда шкәакәа
дналыԥшны,
агәахәуа ԥшра змаз иҩыза днеизхьаԥшит.
– Иаԥу удыруеит,  – иҳәеит уи, ибжьы ныҵакны.
Адәықәлара
зҽазызкхьаз Хьымкәараса дааҭгылан, илаԥш ҵары
еиҭаналылаикшеит.
Ашьшьыҳәа дҩагылеит
Енџьы-Ҳанымгьы.
Убриакәхеит.
Иҳашҳатәарахазшәа игылаз зегьы, иаразнак, иаалҵызшәа,
иааилаҩҩын, инахьхьи кәакьк рҽарҭеит. Аӡәы ачамгәыр аашьҭихит,
аӡәы ашәа ааҭирҟьеит, егьырҭ инацдырӷызит. Хьымкәараса
иԥҳәыс лаша диманы абамбыл иарҭахь даанаскьеигеит.
«Ус иаҭахуп!
Ус иаҭахуп!» – лылахь еиқәышьшьы, дгәыҭҟьа-ԥсыҭҟьаха даазхәыцит лара. Лшьапқәа ахьаақәлыргылаз,
лшьапқәагьы бымбылхазшәа, лоуразоуроу ддысызшәа, мчы
лымаӡамкәа лхаҵа инапы даццон Енџьы-Ҳаным. Лхаҵа инапы даццон, лгәы мацара аҭҳараҳәа ишеисуаз лаҳауан. Аиарҭа
тата днықәиртәеит, лхахәы ааиԥхьишьшьааит, имашьхәылҵ
лгәаҳәԥы инахьысит. «Ишԥа? Ишԥа? Зегьы ишырбо аума?
Зегьы ишырбо аума?» – лылахь еиқәышьшьы даахәыцит лара.
Лымаршәа куа лиарҭа днылаириеит, лылацәақәа ааиқәылыԥсеит,
лнапқәа налываҳаит. Иԥаҵа џьаџьақәа лӡамҩа
инахьишьын,
ашьшьыҳәа лқьышәқәа днарыгәӡит. Нас иҽааириашан,
ашацаҳәа даахьаҳәын, аруаҩ иныҟәашәала, ишьаҿақәа
нышьҭакшо дындәылҵны дцеит.
Адырҩаҽны, шьыбжьышьҭахь еиԥшшәа, ашҭаҿгьы ашьаԥақәа
рҿгьы иаалырҟьаны ашьҭыбжьқәа зегьы ааиқәтәеит.
Ма аӡәгьы дызқәымгәыӷӡоз, ма даараӡа
иззыԥшыз аӡәы дшааиз аҟара лгәы азҩеит Енџьы-Ҳаным иаразнак ала. Али-ԥси
рыбжьара зегьы
еибарыҩны аԥенџьырқәа инарыдибаҳәалеит.
Енџьы-Ҳаным заҵәык дахьгылаз даанхеит, иҟалаз еилылкаар
лҭахын.
– Ижәбозеи уа? – дҵааит лара дахьгылаз.
– Ҳаҳ лаша ду дааит, ҳаҳ лаша ду!.. – инеиларыԥсеит ахышә
иадгылаз аҳәсақәа.
– Ишԥа, ҳаҳ лаша дышԥааи? – уамашәа илбеит Енџьы-Ҳаным.
– Ҳаҳ лаша Асламбақь, аԥснаҳ лаша Арсланбеи!
Аҳ Аҳмыҭбеи иаҳәшьа ԥагьа дхәацыхәаԥшьха днеицрашәеит;
лашьа иаӷа бааԥс игәаӷгьы, лаҳкәажә ԥагьарагьы, зыҵкыс
даҽаӡәы дҳаракны ихцәажәаз лашьа ихыбаарагьы – зегь аал-зеилалан, лыԥсахы ааибакит.
– Арахь шәааи! – ҿаалҭит лара, раԥхьаӡакәны лыбжьы ааҭылцан.
Аҳәсахәыҷқәа, адәахьы ирбоз рыԥсы шахьыкәкәоз иааины
иналыкәагылт.
Лара, ақаруа еимхәыц иаҩызаз Енџьы-Ҳаным, иажәа ҩбамтәкәа,
иаҳра аус ала, лынасыԥгьы, лԥеиԥш лашагьы мап рыцәкны,
дзыццаз абри ахәаԥса Хьымкәараса
иуаа, «ҳаҳ лаша дааит»
ҳәа, лашьа иаӷацәа
иреицәаз, заб знапала дызшьыз Асламбақь
иеигәырӷьаны
иҳәҳәоит!
Уи аламҭалаз аҷкәынцәа ҵаҟа, ашҭа инаркны, амардуан
иаҿаркәымпылуа,
абарҵа инықәганы, лымҳара уадагьы аҩналарҭа
аахҟьаны, аҭаца лшьапаҟынӡа ауарҳал нышьҭарҵеит.
Рҭаца,
аҳ иаҳәшьа данааргозгьы асҟак ҟарымҵаӡеит! Игылаз
зегьы аахырхәеит, аҭаца лымацара дышшәырӡа дышгылаз
даанхеит. Амардуан днаҿаланы арахь иҿааихеит зегьы абас
хыла-гәыла еилазҵаз Асламбақь ихаҭа.
Дгәааны дшыҟаз лыблақәа данаарҩаха, илбеит лара аҳ
иԥшра шимаҵәҟьаз уи амӡышәа. Уахьынаихәаԥшуаз
хынҩажәа
дреиҵамызт, ижакьа шышлара ишлахьан. Даара бзиа идшәаланы
иӡахыз имаҭәа, ичаԥашьа ԥагьа, иныҟәашәа, амчра
дшашьцылаз зыраргамоз илаԥш, аныхачаԥа иану аԥааимбарқәа
рхы-рҿы еиԥшыз ихы-иҿы – зегь рыла далаҟан иара амӡышәа
маҷк аҟара лашьа Аҳмыҭбеи игыз адура.
Деицрашәаны дахьыҟаз, иаҳагьы дыблахкыган, дшьахәын
Енџьы-Ҳаным. Лҿы хтын, аха лкасы ишҩахатәызгьы
лхашҭит.
Асламбақь ишьаҿақәа ашьшьыҳәа
инеихго даалыдгылеит.
Хьӡыла ихырҷаз имаҭәа
жәла бзиа лҿаҷҷо, игәышԥы аҟынӡа
акәын дахьынаӡоз урыла имаҷмыз Енџьы-Ҳаным. Амчра
адыргеиԥш иарма напы иакын ҵәа ҟаԥшь дук, иуаркалеиуа.
Асы ибыбку еиԥш иҟәашкакараӡа чабрак аацәыриган, иҵәа
инахьишь-аахьишьын, иналиркит. Ларгьы, уаҳагьы мап акышьа
даақәымшәакәа иааимылхит.
– Бқәақәра згааит, дад, сахьшьа! – иҳәан, лхы инапы ласӡа
инықәиҵан, лӡамҩа днагәӡит. Нас шьаҿак ишьҭахьҟа иааҟаиҵан,
инацәарбага иахаз амацәаз аахихын, лыҩнацәкьарак инарха-иршьшьит.
– Абри бымаз, башьа ду ихьӡала, аблагә иҭоу ахаҳә бара
бынасыԥ ацуп, – иҳәеит иара.
Енџьы-Ҳаным дгачамкны лыблақәа даарҩахеит, аха илакҭа
аҭаԥшраҵәҟьа лзымгәаӷьит. Иашаҵәҟьаны лынасыԥ ахаҳә
акәын уи амацәаз ссир, ахьҩеижь иалхыз, сахьа ссала изаҷыз,
быжь-фелдышь-ԥҵәахак ирыгәҭылакны абла иҭагылаз аиашьма. Лыбла аахнакит, лгәы иааҭалеит амацәаз мӡанра аԥшӡара.
Иаргьы, лааигәара дахьгылаз, лшьа дадырызшәа, лгәы аԥхарра
лхымхәыцӡо, фымцашәа изнеиуан. «Џьара дызбахьеит, дабазбахьоу? – дхәыцуан лара, аха илгәалашәомызт. – Дабазбахьеи? Дабазбахьеи?» – дхәыцуан лара, Асламбақь ддәылҵны
данцагьы.
Абри зегь зысҳәо – Хьымкәараса аҩынтә дшааиз, Асламбақь
данца ашьҭахь иара, аҭаца луада дааҩнашылан, лҭыԥан дшаанхаз агәра игарц иҭахызшәа, илаԥш маӷҵас иналылаикшан,
ашацаҳәа дындәылҵит. Уажәы, абри зегьы ашьҭахь, данылба,
иаҳагьы, ауада лаша ахьынтә ауада цәыҵлашьца уаныҩнало
еиԥш, иаҳагьы, дхәынгалшьома уҳәо, игәалҭеиг иара шаҟа
дыԥшрадаз, шаҟа дхаарадаз, дгәырҿыӷьгаз.
– Хьымкәараса ичараҟны иаагатәуи иаагатәыми исырҵап
сара Шабаҭ, дызбааит.
– Уҽаанкыл, Хьымкәараса, Асламбақь бзиа ҳчараҟны
дааизар, иаҳагьы ихьӡуп, – уи аҭакс Енџьы-Ҳаным ллымҳа инҭасит
ҩынтәны лгәы нзырхашаз: акы – Хьымкәараса ичараҟны, ус
анакәха ларгьы лчараҟны заб ишьа зыхьшьу Асламбақь иааира
хьӡуп ҳәа ахьырыԥхьаӡаз, даҽакгьы – лхаҵа абас ҽырхықәымҵа
иахьиацәажәаз.
– Бзиоуп, аха, – аҭак ҟаиҵеит иара гәықәхагьы, ибжьы ааларҟәны,
– бзиоуп, аха Аҳмыҭбеи иааиаҳар, иԥшӡахома, уазхәыци,
Ҳалыбеи?
Асламбақь ҵаҟа дахьынылбааз, ауаа икәарӷӷа днатәан,
рацәажәара далагеит. Ажәлар ааины ирыгыз-ирыбзаз иарҳәон,
аӡәы дицхрааразы диҳәон, даҽаӡәы иус иӡбаразы. «Дук мырҵыкәа иааиуеит аҭырқәа ир, аингьлыз иӷбақәа, афранцыз
имортирцәа, Ахан-иԥа дарӷьажәҩаны сара даасыдгылоит.
Агьааур Аԥсны дгьыл ԥшьа днықәцаны, Аллаҳ имчала, сҭыԥаҿы
сантәалак, нас кашыррахоит ҳадгьылаҿ, ажәытәан ишыҟаз
еиԥш» – ауаз иҳәон Асламбақь. Ажәлар гыланы изыӡырҩуан,
угәахәтәы уахьӡааит, дад, ҳәа. Ари зегьы ашьҭахь ауп ианеилылкаа Енџьы-Ҳаным. Уажәы дышхәыцуаз даара дааԥсеит;
абри ахаҵа џьара дшылбахьаз аҟара дамеижьо илыгәныҩуан,
аха дахьылбахьаз агәалашәара лзыцәгьан. Убрысҟак ахәыцра
дҭанагалт лара, илхашҭны дагьаатәеит.
Аҵыхәтәанӡа иаалгәалашәеит! Илгәалашәеит зегьы. Дхәыҷӡан
лара усҟан. Даара илхыҵуазҭгьы, аабаҟа шықәса. Кьалашәыр
аҳҭынраҟны даныҟаз.
Ааи, ааи, илгәалашәеит. Хашҭшьасгьы иамоузеи уи! Амала
уи арԥыс усҟан уамашәа иқәыԥшыз, имӡанраз уи арԥыси ари
зықәрахь инеихьаз Асламбақьи аӡәроуп ҳәа лхы илызҭагӡомызт.
Аха ҩашьашьагьы лымаӡамызт, уи иара иакәын, амала усҟан,
хәыҷы блала, дқәыԥшӡазшәа лбеит акәымзар.
Дыхәыҷын усҟан, аха усгьы илгәалашәоит, лаб иашьа
иԥҳацәеи лареи ирхылаԥшуаз аӡӡеицәа рылаԥш
шәымҭак
иааҵшәан,
аҳҭынра ашьҭахь адәы наара ашәҭқәа ҟәшәо
инаҿалеит. Енџьы-Ҳаным хәыҷгьы ашьац иаҵәа дыҟәбаҟәшәо
дшылаз, егьырҭ ахәыҷқәа дышрыцрыҵыз лымбаӡеит. Дышнеиуаз акәымкәа, данаацәырҟьазгьы лымбаӡакәа, ҽыуаҩык,
еиқәаҵәала ихы-иҿы ҭаҳәҳәаны, ахьшьыцбеиԥш дналхыкәласын,
даашьҭԥааны дима ддәықәлеит. Уаҳа аҟытгьы аҳәаха
лимҭеит. Иҟалазгьы аӡәгьы изгәамҭаӡеит. Ахәыҷы, дзықәшәаз
аилкаарагьы дахьымӡакәа,
уи ахаҵа диманы даакылсит шәаԥыџьаԥла
иҭалаҳаны агаҿа абна илагылаз ҩнык аҿы. Ас ихжәаны
аӡәы длызныҟәо ҟалахьазма аҳкәажә
хәыҷы. Хҭарԥала зҿы
ҭаҳәҳәаз ахаҵа ахәыҷы аҩны дынхеигалан, дылгәыҵасны уада
лашьцак дныҩнеирԥалеит.
Илгәалашәоит, лыбла алашьцара
ианашьцыла, илбеит уа – илеиҳабыз, илеиҵбыз уҳәа – ахәыҷқәа
шырацәаз, уи ауада аҩныҵҟа. Ахәыҷқәа еибарҵәаауан, дшәон
лара, аха зегь реиҳа аҳәынаԥ дафар ҳәа акәын дзыцәшәоз.
Аамҭа шаҟа цаз лгәалашәом, аха ԥыҭрак ашьҭахь зегьы еизцаны иаадәылырцан, рыбла иаахыҷҷалаз амш лашара иарлашәуа
аҟәарахьы инараԥырцеит. Уаҟа игылан ашхәа. Ашхәа инхаргалеит ахәыҷқәа зегь. Иҳәҳәарц иақәызкуаз ашиҵә-ашиҵәҳәа
ирысуан урҭ еиқәаҵәала еилаҳәаз ауаа. Иҭбааҭыцәӡа иҟаз аԥсры
иахьынхәыҵаргалаз, лылаԥш ааиқәшәеит уи арԥыс. Иаҳараӡак
лгәалашәара иазынхеит уи ишәыз акаба ссир. Ԥхыӡла иубар
ҟалоит акәымзар, уи ашьҭахьгьы
лабҿаба уаҩы ишәны илымбеит Енџьы-Ҳаным уи аҩыза акаба. Лыбла иахьыхгылаз, уажәыгь
лгәы иаанагон уи хьырахәыцла мацара исын ҳәа. Ахьтәы каба
ишәын уи ахаҵа ԥшӡа! Аҟәардә тата иҽырнаашәа дықәтәан
иара, уажәы-уажәы ивараҿы игылаз ачалым днаҿыхәон, нас ихы
дааҩахон, иблақәа ҭааӡа. Измашьхәылҵк аҟәардә азқәа иқәын,
инапгьы кәалкәало иахьахшьыз, мацәазла ирыԥхыз инацәақәа
хәхәа-хәхәаӡа лылаԥш нарықәшәеит. Егьи инапаҿы, зынӡа
исахьа ианымаалаӡо, ҽгәара ҟамчык икын. Ахәыҷқәа аӡәаӡәала
иааганы, инарҳәы-аарҳәуа
идырбон, иара, ибла ҩышьқәа хыхәхәала,
ҿиҭӡомызт.
Аха Енџьы-Ҳаным данидырба, аарлаҳәа
иубартә ихы-иҿы ааиԥсахын, аарлаҳәа иубартә инацәкьыс
аарҵысны, ахәыҷқәа аазгоз ауаҩы еиқәаҵәа
дааиԥхьеит.
Аарлаҳәа иҿы еихырԥхьо, ибжьы
ҵәыуо, уаҳа ааилымшаӡошәа
даацәажәан, акы дазҵааит. Инапҟьашьагьы, иҽырҵысышьагьы
ус акәын ишыҟаз – илымшошәа, дацәаашьошәа. Егьигьы
акрыздыруоу ҳәа ижәҩахыр ааирҵысит, даацәажәеит.
Ирҳәоз
аԥсышәазшәа акәын ишыҟаз, аха ахәыҷы дахьыӡырҩуаз акгьы
лзеилкаауамызт. Усҟан иабалдыруаз, урҭ злацәажәоз аӷьыч
бызшәа шакәыз.
Хьыла иҩычаз даахьаҳәын, ибла ҭаақәа Енџьы-Ҳаным
иаалықәикит.
– Бзыԥҳада, бара, ибдыруоу? – ицәажәашьала дҵааит иара.
– Аԥснаҳ Зафарбеи иԥҳа соуп сара! – даҵамхакәа акаҩҳәа
иааҭлырҟьеит Енџьы-Ҳаным.
– Ишԥа, бара? – уаанӡа даачмаачуа дшыҟаз акәымкәа, ари
шааиаҳаз, иаалырҟьаны ихы-иҿы ааиԥсахын, дааҭрысын,
иҟамч ду мҩанҵаны, хынтә еиқәырццакны ауаҩеиқәа инеихиҟьеит.
– Дахьааугаҵәҟьаз
дганы дааныжь абыржәыҵәҟьа! –
дныҩныҵәааит
иара, ибжьгьы ааԥсахны, иӷьыч бызшәагьы
ааихашҭны.
Ашьҭахь иҟалаз сахьа ҿаасҭаны лхәыҷра агәалашәара
иазынхеит. Ауаҩеиқәа ахәыҷы иҽыхәда дықәкны
дима дшааиуаз, абар, аҳҭынра иазааигәахоны еиԥш, арҵәаа-сырҵәааҳәа
еибарҳәҳәо, анахьынтәигьы арахьынтәгьы
ганцыԥхьаӡа
иаацәырҟьеит аҽуаа рацәаҩны. Урҭ илдыруаз ракәын, урҭ
лара илышьҭаз ракәын. Аҽқәа еилагьежьуан, еилагьежьуан,
ауаҩеиқәа
икәшан. Ҟәараӷшәа еиҵалон урҭ рмацәаз. Ахәыҷы
длыхӡыӡаауа дикын лаб иашьа Ҳасанбеи ихаҭа. Аҳәҳәабжьи
аҽышьҭыбжьи еилаҵәон.
Нас, урҭ илԥылаз еиԥхыҟәҟәа аҳҭынрахьы дрыманы иандәықәла,
ахәыҷы даахьаԥшын, илбеит уи ауаҩеиқәа, аҽышьапхыц
даганы, дырҟьацны ашьацра дшылажьыз ашьыжь ашәҭқәа
ахьылыҟәшәоз адәаҿы. Дызлаауаз аҽгьы қәырқәыруа уа ихагылан.
Уи ашьҭахь, ари иҟалаз лхадыршҭырц акәхап, аӡбахә
аӡәы
иааиҿыҵшәомызт. Иаха Асламбақь длымбазҭгьы,
еилылкаарангьы дыҟамызт иара шиакәыз уи арҩашьыга ачалым
иаҿыхәоз, ахьтәы каба зшәыз ахаҵа.
Енџьы-Ҳаным дахьгылаз абри лхәыҷра иатәыз агәалашәара
лгәы архыҭхыҭӡаны дыҟан. Ауарҳалгьы ҩаԥхьа иныркәымпылны
илбааргахьан. Аамҭагьы такә цеит. Адәахьы ацәҟьара аихсра
ҭарҵан, ахысбыжьқәа рацәахеит. Енџьы-Ҳаным лыгәгьы
ааҿыӷьуашәа лбеит.
Убасҟан ауп, ҩаԥхьа уаҩ дук дшааиз мҩашьо, аҳәсахәыҷқәа
анааилауаҭыр. Дарбаных уажә иааиуа?
Енџьы-Ҳаным даауалуашеит, Енџьы-Ҳаным дааҭрысит, Анцәа
иакәу, аџьныш иакәу – џьара аӡә дшыҟазгьы иара уаҵәҟьа
агәра лгеит.
Ашә дааҩналеит уи аҽны, лашьа хаҵа дшиҭиуаз анлеиҳәаз
аҽны лыбла иаахгылаз... Ахьырԥар ираԥгыланы
Нхыҵынтәи
ауахьад аазцоз, арлухан ацәаҩа
змаз ашьхарыуа хыҭҟьа,
ашьхарыуа хыҭҟьа. Абар, иара иакәын, зынӡа иара иакәын
уи ауха лыбла ихгылаз, гәаныла салам зылҭоз. Абарҭ ибла
жәҩанԥшшәылақәа ракәын алашьцара иалыԥхаауаз, лысалам
ицәа ианырны данаахьаԥшуаз уи ауха нашананы илбаз арԥыс.
Имаҭәаҵәҟьагьы, усҟан лгәы ишабаз еиԥшҵәҟьа: ишәыз
зегьы башан, иҩазан, деихьыжә-еикәыжәцәҟьа деилаҳәан,
аха иџьаԥҳаны зегьы цырцыруа иҟан. Дыҷкәынан, ҩажәи хәба
ихыҵ-ихымҵ. Аҭыԥҳа леиԥш иӡара пан, деихатыруа дыҟан,
аха дшыӷәӷәаз, дшеилҟьазгьы ҩашьомызт. Ажәакала, усҟан
дшылбаз еиԥш.
Уаанӡа иааиз аҳиԥа Асламбақь дрыламҩашьо дыҟазҭгьы,
ари амза даҩызоуп, – лҳәеит Енџьы-Ҳаным.
Зегьы шихәаԥшуаз, аҭацагьы дышихәаԥшуаз ангәеиҭа,
арԥыс даамхаԥышәырччеит, дааицрашәеит..
Зегьы ирзеиԥшны даареихырхәан, аҭаца лахь иҿааихеит.
Убасҟан аҭыԥҳацәа руаӡәы ачамгәыр аашьҭылхын ашәаҳәара
дналагеит. Арԥыс, ашәа иара изкыз шакәыз аниба, иаҳагьы
дааицрашәеит, аха игәгьы ишахәаз ыраргамо иблақәа ихалашон.
Махәи ҵыси еиқәзмыртәаз,
Ани хшареи еибазмырааӡаз
Иацтәи хасас Ахьы Шабаҭ, –
ашәа лҳәон аҭыԥҳа. Арԥыс, «иабаҭаху» иҳәарашәа ихы ааирҵысит.
Фицар вакьыцла заанда зшышыз,
Инрал вакьыцла ихызышшааз
Иацтәи ҳасас Ахьы Шабаҭ!
...Арԥыс аҭаца ҳамҭас илзааигеит хаҳә жәлабзиала иҷаҷыз
хәдахаҵа мӡанрак. Енџьы-Ҳаным, иаԥхьа дахьгылаз, аҳамҭа
шылгәаԥхаз лзымҵәахгәышьеит.
Аҭыԥҳацәа руаӡәык, аҵәца асаан ианыргыланы икны дааидгылт. Енџьы-Ҳаным игәалҭаз: Урҭ аҭыԥҳацәа,
асас ишиеигәырӷьоз
идырбон, аха иԥхашьаны иацәажәаӡомызт.
– Дызусҭада абри агәлымҵәах? – дҵааит Енџьы-Ҳаным, уи
данца.
– Бабхәында Шабаҭ иоуми!
– Ахьы Шабаҭ ҳәа изышьҭоу иара иоума?
– Иара иоуп.
– Иҟаиҵазеи иара, уеизгьы-уеизгьы, иашәа ачамгәыр
ианҵаны
ишәҳәартә?
Аҭыԥҳацәа раҳкәажә илҳәаз ргәы иныҵаххын, иацԥыҳәаны,
ажәаҳәаха рибамҭо Ахьы Шабаҭ иӡбахә аҳәара иалагеит.
Иӡбахә шԥабмаҳац, Ахьы Шабаҭ?
Ахьы Шабаҭ Ҳаҭхәа Смаил диааӡамҭоуп.
Ахьы Шабаҭ иабаӡӡеи, егьырҭ зегьы инарыдыргыланы,
ԥстәи-ԥсаатәи рбызшәагьы иирҵеит.
Нас ҵыԥхцәа, аҳәынҭқар ир Ҵабал арха ианықәлоз, ажәлар
раԥхьа дгылт Ахьы Шабаҭ.
Ҵыԥхцәа нанҳәазын Ахьы Шабаҭ ар ртәарҭа ихала
дақәлеит.
Дуаҩызаҵәны ар ду драбашьит. Ҩажәи жәаба
маҭаԥшь иӷроуп
Ахьы Шабаҭ, ҩажәи жәаба маҭаԥшь иара идгылоуп.
Ахьы Шабаҭ чарҳәара ааизырун, Ахьы Шабаҭ ацәа дшалаз
иашьцәа бзиахәқәа дрытҟәан, Ахьы Шабаҭ дырҳәынҷан, Ахьы
Шабаҭ ар рахь дкылыргеит.
Ҽы шьапхыцла Ҵабал арха шьаҟьаны инҭысит ар; ҩнык-+
ԥацхак мблыкәа иаанырмыжьт, ацақәа зегь ҭадырцәит, арахә
зегь ахырцеит.
Ишьыз дшьын, ишьымыз дхәын, ихәымыз дхырҵәан.
Ахьы Шабаҭ иашьцәа бзиахәқәа данырнаԥха, ачынуаа
ақды
наишьарҵан, Қарҭ ду дыргеит, ддырбаандаҩит.
Шықәсынаҟьак аҳәагәыжьла аҭӡамц дадҿаҳәаланы дрыман,
нас, даноурышьҭ, аҩныҟагьы даамышьҭкәа арра ддәықәырҵеит.
Уа дахьнеиз иаразнакала ахаҵара ду ааирԥшит, ачын
шьҭихит.
Данаауаз Ҵабалаа ус рзааицҳаит: «Сашьцәа дуқәа,
аказақ
ираԥхьагыланы Дал иҭалар зҭахыз. Медалыжәк
азы сызҭииз.
Уажәшьҭа снеиуеит, аха шәа шәзы снеиуеит. Ма шәа шәхала
шәҭыҵ, ма аҽыԥхҭқәа шәрықәтәаны са сҿы шәааи! – иҳәеит.
– Уаҳа џьынџьыс
ара иҟашәҵаргьы зуам» – иҳәеит.
Уи заҳаз, аҽыԥхҭ ҳақәтәар аҵкыс рҳәан, ихҵәан, Аԥсныҟа
илбааит. Мзалеи иԥацәа Аҭара ицеит, Хьрыԥс иԥацәа – Араду,
Мсаусҭ иԥацәа Гәыԥ алырхит нхарҭас.
Данааи иашьцәа ааизиган, «ҳажәлар гәамҵуеит, ҳажәлар
рзы ҳаибашьыроуп – иҳәеит. Зегьы ишырбоз ихьтәы чынқәа
нкыдижәан, амца иақәижьит. – Шәаргьы абасҵәҟьа жәуроуп,
ԥсыуа шьа шәыланы шәыҟазар», – иҳәеит. Ҟаиҭмас-иԥа
Ҳалыбеии бабхәында
хәыҷ Ешсоуи идгылт. Ҳалылбеигьы
Шабаҭгьы Ешсоугьы брагьра уа абна илалеит.
Енџьы-Ҳаным аҭыԥҳацәа рыҷырҷырбжьы дазыӡырыҩуан,
аԥхыӡ далазшәа. Инеимда-ааимдо Ахьы Шабаҭ иӡбахә ахьырҳәоз, лара зны анахь, зны арахь лхы шыналырҳәы-аалырҳәуаз,
уаҳа лыламызт. Ирҳәоз
иаҳараӡак иҟам-ианымны илыԥхьаӡеит.
Аха шьҭа дымҩашьахуа еилылкааз: ара иаалыкәыршаны зегьы,
абарҭ аҳәсахәыҷқәаҵәҟьагьы назлаз, – зегьы рхы зызкыдыз,
ргәы зызҭаз абарҭ абрагьцәа ракәын. Аԥсны
аҳгьы аҳәынҭқар
изакәангьы ирҿагылоз абрагьцәа.
Урҭ ракәын рыблақәа
ҭзырлашаауаз, урҭ ракәын рашәақәа зызкыз.
– Зыжәҩа ачын ықәу зегь драӷоума, нас, Ахьы Шабаҭ? –
дҵааит лара.
Даргьы ацԥыҳәаны:
– Ааи, ааи, аҳкәажә!
– Ус анакәха, схаҵагьы диаӷоума? – аҳәсахәыҷқәа амыцхә
ҳҳәазаап ааргәахәын, ирҳәо рҿамшәо рхы ааладырҟәит.
– Ус анакәха, – даацәажәеит Енџьы-Ҳаным, иаҳа-иаҳа
дацрало, лӡамҩақәагьы аауаркалеин, наҟ-ааҟ аҭашәашәара
хәыҷқәа аалнахын, Шәлиман мыжда зынӡа ихы ааихызхлоз
аԥшра аашьҭылкааит.
– Ус анакәха, сашьагьы диаӷоуп убри
шә-Шабаҭ, избанзар сашьа лаша – аԥснаҳ ду зегь иреиҳаӡоу
ачын ижәҩа иқәуп.
Аҭыԥҳацәа ныҵашәшәа ицеит, ҿырҭуамызт. Шәымҭак
аабжьалеит.
– Башьа ииуазеи, аҳкәажә бхаҵкы. Башьа – зыԥсынҵры
духаша, ҳабацәа агәи агәаҵәеи анырку раԥхьа
зыӡбахә рҳәо ҳаҳ
лаша иами, – ашьшьыҳәа даацәажәеит аҵыхәтәан иреиҳабшәа
иҟаз.
Енџьы-Ҳаным еиҭахгьы: «Ус шәҳәоит, аха уажәакәымзи
заб
знапала дызшьыз Асламбақь «ҳаҳ лаша
» ҳәа анизҿышәҭуаз»
– лҳәарц лҭахын, аха лажәа
лыбз иахьаақәххыз инықәбеит.
Избанзар аҳаҷаҳәа
даазхәыцит лара, уаҳа аалҳәар, аҭыԥҳацәа
лыцәшәаны иара уа рцәа ишҭалоз, нас уи ашьҭахь, мчыла
иаарҿылымхыкәа, акгьы ларҳәараны ишыҟамыз.
Арахь лара
илҭахын зегьы лдыруазарц; араҟа
аԥшәмара, аиҳабыра ныл-кыларц лгәы иҭан. Насгьы уи арԥыс ҟадыџь, уи Ахьы Шабаҭ,
изыхҟьаз ҳәа лзымдырӡо, ҩаԥхьа иӡбахә лаҳалар лҭахын. Ашьшьыҳәа
днатәеит. Дгәааз џьшьаны зылахь аԥхӡы
ақәнаҭәо игылаз аҭыԥҳацәагьы, раҳкәажә акы дазхәыцуа дышԥышәырччоз
ангәарҭа, инеихәаԥшы-ааихәаԥшын, рыԥсқәа ааивыргеит.
Маршьанаа ран ду Бырзықь-ԥҳа Кәымпылхан аҟәараанеиԥш
лықәра дуун. Ирҳәон уи аԥсцәаҳа дихашҭхьеит ҳәа, ирҳәон уи
ҩысҭаа мысхәла аԥсцәаҳа ихаҭагьы джьаны, лымԥан дмааиуа
дҟалҵахьеит ҳәа. Аӡәгьы издыруамызт лара шаҟа лхыҵуаз,
ҩышә шықәса лхыҵуеит ҳәа акәын ауаа ишырҳәоз. Дара Маршьанаагьы инеибеиԥшны ҳанду ҳәа илышьҭан, аха аӡәгьы
изымдырыр ҟаларын лара рабду иаб иан лакәзу, рабду иабду
иан лакәзу. Ахәырҭлаӷь ҳәа илышьҭан зегьы. Аха лара аӡәгьы
диԥырхагаӡамызт. Дхьахьхьала, лцәеи лыбаҩи еикәырша абалышь тата дылатәан. Аӡи аҩи лара илжәуамызт, мышкы мгьал
ҿаҵак лызхон.
Аиашьараҿы иреиҵбыз Ешсоуи Шабаҭи ҩны рымаӡамызт
аҟынтә, урҭ еиҳабрыла ирышьҭанеиуаз Баҭалбеи иаҳҭынраҟны
дыҟан лара. Шабаҭи Ешсоуи абла акәын Баҭалбеии Хьымкәарасеи
ишрашьцәаз, ран даҽаӡәын. Хьымкәараса ичара
Кәымпылхан дыҟамкәа имҩаԥысыр ауазма. Ачараура анааи – аҽы иақәдыртәоз дабаҟаз усгьы – сакасаҵас алабақәа
ааидырчаԥалан, лбалышьгьы ларгьы шеимаз инақәыргыланы,
дрыма идәықәлеит Уардаҟа. Ахаҵа изы х-сааҭк ныҟәара ахьыбжьамыз, шьыжьы инаркны
хәлаанӡа иқәхеит. Ԥыҭраамҭак,
ианныҟәалак,
аҭакәажә уаҳа лылымшо дааԥсон. Нас иаамҩахыҵуан.
Дрыманы иандәықәлалак, ауаа амҩахь
икылсуан, Бырзықь-ԥҳа Кәымпылхан даабоит ҳәа. Ахәыҷқәа лысакаса иаваҩуан, аиҳабацәа ашьҭахьшәа игыланы инеиуан.
Харантәыла иԥшуаз аԥсы днаргоит ҳәа игәы иаанагарын. Аха
лара инаргоз дааҟәымҵӡакәа дыхьӡыртәуан, лыбз мыжда
мацараха иахьлыхәларшәыз, амитә аҳәон. Дәҳәыԥшк ахьаарбаз,
аҭакәажә лыдҵала, иааҭгыланы аибаркыра руан. Аураашьа,
шәаҳчыԥсааушәа шәеицызаза,
шәхылҵысушәа шәҽырԥштәны,
шәыбзыԥуааушәа
шәымԥагьалан, шәыбжьыуааушәа шәмеицкласлан.
Аҭакәажә лқьышәқәа ааҟәымҵӡакәа иқәац-қәацон;
дцәажәон, акы лҳәон, иаураашьоз дырзыԥшуа.
Изшәым-изхам ауаа цәыххаақәа рымгәа
ҭаҳақәа рҟьацәар ҳәа сшәоу,
икәашалааит Аураашьа.
Уаа, Ажәытә Маршьан Адлагьыҟәа
иҩны
дҩеир – аҵа дыркуеит, дындәылшәаргьы – ауалҳәацәа
иқәпапоит. Ажәытә Маршьан Адлагьыҟәа. Адлагьыҟәа лхаҵа
иакәын. Иҟалап, ус акәымкәа, лабхәа иакәызҭгьы, иҟалап
лыҷкәын иакәызҭгьы. Аураашьа! Ҳоу-ҳоу-ҳоу! Аҭакәажә данцәажәалак,
рлымҳа аалҿакны, нас рыбжьы ааҭыганы лыхьӡыртәра
ауаа иддырҳауан. Бжьыџьара имҩахыҵит амҩан. Уарда
абаа ианазааигәахагьы, еиҭах хынтә имҩахыҵит. Лабыҵәк
иаҟарамыз лнапы дааҩаханы илныҳәон аҩны цәыббылқәа,
зшьапқәа хырҟьаҟьа аҳәынҵәа илагылаз ахәыҷқәа. Илныҳәон
ақыҭа ӷарқәа, зыблақәа
гәҭыхала иҭәны ҵаҟа, аԥсҭахьы иԥшуаз
анхацәа. Нымираҳ-чымираҳ! Рыбзарбзан ҟагәақәа рыманы,
рыԥсақәа амра рҿаҷҷо еиҭадәықәымландаз аԥсҭыр, иара усгьы
акгьы зҭамыз рцақәа ҭадырцәырц, иара
усгьы имаҷыз рырахә
рхырцарц. Нымираҳ-чымираҳ,
амца рыцрарҵарц, усгьы уаҵәы
ирбылуазар акәхап ҳәа, ргәы ахӡамызт, инеилышьны идыргылаз рқәацәыжәқәа. Хыхь акаҵәарақәа рахь аԥсҭҳәа еимыҵуан.
Аԥҭа еимҟьарақәа ӡыжь ҵаулашәа ирылубаауан ажәҩан.
Аилашәшәымҭаз ирулак деибганы дкылыргеит Хьымкәараса
ибаа аҟынӡа. Амҩан лхьы маҭәа зегьы лшеит, нас илшәылхит
лхамы (ахыза лықәдыршеит), лшьыгрын еимаақәа ҭыԥҳа
хәыҷык илылҭеит (лшьапқәа
ампахьшьы рыкәыршан), луарҳал
рылҭеит (уапа цәыххаак лыҵадыршәт). Ара, аҳҭынраҟны, даҽа
усын. Ара зегьы ҭәы-иԥха иҟан. Ачарагьы уаҵәакәын. «Шьҭа
абра сыԥсуазар акәхап, ҩаԥхьа Лаҭанӡа сыԥсы шәызнагап ҳәа
быҟоу», – лҳәеит лара, уф гәышьа ҳәа данаатәа. Уи залҳәаз
лмаҵуҩԥҳәыс – аԥҳәыс бырг дааԥышәырччеит. Ҩынҩажәи
жәохә шықәса раԥхьагьы абрахь дрыма иаахьан аҭакәажә
абасҵәҟьа. Хьымкәараса иаб Дарыҟәа ԥҳәыс данизааргоз.
Усҟангьы
абасҵәҟьа лҳәазаарын.
Хьымкәараса исасцәа ҭацабара инеиаанӡа, ихаланы
аҭакәажә
илеихырхәон. Уи ус иаԥын. «Арахь даҽа ҭацакгьы дҳамоуп,
џьа-ҳа-ҳа-ҳа». Дыззымдырӡоз
халон уахь, аҭажә ҟармыгә лҿы
еилымго аиарҭа дыларшәу џьшьа. Аха асас ауада ҭбаа дааҩнамлацкәа,
зшьапы ҩанҭхьқәа еиқәыршә абалышь
илатәаз
Кәымпылхан, лыбла хәыҷқәа иааҩналаз
иааихәарԥшны, деилкааны, иаразнак акы ихылҳәаауан.
Агәахәуаа раҳ Адагәа-иԥа Ҳаџьы Бырзықь ла лахь даннеи,
дааихәаԥшын, ус лҳәеит: «Ҳаи, ҳәызбаҭыхла ага-цәқәырԥ
иазыҵҟьоз
сашьцәа дуқәа рҵеи хәыҷ, Гәахәоу-махәоу, Бырзықь
ҽырба, тәыҩа хжәа». Иаргьы даҵамхакәа аҭак ҟаиҵазаап: «Ҳаи,
саҳәшьаду, Абырзықьқәа раҳәшьа цәыӡ, ҟәраанаа рыԥҳа, лаҳәаа
рҭаца, аарцәы-уаа зыркараз, нарцәы-уаа зеиԥхыӡуа». Нас акәзаап
аҭакәажә иара дааганы ихы данагәӡыз.
Уи аӡәк аҭак аҳәашьа дақәшәеит, аха аиҳараҩык, абас акы
анааргәыдылҵалак, аҽыгә-ҽыгә иччагәышьо, ируа иақәымшәо
иаанхон. Ҳәара аҭахума, уахь инеиуаз зегьы лассы идәылыҟьҟьон.
Аха Ахьы Шабаҭ ицәҳашҳауа игылаз даарылҵын Кәымпылхан
лахь даныҩнала, акыраамҭа уа даанхеит.
Нас, даадәылҵны, иҽы изаарган, днақәтәан, даагьежьы-гьежьит. Азныказ ахҭа еихсуаз рахь даахьаԥшны
даакәанызанит,
аха нас иҽааирҭынчын, агәашәахь
иҿыненхеит, «уаангыл» ҳәа
ишьҭаз аилыргаҩцәа
рыгәхьаа мкыкәа. Убасҟан анауреиԥш
дҟәашӡа ахышә даалагылеит аҭакәажә лхаҭа. Ааигәа игылазгьы
ибзианы ираҳаит лара илҳәаз:
– Нан, Шабаҭ, ухы уеиҷаҳала, уараӡәк уоуп ажәытә Маршьанра иаԥсаны избо; уара уҟамлар, арҭ иаарыхәаԥшыз, абарҭ
ракәызма Маршьанаа ахацәа ааигәахәып. Ахаҵара захьӡугьы
ауаа ирзымдыруа иҟалап.
Шабаҭ дахьгылаз илҳәаз иаҳартә дыҟамызт, ихаран.
Дычча-ччо даахьаҳәын, иламсы злеикыз инапы ааиҟьеит. Аҭакәажә
ахышә дылагыланы данырба, аҳаҭгәын иааҭыҩызшәа лыбжьы
анраҳа, ажәлар иџьаршьеит, ажәлар ирзымбатәбарахеит, ажәлар
еилыҩҩит. Акьан иаҵаларц ҽырԥала иааиуаз Ԥсоу Абыџь Шәамахь
уахь аԥшра дшаҿыз иҽы мҩахыҵын, ҽыҳәҵәыла аџьар
рыжәпараҵәҟьа дасит. Уи аҽынгьы уи ада ҳәатәы рымамызт.
Ахьы Шабаҭ иашьа ичараҿы ҭацабара дахьааиз, игәы шындырхаз, атәарахьгьы дышнарымгаз. Нас Бырзықь-ԥҳа иара изы
илҳәаз. Абри зегьы шымцым еицҿакны ирҳәо саҳахьеит Агхуа
Хәаҭхәаҭи, Амзыц Кадыри, Шәынды Уамахьи.
Аҵхгьы ԥыҭк цахьан, лцәарҭаҟны даннеи. Лҽааиҵыхны,
лгәы ҩарханы днықәиеит лара. Иахьатәи ашарагьы зшьапы иқәгылаз, даараӡа дкараханы дыҟан, лымахашьаха
еилаԥыҵәҵәа ицарашәа лбон. Аха акымзарак агәхьаа лкымызт
уахала. Аҭҳара-ҭҳараҳәа лгәы еисуа дыԥшын.
Лыхдырра аанҿасрада аус ауан, ак аҵкыс ак гәырҷаҷганы,
асахьақәа лыбла иаахыргыло. Лычҳара
маҷӡаны, лгәы
ԥшаауа, лхы ԥшаауа, дҳәыҵәыҳәыҵәуа
дахьықәиаз, дааҟәымҵӡакәа
ашә даԥшуан.
Аҵыхәтәан дааҩналеит иаргьы,
имаҭәа ҟәашкакараӡа; аԥарда даахан, лышҟа дааскьеит.
Дыԥхашьаԥхаҵо инапсыргәыҵа иҿы инадкыланы дааимҳәеит.
Дыцәа џьушьо, бзиара збаша, дыԥшыми! Нас игәаӷьны аиарҭа
ахыцԥахьы иҽнықәикит.
Лара дыхәхәаӡа дахьықәиаз лыҽлырҵысӡомызт. Аха лыҩныҵҟа
аӡлагареиԥш аус ауан. Ллымҳа иҭаҵәаауан абжьқәа.
Азныказ данылба дшылгәамԥхаз, лгәы шкаҳаз, егьырҭ, иахьа лыбла хызкыз ахацәа дрыдкыланы данизхәыцуаз, иара
дхаарадоушәа гәаагӡаны лгәы дшахаԥжәоз – акгьы лгәалашәомызт
уажә лара. Уажә лыхшыҩ аус ауӡомызт, ллымҳа
иҭаҵәаауан лцәа-лжьы иагәылҩуаз абжьқәа, дмазеины, лҽеизганы,
лылацәақәа еиқәԥсаны ассир дазыԥшын.
Даахьаҳәын, иацухеиԥш иқьышәқәа лӡамҩа инадикылт.
Ацгәеиԥш лхәы қақаӡа иааилагылазшәа лбеит лара азныказ.
Былаԥха сыҭ, былаԥха сыҭ, Ахьы аҳкәажә Анана! Лцәаҩа ԥхашьаԥхаҵо
иааԥыҩлеит ззин лзылхыз аҭхаџьра. Фымцашәа
акы дааиланарбзааит, лҽааикәалыԥсеит. Аамҭа зигозеи, иара
хәаша? Былыԥха сыҭ, Ахьы ҳкәажә Анана Гәында! Дзымццакуазеи
иара, игәы иҭоузеи? Лара уи абалдыруаз макьана, мамзар
ишыццактәыз имбакәа, аха дыццакыртә имбеит, дызхыццакра
далаҟамызт. Улыԥха сыҭ, Аҳ Ду, ахаҵареи, аиреи, аҿиареи
зымчу. Ҿа асҭоит, иреиӷьу сыцә ԥсаҭатәыс ишузназгауа ҳәа.
Улыԥха сыҭ, Аҳ Ду. ...Дахьылҿаԥшуаз лылахь еиқәызшәа
ибон, лыблақәа ҭааӡа иҟан, аҟәара деиҵасуан. Еихьысеиԥысуа
рыгәқәа еицеисуан. Уи лаҳауан ларгьы. Аҭамҵареи абзиабареи хьаа хааны еиҭах лыԥсы иаакылагылт, еиҭах дахьхәит
иаха лгәы иаанагаз. Иаргьы, лакҭа ҭылашьцаа, уаҩы хжәахьшәашәа, уажәы дтатаӡа, дҟәымшәышәӡа дааҟалазшәа лбеит.
Дтатаӡа, дҟәымшәышәӡа дааҟалаҵәҟьеит иара, иааџьалшьеит,
лыгәгьы ааҭгәырӷьааит, иааласхеит, аха иабалдыруаз ататареи
аҟәымшәышәреи шракәмыз
уажә лгәы ардара зылшоз.
Лара леиҳагьы дҳәыҵәыҳәыҵәуан иара, дуазыруан иара,
амца ихҟьон. Улыԥха... Аҳ Ду... иреиӷьу сыцә ԥсаҭатәыс...
Дышҿаҳәаз макьана агәра игарц иҭахымызт, уи аганахьала
уаханӡа гәҩара имоуцызт, уи дагьазымхәыццызт
ашьхарыуа
ԥагьа. Убас аамҭагьы маҷымкәа
ицеит. Хәыҷы-хәыҷла лара
инапқәагьы дрышьцылеит, аласба ауарҳал ианадыбӷьаҭло еиԥш
лҵшәада леимдара иахьаҿыз.
Рҩыџьагьы рыԥсы рыхәламӡо рыԥсыԥ ахьыларга-ҩаргоз,
рышьҭыбжь акәӡан уи аҭынчра иалыҩуаз.
Ус абгыӡ абжьы акәу, атыҩарҩар абжьы акәу лзеилмырго,
бжьы гәыҭшьаагак харантәыла ллымҳа иааҭасит.
– Абгасса ныҟәоит...
Ари иҳәеит иара, шәымҭак акәзаргьы даҽакы дазырхәыцны,
лыгәҭыхаҵәҟьа лзихаршҭуаз џьишьоу сеидру.
«Абгасса анныҟәо ҳәа суазҵаама, уара агәаҟцәгьа – даахәыцит
лара, агәҭыхеи ахьымӡӷи, аԥхашьареи агәамҵреи деимаркуа дахьышьҭаз, иаҳа-иаҳа лхы аҭыԥаҿ иааиуа.
Адырҩаҽны анааша нахыс Хьымкәараса иԥҳәыс хәаша
лымԥан уаҳа ҽынланы дықәымлеит. Ахәлара дазыԥшын. Аха
ахәларагьы акгьы анинамҭа, адырҩаҽны
мшацкәа дҩагылан,
ихы-иҿы ааирыцқьан, иҽааибыҭаны днықәҵны дцеит. Ҩымчыбжь
раҟара дыҟаӡамызт. Адгьыл харақәа рҟны дныҟәон. Нас
деиҭаахит, деиҭацахит, еиҭа мызкы аҟара ихабар ыҟаӡамызт.
Иҩны-игәара иҽизықәкуамызт. Ибаа хырӷәӷәарҭа зынӡа игәы
ахшәаӡеит. Иԥҳәыс хәыҷи иареи еицәыԥхашьо, рылаԥшқәа
шааиқәшәалак иааиҟәыргон.
Дныҟон Хьымкәараса, аха баша дныҟәомызт. Аԥааҩцәа,
аԥшцәа, адырцәа ауаа рниҵеит, ихы рыдигалт. Илахь аԥхӡы
ақәнаҭәон, ида илыԥсаауан, урҭ данрацәажәоз, аха ишԥаиугәышьоз.
Аслан ҿаша иҩны дыҩнагылан, жәҩан икыду аеҵә
акризалазар аҳа акгьы излыламкәа. Абас аҭусер дақәшәаны
дыҟан, ари акы азыӡбатәын. Ажәакала, аҟәыӷацәа дырҭааит.
Ари аус маӡан; Хьымкәараса дызӷалатра иԥеиԥшхоз ззымдыруадаз. Аҳ Ду аԥсаҭатә ҟауҵароуп рҳәан, иҟаиҵеит. Ицәқәа
иреиӷьыз инапала иаалихын, ибзыцәашьеи иареи рымацара
ацқьа ҳәа иоушьҭны ирымаз абырг даашьҭырхын, ашацкыраз
Уарда Хәыҷ абнарахь идәықәлеит. Абзыцәашьа ашаха икын,
ахәԥҳа инеицон, ацқьа раԥхьа дгыланы днеиуан. Уи агәабалаа
хҩаны икын. Хьымкәараса ԥагьа, иахьала ишша иӷраԥҽызшәа,
ихы дамеигӡакәа ацә даҵаҟьон. Аҩтәыҩакгьы цәа-цәашьыла
иҩычан. Абнаршәыра иагәылаҵәахыз адәҳәыԥш аҿы ианнеи,
амца еиқәырҵеит. Ибзыцәашьеи иареи ацәаӷь ду нкарыжьын, ацқьа иаҳәызба ааҭыганы ахәда хиҵәеит. Хьымкәараса
кәазҭхак ааганы, ашьа инылаиршьшьит. Али-ԥси рыбжьара
ацәа ахырхит, агәи агәаҵәеи рӡит.
Амра аҵламахәқәа иаарылыԥхан, ашәахәақәа хәхәа-хәхәаӡа
адәҳәыԥш инықәыԥхеит. Ацқьа дгылан,
ампахьшьы
азхык иарӷьа напала икны, егьи азхык иармарахьала ижәҩа
иқәыршәны агәи агәаҵәеи ааникылт, егьырҭ аҩыџьа аашьамхнышгылт. Иӡыҩӡа игылаз абнатоура агәҭаны, игәеисыбжь
иҩызцәагьы ираҳауазшәа ибон Хьымкәараса. Гәыӷрала
иҭәыз иблақәа даарҩахан,
ацқьа илакҭа дынҭаԥшит, аха,
дааицрашәан, иаразнак иблақәа ааиҭеигеит. Ахҩыкгьы рылахь еиқәышьшьы, ржәытә хаҿқәа ҟәыӷаӡа, цқьа изеиҿамԥшуа
агьама рбеит агәи агәаҵәеи. Ахәԥҳаи абзыцәашьеи, ацә ажьы
ааиҩыршан, иаҵаланы ацқьа иҩнынӡа изааргеит.
Уи ашьҭахь Хьымкәараса мчыбжьык аҟара аҩны иҽааникылартә дҟалеит, аха нас деиҭақәҵыр акәхеит. Шаԥсыӷаа мшынла
ианрықәлоз аџьаз медал ду ианаршьеит. Ихы дамеигӡакәа
ҳәаҭыхла днеиуан, иаӷацәа рмилициажәқәа аԥсуа хаҵара захьӡу
дырбо. Нас еиҭаиԥшааит уаанӡа дзызнеихьаз аԥааҩцәа, аԥшцәа,
адырцәа. Аиҭар ду ахәҭа Амза ахьӡала аԥсаҭатә ҟаҵатәуп
рҳәеит. Иҟаиҵеит. Злыԥха ҳаура Инал-Ҟәыба уаҵал рҳәеит.
Даҵалеит. Ҵхы бжамҽамқәак наимҵаԥсаны,
наҟ даархашҭуан
аԥсаҭатә ззааигоз анцәахә дуқәа. Хьымкәараса ихы деигӡомызт.
Чынлагьы деиҳахеит. Аҳәынҭқар ихаҭагьы Хьымкәараса иӡбахә
иаҳаит. «Апрапоршьчик аҭауад Хьымкәараса Амаршьан аурыс
имчра гәыкала дазыҟоуп», – игауан
аинрал Розен, Кавказтәи
ар рхы, Чернышов, аибашьратә министр иахь. Деиҭарызнеиит
Хьымкәараса аԥааҩцәеи аԥшцәеи адырцәеи. Ԥҳәыск лҟны
аус умазма рҳәан, мамоу иҳәеит. Уашьцәа аиҵбацәа, Шабаҭи
Ешсоуи уршәиит рҳәеит. Ахҿыхра дашьҭалеит. Асаӡқәа
ианрықәлоз иоуит Станислав иорден, ахԥатәи астепен. Уҭоуба
еилоугахьеит, рҳәеит аԥааҩцәеи, аԥшцәеи, адырцәеи. Сшьа
сда иалагыланаҵ аурыс ҳәынҭқар сышиаӷоу уҳәан, нас, уажәа
ухашҭны ачын шьҭухит. Нас ԥсыхәас имоузеи? Уи мариоуп.
Ашьтәа бзиа аашьҭыхны, ацәашь бзиа ҟаҵаны, ҭоуба ахьууз
аҵла амҵан унеины, ухы ҿухроуп.
Хьымкәараса аԥсаҭатә ҟаҵара дшаҿыц даҿӡан. Иоуит Станислав иорден, аҩбатәи астепен.
Арахь иԥҳәыс хәаша Енџьы-Ҳаным, зыҽны Уарда даангылаз аҽнынахыс дыӷәӷәаны, лажәа акыр ԥхылнадо дҟаларц
дшеигәыӷуаз, лхаҵеи лареи реизыҟазаашьа маҷк дааиланахәеит.
Ԥаса зегьы чҳауа, ари аамҭала усуп ҳәа ԥхьаӡаны
дшыԥшуаз, иаҳа-иаҳа лгәыӷра уашәшәырахо далагеит.
«Иаҳҳәеит ҳәа, уаҩы ибахьоума ари аҩыза», – дхәыцуан
лара. Арахь аргамаду илбахуан, лыкәшамыкәша аӡәгьы игәы
шлызҭамыз. Ргәы лызҭа акәым, рмаҵуцәа, рҭахцәа, ргәылацәа
– дагьырцәымӷушәа, иагьлыцәшәошәа лбон. Ирқьанцыцны
иааӡаз, зегьы бзиа ирбоз, аҳкәажә қәыԥш илзымбатәбаран
уи. Ллакҭа лырхаауан, лажәа лырхаауан, аҳамҭақәа лшон.
Аха лҳамҭа бзиақәагьы, уашьҭан џьара акала ирҿылхыр ҳәа
ишәозшәа акәын ишрыдыркылоз. Дзыхҟьаз ҳәа лзеилкаауамызт, лассы-лассы лҽыԥхьакны дҵәыуалон, иаҳа-иаҳа
гәаӷлагьы дыҭәуан. Лыбзыцәаҳәшьа, лара
илыцыз лыда ҩыза
длымамызт. Зегьы лҳәатәы харҵон, лылаԥш иацыҩуан, аха
уаҩышьала лыгәра згашаз длызмырҳаит. Иҟалаз, илзырҳәахьаз
ҳәа акгьы лыздырамызт. Илыздырамызт ацуҭа зегь жәабыжьны
ишрылаз ланхәа ду Бырзықь-ԥҳа Кәымпылхан лажәа.
Абар уи илҳәаз атәы ажәабжь. Аҭаца зыҽны дааргаз аҽны
аҭакәажә зыгәра лгоз ԥҳәыск даалыԥхьан, уаха аҭаца ддәылганы
ианаавалалак, баарышьҭаԥшны, аӡы ахькалҭәаз аҭыԥ бмырҩашьан
ҳәа лыдылҵазаап. Уигьы аҭакәажә ишылҳәаз иҟалҵеит.
Акыс зегьы игәарҭахьан Кәымпылхан, раԥхьаӡа лҭаца данылдырба, леигәырӷьара аҭыԥан, лылахь шааиқәылаз. Усҟан, аҭаца
данца ашьҭахь, акыраамҭа лхы кны дтәазаарын лара. Нас зегьы
ндәылцаны, Баҭалбеи дааԥхьаны, акыраамҭа акы иалҳәон. Аха
иалҳәоз закәыз жәабжьынгьы ирмаҳаит.
Изхысҳәаауа, уи аԥҳәыс дааины илбаз аҭакәажә илалҳәазаап.
Аҭакәажә, уи аӡы ахькалҭәаз аҭыԥ, аҳаскьын ықәблааны, адгьыл ӷьашӡа иааԥшуа илбазаап. «Еи, нан, ари ҽеи иазҳәам,
абри ҳҭаца лыбзоурала Дал аԥсҭа рбылраны иҟоуп» – лҳәазаап
Бырзықь-ԥҳа Кәымпылхан. Далаа ирдыруан аҭакәажә ԥсцәеирымга
адоуҳа шлымаз. Уи илҳәаз мацара азхеит, Енџьы-Ҳаным
мышьҭацәгьас дрыԥхьаӡарц азы. Акыс аамҭа цәгьан. Ҩышықәса
ракәымзи Ҵабал аҳәынҭқар
ир мцала иқәырхижьҭеи, ажәлар
зегьы хдырҵәеижьҭеи
иҵуаз.
Баҭалбеи диԥхьаны данааҩнала, аҭакәажә даацәажәаны
ус
лҳәеит:
– Нан, Баҭалбеи, иҟоу уасҳәап. Ҳҭаца хәыҷгьы, уара ухатә
ҩызагьы шәкы рыла еилахәхеит, умбои. Рабацәа, Аҳмыҭбеигьы
Алыбеигьы – Чачбақәоуп, аҩеишьцәа рԥацәа роуп. Ранацәагьы,
Адиан-ԥҳацәагьы, аҩеишьцәа рыԥҳацәа роуп. Даргьы еицалацәоуп.
Баҭалбеи иԥаҵеилач даалаччан, акы ааиҳәарц иҿы ааихихит, аха аҭакәажә ллакҭа данааҭаԥш, аӡә иқьышә дынҭасызшәа
иҽааиқәикит. Дахьгылаз илымҳа
кыдҵаны дылзыӡырҩуан,
лажәа ахы ахьцо еиликаарц. Аха Бырзықь-ԥҳа лажәа ахы иара
дахьазымхәыцӡоз иаакәараҵеит:
– Абарҭ ҳцәымеицлабааит, аиҳабыра еимарымкааит, нан,
Баҭалбеи.
– Ҳара аимак ҳмоур, даргьы ироурым. Иара са дышсеиҳабу
еиԥш аҳәса рҿгьы иԥҳәыс деиҳабызар ауми.
– Ҟәышла уцәажәеит, Бырзықь-ԥҳа уара дукәыхшоуп.
Баҭалбеи ижәҩақәа ааирҽаҽеит.
– Ҟәышла уцәажәеит, ус уара умсааит, сгаӡажә. – Баҭалбеи
ижәҩақәа нхьашьшьит.
– Нан, адурақәа шәрышьҭалеит шәара. Чач-ԥҳацәа рыда
даҽаӡә дышәҭахӡам. Ишәзыбзиарахааит, анцәа сиҳәоит,
сара
сшамкәа сызшаз. Аха Чач-ԥҳацәа рцәаҩа
цәгьоуп, изуасҳәазаалакгьы,
– аҭакәажә даақәыԥсычҳаит.
– Насгьы ара даҽа еиуаракгьы ыҟоуп...
– 
– Иарбан узымдырӡои: шәара шәашьа, Шабаҭ, абри аҭаца
хәыҷ лаб иаҳәшьаԥа иоуп. Ҵыԥх иҳәынҷаны агьааурцәа
ирышәҭаз, абахҭа иҭашәкыз шәашьа. – Ари анылҳәоз аҭакәажә
лхы дааханы, дхәыҭхәыҭуа ауп ишылҳәоз. Зықь каҷыра
рыла иқәҵаз лхы-лҿы хәыҷы, лыбла хәыҷқәа ҿыбааӡаӡа
иагәылагылан.
Баҭалбеи ихы ааикәаҽит.
– Уца. Уԥшәмаԥҳәысгьы лхы иҭагала, лара қәрала деиҳабызаргьы,
амчра зтәу аиҳабы иԥҳәыс шлакәу. Насгьы, аԥснаҳ лаша
диаҳәшьоуп, шәара иагьа шәҳәаргьы.
Абригь налҳәан, нас наҟ дындәылылцеит лԥа-иԥа-иԥа-иԥа-иԥа Маршьан Баҭалбеи. Аха уи ачара аҽны акәын. Уижьҭеи
шықәсыбжак цеит. Енџьы-Ҳанымгьы, уеизгьы-уеизгьы Далаа
ықәызхрызҳәа егьҟалымҵацызт.
Уимоу, зегь рыла джьаны
дыҟоушәа лхы лбон. Дахьиашақәазгьы ыҟан.
Длатәан, лашьа аԥснаҳ Аҳмыҭбеи Чачба ашәҟәы изылҩит.
Анцәа иџьшьоуп арахь данаанагоз ақьаад ахьышьҭылхыз.
Ԥшьы-бӷьыц дук нарҳәы-аарҳәны нбанла илырҭәит. Урысшәала
акәын ишҩыз; шьҭа уаԥхьа ухаҵазар.  Аҳмыҭбеи
иаҳәшьа лышәҟәы иоуны данаԥхьа, дагьааԥышәырччеит,
игәгьы ԥшааит. Ашәҟәы алагамҭаҟны иаҳәшьа илыҩуан ара
лгәы шҿыӷьуаз, ара дышшәоз, сабиҵас аҩныҟа сга ҳәа диҳәон.
Аха анаҩс дзыԥхьаз ала еиликааит лара аҽырӷәӷәарагьы лгәы
ишҭаз. Деиҭааԥышәырччеит, иаҳәшьа лшьа ԥагьа аус шауаз
даазхәыцны. Еиликааит иара убас Далааи Ҵабалааи ргәалаҟарақәа,
рҭынчымра, ԥышәа змамыз иаҳәшьа қәыԥшгьы
илбартә ишыҟалахьаз.
Уа иҟаз-ианыз иара идыруан, ҳәара аҭахума. Баша ақыҭақәа
ирылаҵаны имамызт аԥшыхәцәа. Иписар Георги ишиирҵаз
ала. Уи адагьы уи аҽны Аҳмыҭбеи иҭааит уаатәи аилаҩынтрақәа
зыршоз рхаҭақәа – Далтәи аҭауадцәа қәыԥшцәа, иара иаб
иаҳәшьаԥацәа Шабаҭи Ешсоуи.
Шьыжьнаҵы игәалаҟа-ихалаҟа, Аҳмыҭбеи ауаа идикылон. Иара итәашьала дтәан – имашьхәылҵ ишьамхы иқәыргыланы,
ихнацәак илахь иадкыланы дхәыцуа, иханы икыдыз
Қьалашьбеи исахьа аҟнеиԥш. Георгигьы уа дидгылан. Ари аҽны
Аҳмыҭбеи диҭааны дыҟан Самырзаҟантәи ажәабжь изаазгалоз
иуа бзиа Бабышь Чкәатуа. Абар х-тәылакуп уажәы, Аҳмыҭбеи
иаҳра иамҟьаны аурыс ихьӡ зхылахьоу: Саӡны, Дал-Ҵабал,
Самырзаҟан. Абри Самырзаҟан еиҿыркааз априставра акәын
зынӡа изхымгаӡоз
Аҳмыҭбеи. Саӡны-Хылҵысаа рус даҽакуп.
Урҭ агәахәуааи
азахәуааи ирымадоуп, Аҳмыҭбеи иаб Урыстәылаҟа
ихы анкыдиҵа нахыс Аԥсны рҽадыхны иҟоуп. Уажәы
аԥснаҳ лаша иаҵкыс аурыс иаршьын еиӷьаршьазар, ирымаз.
Жәышықәса раԥхьагьы амца рыжәиҵахьан, ҩаԥхьагьы дрызнеип, аамҭак ҟалар. Дал-Ҵабалгьы Аҳмыҭбеи имч зеиԥшроу
иаԥыҵыԥх ауп ианыдирбаз. Уагьы деиҭанеихраны дыҟоуп.
Дырып, иаҭаххар, уаҩ дзызмырӡо ҳәа ирыԥхьаӡо Багада
ацҳагьы. Насгьы арахь аиуарақәагьы рыбжьоуп. Уигьы усқәак
ҟанаҵароуп, абас аԥшра ду анцәа илиҭаны, баша димҭиизар
иаҳәшьа хәыҷы! Аамҭагьы еснагь абасҵәҟьа ицарым. Аԥшагьы
еснагь џьарак иасуам. Аха абарҭ Самырзаҟанаа!
Аҳмыҭбеи даара бзиа дизыӡырҩит Бабышь. Аҵыхәтәан
Георгигьы ддәылцатәны иазиԥхьаӡеит. Шабаҭи
Ешсоуи изыԥшны
итәан. Аха урҭ раха имоуит
акыраамҭа.
Раха абаиоуаз: Бабышьгьы дцеит, иаразнакгьы аԥснаҳ иааины иарҳәеит дсасны дшиҭаз
аинрал Раевски ихаҭа. Аԥснаҳ Далаа рахь дынцәыҵыԥшит,
аха ҿимҭит. Дара ахьтәац итәан, иԥшны. Дзацәажәози иареи
еибырҳәауаз зегьы раҳагәышьон, аха ишԥаиурыз, шәдәылҵ
ҳәаҵәҟьа израмҳәеит.
Раевски аабыкьа даашьҭын
аиҳабы ҳәа. Иара дшааизҵәҟьа, абри аус ицууртә дыҟоуп ҳәа
игәахәт аԥсанҳ. Аинрал ҿыц дуаҩгәшаҭан. Акырџьара еилибакааит Аҳмыҭбеии иареи.
Раевски бџьарлеи мцалеи ашьхарыуа жәлар рыбжьара
зҭахыз аинралцәа дреиуамызт. Уи иҭыԥ дшахагылазҵәҟкьа
иҽазикит амҩақәа рыҟаҵара, иҭахын аԥшаҳәаҿы ахәаахәҭра
еиӷьитәырц. «Ахәаахәҭреи аҵаралашареи абџьар аиҳа
иҵоуроуп ашьхарыуаа ҳаххәыцуа рыҟаҵаразы», – иҩуан иара
анамесныкь иахь, аҳәынҭқар ихаҭа иахь. Аҳмыҭбеигьы, уаанӡа
иашамкәа изныҟәон ҳәа ԥхьаӡаны, даара дидгылт, дхәыԥҳа
дуны дааизықәгылт.
Аха аԥснаҳ даҽакы издыруамызт. Издыруамызт Раевски
ипроект бзиахәқәа инамесникьугьы иҳәынҭқаругьы
мыцхәы
ргәы шрызҭамыз. Мыцхәы урҭ ргәы шизҭамыз иара ихаҭагьы.
Раевски иаб аурысқәеи афрангьқәеи реибашьра ду аан дарԥызаҩ
дуны ахаҵарақәа ааирԥшызаап, ихәыҷқәа рнапы ианкны
иманы, ар драԥгыла джәылозаарын. Аха иҷкәын ара дзыҟаз
ахгара ахьиқәыз азы акәзаарын. Зны иара дырзааигәазаарын
аҳәынҭқар дахызҳәарц зҭахыз аурыс ҭауадцәа ргәыԥ. Уажәыгь
иара, аинралра шимазгьы, ишьклаԥшра иаҿызаарын.
Аҳмыҭбеи игәалаҟара даара ибзиахеит, аха маҷк игәы ааихьнашьуан, аинрал дуи иареи анеицәажәоз абарҭ абрагьцәа
хаҟә-хаҟәӡа иахьтәаз. Аурыс урҭ анидыр, акы игәы иаанагар
ҟалон. Ма аӡәыр дрыԥхьандаз.
Аха Раевски ашәахь даннеиуаз
Шабаҭ даагәеиҭан, азныказ згәы ааҭыԥсааз Аҳмыҭбеи ишибоз,
аԥсшәа хааӡа иеиҳәеит, аԥсшәа иеиҳәамоу, дагьаагәыдикылеит.
– Абзиара умаз, аҭауад гәымшәа!
Шабаҭгьы иччаԥшь кашәкаҷа ала дыччауа, ахьхьаҳәа
аурысшәала
дцәажәо аҭак ҟаиҵеит.
– Уаа, бзиала шәаабеит, даҽаӡәы илаҳамҵаӡо ҳаб иаҳәшьаԥацәа!
– ҽааиҭит Аҳмыҭбеи, иҟазшьала, ҳәынҭқар дук иеиԥш
«ҳара» ҳәа ихы иазҳәо.
Шабаҭи Ешсоуи рҽаариашаны арахь иаахьаҳәит.
– Шәааскьеишь, шәааскьеишь аранӡа. Шәсымбеижьҭеи
шәыгәхьааганы сыҟоуп... Шәышԥаҟақәоу,
даҽаӡә илаҳамҵаӡо
Далаа?
Иара ихахьгьы иааиуамызт, имбеижьҭеи акыр ҵуазар, иаргьы ишихараз: Шабаҭ дбаандаҩны Қарҭ дҭакын,
Ешсоу ихы хьчо
абна дылан. Аха уажәы игәалаҟара
бзиан; игәалаҟара аныбзиаз
агәыԥшаарақәа
идыруан аԥснаҳ лаша Аҳмыҭбеи. Аишьцәа
еиҳабы-еиҵбыла имаӷра инагәӡын, рышьҭахьҟа
иаанаскьеит.
– Ҳаҟоуп, ухаҵкы. Ҳаҳ ду имчра ԥкымыз ҳәа анцәа иҳәара
ҳаҿуп, – иҳәеит аиҳабы.
Аҳмыҭбеи дхаҟәӡа дахьтәаз, Шабаҭ дааихәаԥшит. Дҳаракӡа,
иӡара ҭӷәыцәаа дгылан уи, иҿаԥшыларагьы џьара еиҭасрак
анумбаалаӡо. Иҽеиԥштәны, ихы ҳаракны дыԥшуан. Иара иԥшрақәа
змаз иашьеиҵыбгьы
убасҵәҟьа акәын дшыԥшуаз. Зҵакыра
рықьақьара, рыҳәантеисантеира иашьцылахьаз Аҳмыҭбеи,
уажәы арҭ рцәаҩа ԥагьа дахьаԥшуаз, игәы иааҵаххуан, аха
дагьарлахҿыхуан. Иагьа умҳәан, иахьа игәалаҟара шьахәын.
– Иҟоузеи ҿыцс ҳәа стәыла Дал, исымбеижьҭеи иҵуазеи?..
– Уҩеи сасра, ухаҵкы. Ажәлар зегьы бзиала уаабеит ҳәа
уарҳәоит, – ааиаҭеикит Шабаҭ. – Амала ус уҩеи, амалициеи
абзарбзанқәеи укымкәа, – ихаԥыц шкәакәақәа аарԥшуа дааччеит иара.
Егьахимҳәааит уи Аҳмыҭбеи, жәҩан икыду амза итәы аҳа
иитәымыз Дал «стәыла» ҳәа ахьазиҳәаз, аха иашьеиҵыб абгаласбеиԥш
илақәа аакәеицеиит. Уигьы иаҩымшәеит аԥснаҳ.
Ҿымҭ дԥышәырччо илахь ихнацәак надикылт иара. Аха уи
акәмызт уажәы ихәыцтәыз. Арҭ уск рымамкәа баша иаауамызт.
Мшәан, абыржәы икьараз даарыԥхьаны, иԥахны иҿашәҳәа
ҳәа нарыдиҵар, ма аишәа ианахатәалак ашҳам риҭар шилшо,
уи аиԥшқәагьы иахьа ишимбаз рзымдыруа иҟоума дара. Уи
шырдыруагьы, иааизар, рааира акы иазҳәоуп. Гәҭыхас имоу
Дал азҵаараҿы иахьа ҿыцк иаҳараны дыҟоуп.
Дара гылан, Аҳмыҭбеи итәашьала, ихнацәак илахь иаҵаргәа
дтәан. Иара идыруан Далаа шаҟа иҭынчмыз. Шаҟа иҭынчмыз
аҳагьы еицәазшәа акәын аиҳабыра рахь адырра аныҟарҵоз
ишыҟарҵоз. Далаа рахьтә, дхәыцуан иара, ҳамаҳә ҿыц Хьымҟәараса
иоуп ишакәхалак узықәгәыӷыртә иҟоу. Аха макьаназ
амчра зку уи иакәӡам, аҳра-мчра зку аҳ иаршьан иаҿагылоу
роуп. Шабаҭи Ешсоуи урҭ раԥхьа игылоуп. Ихы дааҩахан,
даарыхәаччеит,
хаала драцәажәарц иӡбеит.
Аха усгьы шәтәа ҳәа реимҳәеит.
– Уск шәыманы шәмааикәа шәыҟам? – даацәажәеит Аҳмыҭбеи,
ибжьы гәаҩаӡа, иажәақәа рыкапан ацҵо.
Шабаҭ ихы-иҿы аҽааиҭанакын, иаахьшәашәахеит. Шьаҿак
ԥхьаҟа дааиҭаҵын, аҽыҩҳәа илабашьа ныҵаикшеит.
Апаркет
цырак намшәан, ибырны аганахь инышьҭыԥеит. Ҩаԥхьа илабашьа ныҵаирсын, ҩаԥхьа апаркет ӷәаса ааиҩшәан, иныԥҟьеит.
Ахынтәгьы
илабашьа иаҳагьы имчны инымҩаниҵан, аӷәы
иналакьакьеит.
– Аҳ, ухаҵкы... – даацәажәеит иара. Дааԥышәырччеит
Аҳмыҭбеи, уи дахьихәаԥшуаз.
Аакьыскьаӡа ашыц иалхны, ухы-уҿы анубаало идашьма
злахиҟьаз
апаркет хыӷәра зныкала иааԥхасҭеитәит
ашьхарыуа. Цасҳәоуп ари зыҟаиҵо, игәы дҭаччо даахәыцит аԥснаҳ,
сгәы ԥжәарц, сгәамҵырц
иҭахуп, схы схашҭыртә, спатартә.
Ус акәымкәа,
дазымхәыцкәа ихьызҭгьы, иааицәымыӷхон,
дааицрашәон.
– Уашьа Баҭалбеи аҳҭынра ду ҟаиҵеит ҳәа саҳауеит;
уаагьы
абас апаркет ԥуҽуама, Шабаҭ?
– Баҭалбеи хара имгакәа ҳәагәыжьла дкыдҿасҳәалеит
ҳәа
уаҳап, – аҭак ҟаиҵеит егьи инамҩатәны.
– Ус ахьԥоуҳәеи, Шабаҭ, – иаҳаз игәы инархьызшәа ибжьы
ааҟеиҵеит Аҳмыҭбеи. – Аишьцәа шәанӷыӷибаго ҳара ҳгәы
ҳнархьуеит, – аҟәардә амаа иқәыз инапы аарҵысшәа, «ҳара»
ҳәа дызҿыз иара ихаҭа шиакәызгьы ааиирдырит. – Шәнапқәа
еикәыршаны шәыҟазароуп ҳара иаҳҭаху.
Шабаҭи Ешсоуи еибырҳәазшәа рыхқәа ааладырҟәит.
– Уажәа ҳәалеи, уажәа саԥыҩлеит...
– Аҳ, ухаҵкы, – даацәажәеит Шабаҭ, апаркет иалакьакьаз
илабашьа инапы нықәҵаны. Аҳмыҭбеигьы
еиликааит уи
дыззааҵәҟьаз аҳәара дшалагаз. Изымычҳакәа ихгьы дааҩахеит.
– Аҳ, ухаҵкы, иумаҳахьеи Қьалашьбеи ду ҳаи аниҳәалак, ҩынҩажәа
нызқьҩык амца иаҩызаз арԥар иҭарчеи ишаҵагылоз.
Угәы иалымсын, аха уара ҳаушьырц уанҳақәлало, уқыҭақәа
зегьы аҳәҳәацәа рылоуҵоит, ҩ-нызқьҩык узеизга-иузеизымга;
дара урҭгьы реиҳараҩык ҽагамзар
шәақь знапы иамкыц. Уусгьы
узыҟамҵеит, ҳаргьы ҳаузымшьит.
«Уигьы анцәа сахьигӡап», – ааигәахәит Аҳмыҭбеи; ҿырҳәала
ус иҳәеит:
– Усацәҳарц уаазаап, Шабаҭ.
Аха Шабаҭ уи имаҳаӡазшәа илымҳа иавижьит. Иажәа идмырҳәар
ҳәа дшәозшәа, иԥси-иԥси еивамӡо, абрысҟак дахьцәажәаз,
аԥхӡгьы ааиҿашит иара. Аиҵбы, иашьа ииҳәоз акәу, иҳәашьа
акәу сеидру, акы игәамԥхо дгәамҵуан, дҳәыҵәыҳәыҵәуан.
– Аҳ, ухаҵкы, уаҳра арӷәӷәара, арҭбаара ацынхәрас, еихыҵәҵәа-еиҿыҵәҵәа иуго мацара, геи-ԥсҭеи бжамҽамны иузынхеит. Аҳәынҭқар ир уманы унеин, Ҳагәашә ацаԥха ҿоуҵеит.
Жәытә аахыс Аԥсны аҳра иатәыз асаӡқәа рыдгьыл ухала уаҳра
иамуҟьеит. Ҵабал арха уҭалан, уигьы хаз тәыланы иҟалеит.
«Стәыла» ҳәа ззуҳәо уара урхашҭхьеит, Лисовски ҳәа Шәықәран
ишәыртәаз аҷкәын мӡышәа иоуп ирдыруа... Ҵоуп, аҳәынҭкар
ачынқәа уиҭоит, аха умчра уҵӡааны ацара иаҿупеи...
Аҳмыҭбеи ишьҭахьҟа иҽхыршәҭны, иччаԥшь хԥараӡа,
ацәажәара
иаҿыз Шабаҭ ҿа идибалазшәа дихәаԥшуан. Ииҳәоз
иаҩмыршәакәа дазыӡырҩуан, аха уи иалагӡаны ахәыцра даҿын.
«Ииашоуп, иахьала ари арԥыс ԥагьа илшарақәа рацәоуп.
Аамҭа зеиԥшроу ала иажәа иацгылар алшоит асаӡқәа, уимоу
агәахәуааи азахәуааи, – дхәыцуан Аҳмыҭбеи, нас аҳчыԥсааи
аибӷааи, ԥсҳәаа, ашәанцәа. Уажәы, ауаа ргәы ҵкапуа, ишыҵҟьара
ианыҟоу. Иаргьы, аӡәы акы изизымҳәо, бырфын
бираҟшәа ажәлар раԥгылара илшартә дыҟоуп, далаҟоуп.
Умбои,
– ихәыцуан иара, – арлухан ацәаҩа шимоу. – Аха
знашана, ахаан измеижьацыз Аҳмыҭбеи уажәыгь игәы иадыруан иара иеиԥш-зеиԥшу ари диқәгәыӷыр шыҟамлоз. –
Избанзар,–дхәыцуан иара, – амчра наигӡартә еиԥш анарха
имам ари. Иара дбырфын бираҟҵәҟьоуп ажәлар быжкны,
азаара рзааны, ахәиҭ рыӷраланы ианыҟоу. Усҟан урҭ рцәаҩа
ари, еснагьгьы ахәиҭ зыӷроу ицәаҩа иазааигәахоит. Раԥхьа
дыҵҟьоит, раԥхьа днеиуеит, агәымшәақәа реиҳа дгәымшәаны,
агәыҵарқәа реиҳа игәы ҵарны. Аха дниаҟьаны дынҿыцәаауеит
акәӡоуп, афырхеиԥш. Нас, ианҭынчхалак, дмыцхәхоит, ахәиҭ
шзыӷроу инхаз иара дмыцхәхоит ахәиҭ шзыӷраз иаразнак наҟ
изхашҭуа аџьар рзыҳәа. Уажә аамҭа зтәу ҳара ҳауп, – дхәыцуан
Аҳмыҭбеи, – ари иҩызцәа ашарамшацәа раамҭа цахьеит.
Ари иҩызцәа ҳиааишьа рымаӡам. Ианҭынчрахалак еснагьгьы
аԥхьанеиҩы дмыцхәхоит, избанзар еиҭаацәырҵхуеит амчра
зкыц. Аԥхьагылаҩ ма дҭахароуп, ма дмыцхәхароуп. Дыцқьазар
– даҳшьуеит, дыцқьамзар даҳраргамоит. Еснагьгьы иҟан
Ахьы Шабаҭ иҩызцәа, аха амчра усгьы изкыц иркуп. Аригьы
дымҩасуеит, иаанхоит алашәцәа изыркыз ашәа, лакәк еиԥш,
лаԥшҵашәарак еиԥш иахьихцәажәо».
Абас гәаныла аишьцәа реиҳабы ауаз ааихҳәааны, аиҵыбгьы
дааихәаԥшит аԥснаҳ.
– Сцоит сара, арԥарцәа сыманы, агәашәқәа зегьы ԥыххааса
иҭасҵоит. Аԥсны ҟьаҟьа ауаԥшьқәа шынеибакәу аԥснаҳ Аҳмыҭбеи
иныс рымҳәозар убап Рызегь ааины уаԥхьа инагылап, нас
уаргьы, уабацәа ишыҟарҵоз еиԥш, еиду, иаку Аԥсны унахагылап!.. – ацәажәара даҿын Шабаҭ.
Аҳмыҭбеи уиҵәҟьа дақәгәыӷуамызт. Иҽаарманшәаланы
днатәеит.
– Иаур – убас, иамур, умалициа уманы унасышьҭалап,
унапала сушьып; даҽа чынкгьы алугап.
Аҳмыҭбеи ихы дааҩаханы, шәымҭак деихасаҟәаӡа Шабаҭ
диҿаԥшуан. Аха иаразнак, аиҵбы – ақәыџьма-ласба дгәеиҭар
иҭахымхазт, ихы аалеирҟәит. Мамоу, усеиԥш иҟоу ихы изалагалом Аҳмыҭбеи. Атәыла аидҵара
уажәала иҟамло усуп ҳәа
агәра ганы дыҟан иара, зеиԥш ҟамло егьыҟам ҳәа рҳәалоит
аха. Уи амҩа данықәла, илиршахьаз зегьы мап рцәикыр
акәхон. Аҳмыҭбеи идыруан иаргьы усҟан иеиԥш аҳра змам
аҳны дҟалар шауаз. Иара иҭыԥангьы иаҳа иҳәатәхаҵаҩу
даҽаӡәы дааганы ара, Лаҳлар днадыртәон, аԥснаҳ ҳәа. Зегьы
шыҟаз иааҟалон, амала иҭыԥаҿ даҽаӡәы даатәон, иаргьы аҳра
иашьҭоу даҽаӡәыкны даарыцлон, ҩныда-гәарада ашьха даакыдлон акәымзар. Дахьхәыцуаз уи ихьызшәа дааиҵанарӷәӷәеит
Аҳмыҭбеи.
– Иҟоу убома, Шабаҭ. Ҩ-ҳәынҭқаррак, ҩ-ҳәынҭқарра
дуӡӡак
аибашьра иаҿуп. Ҳара иахьа ҳзызхәыцша, ҳрыбжьыԥсаа
ҳахьымцара ауп, Шабаҭ.
– Нас ҩ-ҳәынҭқаррак нибарҵәаанӡа ҳәа уԥшызаауама?
– Иауазеи, сышԥаԥшу. Саргьы ҽеизгарақәак сырҿуп,
– даацәыҵаччеит Аҳмыҭбеи, иблагьы иаахгылеит ар иманы абри
ацәажәара иаҿу ицуҭа даалалазшәа. «Ацхыраара ҳауеит ҳәа
ишгәыӷуа; – дхәыцуан иара. – Аха ҳара ҳанрызнеиуа аӡын ауп,
амҩақәа зегьы анарку. Рца лагатәык ҭаршәымкәа, иқәыблааны,
рырахә рахцаны ҳхынҳәып, ар рзааиргьы ирҿарҵо рымамкәа.
Нас лаҵаншьҭахь ҳаиҭанеип, рымхқәа зегьы ҽыла иаҳшьаҟьап.
Иҳамбари, амла ианаклак ахәиҭ рыӷрымҵуазар».
– Уара иурҵатәума, аҳ ухаҵкы, иҟаҵатәу. Жәытәаахыс
ҳабацәагьы зҿыз уи акәымзи. Ҳтәыла Аԥсны ҩы-мчык ирыбжьашәазар,
руакы уҽадукылароуп, реиҳа анарха змоу, аҳ уара
уоуп. Аха аԥхьа аҩнытә усқәа рӷәӷәа, еидкыл Аԥсны.
«Ааит, уара ашарамша!» – даахәыцит Аҳмыҭбеи. Иара дхасаҟәӡа
дтәан, Шабаҭ аҟада сыга еиԥш анахь-арахь дныҟәон.
– Иузымдырӡои, уара, Шабаҭ, – даацәажәеит аԥснаҳ, – ҳара
иамынасгьы иахьа уажәраанӡа ҳаазго убри хаз-хазы ҳахьыҟоу
шакәу...
Шабаҭ дааҭгылеит, дгачамкны аԥснаҳ дааихәаԥшит.
– Иаҳҳәап, акны иҟалеит ҳадгьыл. Аԥснаҳ Аҳмыҭбеи
ииҳәаз ажәа зегьы рзы иаршьануп. Дадраа, шәаҟәыҵ
абарҭ
аҭырқәцәа
рыгәныҩра иҳәап. Уи жәуру
шәара ашьхарыуаа?
– Аҳмыҭбеи ихы дҩаханы аишьцәа
даарҿаԥшит. – Мамоу,
дад, анцәа иџьшьаны дыҟоуп
макьана зхы цқьоу, згәы цқьоу
Аҳмыҭбеи Чачба. Ижәлар изаанхаз игәыҵаҳәҳәа алашарахь
ркылгара
дашьҭоуп. Иԥсра еилаҳауагьы ицәымӷым, иҟазааит
ҳәа дхәыцуеит. Уаҵәтәи амш даԥшны ауп иахьа ишьаҿа шеихиго! – абригьы иҳәеит, анцәа ду днеиҿаԥшызшәа ихы-иҿы
раҳаҭӡа аҭуангьы днаҵаԥшит.
Шабаҭ дгачамкны дгылан. Иааицәымыӷхеит Аҳмыҭбеи
ииҳәаз, избанзар иаҳахьан уи иҭаирхарц дзышьҭалоз, аҭырқәцәа
дрыҿцаауеит ҳәа аара шрыдиҵоз.
Шьҭа аргамаду ибеит
иара гәыкала иааиҳәаз зегьы Аҳмыҭбеи ихы иҭамлаӡакәа, илахь
ишанԥаз. Аха усгьы игәҭакы мҳәакәа дцар иҭахымхеит.
– Дугәаларшәа, аҳ, ухаҵкы, аԥсҳа Леон. Уара узҭагылаз
данҭагылаз ауми уи аҳәынҭқарра ду ачаԥара
анилша.
Аха Аҳмыҭбеи аӡырҩрагьы иҭахымызт.
– Ҳаи, абзиара убааит, Шабаҭ. Леон дабаҟоу, ҳа ҳабаҟоу. Усҟан
аԥсуаа уааԥсырала ирацәан, уажәы
ауаа зегьы Ҭырқәтәылаҟа
ишәҭихьеит... Ҳаӡра
ааирц егьҳагӡам, умбаӡои. Шәара аҭырқәцәа
шәышрышьҭаз...
Сыԥшыхәцәа аус руеит...
– Аҳ, ухаҵкы, аҭырқәцәа ирышьҭоу ҳәа ҳа ҳахь уаҩ дыҟаӡам,
ауаа рыҭира иаҿугьы шәара, архауаа шәоуп. Укылԥшыҩцәа
ҳзынаушьҭызаргьы, иҟоу еилымкааӡакәа иааит.
Аха Аҳмыҭбеи дханагалаӡаны дыҟан. Дҩагылан, ихала акәакь
икҿагылаз ашәындыҟәра аахиртлан, қьаадк ааҭигеит.
– Абар, уахәаԥши, Шабаҭ, ари закә қьааду. Қарҭгьы аус руеит
сыԥшыхәцәа, – даацәажәеит уи, иқьаад ырмақаруа. – Аурыси
аҭырқәеи реибашьра анынҵәа, Адрианополис рнапы зҵарҩыз
ашәҟәы ихҩаалоуп абри. Уаԥхьар иубап Кавказ аахыҵ зегьы
аурыс ишитәу
ала иҿы шиқәшаҳаҭхаз аҭырқәа.
Шабаҭ днеилууаа дцеит. Аҳмыҭбеи игәы дҭаччо дихәаԥшуан
иара, иԥшшәы ихыгга дахьгылаз. Аха ибон аиҵбы аҵҟьара
иазыԥшу абга ласбеиԥш дахьгылазгьы.
«Аиеи, – даахәыцит
иара, – иашьцәа рхала дырфоит уи аиҳабы. Абри аиҵбы иоуп
гәаӷлаҵәҟьа
иҭәу. Аха уигьы, ханшьалара ахьимаӡам дақәымӡышеи,
уигьы иашьцәа дырфоит. Иаҳфеит урҭ, аԥснаҳ ухаҵкы,
шьҭа аиҳабыраҿы ҳаиҭауҳәароуп, ҳәа иааиуеит сара сҿы.»
Иараӡәк иоуп ахааназ иҟоу, уи агәра ганы дыҟан аԥснаҳ
лаша Аҳмыҭбеи.
Шабаҭ ибла акакаҷ аахаддылт. Илацәақәа еиқәыԥсаны
иҽеиқәкра
даҿын, ихымхәыцырц иақәызкыз ицәаҩа даԥыҩлон.
Шьҭа еиликаахьан иахьеиԥш аабыкьа баша дшымцәажәацыз.
– Ируеи, аҭырқәцәа... аҭырқәцәа роума уажә ҳазҿу... – иҳәеит,
иҳәеит моу, даахәыҭхәыҭит, уаҳа ацәажәара игәалаҟамкәа, иагьилымшо.
Аҳмыҭбеи, «уи уареи сареи ҳабжьара инхоит» – иҳәарашәа
дычча-ччо иара дихәаԥшуан. Нас, уаҳа ицәажәара игәы шалаҟамыз
дырдыруа ҿааиҭит:
– Уажә Далҟа уцоит, Шабаҭ, усгьы. Исымдыруеи, Далаа рыцҳақәа
иршәым, ирыҟәным. Жәаф еидара аба усҭоит, ирызга.
– Иҭабуп, саншьа. Амала мҩак сымоуп, сыццакуеит. Далаа
аба рзуҭиуазар, изгашагьы дуԥшаап.
– Умш аабзиахааит! – иашьа диманы даахьаҳәит Шабаҭ.
Ашәаҿы дымнаӡацкәаны адыхҳәа дааҭгылеит Шабаҭ.
Иара
иаҳахьан Аҳмыҭбеи итәарҭаҿы џьара акы днақәыӷәӷәоит, иара
иҟынтә идәылҵуа ауаҩгьы аԥшәымҟәара
днықәгылоны еиԥш,
адышьма ааимҟьаны
дынҭабгоит – ус иҟаҵоуп ҳәа. Иашьа даанкыланы
уи аҭыԥ шәии аԥхьа днахысит, нас Ешсоугьы инапы
данкны, ашьшьыҳәа дааихеит.
Аҳмыҭбеигьы иччаԥшь хԥараӡа дгыланы дрыхәаԥшуан.
Рылаԥш анааиқәшәа, «шәымбои сыгәра шышәымго», – иҳәарашәа,
ихы-иҿы ааиҭеикын, ихгьы ааирҵысит:
– Ҳаҳәшьа Енџьы-Ҳаным дышԥаҟоу, ҳаҳәшьа Енџьы-Ҳаным?
– нарышьҭаҿиҭит иара, иаҳәшьа дахьлазҵаауаз, уигьы џьныш
ҵакык амоушәа угәы иабартә; нас, дара шхьамыԥшызгьы: –
Шәымаҵушьа дақәшәандаз, шәара Далаа дуқәа!
Абри ала ҳалгап наҟ џьаҳаным зҭыԥхаша аԥснаҳ иаҳҭынраҿы
Шабаҭи Ешсоуи шнеиз аӡбахә. Шәгәы кыднамхыкәа шәыҟам
шәаргьы, аха сара изыҩуа схаҭа шаҟа исҭахӡамкәа саҿу жәдыруандаз.
Ишԥазури, уи ада изхаҭәаауам ажәабжь ду, аԥхьарцеи
аҩымааи ирынҵаны ирҳәоз Агхуа Хәаҭхәаҭи, Амзыц Кадыри,
Шәынд Уамахьи.
Уигьы уиакәхеит. Шабаҭи Ешсоуи, уаҳа аҳҭынраҟны иаанымгылакәа,
инҽыжәланы ицеит. Амҩан ҿырҭуамызт
иахьцоз, избанзар рцәаҩа иадыруан ана-ара, иахьабалак ирымбоз шьоукы
рхаҩара ишаҿыз. Ргәырҽанны ишцоз мацара Ҵабал иналалеит.
Аҳмыҭбеи Шәлиман дааиԥхьан, днаиртәан ашәҟәы
иирҩит.
Иара аԥсышәала иҳәон, Шәлиман еиҭаганы
аурысшәала иҩуан.
Ахаҳә еиҟәнажәартә иҟалеит рышәҟәы. Уаҟа ирыҩуан дара,
Далааи Ҵабалааи
ааҟәымҵӡақәа ахырӷәӷәарҭақәа ишрықәлоз,
аԥснаҳ иҳәатәы шхарымҵоз. Аҵыхәтәан аԥснаҳ,
аҳәынҭқар
ду имчра арӷәӷәара заҵәык дахӡыӡаауа,
аҳҭныҟа иааԥхьаны
драцәажәеит урҭ алашәагақәа рыԥхьагылаҩцәа Шабаҭи Ешсоуи Маршьанаа.
Игәыбзыӷра
ажәақәа рҭакс урҭ аԥснаҳ иакәым
иарҳәеит, аҭырқәа ишҟа шьарда ишхьаԥшуаз даҽазныкгьы
агәра идыргеит.
Адырҩаҽны аԥснаҳ идикылон афицарцәа. Арагьы излацәажәоз
зхызкәачроу Далааи Ҵабалааи ракәын.
– Иҟажатәуп урҭ! – иҳәеит Ӡаԥшь-иԥа Чаԥиаҟ-Ҭаҭласҭан.
– Иҟажатәуп! – иҳәеит ақьаҳиа Георги.
– Иҟажатәуп! – иҳәеит аԥснаҳ иписар Шәлиман.
– Ура! – рҳәеит афицарцәа, аус ду ирзыԥшыз аҿы ақәҿиарақәа
рхы иазеиӷьашьаны, ашампанҩы ржәын, рбокалқәа кыдҟьаны
ихәашхәаша иргеит. Хыхь инармышьҭыз аамысҭцәеи ашьнаҟәмацәеи
ҵаҟа итәан, уаҟа даҽа чара дук рыман. Бамборантәи
иааиуан абзарбзанқәа рыбжьы.
Анцәа думырцәан амшьҭацәгьа, аҭыџьҳа. Заџьал ааиз
Дарыҟәа-иԥа Хьымкәараса жәланырҵәаганы иаҳзааигаз.
Злыԥха
ҳаура Далаа рныха. Ԥхыӡ мыжда анцәа илирбартә,
дахьныҩналаз ԥхыӡ лбеит. Лыблақәа ҭышәшәартә, лыбла иаахгылазаап абнатоура иагәыларшәыз дәҳәыԥш иаҵәак аҿы
шьабсҭак ԥсшьарҭас иамоушәа. Убри ашьабсҭа рыԥсы азцахуеит, избаз лхаҭа лыԥсы цеит ҳәа саҳартә, арлухани абжьаси. Аха
дара-дара еицәшәаны ашьабсҭа амԥан изықәымлошәа, лымԥан
аҩсҭаа дықәлартә иара збаз. Аԥсцәаҳа дылхаҩеит ҳәа саҳааит
абри збаз, арлухани абжьаси еихаҩо иштәаз, ирымбаӡакәа
мшәы ҟәарҽарк ҟрымҿрымуа абна иаалҵын иахәнатәызшәа,
зашәа абри аԥхыӡ зтәу дызбаша, ашьабсҭа гәлымҵәах. Абас арлухани абжьаси еихаҩо
иштәаз, мышә иахәнатәыхит ашьабсҭа,
лара убри збаз дахәнатәыртә, сара сшамкәа сызшаз.
Абри аҳ иаҳәшьеи Далааи ирызку аҳәахьа, Агхуа Хәаҭхәаҭи,
Амзыц Кадыри, Шәынд Уамахьи иааркьаҿ-ааркьаҿны ирҳәаз,
инарҭбааны аҩра иаҿу сара аԥсуа ччиа сакәым, аԥадишьаҳ
ду имҵатәаны акалам ԥынҵа зырҵысуа аҟәыӷа дуқәа ирзеиҭаҳәарым
аџьныш ԥҵәаха – аԥҳәыс лгәы иҭоу. Избанзар, сара
аԥсцәеирымга, шасыс-хәдықәҵас Аҟәа санрымаз ҷышәрақәак
сдырҵеит акәымзар, ҵара-лашара сымаӡам; урҭ аԥхьарцарҳәаҩцәа
дуӡӡақәа, Агхуа Хәаҭхәаҭи, Амзыц Кадыри, Шәынд
Уамахьи имцымкәа
ашәаны исзырҳәаз аҭаарых дуқәа иаҳа
инеиҵых, ацәеижь рҟәынҵаны ишәасҳәарц сахьаҿу, убри ажьы
иаҟәнысҵо жьымдырхар ҳәа сышшәо Ԥсҳәы аныс.
Аԥсуа инцәахә ду, урыхәа Далаа! Избанзар урҭ рҭаца хәыҷ
дырзымбаҵәҟьеит. Аҵх агәы ааиҩнашаанӡа
ашәҟәы даԥхьон.
Жәаба рзы ацәа далҵуан, жәеиза рзы лчаи дырхион. Ачаи аԥсуа
ичысым, уи Аԥсны иабаҟахыз, Қырҭтәылантәи иааргагәышьон,
уигьы хазы аамысҭа нагак дазкны дрыман рҳәоит. Имцымкәа
ари адунеиаҿ касыш зхазҵахьоу, уи леиԥш чаԥашьа лыманы
уаанӡагьы уи ашьҭахьгьы дымиит. Ауаса кьамшәышә аурыс
шьақар ақәԥсаны илҿарҵон. Рыжә еиқәаҵәа иамырхуаз ахш
мыцхәы ираӡаны илдыржәуан. Сҭампыл папыч ачын-бырфын
ҭаршәны ада еимаа лышьарҵомызт. Аӡә илаԥш аалыдхалар
руамызт, лыԥшшәы бжьнахуеит ҳәа. Аӡә лылаԥш ааидхалар руамызт, лгәы архыҭхыҭцәоит ҳәа. Лабхәындацәа ашҭа
ианҭалоз, харшәс исзаажәгазеи ҳәа ашә даԥшуан. Аха лхаҵа
дылхыбааны лышҟа ауаа агьааишьҭцәомызт. Лабхәында
Баҭалбеи аҳамҭа ссир лзааигеит. Ҳамҭас дылзааигеит алыг
Мысҭафа, араԥ ҿиқәаҵәаа. Лабхәында Ахьы Шабаҭ ҿықәҵас ҳәа
алым ԥшқеи аҽацә бжьеи лзааигеит. Аҽацә бжьа агәы ҿыӷьны
иԥсит, алым ԥшқа мшызҳа иазҳан, ибналан, Сакьан аҳәырҭаҿ
Ҷлоутәи Ҵәыџьаа иршьит... Хьымкәараса иҟала абаагәареи
лара лызаҵәреи, ауаа ргәымбылреи х-мацәазкны илыкәыршан
Енџьы-Ҳаным, зынасыԥ
зыцымныҟәаз. «Абри арԥыс шьахә
дызусҭада?» – цасҳәа деиҭаҵааит Енџьы-Ҳаным, злабарҭа
рмоуӡаз. «Бабхәында Ахьы Шабаҭ иоуп» – рҳәеит. «Ҳаи, сара
сзықәнагаҵәҟьазгьы абри иакәын!»
Егьырҭгьы баша ҳашԥаржьоз, Дарыҟәа иԥаҵәҟьа
уара уакәзаарын
ҳәа иалҳәеит. Ахьы Шабаҭ
дааԥхашьан, инацәхыԥ
ԥшӡақәа мыцхәы дрызҿлымҳаны
дрыхәаԥшуан.
Аҵыс мҩас асахьа ҭызхуаз Енџьы-Ҳаным жәытә ҵасла лгәы
зызцаз ицәҩыча архиара лҽазылкит. Аба лара илыгхап ҳәа
ушәозу. Иԥшра дзыршанхаз дшазхәыцуаз, амыркатыл лнапы
ҟәымшәышә анеихнарссоз лбомызт. Ари усхеит, ари ӡбатәхеит,
Ахьы Шабаҭгьы арахь иааира аҵыхәа ԥҵәеит.
Дышнеи-шнеиуаз даҽа ҟазшьакгьы ҵылгеит Енџьы-Ҳаным,
Чачаа уаҳа зда дырхылымҵыша. Абаа анҭыҵ, арҩаш абахә
иахьалҟьоз, аԥшаҭасырҭаҿ, ԥшьыркца-ԥшьыркца еилаԥсаз акаҭ
уаргьала агәабан
татақәа ыларшәны даниаалалон. Даҽакала
узыцәшәартә
иҟамыз алыг Мысҭафа луаргьала ирҵысуан.
Агәараҭа, ацуҭа ҳасабтәык аныҟалалак ара дааины длазҵаауан
ақьаҳиа. Избанзар, имцымкәа амчра лгеит Енџьы-Ҳаным. Далаа усҟан изырлашәыз, иҵакыра рыбла ашара амбауа иҟаҵа,
сара сшамкәа сызшаз.
Амра ашәахәақәа лцәа-лжьы иақәшуан, аԥшалас иасуаз
уи ацара хнаҽуан. Аиарҭа ҟәымышәышә лцәа ианыруа, аԥша
хаа анацәкьарақәа налхьыс-аалхьысуа, лыблақәа ҭааӡа, абзиабара даркаразшәа дықәиан аҳкәажә. Аҽҽаҳәа арҩаш абжьы
гон, аҵарақәа рашәабжьқәа
еиларҵон. Ааҩс амраҿаԥхарсҭа
иаҿиаауаз ашәҭқәа ирзаауан ашьхыцқәа, амати иашьҭаланы,
урҭгьы рыбжьы еизадаӡа, еиқәымтәо игон, игон. Насҭха итәаз
араԥ Мысҭафагьы дхырсысуан. Ауаргьала иацраҳәаз аҷапырхәа
инацәа ду иахаршәын, инапы аашьақәа аҭесԥыҳә еихдырԥхьон.
«Аҷах» инеиуан аҭесԥыҳә ахаҳәк, нас ҽазнык «аҷах» аагаанӡа
аамҭа дуӡӡак аабжьалозшәа лгәы иабон.
Аҭынчра далаҭхаџьуа, аԥсабара абжьқәа лхы-лгәы иҭало,
ашәаԥыџьаԥ аԥсыԥ лцәа ианыруа лиарҭа тата дахьыларшәыз,
лыблахаҵ гьежьуан. Лшьаҵәҟьагьы
лда иахьҭаныҟәоз иаашьозшәа
лбон. Џьара
акы даазхәыцуамызт, аха усгьы уажәы-уажәы
хьаада-баада аҵәыуара дакуан. Зны-зынла лхы дааҩахалон,
ҿыцбарах
дылбазшәа араԥ Мысҭафа дааихәаԥшлон, лхы-лҿы
раҳаҭгьы
мчылашәа иаагәылжжуан
агәҭаччара иатәыз ччаԥшьк.
Нас еиҭа лхы нықәҵаны бжьы аашьала инақәҿылҭуан, аҳәызба
иардагәахьаз лмаҵуҩы ицәаҩа.
«Уааи, уара, абра», – лҳәон. Алыг Мысҭафа дҩагылон.
«Уааи, абра уагәӡы», – лҳәон лара, лыбжьы ҭааӡа. Мысҭафа
даақәыԥсычҳаны, игәчама ԥсылақәа ырнаҭа-+
ааҭо, лышҟа иҿааихон.
Даалыдгыланы, баша аӡы сзааг ҳәа аниалҳәалоз еиԥш,
лажәа ҩбамтәӡо, аха изаҟаразаалак игәы азҭаӡамкәа, ашәырҭаҭа
иаҩызаз лжьы ҟәымшәышә иқьышә бааӡа надикылон, нас
иҭеисԥыҳәахь деиҭаахьаҳәуан.
Ҽнак бахәынхыҵ аԥсаса ирыцыз хьчак џьмақәак рыԥсаса
ирыцрыҵын, дышрышьҭаз акәымкәа абри аԥшасырҭахь
даақәнагалт.
Иагьиашаҵәҟьаны, абшьтәа
иахаз аҵәҵәа
ахьхьаҳәа
абжьы го, џьмақәак нырцә амраҿаԥхарсҭак ашәҭқәа
ркәаҳауан.
Дук мырҵыкәа
иара ахьчагьы даацәырҵит, «рреит! рреит!» ҳәа. Амрагьы аҭашәара иаҿын. Ара аӡә дыҟоуп
ҳәа иақәымгәыӷӡоз ахьчажә дгачамкны дааҭгылеит. Елыр
аныхачаԥа аҳаҭхәыжә аҭаџьгәара иаҩызан абри
иаԥхьа иацәырҵыз
асахьа ссир ибла иахьыхгылаз. Абахә авҵалара иаҿыз
хәылԥы мра дадибалеит Ажәеиԥшьаа рҭыԥҳа леиԥш иссирыз
аҭыԥҳа. Ижакьа хәымбабисаӡа, иҿы ахьааиртыз уа инхеит.
Алыг Мысҭафа иакәзар, ахьча дангәеиҭа, «мы-ыы-ыы» ҳәа
дбыбуа, днапҟьо-шьапҟьо, ала аныԥхарҵо еиԥш иҵаҟьара
далагеит. Енџьы-Ҳаным, лыгәҿыӷьра злалхылгарыз лбоу, лхы
дааҩахан, дычча-ччо уи дизыԥшуан. Ахьча азныказ дшәан,
дхьаҳәны ддәықәлеит, иџьмақәагьы
ихашҭны. Еимаа ишьамызт, аха иабеиҭахыз, ишьапаҵа ахы алымҟьо, имса мацараха
иҟан. Данца Енџьы-Ҳаным дыччон, Мысҭафа, «мыы-мыы» ҳәа,
дгәамҵуан, иҭесԥыҳә аҷах-аҷахгьы иаҳа иццакхеит.
Ахьча иџьмақәа нижьуазма, дук мырҵыкәа деиҭахынҳәит.
Мысҭафа дгәамҵуан, Енџьы-Ҳаным уи даара дарччон.
– Араанӡа дааги, слыг, – лыбжьы ааҭылкааит лара. Анцәа
даҭеимҵааит иагара, аԥҳәыс деилыскааит зҳәаз.
Араԥгьы, аԥшәмаԥҳәыс бзиа асас иааимҭаз лыҩны
аилыргашьа деиҭашахәаԥшуа еиԥш, гәҭыхала ашьаршьаф ҵаӷа зқәы-изқәым, харԥзаҵәы иқәиаз иаҳкәажә даалыхәаԥшын, ахьча
диԥхьеит. Уигьы арахь даақрымҽеит, дшәаԥырҳаԥуа.
Енџьы-Ҳаным деихаччо лиарҭаҿы даахтәалеит, лыблақәа
гызмалӡа ахьча дихәаԥшуа. Имшақә! Имшақә
аԥҳәыс деилызкааз џьызшьо! Ихажә инаркны ишьапажә аҟынӡа лыбла ҭыԥхаақәа
рыла дааимылдеит, амра шаша ахьаԥарч ианақәыԥхо еиԥш.
– Ахырҵәы бзиа сзааугоит уаҵәы, аџьмашшагьы сзааугоит, –
лҳәеит лара, лыччаԥшь маӡа ибла цәымсақәа хнакыртә иҿаччо.
Ахьча даахьаҳәын, наҟ даақрымҽеит, иибаз агәра изымго.
Адырҩаҽны захьӡыз ахырҵәы иманы дааит. Илзааигеит
аџьмашшагьы. Иухьӡузеи ҳәа диазҵаауан, Алыг Мысҭафа
дгәамҵуа, дыхьшәашәаӡа дыԥшуан. «Хыԥацәаԥаҟәаҟәари»,
– иҳәеит иара. Илзеилымкааит. Хылԥацәгьа-иԥа Ҟәлангьери
акәын ихьӡыз, иҿы еилымгеит акәымзар. Имариоума шықәсы
ҩынҩажәа абназаара. Ацәажәашьаҵәҟьагьы ихашҭхьан ахьча.
Ахырҵәгьы бзиан, аџьмашшагьы асеиԥш ишкәакәан.
Уи
иџьылшьеит Енџьы-Ҳаным ахьча. Мчыбжьыкгьы мцацкәа
иџьмақәа ҩаԥхьа амраҿаԥхарсҭа иаақәлеит. Иаақәымлацкәа,
дрышьаҭаланы даацәырҵит
ихаҭагьы. Даара дарччеит Енџьы-Ҳаным ахьчажә имаана. Убас адырҩаҽынгьы,
адырхаҽынгьы.
Дшаацәырҵлакҵәҟьа
алыг дыԥхаирсуан. Аҳкәажә акыр-кыр
дыччон. Араԥ ихы-иҿы еизада ҽԥныҳәала иҭәны длыхәаԥшуан.
Ахьча дааиуан, алыг дҵаруан, аҳкәажә дыччон. Ари хәмаррак
илзаҩызахеит лара.
Лкьатеиах ԥҵәон Енџьы-Ҳаным. Алыг, алыг, Мысҭафа,
ахьчажәҵәҟьа
дихыбаауеит. Иаҳагьы дирбыжкуан. Иара ахьча гаӡажәгьы иҽырмашьцаны есыҽны дахьааиуа ауми зынӡа
аџьашьахә. Укьатеиах ԥҵәап.
Ахьча, Мысҭафа дахьынӡааимышьҭуаз аҳәаа иаҳа-иаҳа
иааигәахон.
Амра ихьахьхьала иарҩахьаз ихшыҩ, ахәыцра алшазаап
узҳәартә, еилкаарак аахәыцымыцхьан ахьчажә ихаҿы. Иара
иаҳахьан, ахьшьцәа зны-зынла ишырԥылалоз Ажәеиԥшьаа
рҭыԥҳацәа. Ахьшьцәа дуқәа, абчараҳцәа. Иаргьы сынтәа ауми
шәы-џьмакы абна ианылаиҵаз. Сынтәа шәы-џьмакы абна
илаиҵеит. Ҳаи-ҳаи, дызлахихуа аҳкәажә, смышә быжәгәалам.
Дызусҭоу идыруазҭгьы иагьа дшәарын. Акыр-кыр дааччеит
лара. Дызусҭоу идыруандаз, уаҳа акы сҭахымызт. Узазҵаауа
дабаҟоу ма, чнырк димоуп, уаҳа уаҩ дибаӡом. Илакҭа убаанӡа
иџьымшь жәпаҳаҳарақәа убон, иблақәа урхыԥшыларгьы,
хшыҩк аархумбаалаӡо. Ақды аҿаҟәарҭеиԥш иџьаџьаӡа иҟаз
иӡамҩа аалшьышьит. Амца ааихҟьеит ибнакхьаз ахьча.
Мысҭафаҵәҟьагьы дааԥышәырччеит, убас дыццакны дналыдҟьеит
ахьча наҟ.
Шьҭарнахыс лааигәара ааира азин иоуит. Лгәаӷ дыкны
дагон. Ари дарбанзаалак, аҳкәажәцәа дреиуоуп. Дихыччоит,
уаҳа акгьы. Лааигәара дахьаалышьҭуаз,
аламура Мысҭафа игәы
ҵкапуан; уи даара дарччон лара.
Енџьы-Ҳаным дышнеи-шнеиуаз алыг зынӡа игәы дахаԥылжәарц
иақәылкит. Аҽны зыҽныз деиҭаацәырҵхит
ахьча ицәыцәыз.
Уажәы ичныргьы диманы дааит. Ачныр
даазқәылаз даара
дҳәатәхаҵаҩын, уи аҟынтә ахьча уигьы
иирбарц иӡбеит Ажәеиԥшьаа иаҭәеишьаз алабара ссир.
Уааи, уааи арахь, смышә-быжәгәалам. Иуцу дарбану?
Анцәарҭыԥҳа, имиасӡоз лаԥшҵашәараны
ҽыргәаҟра иашьцыламыз ихшыҩ зыргәаҟуаз, деиҭааиԥхьеит лара лышҟа. Аха
ари лаԥшҵашәарам! Ажәеиԥшьаа рҭыԥҳа илеиԥшу аҭыԥҳа
дыхәхәаӡа, лҽыркәадаӡаны дахьықәиаз лыблақәа
цәажәон.
«Уцеишь, сҟәарыл, аҳҭнынӡа ауааҳәцәа унархылаԥши!» –
лҳәеит лара.
«Уцеишь, аҷкәын, арахә Ҳагьар ихәы шыҟоу инықәцали!»
– иҳәеит иара.
Ахьҭа сылаланы сыҟоуп ҳәа иалҳәеит. Аԥхын
шоураха ахьҭа
лылазҵазгьы уара идыр. Сшьапсыргәыҵақәеи,
сваҵарақәеи,
сгәи аџьмашша сзырхьушьроуп лҳәеит. Дгәааит ахьча. Иара
аӡәгьы дихьыԥшым, сеидру. Иара даԥсыуа цқьоуп, ахаан аӡәы
ихәура дҭамлац. Аџьмашша лыхьшьтәызар, ани идәықәылҵаз
илхьишьындаз. Аха лара, аӡыс еиԥш дҟәымшәышәӡа, лԥыҩлара
илымшеит, мап лыцәкышьа дақәымшәеит.
Лышьхәақәа рыла далагеит. Еиҭах! Еиҭах! Еиҭах
мыхкәа,
ҟәаданы
исықәуп. Ма ԥшьаала дықәиазар
ибаргәыз. Лызқәа ианахьишьуаз, иаргьы иааигәаԥхеит. Аха лара дҳәаҵәыҳәаҵәыуа
н, диԥырхаган. Ма лжьы шԥаҟәымшәышәыз – ашә тазыла еиԥш.
Игәы ааҟәандахеит.
Ишьа-идагьы изымдыруаз ԥхаррак, гәхыҭ-хыҭрак аарнырит. Иаҳагьы игәы хьаԥссеит, лгәы ианахьишьуаз
аџьмашша.
Лаба крада акы иазыманшәаламыз
инапыжәқәа
татахеит, аха лара хәаша дышԥеиԥырхагаз уҳәарауазеи!
Диԥырхаган, лиарҭа дылагьежьуан, дҳәыҵәыҳәыҵәуан, инапы
аанылкылон.
Ахьча амцашоура дҭанаршәуан, иблахаҵ гьежьуан. Ихшыҩ
аус ахьауаз, асыԥсеиԥш еиҟәыддуазшәа ибон. Дааҭгылеит.
Аԥхӡы иқәнаҭәоит. Ихы-иҿы бзамыҟә ччаԥшь лашак ааҿықәлеит.
Иблақәа аалеирҟәит, игәгьы
аҭҳара еисуан. Ҩаԥхьа
мчылаҵәҟьа ихы дааҩахеит.
«Сбымжьозааит, аҳкәажә», – иҵааит иблақәа. «Умшәан,
сгаӡажә», – аҭак ҟарҵеит лыблақәа.
Ҽнак Бырзықь-ԥҳа Кәымпылхан, ишылҵасыз еиԥш, ахышә
дылатәаны амҩа дшаԥшуаз, Хьымкәараса
апҟара-пҟараҳәа ашҭа
дааҭалан, ашҭа нықәцәаӷәаа
дааҽыжәԥан, иааиԥыххылаз арԥыс
ишҟа иаӷәра наршәны,
ҷкәын ҳасабла амардуан дынхаԥалт.
Ашә ааимԥааны
ранду дахьтәаз дааҩнашылан, игәышԥы
ҭгаӡаны, инапқәа ааиҵыхны, аҷоу кәашара дкәашошәа ауада
дааҩнашьқьырит:
– Ҳан, смедал ҿыц ббо, ҳан!
Хьымкәараса игәырӷьара ҳәаа амамызт. Даныччоз, еснагь
еиԥш, иччаԥшь акы аныԥшуан, агаӡара иатәызу, асабира
иатәызу аилкаара уадаҩын.
– Хьымкәараса уоума, нан? Уааишь, аранӡа уааишь!
Хьымкәараса аҽыгә-ҽыгә дыччо дналыдыххылеит.
– Ухы ларҟәишь.
Ишыҟалҵалоз еиԥш, ихы лнапы нықәҵаны дылныҳәоз
џьшьа, иҽаалаирҟәит. Кәымпылхан лкалам лабҷашь
дааҩахан,
Ерцахә ашьхеиԥш ишлаӷәаӷәаӡа иҟаз Хьымкәараса ихы атыгә
аақәлыргеит.
– Ибуеи, ҳан?
– Аминдалқәа раҵкыс, уԥҳәыс духоумыршҭлар еиӷьын.
Хьымкәараса ихы-иҿы аччаԥшь наҟ инықәбан, иҽааириашеит.
– Хьымӡӷ ҳамгазааит, ҳан?!
– Хьымӡӷ ҳара ахаангьы иҳамгаӡац, аха ҳаҳкәажә лычаԥашьа
сгәаԥхом, арахь уара шықәсыбжак уҟаӡамызт.
Хьымкәараса дааицрашәан, дааԥхашьан, ашацаҳәа ауада
дындәылҟьеит. Ашәаҿ дааиҿаҳаит Баҭалбеи.
– Ҳанду исызлаҳәишь, уара, хымз раԥхьагьы хәымз
раԥхьагьы аҩны сааны сшыҟаз, арахь сааины лбаха смоуит
акәымзар.
Баҭалбеи ихы дааҩахан, мчыла схы-сҿы сырччоит ҳәа иаҿыз,
аха злакҭа хьаала иҭәыз иашьеиҳаб днеиҿаԥшит.
– Хылԥацәгьа-иԥа Ҟәлангьери ихьӡуп. Бахәынхыҵ аԥсаса
дрыцуп, – иҳәеит ихы аалаирҟәын иара, аҭак ацынхәрас.
Хьымкәараса амҩа хара иман, арагьы даанымгылаӡакәа,
иҩныҟагьы дымнеиӡакәа, дынҽыжәланы дцеит. Амала ахьчажә
ахра даган, мчыбжьык ашьҭахь
ауп данырба. Иара усҟангьы
дырбомызт, алаҳәа
дырмыԥшаазҭгьы. Ахьча иаб иашьцәақәак
ыҟазаарын,
данеибгаз дырбахьазама, уажә, дыԥсит ҳәа анраҳа,
зқьы џьма имаз рахьтә шәкы ачныр иҭаны, егьи дара иргарц иалагеит. Ачныр иакәзар, иареи сареи ҳаицәажәаны ҳаҟан, ҩышә
соуроуп иҳәеит. Ҳаилырга ҳәа Баҭалбеи иҟны иааит. Баҭалбеи
аԥсаса еиҟараны ишеит – ҩышә-ҩышә роуит аишьцәагьы
ачныргьы, убасала фышә. Егьи иаанхаз аԥшьышә усгьы аус
зыӡбыз аҳ итәын.
Абас лыԥхыӡ ҟалеит ԥхыӡ мыжда збаша Ачачҳа. Дышҳәаз
анлаҳаз аҽны амшә кьанџьа дшалахәмаруаз, амшәҵәҟьа дахәхеит.
Ашьабсҭагьы лара лакәны, амшә дахәхеит. Арлухани
абжьаси макьана еихаҩозар акәхарын.
Хьымкәараса ԥслаҳә ҳасабла дааиуан. Иҽы аӷәра аноуишьҭ,
атыша ихықәгыланы, иқәԥраа ицон. Авивиҳәа аԥшаӷьы ахьиҿасуаз,
ахәыцра ицәыцәгьан иара. Дышьҭхысаа даннеиуаз,
ишьҭхысаа инеиуа шьхаруа хыҭҟьак диеиуаны ихы ибон.
Дааҭгылеит, дааҽыжәԥан иҽы амгәархақәа ааирххеит; аха
усҟангьы
атыша ахықәан иааҭгылаз шьхаруа хыҭҟьаны ихы
ибахит.
Абри зегьы игәаԥхомызт Хьымкәараса. Иара джәытә
Маршьанын, иара даҳан, абыржәы дзеиԥшны ихы ибоз арԥар
хыҭҟьақәа зықьҩы-зықьҩыла инапҟьамҭа иацыҩуа, збааш
хьыҵәцараҟнытә урҭ рыҩныжәқәеи урҭ рыҩныдарақәеи иаҭаххар
ашәаԥшь, иаҭаххар ашәшьы рҿыкәыршо ирхагылоу, зны
урҭ аеҵә аҟара ирцәыхарахо, ҽазны рхәышҭаара-нцәахәҵас
рԥеиԥш иаагәылагыло мчы дуны дыҟазар акәын иара, иабацәа
шыҟаз еиԥш. Илахь еиқәылеит. Иԥҳәыс изылуз атәы азхәыцра
далагон, аха изгәамҭаӡакәа даҽакахьы дианагон. Ма абри
аҩыза ааха иоуп ҳәа ахаан ихы изҭамыгӡозу, ма уи ааха иара
илаҟәра, илеира аартны изырбоз аншьанк аиԥш иԥхьаӡозу,
ишьара дықәҟьаӡаны дшыҟаз ибон. Анаԥшҩы изынгьы
гәаҭалагьы алушәак дшалаҟамыз дазхәыцуан ишьа иақәнагоз
адура. Иубац ашьхақәа уахьырҿоу, аха иубац шракәым ахьубо, чарҳәарак угәы ахьазҩо аԥхыӡ аҟнеиԥш. Ишша иӷраԥҽны,
дԥаршеиха дааҟалазшәа. Иԥҳәыс лтәы иаҳаз дазхәыцырц
далагон, аха аҽымгәарха
ахьаҿаршәу ианаҿҟьо еиԥш, ихшыҩ
нықәҟьон;
даапкыр акәын, даҿхагаахар акәын, аха уи ихшыҩ
акәын еилзыргоз, хаҭала-гәаҭала, уи зынӡа дышиԥҳәысыз,
инеигәыдылҵазгьы згәыдылҵаз иара, ажәытә Хьымкәараса
шиакәыз агәра игомызт.
Азныказ иӡбеит иԥҳәыс ахьымӡӷ лырганы, жәытә-ҵасла,
аҽада дақәыртәаны, лԥынҵа, ллымҳа ҿыҵәҵәа лашьа
дизишьҭырц. Мамзаргьы дцәыҵеишьырц, иабхәында аԥснаҳ
игәамԥхақәоз ишырзиуаз еиԥш. Аха макьана иҽааникылт, иҟаз
цқьа агәра изгомызт, наҟ далҵыр иҭахын дытҟәаны дызмаз
аԥхыӡ.
Иахьа, Аԥсны зықәнагам анашԥа аҳра анимоу, аҳра
зықәнагаҵәҟьо
руаӡәык шәарахҵас дӡыӡо амшынгәы данху, ашьхақәа даныркыду, аҳра зықәнаго даҽаӡәы
уи аҳра
зықәнамго анашԥа ир дрылагыланы Ҳагәашә анԥиҽуа, зегьы
ачынқәа ианрышьҭоу, зегьы анхьыԥшу. Далгьы, амҩадара
иахҟьаны Аԥсныҵәҟьа ишамадамгьы, адура аҵӡааны ацара
иаҿуп, арха иазааигәахоит. Иаауеит макьана Хьымкәараса
изеилымкаац аамҭа ҿыц. Амчра сазшоуп ҳәа иԥхьаӡон, уиада
ԥсҭазаашьагьы ыҟоуп ҳәа ихы изҭагӡомызт иара аханатәгьы.
Ихәҭазма уи амчра мап ацәкны, ашьхарыуа хыҭҟьа икәал
дҭагылар иаргьы, иашьцәа еиҵбацәа реиԥш. Мамзаргьы хаҵак
иаҳасабалагьы дымчыданы дҟалартә аҟынӡа иааҭацәыз идақәа,
уажәы ицәырҵыз аҿыц рҭаҭәаразы уи аҿыц хаҭала даԥылар
акәзу? Абри иԥҳәыс инеигәыдылҵаз ахьымӡӷгьы
чҳатәызар,
уи еиԥш изнышәатәу рацәазар
уи аҿыц ушьа иалагыларазы?
Мшәан, уажәеиԥш
еилыкка усҟан дазымхәыцуазаргьы, уи амч
ҿыц лаганы иаӷацәахахьаз иашьцәа далариааирц акәымзи лара
дзааигазгьы.
Иҽаанкылан, аҩныҟагьы дынкыдымгылаӡакәа, дықәҵны
дцеит. Аԥсны ҭынчран, Аԥсны дамкызт, Нхыҵҟа дцеит. Нхыҵ
иахьеибашьуаз, Хьымкәараса ар-паҿк иманы ҿысшьа змам
ҳәа иԥхьаӡаз акаҵәара даҿысны, ргәы ахьырҽанӡахмыз ала
аҷыҷынцәа рцуҭа далалеит. Иԥҳәыс лгәаӷ аҷыҷынцәа ирхигон. Ажәытә мырҭаҭцәа реиԥш атәым шьа дарҩашьуан. Аурыс
фицарцәа иџьаршьо иалагеит ихаҵара. Аибашьраҿы ихаҵароуп
иџьаршьоз, ҳәара аҭахума. Уи зегьы ԥхыӡк иаҩызан иара изы.
Афицарцәа иџьаршьон игәымшәареи игәаӷьреи, аха ирбон
ашьхарыуа гәымбылԥагьа уаҵәы даахьаҳәны, иџьбарарагьы
игәымбылрагьы дара ирызхьаҳәыр шалшоз. Аха усгьы иреиҳау
ахь ихьӡ рҳәеит. Қарҭ, анамесныкь иахьгьы днарԥхьеит,
аҳамҭақәа ирҭеит. Уи зегьы ԥхыӡын иара изы. Иреиӷьыз Қарҭаа
рҭыԥҳацәа иара иеиҽырбон, аха дагьрызхьамԥшит. Илымшара
аҟынтә акәым, исызрылагәышьоузеи ҳәа дхәыцны акәым, –
акгьы игәы ахымызт ашьхарыуа хаҵа.
Убри аамҭазы Енџьы-Ҳаным лыгәҭыха дуун. Лхаҵа
мыжда
ицәшәара хьааны лгәаҵа иҭаршәын. Насгьы илыхьыз
даназхәыцуаз днеилыԥсаа дцон. Лхы хәынгалшьо дҟалеит.
Уажәы-уажәы иаалырҟьаны лхы-лҿы лыреицаҟьон, аганахь
игылоу ҽаӡәы сабиҵас
еицалкуашәа. Асаркьа данадгылаз
адагьы, еснагь,
илыхьыз аалгәалашәацыԥхьаӡа. Схагахома,
анаџьалбеит!.. Алыг Мысҭафа, сзырбыжкыз уи иоуп
лҳәан, диеигәыҵасны Ԥсҳәыҟа дылҭиит. Ахьча хәымга
иҭахаз дагьрыцҳалшьомызт. Зны-зынла даачча-ччалон ауп,
данылгәалашәалак, лгәалашәара абас дахьаргәаҟуаз деигәырӷьозшәа.
Лыблахаҵ гьежьуа далагеит. Аҭӡамц аанылкылон,
лыбла иаахгылоз асахьа акакаҷ ԥшшәы рацәа надԥыххаалон,
иуадышххыраха ицон. Шаҟа игәнылгозеи, анаџьалбеит, сыгәгьы
архынҳәуеит», – дхәыцуан лара. Лгәы ааилахәон,
лыблахаҵ
аагьежьы-гьыжьуан. Зынӡа акгьы
даназымхәыцуазгьы, акгьы
иалаҳәаӡамкәагьы! Ашьҭахьоуп
уи ангәалҭа.
Лыблахаҵгьы зыргьежьуаз, лыгәгьы бжьызхуаз даҽаӡәызшәа!
Ма лыбзыцәаҳәшьа дызлазҵаауандаз – дыԥхашьон. Убри
инаԥшьны, уажәы-уажәы арҵәы лгәаҳәон. Анкьа бзиа илбаӡомызт.
Аҵәа еиша деилаҳауан. Акгьы иалаҳәаӡамкәа лгәы
ԥшаауан. Шьҭа ҭагалара ааигәахон. Ауаргьала даниааланы
лыԥшарсрақәагьы
рҵыхәа ԥҵәеит.
Абар хымызхеит шьҭа, абас лхы лбоижьҭеи. Насоуп ахшара лцәа далашәаны дшыҟаз лгәы аназаа. Лцәа иалашәаз
дылшәиит, лхы лшәиит. Азныказ илура лзымдрит, дзықәшәаз
акы азылхәыцыр лҭаххеит, атәы здыруа аҭакәажә длыԥхьарц
иақәылкит. Аха лыгәаӷьреи лылшареи маҷын, арахь аамҭа
нықәҳа ицон. Ишнеи-шнеиуаз лыгәҭакқәа зегьы хьшәахеит, избанзар ԥаса аиҳагьы ацәа лықәҳауа, ԥаса аиҳагьы лгәы ԥшаауа
дҟалеит. Илаҳаит лхаҵа Лаҭа дынкыдгыланы, арахь дмааиӡакәа
дышцаз. Дыууаӡа, дзаҵәӡа, лгәы ԥшаа-ԥшаауа аҳҭынраҿы
атәымуаа дрылахеит. Ара зегьы илҳәарызеишь ҳәа иԥшуан,
ҳәара аҭахума. Аха ргәы лзыбылны ауакәхыз. Лхаҵа ицәшәон
ауп. Илдыруан насгьы адәахьы ишҭынчмыз. Дук мырҵыкәа
уигьы агәра лгеит.
Ҽнак лгәы хьухьууа, лхы лцәымыӷха дыштәаз, абаа анҭыҵ
быжьқәак геит. Азныказ агәхьаа лымкит, лара лыгәҭыха
ла илызхон, аха абжьқәа, заҵа еиқәымтәарыз, иаҳа-иаҳа
ицәгьахон. Диԥхьеит лхаҵа дагнаҵы абаа ахьчара знапы ианыз
ибзыцәашьа. Уи данааҩнала иааламхацәгьахеит Енџьы-Ҳаным.
Ажәлар еилаҩынтит,
агәашәқәа ирыдгылт. Нас ирҭахузеи?
Иарбан ухы укәаҽ узгылоу, ирласны иумҳәои иҟоу! Ажәлар
ираҳаит аԥснаҳ ар иманы дрықәларц игәы ишҭоу. Аҳкәажә лзы
ишәиуеит, рҿы ашьа ҭашәыртә, дҳамбароуп ҳәа, амышьҭацәгьа
ҳәа гәаӷьны илзырҳәоит.
Енџьы-Ҳаным дгәааны дҩаҵҟьеит. Лыхцәы шьқьыр хьаԥшшәыла
ырқьақьаны лхагәҭаҟны еизган. Ацыӷцәа лыжәҩа
иқәыршәын.
Аҵкы шьацԥшшәыла
лшәын. Хәызмаӡамыз лыхәдахаҵақәеи
ллымҳарыҩқәеи ырхьархьаруа ашәахь лҿыналхеит.
– Абыржәыҵәҟьа апристав иахь ауаҩы дышьҭы!
– Иаҭахым, бхаҵкы, иарбан иара усгьы игәамҵны
иҟоу ажәлар зҳарбыжкуа; ҳус ҳара иаабаратәы ҳаҟоуп.
– Нас сара схаҭа снеины срацәажәоит, ирҳәо саҳар сҭахуп.
Дхәацыхәаԥшьха деицрашәаны, лҟаԥҟаԥқәа атрыгә-трыгәҳәа
рышьҭыбжь рго, амардуан днаҿалеит.
Игәалҭеит абаа ахьчара
иазкыз ауаа ахышәқәа
иркылагылаз абзарбзанқәа ирывагьежьуа, аҽырмазеира
ишаҿыз. Лхаҵа ибзыцәашьа длывагыланы
дахьааиуаз, инаимҩатәны аибашьцәа адҵа риҭон.
Адәахьы иҟаз рышьҭыбжьқәа цәгьан. Лыблахаҵ агьежьра
даиааиуа дшааиуаз, ашацаҳәа ацәымла днаҿалан, абаагәара
днықәгыланы адәахьы днаԥшит. Иаҳагьы лыԥсахы неибакит.
Жәпаҩык
ажәлар ҵаҟа еилагылан, имақаруа, бџьарла еиқәных.
Рышьҭахьшәа
игылан аҽцәа – харантә иааз аҳҷыԥсааи ашәанцәеи.
– Ҳҭыҵып, ҳрацәажәап, ирҭаху еилыскаар сҭахуп.
– Уи шәарҭоуп, ԥшьгәашьы. Еиӷьуп рыцҳаражәҳәацәа
арахь
ҳаарыԥхьар.
Ус иагьыҟарҵеит. Бжьҩык ааит, раԥхьа игылаз дбыргын.
Иаалцәымыӷхеит Енџьы-Ҳаным, урҭ рлакҭа лашьцақәа
данырҭаԥшы, дныҵашәшәа дцеит, аха лгәаӷ иаҳа еиҳан. Иааиз
неимда-ааимданы днарҿаԥшит.
Аҳкәажә илзырхан урҭ рхы-рҿқәа, иабааӡа, гәҭыха-гәырҩала
иҭәны, ргәаӷи рхьааи еиҟараны ирныԥшуан.
Абџьарқәа еимларӷәӷәа
иркын ацәмаа акра
иаҳа еиӷьазшьоз анапқәа. Ак
ҳәатәын. Лара дцәажәар
лҭахын, аха аҳәашьа дақәымшәеит.
Иаалырҟьаны
лгәы ааԥшаан, дамырцәажәеит, лылабжышқәа
лхымхәыцкәа иаахаддылт.
Убасҟан раԥхьа игылаз абырг, аҳкәажә ишылбоз ихы-иҿы
ааиԥсахит. Дҳаракӡа, дыблахкыгаха дгылан Енџьы-Ҳаным,
лшьацԥшшәыла
ҵкы лӡара иахьакәшоз, лцәалтәымкәа дшыҟаз
уаҩы игәеиҭон шьҭа. Аҭаҳмада ижакьа цқьашәқьа инапы налишьит, агәыԥшаареи агәыԥжәареи еимаркуаз Енџьы-Ҳаным
даалыхәаԥшит.
– Быххь згааит, аҳкәажә, дад, – игәаӷ нхьаԥссан, игәы ааҟәымшәышәхеит
иара. Убасҵәҟьа ргәы аахьаԥссеит иҩызцәагьы,
Енџьы-Ҳаным ишылбоз. Лылабжышқәа аҳәҳәыҳәа илеиуан, аха
лхы-лҿы еимлагәаны илымкит; диашахәҵәаӡа, лхы ҳаракны
дышгылац дгылан, лҭаҷкәым хәыҷқәа раҵәаны. – Аҳкәажә,
дад, бгәы ҳасыр ҳҭахымызт, аха, – иҳәеит аҭаҳмада. – Башьа
ҩаԥхьа ҳхырҵәара дашьҭалеит, ҳзыхҟьаз ҳәа ҳзымдырӡо, аха
ба бхәыҷуп, ба ибхарагәышьоузеи.
Енџьы-Ҳаным лхаҵа ибзыцәашьа иахь даахьаԥшит.
Лгәы
ԥжәозу, иԥымжәозу лзеилкаауамызт, аха аҵәыуара дааҟәыҵит.
Абзыцәашьагьы, данааихәаԥшҵәҟьа
илҭахыз еиликааит.
– Бадра, ухаҵкы, – иҳәеит иара, аҭаҳмада диацәажәо,
– ҳаҳкәажә, ҳҭаца хәыҷы акы лҳәар лҭахуп.
– Илҳәааит, дад, – ихы ааирҵысит аҭаҳмада. Зегьы ааӡырҩит.
Енџьы-Ҳаным лажәақәа аӷьны даацәажәар лҭахын, лымчра
длырбар лҭахын, дара рхарала лыблахаҵ ахьыгьежьыз, лдақәа
ахьеибарххаз, аха зегь реиҳа – дахьамхаҵәыуа з, лыԥсыҽра
ахьырбаз
азыҳәан. Аха убасҟанҵәҟьа иаалырҟьаны лгәи-лыԥси
аараҳаҭхеит,
иааилыԥсааит, иааҭгәырӷьааит. Избанзар, убри
аимгеимцаразы даақәацеит лымгәарҭа иҭаз асаби. Уи макьана
дсабихахьазу сеидру, аха лыӷра дахьҭаз шәыр ссирны ашәра,
аҟалара даҿын. Ихааӡа, игәырԥшаагаха акы лгәы иныҵалеит,
лоуразоуроу дааимнадеит. Даалаша-лашеит Енџьы-Ҳаным. Нас
ахала ицәажәон иаараҳаҭхаз лцәаҩа.
– Ажәлар, шәхаҵкы, шәаԥхьа ацәажәара са исаҭәам,
аха азин
сышәҭозар, ишәасҳәо: сашьа ижәлар шәынҵәара иҭаххап ҳәа
са сгәы иаанагом.
Изаҳауаз аақәыԥсычҳаит, еҳ, ус акәызҭгьы рҳәарашәа,
Аха
Енџьы-Ҳаным илбоз-илазҳауаз уи акәмызт,
иаалырҟьаны иааҳалалхаз
лцәаҩа акәын дыззыӡырҩуаз.
Дыԥшын, даҽазнык
даақәацозар ҳәа шәырҵас лыҩныҵҟа аҟалара иаҿыз асаби.
– ... Аха, ус акәхаӡаргьы, сара, саҭамыз, аха шьҭа сашьа ситәым.
Жәларык сызлагылоу шәымаҵура саԥсахар ауп исҭаху,
уи ауп сыгәгьы сыхгьы ззыскуа.
– Бхаҵкы... бхаҵкы ҳцааит, дад, – иааиларҵеит зегьы.
Хьымкәараса
ибзыцәашьа дгәырӷьо, дгачамкуа Енџьы-Ҳаным
даалҿаԥшит.
– Шьҭарнахысгьы бзиарахар, шәгәырӷьара саргьы
салагәырӷьар сҭахуп, ус акәымкәа, Анцәа иумҳәан, ҽа аамҭак
ҟалар, шәара ишәџьабо саргьы исџьабоит, шәылагылара
саԥсазар.
– Бзыԥсоу багымхааит, дад, – рҳәеит ацҳаражәҳәацәа.
Уаҳагьы мҳәакәа, харак рыдызшәа иаахынҳәны
наҟ рҿынархеит.
Аха Енџьы-Ҳаным доунашьҭӡаны дыҟан.
– Ажәлар шәхаҵкы, – лыбжьы еиҭааҭлырҟьеит, лхаҭа илзымдыруа, – ус шәхынҳәны шәымцан. Ҳаҳ дыҟам, аха ибзыцәашьа
ара дыҟоуп. Шәлеи аҩныҟа, бзиала шәаабеит.
Ацҳаражәҳәацәа аагылеит. Иахырҳәаара рзымдыруа иаакәанызанит.
– Шәлеи аҩныҟа, ус жәур иашам. Сара избеит ахарантә
асасцәагьы шшәыцу... – нас лхаҵа ибзыцәашьа
иахь даахьаҳәын:
– Иаашәырты агәашәқәа!
– Абригьы налҳәан, атрыгә-трыгәҳәа
лҟаԥҟаԥқәа рыбжьы ахаҳә инықәыҩуа, амардуан днаҿаланы
лҿыналхеит.
Абасеиԥш амчра аҵаҵаны аҳкәажә дызмацәажәацыз
ахаҵа,
уамашәагьы ибеит азныказ, аха иаразнак, лажәа ааҩбамтәыкәа,
иуаа адҵа нариҭан, алеи-аԥси рыбжьара иҩны иааит. Аӷьӷьа-гәгәа рыхгеит агәашәқәа, иҟьаҟьаӡа иаатит. Ацҳаражәҳәацәа,
Хьымкәараса ибзыцәашьагьы дрыцны, иааҭыҵын, адруҳәа
ажәлар
зегьы шеимаз абаагәара иааҭалеит. Ахышәқәа рҟынтә
абзарбзанқәа хысит, алҩа ҟәашкакараӡа
ихарчыло. Аха уи ахысбыжь ачара акәын изызҳәаз.
Уи аҽны Дарыҟәа-иԥа Хьымкәараса иаҳҭынраҟны ашәқәа
зегь аатит; ихдыртлеит аҳаԥшьақәа, шәышықәса
зхыҵуаз аҩы
зҭаз. Абаа зыхьчараны иҟаз аибашьцәа, рабџьарқәа ааныжьны,
асасцәа рымаҵ ауразы рмаӷрақәа хьадырҵәеит. Ацә ҟьантазқәа
кажьны иршьит. Аҳкәажә лхаҭа, длаша-лашо асасцәа рымаҵ
лурц далагеит, аха уи руа иҟазма ага уарбеи ашьха уарбеи рымҩа
ахьеиқәшәо здыруаз аҳчыԥсаа. Џьам-аҿала дырныҳәон Уарда-+
баа зтәу Хьымкәараса Амаршьан. Дырныҳәон иԥшәмаԥҳәыс
хымкых Ачачҳа Енџьы-Ҳаным. Ирныҳәон геи-шьхеи зҵазкуаз,
тәра ззымдыруаз Аԥсынра. Абри шымцымгьы еиқәшаҳаҭны
ирҳәеит Агхуа Хәаҭхәаҭи, Амзыц Кадыри, Шәынд Уамахьи.
– Ԥшьгәашьы, бхаҵкы, бџьарла еиқәных иҟоу ажәлар абаагәара
иҭаҳажьлеит, аха иҭыҵны ицауоу имцауоу ауп аус злоу, –
иҳәеит Хьымкәараса ибзыцәашьа. – Ицәгьарахар дара рацәоуп,
са сеибашьцәа
маҷуп.
Аха Енџьы-Ҳаным цәгьа шыҟамлоз лцәа ианыруан. Лара
еилылкаауан иахьеиԥш бзиа шылымуцыз лыдунеи ахаан.
– Мап, ҳаҳ иашьа, ҳасасцәа ачеиџьыка иаӷрагыло уаам, –
наиаҭалкит иара.
Ус иагьыҟалеит. Асасцәа ирфеит, иржәит, иныҳәа-ныԥхьеит,
ргәы ҭа, рхы ҭа абаагәара инҭыҵны ицеит, Дарыҟәа-иԥа Хьымкәараса
ихатә ҩыза ахаҵамԥҳәысра
шылуз жәабжьны иҳәо.
Лыхьыӡгьы
цеит Енџьы-Ҳаным, лыпатугьы ҳаракхеит.
Аха лара лхаҭа лыгәҭыха ду даиааины дзыҟамлеит. Иахьа,
акы дшаԥсаҵәҟьаз агәра анылга, адураҵәҟьа зҭахыз аус аҿы
лҽанԥылшәа, иаҳагьы илхьаахеит лкаҳара.
Дышԥеиԥыларыз
лхаҵа, дааԥса-дкара ахарантә даныхынҳәлак. Шаҟа гәадула
иалҳәарыз гәаӷла иааиз гәыраҳаҭла ицартә ишыҟалҵаз.
Абыржәы акәымзи ианлылшарыз иара ихаҵара, аамҭала
ицәхьаҵны иҟаз ишьеи-идеи рзырхынҳәра. Шаҟа игәырӷьо иԥыларыз
агәырӷьаҿҳәаша…
Абраҟа иааԥҵәоит лара лхәыцрақәа.
Лыблахаҵ аагьежьуан. Ҩадатәи абаа аҭӡамц днықәгыланы
дыԥар ҟаларын лара, усҟан иҭахаз лхала лакәызҭгьы. Абас
дыгәжәажәо дшыҟаз акәымкәа, дхынҳәит лхаҵагьы. Илахь
еиқәышьшьы амардуан дынхалеит, абыжьуадак иаарыҩнигеит
иааԥсара-икараха, адунеи иқәлахьоу ахацәа зегьы реиԥш, сааира
иазыԥшыз аӡә дыҟандаз ҳәа игәаҳәо.
Абыжьуадак рнаҩс лара дибеит. Дгылан лара, ишьацԥшшәылаз
лыҵкы лышәҵаны. Дыблахкыгаха, дымӡанраха ауада ҭбааҭыцә
ахара данадибала, ихы-иҿы ааԥса дааҩахеит. Иуапа шкәакәа
шьҭаҳәазо иахьикыз иааимпыҵшәеит.
Убасҟан акәзар ҟаларын ианылбаҵәҟьа Енџьы-Ҳаным аԥшаҵәыҵәы
иарҩызахьоу, иӷәӷәацаӡа, ихыхьчагаха
игылоу ажәытә
бааш дшеиԥшыз лара лхаҵа. Дгылан иара иҽмырҵысӡо, абааш
еиԥш.
Дыҩуа днеины днеиԥыххылеит, лыхьтәы ҟаԥҟаԥқәа
лышьхышәшәан
амҩан икаԥсеит, иаԥхьа дкаҳаны
лшьамхқәа арсны,
ԥасатә лымыцқьара аҵкыс
рҩашшәа ихыҵыз уажәтәи лыцқьара
аиааирц, зегь еиликаарц, зегь рзы даҭеимҵарц азы ажәада,
лаӷырӡыла
диашьапкуан иара нцәахәык иеиԥш.
Игәы ныҭрысит ажәытә аԥсуа. Иахьада иаԥхьа аԥҳәыс лылаӷырӡ
ибар ҟалаӡомызт аамысҭашәарала иааӡаз Хьымкәараса.
Игәы ааилахәеит, ииура-ииҳәара
изымдырт.
Азныказ лара илымбаӡо илакҭа ааҭылашьцааит. Иаԥхьа ишьҭаз
иԥҳәыс дхәынгашьо даалыхәаԥшын, длыӷрагылан дирҟьыцыргьы
ааигәаԥхеит. Аха убасҟан ԥша ӷәӷәак асын, ахышәқәа
ааимнаҟьҟьеит. Илымҳа инҭасит аӷьеҩҳәа аҭынчра иналҟьаз
абыжьқәа. Иагьгәеиҭеит,
цәалагьы-ԥсылагьы идырит иара,
аҩы џьбареиԥш
иоуразоуроу дыруалуашо ишьа-ида иҭаланы
ишдәықәлаз, иааизыхынҳәыз, уаҳа ишьа-ида иҭымҵырцаз
бзанҵы. Аҭҳарцәҳәа даалҵызшәа ибеит дызлымҵӡо дызлаз
аԥсҭазаара аԥхыӡ. Инапқәа нхьашьшьит, даататахеит, игәы
ԥшааит.
Аԥша еиҿасуан, ахышәқәа кыднаҟьон, икыднаҟьон. Аха уи
баша ԥшамызт. Идыруан ажәытә еибашьҩы уи адунеи иԥсаҟьа
иалаз, уажәы зҽеизганы ихынҳәуаз, иааины ишьа-ида иҭалоз
ихаҵара шакәыз.
Кәыдры ахықәан шьац иаҵәала ихҟьаз ахәыԥшӡа иқәгылан
абааш. Иӷәӷәан абааш, ицәаԥшшәылан харантәыла, аха акы агхон, идухомызт шьац иаҵәала иҩычамызҭгьы изықәгылаз ахәы
ԥшӡа. Уи абааш ду ауадақәа руак аҿы иара убасҵәҟьа дыӷәӷәаӡа,
дыӷәӷәацаӡа,
дцәаԥшшәылаӡа, дҳашҳатәраны дгылан ахаҵа.
Ишьапы ҩычо, дырҳаракуа лшьацԥшшәыла ҵкы акалҭқәа
еиԥхьытта иаԥхьа лшьамхы арсны акәымкәа, дышьҭыхны
дылкызшәа дгылан иара иԥҳәыс.
Ахышәқәа кыдыҟьҟьон, аԥша еиҿасуан. Рыҵаҟа ахаҳәқәа
рбылгьо илеиуан, ихышхыҵәо илеиуан ажәытә Кәыдры, имақаруан.
Аԥаса ианҩеи – бырфын бираҟ згаз,
Ашьҭахь ианҩеи – қьашьышь
бираҟ алызгаз – Гьач Рашьыҭ!
Ажәлар рашәа
Хылҵысаа раҳ Гьач Рашьыҭ, нхыҵи аахыҵи зыхьӡҷыдала,
Асас ҳәагьы ирдыруаз, иԥсадгьыл имбеижьҭеи жәашықәса
ирықәын сынтәа. Анкьа, амҳаџьырра ҟалаанӡагьы, иара
лассы-ласс Ҭырқәтәылаҟа дцалон, уа ауацәагьы иман,
адырцәагьы, аха уи ацара-аара даҽакын, иажәымҭыҽха Уасманлы нхарҭас
ианилахьынҵаха, иҽизықәымкуа далагеит.
Ирыцҳарақәа
реиҳарак аҭырқәцәа ирхараны иахьиԥхьаӡоз
азакәу, аԥсылманра игәы азцомызт Гьач Рашьыҭ. Ауаа рҟны
дадгылошәа ҟаиҵалон акәымзар, аҵасқәагьы ныҟәигомызт,
Аллаҳгьы дхеиҵомызт. Аха усгьы ҳаџьара
дцеит Қьааба, иҟоу-+
иану ибарц, днаԥшы-ааԥшырц. Дцеит Европагьы, шьарда
тәыла рҟны дныҟәеит, имал абжа рықәирӡит урҭ аныҟәарақәа,
аха изымԥшааит игәхьаа хҽыга. Амҩа дшықәыз иԥҳәысгьы
дыԥсит. Иԥҳа хаҵа дцахьан, иҷкәын заҵә Европа аҵара иҵон.
Зынӡа дзаҵәхеит Гьач Рашьыҭ. Иара дхысҩын, дцәажәаҩын,
дышьханыҟәаҩын – уи зегьы ара аӡәгьы иҭахӡамызт; анкьа
ахьӡ ирҳахьан,
аха ихьӡ здыруаз ауаа ақәӡаара иаҿын. Аха
зегь реиҳа хьаас имаз аҽакын иара. Амышьҭа
иацәшәоз
Гьач
Рашьыҭ игәы иаанагон, жәытәума, ҿатәума, џьара гәнаҳарак
амилаҭ зегьы иадуп, абас ауаажәлар агәаҟра иақәзыршәазгьы
убри ауп ҳәа. Аха издыруамызт, иарбан гәнаҳараз. Иахьа
хәлаанӡа аҩны ддәылымҵӡакәа, аҳашьышь лҩа даҿыхо атәара
ҵигеит. Дук мырҵыкәа аԥадишьаҳ иаҳҭынраҟны дырхашҭит,
иҽырцәыԥхьеикит иуацәа, идырцәа, ус аказы иднагалоз
ауаа. Акы заҵәык, ибзианы еиликааз: Мзымҭа аԥшаҳәаҿы
еиҭеиҳалоз ҵиаақәак, зегь рыла рыԥсадгьыл еиԥшу Аԥсны адгьыл ианымаалакәа ишҭахоз еиԥш, иагьа дыбзианы дҟаларгьы,
даҽаџьара дшанымаалоз иара, иаб иџьынџьаҿ ада.
Ииурызеи Гьач Рашьыҭ?
Ииурызеи Гьач Рашьыҭ?
Казақ хылԥа изихамҵеит,
Уасманлы ду иара дамкит,
# Иаб иџьынџьгьы шәарах тәарҭоуп.
Иаҳа-иаҳа игәы ҿнакаартә Аԥсны гәхьааиго далагеит дышнеи-шнеиуаз. Иагьиӡбеит дхынҳәырц.
Абар уажәы, аидаур дахьықәгылаз, днаԥшны ибон анаҟә
зхашьшьы иаацәырҵыз аҟәара. Ашхәа аӡхыҵырҭа азааигәахара
иаҿын. Ахьаҩаԥшь еиԥш ҭагалара аҭаан иҟан Аԥсны, иаразнак иаҳаит Рашьыҭ
ҩашьара зқәымыз уи афҩы. Абра
даныҟаз иаҳаӡомызт уи, иагьараангьы акыраамҭа хара
дцахьан, иагьараангьы абас аидаур днықәгыланы аҟәара
дааҽԥынгылахьан, аха абас иблахаҵ ааргьежьыртә ихы-игәы
иҭамлацызт идгьыл гәакьа афҩы. Иҟалап уи усҟан дзышьцылахьаз насыԥызҭгьы, иахьа-уаха, шеи-шықәсеи ишьа иалаз,
убри аҟынтә дыззымхәыцуаз. Ҩынҩажәи жәаба шықәса ашьа
зызкеиҭәақәоз ирылазар акәхарын уигьы.
– Еффенди, Маҷара ҳааит, ҳаӡхыҵуама? – ишьҭахь
ибжьы
аагеит ашхәа зтәыз, акаԥдан ҳәа зхы иахьыӡҵаны измаз.
Рашьыҭ дагьхьамԥшӡакәа ихы ааирҵысит. Игәы иныҵаххит
азныказ уи ианакәым-ҭаҷкәым ҳәа дахьаацәырҵыз, аха уажәы
иаха имамызт.
– Ахьҭа шәыламландаз, еффенди...
«Дысҟәаҵрауазеи!
» – ааигәахәит иара игәы ԥшаауа, игәалаҟара
бжьысыр иҭахымызт.
– Еффенди, ахамы узаазгап!.. – ажәацыԥхьаӡа излеилаӡаз
ахәԥса даҽа хь-ԥарак изацнаҵарызшәа акәын дышцәажәозгьы уи.
Рашьыҭ дхьамԥшӡакәа ашыҵәҳәа уи ибжьы ахьгаз аҟамчы
ԥшӡа иикыз иҟьеит, аха иззиҟьаз иҟынӡа имнаӡеит. Ашхәа зтәыз,
қаԥданк ишиаҭәамыз изныҟәазшәа аниба, наҟ даахынҳәит.
Аиашазы иара абри абаза беиа иԥсадгьыл аҿы днеир ҳаха иоурым ҟаҵаны, маӡала Аҟәа зыхә ҳаракыз арҩашьыга фунтқәак
шьҭихит. Уажәгьы игәы дҭаччон, рацәа дызжьеит ҳәа.
Аӡиас амшын иахьалалоз аҭыԥан ацәқәырԥа ааиҩнарссан,
ашьшьыҳәа аӡы инаҿалеит ашхәа. Амшынуаа руаӡәы, аҟәара
днықәԥалан, иршәны идыркыз ашаха днамҵасит. Ԥыҭраамҭак
ашхәа даваҩуа днеиуан, нас, ҵлак ашьапы даннавала, ашырҳәа
даақәгьежьаан, ашаха накәиршеит. Зус здыруаз, Маҷара аӡышьҭрагьы
иахьа изымбаз шьоук ракәын арҭ аҭырқәцәа-амшынуаа.
Ԥасатәи амшынуаҩ, знык аҵла иаҿаиршәыз ашаха
арххара дшаҿыз, ҽаӡәгьы дааихьӡан, рымчқәа ааибыҭаны, уа
азқәа аԥаҩ иадсыло иааскьаргеит. Даҽа шьоукы аԥра алашьҭра
иалагеит. Ашхәа агазҽазра ианааҟәыҵ, ачарҭ лбаарышьҭит.
Рашьыҭ инапы ркырц иааиваҩыз наҟ иаанасҭханы, знык ишьапы нықәмыркьысӡакәа, адгьыл даақәԥалеит. Дахьынӡабыргыз
ала, ибаҩ мыцхәы ицәыласын иара. Иҽааиршәшәан, иҽааирманшәалан,
адгьыл иара шакәу, дшымҩашьаз агәра игар
иҭахызшәа, ишьапы нышьҭакшо, иаԥхьаҟа ҩбаҟа шьаҿа ааҟаиҵеит.
Нас иаалырҟьаны, амаҵуцәеи аҭырқәцәеи ахьихәаԥшуаз
агәхьаагьы мкыкәа, днышьҭасын, ашьац ԥсыда ӷарԥшар
зықәгылаз адгьыл ҿыбааӡа днагәӡит. Акыраамҭа аҟарс
иҭагәаҟхьоу изы аҳауа цқьа шырҩашьыгоу еиԥш, ирҩашьыгаха
иблахаҵ ааргьежьит адгьыл афҩы.
Ашырҳәа иҽааириашан, даахьаԥшит, ихы-иҿгьы
иаразнак
иаахьшәашәахеит, илакҭагьы, еснагь ишыҟаз еиԥш иааҭылашьцеит.
Ашхәаҿ иҟаз, егьрымбазшәа ҟаҵо зегь русқәа
ирҿын. Наскьа ахара, хыхь, аӡиас аԥшаҳәаҿы иҵәыуон аӡхыцә,
аҵәыуабжь аӡхьышьҭра иҭаланы иааиуан, зны хыхь ихало, зны
асаара илбаауа.
Иарҭмаҟ хәыҷы згашаз ҷкәынак дааиԥхьан, егьырҭ ҭырқәбызшәала
дҵақәак нарыҭаны, ӡхықәла аҩада шыҟаз иҿыҩеихеит.
Дук мырҵыкәа, Аҳ иԥа ихәнарҭа ҳәа изышьҭаз ашьха
ашьапаҿы еинырсланы иҟаҵаз қәацәыжәк агәашә днадгыланы
ҿиҭит. Уи ақәацәажә зхала иҩназ Баалоу Иула шаанӡа
дҩагыланы
амцеиқәҵара дшаҿыз ауп аҿыҭбжьы шиаҳаз.
«Ҳаи-ҳаи!» – иҳәан ашырҳәа дындәылҟьеит иара. «Ӷьычҩык,
ма цәыӡ зманы ашьҭа иху, ма стражк – уаҳа дарбан исыднагалоз?» – абри ауп мацәысрашәа ихшыҩаҿ иниаҟьаз иара.
Ддәылҵны,
даныԥшы, агәашә дадгылан уаҩы нарҳак, шкәакәала
деилаҳәаны, аха уи иагьаԥсыуамаҭәамызт иагьҭырқәаматәамызт,
иагьаурысмаҭәамызт. Иула
ишьаҿақәа еиҵҳәо, инапоуқәа ырбӷьаауа
уахь иҿынеихеит. «Бзиала шәаабеит, шәымлеиуеи аҩныҟа!» – иҳәеит иара аҩныҵҟала агәашә даадгыланы.
– Уахь алеирагьы ҳахьӡап, дад, арахь уааҭыҵишь! – иҳәеит
иааиз, ихылԥа хәбабагьы маҷк дааҩахан, ихы-иҿы аахитит.
Иула анкьатәи иԥсадгьыл дықәҵижьҭеи
имаҳацыз асаӡ-ԥсыуа
цәажәашьан иара имазгьы. «Ныҟәаҩык иоуп, харантәгьы дааит» –даахәыцит иара, лаԥшыла уи деиԥхьышьшьаауа. Игәы
хыҭхыҭуа агәашә дааҭыҵит.
– Баалоу Хнышь иҷкәын уакәӡами, уара, дад, арԥыс?
– Аиеи, сара соуп, – аҭак ҟаиҵеит иара, ибжьы инамыцхәны
иааҭицан.
Асас насҭхашәа игылаз аҭырқәа ҷкәын иахь даахьаԥшын,
ҭырқәшәала, – шьҭа уца, – ҳәаны, хьтәы манаҭк аниршә, ахәыҷы
аԥара днамҵасын, дныҵашәкәа
дцеит.
Анцәа иџьшьаны, Иула цәыҟьантазк аакьыскьа иӷьычын,
аҭыԥ иқәимҵацкәа, идхаланы иҟан. Исшьуеит ҳәа далагеит,
аха асас имуҵәҟьеит. Иара усгьы, ацә ишьрын, аха ари иҩыза
асас дахь идуртәалаша ауаа хатәрақәа, анкьа, Хышәҳа ианынхоз еиԥш изааип ҳәа уҟоу. Иабаҟахыз, ара, ашьхарԥ ашьапаҿы
дынхоит, ааигәасигәа хысбыжь ахьнеира гәыла димаӡам. Аха
уи зегь реиҳа Асас, маӡала сааины сыҟоуп, сагьыццакуеит,
абыржәыҵәҟьа ҩызара сызуы ҳәа ахьиеиҳәаз дааннакылт Иула.
– Аҟәа адәқьан аҟны иажәа нижьуан, уа иаҳдыруаз ауаҩы
уажәыгь дыҟазар, мамзар Уаз-абаа, Қәачал Бабал иҟны
инеитәуп. Уигьы анакәымха, Ҳабҩы дысзыԥшуп сара исҭаху
ауаҩы, – иҳәеит Асас.
Уи аниаҳа, Иула, Асас имаз даалагӡаны, ԥшра ҟамҵакәа
дцан, иахьиԥшаалак, ҩ-ҽыццышәк ааигеит. Еиӷьыз Асас изы
икәадырт, егьи – ихазы. Уи ҟаиҵонаҵы Гьач Рашьыҭ имаҭәақәа
рыманы иааит ашхәаҟынтә. Нас, ирыхәҭаз аиҳагьы аԥара
рыҭаны, ианиқәшәашаз, иахьиқәшәашаз зегь нараҳәаны
иоуишьҭит.
Сааҭқәак рыла Баалоу Иула исаси иареи рҽеилаҳәа-рҽеилаца
иаадәылҵит. Иула ишәиҵеит шамахамзар ишәимҵалоз икәымжәы
еиқәаҵәа, иҟәниҵеит иаҳәа, иҟама, икьарахә имаҟа
инавҵеиҵан ишәақь аҭаҳәҭеи иҭаҵаны ихәда иаахишьын,
зегь рыла иҽеибиҭеит. Асасгьы иҽиԥсахт. Уажәыгь шкәакәала
деилаҳәан, аха икәымжә ҿыц цеицеиуа, имаҟа, иҟәынақәа,
иабџьар маҭәа – зегь хьыла ичаԥан.
Уажәы бна мҩахәасҭала алада шыҟоу инеиуан арҭ аҩыџьа.
Иула уажәы-уажә дынцәыҵыԥшны ицнеиуаз дааихәаԥшуан.
Аеҵә ажәҩан инкыдшәаны иашҭа иҭаҳап ҳәа иаҳа дақәгәыӷуан
акәымзар, иԥхыӡгьы иаламшәацызт иара, асаӡқәа рбырфын
ҭарчеи ҳәа ирдыруаз Гьач Рашьыҭ абас дааигәаны иблабара
иоуп ҳәа. Анкьа иҟан Хылҵысаа дуқәа, аха урҭ раамҭа цеит,
хнырҳәышьа амамкәа, уи лакәхеит, ԥхыӡхеит ҳәа акәын иара
игәы шыҟалахьаз, дара Хылҵысаа хҵәеижьҭеи жәышықәса
рыда шымҵыцызгьы. Иара Гьач Рашьыҭ иакәзар, Нарҭ Сасрыҟәа
иеиԥш, хыҭҳәаак иоуп ҳәа игәы дабо далагахьан. Ҵоуп уи иӡбахә
акәын игаӡоз усҟан.
Уаа, Хышәҳа ар наҭатәоз,
Уаа, Аԥсны зегь ашьа анықәшуаз,
Агәахәуаа рыҷкәынцәа
Казауаҭла ианнеибацоз,
Аҳҷыԥсаа рарԥарацәа
Гәбаа адәы рҽанеизыргоз,
Ҩаршәа икаҭәаз Хылҵысаа ршьа
Хаҳәи-мақьеи анарԥсаауаз...
Уи иҽышькылкра зҽаԥсазтәыз аӡәык-ҩыџьак ракәын,
иреиӷьқәаз,
ҟамчхәла иалырхуаз. Абар уажәы ивараҿы дгыланы дахьааиуаз Гьач Рашьыҭ ихаҭа. Дааины, мҩанызаҩыс
усҭахуп ҳәа иеиҳәеит. Аха Иула заҵа игәы амырдурыз, иаҳагьы
даргәырҩон, иара, ҽабаа ӷьычрамзар хаҵара зымуцыз, ауаа
ирдыраанӡа ирхашҭыз дахьиднагалаз Асас. «Хылҵысаа
ықәӡааит ауп ари иаҳәо», – дхәыцуан иара. Аха аамҭала, Асас
данааихәаԥш, хшыҩла
даазнеит уи иаарагьы акы ишамааназ,
иара Иула ихаҭагьы
ус дук шиԥеиԥшыз.
«Еиӷьу акы ҟалароуп
акәымзар, еицәоу
уаҳа иҟаларызеи?» – дхәыцуан иара, игәы
иагьҭыԥсаауа, иагьыҭгәырӷьаауа дахьнеиуаз.
Усҟан, ианеибашьуаз, Иула дмаҷӡан. Иашьцәа ԥшьҩык
ҭахеит, иара дыхәҩыкын. Урҭ рахьтә аиҳабӡа иара рыцҳа
иаамҷыдарахаз, егьырҭ ахҩык абжьааԥны акәызҭгьы абџьар
шьҭыхны аҽыбӷахь анеиразы ихәыҷцәан.
Аха усҟан даҽа
аамҭан, усҟан
Аурыс казақ ҽы-шьапхыцла,
Аԥсны ҟьаҟьа агәы цәырԥуан.
Гәыри-гыри рмалициақәагь,
Шәаԥырҳаԥуа урҭ ирышьҭан,
Хысра ыҟанаҵ рҽыԥхьакуа,
Аԥсцәа рыхқәа иреишәарыцо.
Хәасин-ԥашьа уа дыӡхыҵуан,
Уамар-ԥашьа уа дыӡхылон,
Амҳаџьыраагь, аингьлыз дрыма,
Аҟәа абааш иаҭатәеит рҳәон.
– Аказы суазҵаауеит, арԥыс! – иҳәеит Асас, иаалырҟьаны,
– Ҳажәлар анықәҵуаз уара узланхазеи?
Ари иҳәеит, ҽыԥныҳәа бааԥсу, ус баша зҵаароу аилкаара уадаҩны. Иара усгьы, Асас игәы иҭоу, иихәыцуа аилкаара даара ицәгьашәа ибон Иула – уи ихы-иҿы аҽамԥсахӡо,
иҳашҳатәарахазшәа акәын ишыҟаз.
– Умаҳауеи? – деиҭаҵааит Асас.
– Рыдааи сареи еимакқәак ҳаун, сықәҵхьан заанаҵ.
– Уи бзиоуп: усгьы ак саҳақәахьан, – иҳәеит Асас, ибжьы
еизадаӡа, нас еиҭах ииҳәаз аҵакы ззеилымкааз арԥыс игәалаҟара
гәеиҭазшәа: – Бзиа ҟауҵеит уахьаангылаз...
Кьалашәыр инырны аарцә ианаақәгыла, шьҭа ақалақь иаҵкаруп
ҳәа иуԥхьаӡар ауан, аха ара нырцә аҵкысгьы аҳәынҵәа
еицәахеит. Уи еиӷьмызт Басла нырцәгьы, ақалақь агәҭаны;
нышәаԥшьыла ишьыхыз аҩныжәқәа, ицәгьарахаӡар рҽеибырҭарц
азы акәушәа, еидӷәӷәала, еидҵәаҵәала игылан.
– Ҟәарала ҳнеилап, мамзар ҳаҽқәагьы ҳаргьы аҳәынҵәа
ҳагоит, – иҳәеит Асас. Иҩашьомызт игәахы шыԥжәоз.
Ахьхьаҳәа аҽы ашьацәхыԥ иааҵахәмарит аҟәараш хаҳә, аха
ара аныҟәара рцәыцәгьахеит. Ишнеиуаз Иула игәеиҭеит Асас
асқьалахьы дыԥшны, иаҳагьы
илахь шаамаирџахәыз. Уаҟа,
иааинырслашәа аӷәқәа
еидчаԥаланы иҟаҵаз асқьала хәыҷы
ҩ-шхәаки х-зандалки адгылан.
«Сара исымдыруази анҭ аконтрабанда аарымгар шырымуаз» – даахәыцит Рашьыҭ, игәы иҵаххны, аха имҳәеит. Асқьала
иадгылаз ашхәақәа руакы иара итәы акәзаарын. Азныказ, уахь
снеирыма ааигәахәын,
иҟамчгьы еиҩырҿа иааникылт, аха нас
уахь аԥшра дааҟәыҵит.
Асқьала иаҿганы инагаз амҩаду акәзар, уи иааҭәоумшьартә
ицқьан, ахаҳә ықәԥсан, иагьыҭбаан. Иаҽԥынгылаз аҩнқәагьы
уаанӡатәиқәа иреиԥшымызт. Урҭ реиҳараӡак ахьатәқәан, ишьҭыхны,
ршьапқәа ирықәыргыланы, рашҭақәеи макьана иҿыцыз
рбаҳчақәеи
цқьашәқьаӡа иҟан. Зегь реиҳа улаԥш иҵашәон шыц
маҭәахәыла мацара иҟаҵаны, аԥслыш ҵлақәа иргәыҵаҳәҳәа
игылаз адәқьан ԥшӡа хәыҷы. Ашҭаҿ аҽхарԥарҭа аҽқәа рацәаны
иадгылан. Иула дзышьцылахьаз иаразнак игәеиҭеит: урҭ згара
иаԥсаз аҽы бзиақәагьы рылан.
– Ресторан «ЛЕВ»! – дааччеит Асас, уи аҩны иамариашаны
дааҭгылан. – Иҟаҵәҟьазаап, умбои, срымжьаӡазаап!
Адәқьан аҩнуҵҟагьы шыц маҭәахәла ирхиан. Агәҭа иҭагылан
аӡыԥа, ахаҳә ԥшшәеилаԥса аҵа иҭыршаны.
Уи акәшамыкәша Иула изымдыруаз ҵиаа шьахәқәак
авеиҭаҳан.
Ауаагьы маҷҩымызт, аӷьалпалбжьы
рацәан.
– Дад, уӡырҩла арахь! – дналагеит Асас, акрыфарҭа иҩналаны
аишәа ианахатәа, рхәы рызҭоз дааины рымаҵ аниу ашьҭахь.
Уаанӡа иҽмырҵысӡо, иблақәа асаара ишьҭакны дтәан, знык
иадамхаргьы днаԥшы-ааԥшны азал дныҩнамԥшит. – Иҟоугьы
абри ауп...
Наҟтәи акәакьаҿ рҽырҭбааӡаны итәан ԥшьҩык. Урҭ рахьтә
аӡәы дыԥҳәысын, ҩыџьа – фицарцәан, егьи, аԥшьбатәи,
иеилаҳәашьеи иԥшреи-исахьеи рыла араатәык шиакәыз
ҩашьомызт. Урҭ иеидтәалаз Асаси Иулеи шааизҵәҟьа игәарҭеит.
Уажәы-уажә гәалак змоу иеиԥш иаахьаԥшлон. Иула – абна
иааӡаз ауаҩы – иаразнак игәеиҭеит урҭ ахацәа, иаҳараӡак афицар қәыԥш ихы-иҿы иаҿықәыз ашәшьы иҟалашаз ҭыӡшәак
агәаӷьгьы шаӷраз.
«Арҭ ара иаҭатәацәоуп, хымԥада, аԥшәмарагьы ркхьеит, ус
анакәха ҳахьрызхьамԥшыз рхы иақәырҵеит», – даахәыцит иара,
аха урҭ рыгәхьаа мкыкәа, илымҳа кыдҵаны Асас дизыӡырҩуан.
Иула ибон Асас иӡбахә шырҳәаҵәҟьоз дшыҟаз, ижәҩақәа
ҭбаан, иӡара ҭӷәыцәаа, имахашьаха деилфаҷа.
Иеиԥш-зеиԥшыз
ахацәа нагақәа данрылагылазгьы
ӡакы дрылыҳәҳәон Гьач
Рашьыҭ, ианиаамҭазгьы ԥшрала-сахьала Аԥсны ицназгоз дмаҷын.
Амала уажәшьҭа
ашықәсқәеи, урҭ ирыцыз ааӡаби маҷк ибӷа
дырхәарц иалагахьан. Аха иныҟәашьа, иаахьаԥшшьа – зегь рыла
иубарҭан макьана дшыӷәӷәаз, дшыласыз. Ацәажәара даҿын
иара, ихы-иҿы ԥшӡа аамҭа иаҿықәнаҵахьаз алахьеиқәрада
акгьы аныԥшуамызт. Акы заҵәык, игәалаҟара зыраргамоз:
абџьаркра иарџьаџьахьаз инацәа хәхәақәа зҭынчымхо иҳәыҵәыҳәыҵәуан.
Хынҩажәи жәабаҟа ихыҵуан шьҭа иара.
– Сара арахь саарацы ӡбны исымоуп, – иажәа наигӡон иара.
– Аҳәынҭқар иашьа, Кавказ знапаҿы иҟоу, ауаа изысышьҭит,
рҽырмашьцаны иеилыркаарц, зқәаҭыԥк аҟара соуоу исмоуоу
сабацәа рыдгьылаҿ.
Ааира ауеит ҳәа иҳәашәа лымҳаҭасқәак
соун, сгәы иамузт, абас маӡала сааит иҟақәоу схала избарц
ӡбаны.
– Ишԥа, Асас, уххь згеит, ажәлар зегь хынҳәыр ауеит рҳәама?
– Мамоу, сара... – Иула иҳәашьа гәамҭаӡакәа ҿааиҭит Асас,
ахьы мацәаз дула иҩычаз ирбага нацәагьы
игәы инадикылеит.
Иула дааиланарӡыӡеит уи ииҳәаз, иҳәашьа...
Лбааҟа илеиуа Мӡымҭа аӡиас
Ашьхарахь иузырхынҳәраҳа,
Мшыннырцә иҟоу Хылҵыс жәлара
Рқыҭақәа рахь иузырхынҳәуам, –
Ииурызеи Гьач Рашьыҭ?
– Уаҟа ҳахьнеиз аӡхыҵырҭақәа рҿы, амшын аҟәараҿы
ажәлар
гәаҟит, – уаанӡа иҳәашьа шҽеимхаз дазхәыцу, даацәажәеит
Асас. – Сара сымтәеит, сашьҭалеит,
аԥадишьаҳ иҟны снеит
акырынтә... Азныказ
ицәгьан, уажәшьҭа рыԥсқәа еивыргахьеит, адгьылқәа роуит, инхақәеит... Аха ара ҳқьаԥҭақәагьы ккаӡа
иҭацәуп рҳәеит, иҳаздыруам... Шәлеи, шәынха, ашәахтәгьы
шәықәхуп, аррагьы шәызгаӡом ҳәа аҳәынҭқар иуаажәлар
иреиҳәеит, аха иаауам ҳәа саҳауеит...
Абри иҳәан ихы дааҩахеит Асас. Аԥхьаншәа «мамоу, сара»
– зҳәаз Агьачба иакәмызт, зыԥсҭазаара зегьы ҟыбаӡыбаз, икарахаз аҭаҳмада иакәын уажә Иула ихәаԥшуаз. Аха, Иула иаҳаз
зегьы дрызхәыцуа, ихы ларҟәны дтәан, уи изгәамҭаӡеит.
– Иабаҟахыз, Асас, уххь згеит, аԥсуаа зегьы ахара зду ҳәа
иԥхьаӡами, Лыхны иҟалаз ашьҭахь, – даақәыԥсычҳаит иара.
Лбааҟа илеиуа Мӡымҭа аӡиас
Ииурызеи Гьач Рашьыҭ?..
– Даҽа сааҭбжак ҳааԥшуеит, нас ҳдәықәлап Ешыраҟа,
– иҳәеит Асас, хьтәы сааҭк аацәырганы днахәаԥшын.
Дыззыԥшу дызусҭоу ҳәа дагьҵаауамызт Иула. «Уи са исусым,
са исусу ишаԥу еиԥш ицныҟәара, исыхәҭоу зегьы аҟаҵара ауп»,
– дхәыцуан иара.
Асас, инапқәа ихы инаҵаргәаны, шәымҭак иҽимырҵысӡо
даатәеит.
Иула ҩаԥхьа илаԥш нақәшәеит уи ирбага нацәа иахаз
амацәаз. Изаҷны иҟаз мацәазын иара, инапы ааҭрысцыԥхьаӡа
абла аакәеицеиуан. Анацәа ԥсшьақәа рырԥшӡара иазкыз ари
амацәаз зынӡа ианааломызт абри итәаз аибашьҩы, ауаҩы ааԥса
ихы иаҵаргәаны иикыз инапы ӷәӷәа. «Аха, мшәан, Гьач Рашьыҭ
авизир ду диабхәындоуп, уск имоуп азоуп ара ҳзеидтәалоу,
мамзар деиҭамцои иара иахьиҭыԥу, еиҭеизыԥшыми абалышь
татақәа, асанџь ашәа, аҳашьышь лҩа – сара сеиԥш Абгыӡраҟа
дхынҳәып
ҳәа сыҟоу», – ихьухьууа игәы иааҵалеит, аха иара
уаҵәҟьа урҭ ихәыцрақәа даарцәыԥхашьеит, даарыхьхәит –
хылҵысаа радгьылқәа шқьаԥҭахахьоу анааигәалашәа: дара
аҩыџьагьы хәыки-шьхаки анрыбжьаз аамҭақәа шцахьоу,
ишеиҟаранатәхьоу ргәырҩа.
«Мамоу, Гьач Рашьыҭ ижәлар данрылагыламыз ыҟаӡамызт,
шьоукы дреиԥшымызт ахаангьы. Мамзар Аԥсны ахьынӡанаӡааӡо
иашәа рҳәарымызт. Абар дахьтәоу анҭ афицарцәа ирыцу
арԥыс, уигьы ҭауади-аамысҭеи дышреиуоу ҩашьаӡом, мамзар ана дназгауааз. Рхәыцхақәа дрыдыԥшыло дтәоуп, абан
дышрыхәаччо... Ианаму, са сеиԥш дӷьычлар еиӷьын...»
Урҭгьы Иула данрызхәыцуаз ҳәа иԥшызшәа, иаауаҟьанчаҟьанит;
иҩашьомызт излацәажәозгьы дара шракәыз.
– Аӡәыр дҳазҵаауазар, сара макьана азахә аамысҭа Даҳныҟә
соуп, – даацәажәеит Асас, – уаргьы сара сыбзыцәашьа уоуп...
«Нас ҳамҭакгьы анхаҩра шԥауаҭәаҳшьои!» – гәаныла
дааччеит Иула, азныказ игәы инҭашәаз аҵааршә
ҽыҭ иаҳа-иаҳа
ишыӡыҭуаз гәаҭо, ихгьы ааирҵысит.
– Азахәшәа умҳәои?.. Ус анакәха, арҭ усгьы ҳаилыркаарц
иалагозар акәхап, уи ала ҳаицәажәалап, ишраҳауа ҳхатәы бызшәа
ҳамҳәароуп, – аҵыхәтәантәи ажәақәа аедыгьа бызшәалоуп
ишиҳәаз. – Егьырахь, аурысшәа умдыруеи?
– Хәдықәҵас саныҟаз исыдмырҵеи...
– Уажәазы уигь узымдыруазааит!
– Еилыскааит, саҳ уххь згеит, – иҳәеит Иула, иаргьы аедыгьа
бызшәала даацәажәан.
– «Саҳ» ҳәа са исоумҳәан, уи са исҭахым, – даахәыц-хәыцит,
нас: – Абанҭ арныгқәа зыржагьуа здыруандаз...
– Уажәыҵәҟьа еилысымкаауеи!
– Мамоу, ԥшьаала утәази! Дара мааир ргәы иауӡом...
Уи шеибырҳәоз рхәы рызҭоз аҽыгәҽыгә дыччо даарыдгылеит. Ашампан ҩы аҵаа иларгыланы иман дааит иара. Асас
аԥшьҩык рахь даахьаԥшит. Афицар еиҳабы, ихы-иҿы акгьы
амҳәаӡо даареихырхәеит, егьырҭ арахь иааԥшӡомызт.
Асас илаԥш аарҟәиган, ҭырқәа бызшәала ахәыҭаҩы дааиацәажәеит,
аха ахәыҭаҩы уи абызшәа имаҳауазшәа аниба, наҟ
даауишьҭит. Иара дышнеиуаз урҭ даарыдгылан, еиҭах игәамҵхамҵуа
иалагеит. Уажә урҭ шыԥшьҩыкыз арахь иааԥшуан.
Иаҳараӡак дгәамҵуан афицар хәыҷ, аԥҳәысгьы уи иеиқәкра
даҿын. Иула аргамаду ибон ари ҽеи шалымҵуаз, аха ҿымҭ Асас
ииҳәо дазыԥшын.
Иаалырҟьаны Асас, урҭ ирыдтәалаз аҷкәын ихы наиқәкны,
ҭырқәа бызшәала, арԥыс, уааи аранӡа
ҳәа ҿааиҭит. Асеиԥш
иақәымгәыӷуаз аҷкәын иаҳаз
шигәамԥхаз ихы-иҿы иааныԥшит,
аха Асас ицәажәашьа
аума, илакҭа аума, акы дыҵнарҟьан, усҟан
дгыланы арахь иҿааихахьан.
– Азыхә бызшәа удыруама, арԥыс?
– 
– Аҭырқәшәа усгьы иуҳәоит!
Уи ари зегьы иԥсахы шыԥнажәоз изыҵәахуамызт.
– Уцаны ҳаными еффендирааи исызраҳәа: сара, Ҳаџьы
Даҳныҟәи абри сыбзыцәашьа ҷкәыни даараӡа
пату ақәаҳҵеит
абас аҭыԥҳа ссири афицар шьацқьақәеи
ҳгәаҭаны иахьҳазҿлымҳахаз,
аха ҳара аҩы зжәуа ҳреиуам, ҳагьыццакуеит, ҳныҟәаҩцәоуп
– ҳаҭарымҵааит.
– Уара уабазоума? – дҵааит Иула, арԥыс сцоит ҳәа дандәықәлоз
аламҭалаз.
– Аиеи, саԥсыуоуп, с-Маануп. – арԥыс азҵаара изҭаз иакәымкәа,
Асас ихы иқәкны ауп аҭак шыҟаиҵаз;
рнацәа ирбаны
дахьаарыԥхьаз,
араагьы дахьдырҳәацәо
азы ҽыԥныҳәашәа
ауп ибжьгьы шгаз: «Шәымбои,
Амаан шәышизныҟәаз» – иҳәарызшәа.
Асасгьы уи аагәеиҭан, иаахьеиршшеит:
– Ҳаи, ишԥауҳәо, сара Маан Кац, ԥсаҭа бзиа, акыр сицныҟәахьан,
ҳаидгылангьы ҳаибашьхьан. Утәароуп, дад?
Аха Амаан дымтәакәа, еиҭах даареихырхәашәа ҟаиҵан
иҩызцәа
рахь днеит. Ара иарҳәаз ажәабжь анрызнеига, урҭ
ааԥшны рыхқәа аадырҵысит, даргьы акы рҳәан, Амаан ҩаԥхьа
арахь иҿааихеит.
– Ҳаи, ихьзеи, ари дагь-Маанны, анахь-арахь ддырыҩуа!
– иааигәамԥхеит Асас, нас, ибжьы иаҳагьы иларҟәны: – Ҳазусҭцәоу
ухамышҭын!
– Ҳаҭыр зқәу ачерқьезцәа ираҭәаршьоит, аха ҳаибадырыр
ҳҭахын ҳәа шәзаалыцҳауеит аграфиниа  – иҳәеит уи Амаан
дааины.
– Ани амаҵуҩы даармышьҭуаз, дабаҟоу?! – изымычҳаит
Иула, аха Асас иблақәа ааиирбеит.
– Уи дабаарышьҭуеи, ҳбызшәа еибамктеи... Ҳаҭыр зқәу
аҳкәажә исызлаҳәа, ҳара уажәыҵәҟьа ҳашнеиуа.
Ари зегь игәаԥхомызт Иула. Асасгьы ишигәамԥхоз ала илаԥшык
ма иааиаӡар, нас иҟаиҵашаз идыруан, аха уи дҩагылан,
«ҳнеип, аҭыӡшәа ҟаҳҵарым» – иҳәан, ижәҩақәа ԥҽаҽаӡа,
дкалаӡа уахь иҿынеихеит. Иула агәыҩбарагьы ааиоуит, абри
Асас Гьач Рашьыҭгьы Ҭырқәтәыла дахьнанагаз даҽаӡәхама,
игәаӷьра маҷхама
ҳәа. Аха уи еиԥш иҟоу ахәыцрақәа иара уа
инаиҟәицеит, уи еиԥш Асас идикыларц иҭахымхеит. Амала иара
игәы иҭакыз иман, џьара иакәым ҳәа акы рҳәар. Асас ихәҭагьы
иара ихәҭагьы ҟаиҵарц. Убри азы дышнеиуаз ишьҭахь имаҟа
иавҵаз акьарахәгьы инапы нахьишьит.
Асас урҭ реишәа даадгылан, инапы игәи ихи инарыдкыланы,
даахырхәеит. Иула уи ишьҭахь дгылан. Амаан заҵәык иаразнак
дҩаҵҟьеит. Егьырҭ макьана рҭыԥқәа рҿы итәан. Ари шәымҭак
акәын... Асас афицар ду дааихәаԥшит. Уи дҩагылеит. Егьи,
аиҵбы дааихәаԥшын – уигь иара убас. «Илаԥш иаргылеит» –
ааигәахәит Иула, уи иаразнак игәы аашьҭнахит. Ииашаҵәҟьаны,
иҩашьомызт арҭ, уажәраанӡа зҽырӷәӷәаны
итәаз, араҟа гәатабӷата
ахымҩаԥгара иашьцылаз, аҭаҳмада илакҭа цәгьа ианааҭаԥшыҵәҟьа
иныҵашәшәа
ишцаз. Иааилауаҭырит, иааиз
рыртәара иалагеит.
– иҳәеит афицар ду.
– Афицар шьацқьа исызиаҳәа, ибызшәа шысзымдыруа, –
Амаан ҷкәын ихы наиқәикит Рашьыҭ.
Уи афицар ду иқәрахь днеихьан, егьи дқәыԥшӡан, иҿанԥшыларалагьы
ӷьатамахжәак шиакәыз ҩашьомызт.
«Қьафшақә,
хьыӡрацара Кавказҟа иаауа, мамзаргьы
диуалк азы
иахганы иаашьҭу аҷкәын хамхаԥагьацәа дреиуазар акәхап»,
– даахәыцит Рашьыҭ. Аҳкәажә хәыҷ – уи бзиахәк лакәын – иааиз шылгәаԥхаз мҩашьо, инеимда-ааимдо рыхәаԥшра даҿын.
Иаҳараӡак лара лылаԥш идхаланы дихәаԥшуан Асас; уи иаразнак игәеиҭеит Иула, аха иара, Асас иахь имаз апату абри еиԥш
аҭагылазаашьаан
дарбан хаҵазаалакгьы изцәырҵуа ашьыцра
хәыҷ аҵкыс еиҳахеит.
Афицар ду дцәажәонаҵ Рашьыҭ иблақәа асаара ишьҭаԥшуа,
иҽыриашаны дтәан, Амаан аиҭагара даналагалак, уахь маҷк
дынхынаауан, ихы рҵысуа. Уажәы-уажәы игәи илахьи инапы нарыдикылон, ҭабуп
аанарго. Афицар дугьы дгәазианӡа
дрыхәаччо, аԥшәма
гәыҭбаа ихаҿсахьа иҽынҭаршәны, асасцәеи
иҩызцәеи ааибаирдырын, нас ус иҳәеит:
– Аинрал Кац Маргани изааигәаз уаҩызаап шәара, уи саргьы
дыздыруан.
Рашьыҭ изеиҭарган, даахырхәеит.
– Кац Маргани деибашьҩы бзиан, уи иӡбахә Иара Идуӡӡарагьы
иаҳахьан. Уи даараӡа дҳахәеит хара, ашьхарыуаа анаҳҟажоз.
Аригьы ааиҳәан, афицар ду, аԥсҭыр анҭырцоз згәалазыршәо
ажәытә еибашьҩы исахьа аашьҭыхны, ишьҭахьҟа иҽынхиршәҭын,
иаҳарак аҳкәажә хәыҷы ихы лықәкны хҭыск аиҭаҳәара далагеит.
Рашьыҭ ихы ларҟәны, усҟак уи дизхьамԥшуа дтәазшәа аниба,
Амаангьы аиҭагара иҽазимкит. Иара усгьы ҭырџьман ҳасабла
афицарцәа ихы дадырхәо ачерқьезцәа дахьырбоз ихы ихнахуан.
Афицар ду дцәажәон, Рашьыҭгьы ибон аибашьраҵәҟьа
аҵкыс аибашьра иазку алитература иаҳа ишатәыз уи иажәабжь,
аха афицар хәыҷ, иара усгьы аҵәы дахазшәа дахьтәаз, иаҳагьы
дарбыжкит уи ажәабжь.
– Аҳәынҭқар ир иргахьоу аиааирақәа ҳныҳәап! – иаҵәца
аашьҭыхны, акаҩ ааҭиргеит иара, акгьы иалаҳәаӡамкәа.
Афицар хәыҷи афицар дуи иааинырҟьеит, ирнылҟьеит
азныказ иҳәашьа згәамԥхаз аҳкәажә хәыҷгьы.
– Иҳазгәакьоу Дахтәи аотриад азы! – нациҵеит афицар ду.
– Шәара ари шәадгылом, избо!.. – даалагеит афицар хәыҷ,
аха аҳкәажә иныҵакны ишьапы дшаӷрагылаз мҩашьо, иаразнак
иҽааиқәикит.
– Хьӡи-ԥшеи згым Дахтәи аотриад, – ҩаԥхьа иҽаахыршәҭны,
ҩаԥхьа зхаҵарақәа згәалазыршәо ажәытә еибашьҩы ихаҿсахьа
иҽынҭаршәны даацәажәеит
афицар ду. – Дахтәи аотриад ауп
изыбзоуроу ашаԥсыӷқәеи абаӡехқәеи, аубыхцәеи, аџьыгьеҭцәеи
– абарҭ ажәларқәа – арҳәцәа зегь реиқәыртәара, урҭ ирыҵанакыз
амшын аԥшаҳәа зегь аҭарцәра... Аџьыгьеҭцәа рааноуп ари
аџьаргьы ансоуз...
– Джигеты – мы их бивали! – ҿааиҭит афицар хәыҷ, инапгьы
нагӡаны акалмаҳа исаан инаниҵеит. Афицар ду «иароуми» ҳәа
ихы ааирҵасит. Амаан «сара акгьы схарам» – аанарго инапы
игәы инадикылан, ирҳәаз еиҭеигеит. Иула дшаацәышхаз зегьы
игәарҭан, закәу сеидру Гьач Рашьыҭ иааихәаԥшит. Асасгьы ари
аргама игәы иааҵаххит, аха ичҳаит.
– Еиҭаганы усызиазҵааишь: дагьанбахьӡеи ари аԥынҵамрыцқьа
хылҵысаа аҩ рыҵацалара?
иагьыназыгӡаз аублааи асаӡқәеи, иара убас акыр жәлар рхырҵәара.
– Закәызеи, закәызеи ииҳәаз, иаҳзеиҭагеи, Маргани!
– Мишель!
– Ачерқьез аамысҭа иџьеишьеит, аурыс афицар, абысҟак
дқәыԥшны, аибашьраҵәҟьа ахьибахьоу, избанзар, аџьыгьеҭцәа-хылҵысаа еибашьцәа дуқәан, – иҳәеит Амаан даалакҩакны.
Шәымҭак ааҭынчрахеит.
– Сара сахьымӡеит, саншьа иоуп, – дыԥхашьан ҽааиҭит
афицар хәыҷ.
Аҳкәажә хәыҷ акыркыр дааччеит.
«Шәҩыџьагьы шәадиутантцәоуп, алахшақәа, аианшьагьы
аиаҳәшьаԥагьы, шәҩыџьагьы иахьеибашьыҵәҟьо
шәымнеиӡац!» – даахәыцит Гьач Рашьыҭ.
Афицар хәыҷ, дахьыԥхашьаз гәынго, насгьы иибаз зегь
гәыҩбарак инаҭан, Амаан ус дизҵааит:
– Еилкааи, аџьыгьеҭцәа анаҳҳәа ас ргәы изыҵаххыз, даргьы
џьыгьеҭцәамзааит!
Амаан аиҭагара даламгакәа, ихала аҭак иуит:
– Аџьыгьеҭцәа абаҟагәышьоу, кориет, уххь згеит, урҭ зегь
Ҭырқәтәылаҟа иахгами!
Ари маҷк иԥшӡамхаз аҿымҭра аахылҩеит аҳкәажә хәыҷ,
длахҿыхӡа:
– Убарҭ шәыхҭысқәа зегьы шәҟәыла иҩны ишьҭышәхроуп,
штабс-капитан. Уи уалс ишәыдуп ҳажәлар
рҿаԥхьа, иираны иҟоу
рҿаԥхьа... еибашьҩык, ҳ-Аԥсадгьыл аҵеик иаҳасабала, – лҳәеит
лара, еснагь еиԥш, ииашаны акәу, дахлафны акәу ишылҳәаз
узеилмырго.
– Ҳаҿыми, – даақәыԥсычҳаит «аҵеи», шьамхқәыршәла
иԥаҵа
ҟәымшәышәқәа рыцқьо.
– Ҳәара аҭахума, Кавказтәи аибашьразы аиашаҵәҟьа
саншьа ииҩуа акәхоит, Марлински иеиԥш иҟоу ашәҟәыҩҩцәа
рромантикатә хыҭҳәаа акәым аха...
– Уеиҭалагахма, Мишель!..
– Бестужев аҳәынҭқар данахига, азныказ Иакутиа дыҟан, нас
аҳәынҭқар уи иаҭәеишьеит Кавказҟа ииагара. Ара дагьҭахеит
иара, – акомментари ҟаиҵеит афицар ду, ахҭысеиҭаҳәаҩ
иҽиеиԥштәны.
– Мап, саншьа, мап, саншьа, сиашоуп! Бестужев-Марлински
ииҩуа романтикоуп, аибашьра ахаҭа аҟны иаҳа апроза рацәоуп.
Марлински ихы иҭиҳәааит урҭ Аммалаҭ-беқраа.
Гьач Рашьыҭ еиликаахьан ара иҟоу: дара ааиаанӡа иалагахьазу, ианааҩнала ихдыртлоу, ишакәхалакгьы Кавказаа рызҵаара
еимактәыс ирыман афицар хәыҷи аҳкәажә хәыҷи, даргьы
ршаҳаҭгас ауп арахь абрысҟак рҽадцаланы изаарыԥхьоз!
– Иуҳәо башоуп, Мишель! – дацралаҵәҟьаны даҿын аҳкәажә
хәыҷ. – Марлински ифырхацәа реиԥш ашьхарыуаа мцаԥшьқәа
ыҟан, иагьыҟоуп. – Ари анылҳәоз
афицар хәыҷ игәеиҭартә
лылаԥш Рашьыҭ иааихьылшьит. – Шәара, Петербургтәи афрантцәа
ишәеиԥшым урҭ, ашьха шьауардынқәа.
Афицар хәыҷ ииҳәо иҿамшәауа даалыхәаԥшит. Афицар
ду, ҳаи, шәышԥасабицәоу иҳәарашәа, дыԥшуан.
Асасцәеи
Амаани ҿырҭуамызт. Аха аҳкәажә хәыҷ илуамызт. Ианыҵуа
иалагахьаз Марлински ишьхаруаа уарлашәарла ашьха қыҭақәа
рҿы иаанханы ишыҟаз, ирхашҭуа иалагахьаз ироманқәагьы
аҵыхәтәан-хкыдкыларҭақәа иреиуан лара лгәаҭа. Уажәыгь
аруаа, Марлински ифырхацәа иреиԥшнылшьаз, рпрестиж
лҽаларԥсны илкит, убри аҟынтә абри акорнет,
Петербургтәи
арԥыс шьахә дахьлеиҽырбоз лгәы иахәозаргьы, дааҟәымҵӡакәа
ллитературатә идеал дахьалакьысуаз азы игәаӷ лкыҵәҟьарц акгьы лыгмызт. Убри азакәын афицар хәыҷ иахьибоз ашьхарыуа
ҭауад дҽырбо дызиацәажәоз. Аха афицар хәыҷ уи зегьы изеилымкааит. Абра, адгьыл аҵан иԥылаз аграфиниа блахкыга уажә
баша дылхыбаауан ауп. Иаҳагьы
абарҭ абрагьцәа-ашьхарыуаа
ргәаӷ икит.
– Сара схаҭагьы... – даҟәыҵуамызт арахь аҳкәажә хәыҷ, –
сара схаҭагьы зых иақәиҭу шьхаруа ҭыԥҳаны сҟалар сҭахуп!
Исылшару, князь?
– Шьҭа уи акраҭахума, дара ашьхарыуааҵәҟьа аныҟамла!
– аҭак ҟаиҵеит Гьач Рашьыҭ. Ари дызлаз зегьы даара игәы
ԥнаҵәахьан.
– еиҭеигеит Амаан, арҭ усгьы аурысшәа раҳауам ҟаиҵан. Иара адгьыл ҭитәгьы
иман.
– Аџьыгьеҭцәа иашаҵәҟьақәа ҳара ҳауп, – иаахиркәшеит
афицар ду, аригьы ианҵамҭақәа рҿы инарҭбааны дшахцәажәо
деилыркаауа.
Афицар хәыҷ иакәзар, уи зны аҳкәажә хәыҷ дылҿаԥшуан,
зных – афицар ду иахь дхьаԥшуан. Иижәызгьы
иаҳазгьы шилсыз
мҩашьо, иблақәа хыхәхәала
дҟалахьан. Ус дааҵҟьан, анахьгьы
иатәымкәа,
арахьгьы иатәымкәа дааӷьаҵәыӷьаҵәит:
– Саншьа, аа, схысуеит, саншьа!
«Макьана исабира ихьӡоит ари», – даахәыцит Иула, дҳәыҵәыҳәыҵәуа
дахьтәаз. Даара иҭахын иара абарҭ ахамхаԥагьақәа
иара итәала рҭыԥ дирбар, аха Асас игәы иҭаз издыруамызт...
Амаангьы дҳәыҵәыҳәыҵәуан. Уи ихы ихнахуан уажә ара
ҳәатәы ахьимамыз. Арҭ зегьы аотдел анапхгаҩы исасцәан, ихы
ргәаирԥхар, деиҭарҳәар, чынк изгозар ҳәа акәымзи.
– Схысуама, аа, саншьа?
– Иаҭахым, ара ресторануп, – дааԥышәырччеит аншьа.
– Схысуеит, саншьа, зегьы ирдырааит ара итәоу аиааира
зтәу шракәу!
– Ухыс, Мишель, иааирас иугаз сыздыруам, аха... Угәгьы урдап... – ҿаалҭит аҳкәажә хәыҷ: – Саргьы исҭахуп ухысыр.
Уиакәхеит. Афицар хәыҷ, ф-хык згоз англыз
тапанча
цыр-цыруа иаацәыриган, гәыблыла иааиԥхьишьшьаан,
хьӡы ҟәымшәышәкгьы
францыз бызшәала
инақәиҳәан, ҩынтә аҭуан иарбаны иааҭирҟьеит. Рашьыҭ ида зегь уахь инхьаԥшит. Ҩ-хҭыԥк,
аки-аки еизааигәаӡаны, аҭуан аӷәы ианпыҟҟала ианын.
– Браво, Мишель! – лнапқәа ааинылҟьеит аҳкәажә хәыҷ.
– Абасоуп ишхыстәу, аҳцәа-ачерқьезцәа! – афицар хәыҷ
дгәырӷьа-гәырӷьо иабџьар ахы дынҭаҭәҳәеит.
– Аҳыҳ, умыҽхәалан Мишель! – деиҭаахьшәашәахеит аҳкәажә
хәыҷ. – Ачерқьезцәа уеицәа ихысуа џьумшьан.
– Нас ихысааит, нас ихысааит! – далашыҩкӡаны дҵәаауан
афицар хәыҷ.
«Рацәа иахирҟьоит, сабиц», – дхәыцуан Иула, игәахы
ԥыжәжәо, аха Асас ҿиҭуамызт. Ари аҭыӡшәа алҵырц акгьы
агмызт. Иула инапқәа нцәыҵакны даарыхәаԥшит.
«Угәы аныԥжәо унапқәа аҵысра иалагар – уҭахеит»,– абас
иирҵалон иаб рыцҳа.
Иулагьы иагьа игәы ԥжәаргьы, инапқәа шыӷәӷәац иӷәӷәазаарацы
иҽазыҟаиҵон еснагь. Уажәыгь инапқәа
шымҵысуаз,
ахысра иқәшәаргьы ишимеижьоз гәаҭаны, уи аганахьала игәы
ааирҭынчит. Аха, ҳәара аҭахума, афицар марӷьаԥалгьы даара
ибзианы дхысит.
– Нас ихысааит, ихысааит! – афицар хәыҷ инапсыргәҵа
иабџьар ықәҵаны иаԥхьаҟа иааирххеит, асцена дықәгылазшәа,
уажәы-уажә иааирак згаз иеиԥш, Асасгьы Иулагьы рлакҭақәаҵәҟьа
днарҭаԥшуа.
– Ачерқьезцәа? – ариторикатә зҵаара ҟаиҵеит иара, наҟ
рыхәаԥшрагьы дааҟәыҵны. – Иабатәи черқьезцәоу? Иҟаӡам
урҭ, графиниа, Марлински ихы иҭиҳәааит ауп!
– Шаҟа умыцхәу удыруандаз, Мишель...
– Избан?!
Афицар ду дрыламцәажәаӡо, инацәхыԥ ааӡақәа дрыхәаԥшуа
дтәан.
– Князь, ишәырбеи абри ахамхаԥагьа ачерқьезқәа шхысуа,
ишәырбеи! – Рашьыҭ иахь даахьаԥшит аҳкәажә хәыҷ, аха лыбжьы шыҟаз ала шьҭа асасцәа рыгәрагьы лгацәомызт.
– Аҳкәажә хәыҷ илҳәаз сзеиҭагишь! – Маан еиҭаганы иҳәеит.
– Аҳкәажә хәыҷ илоуҳәаша: афицар шьацқьа аҭуан ибзианы
деихсҵәҟьоит, уи аганахьала уиеисартә дыҟам, – иҳәеит иара
дыхьшәашәаӡа.
– Петербург ԥыҭҩык ирдырхьеит ари анапы, – иҳәеит афицар хәыҷ, инапы дааҩахан. – Зыԥсы ҭаз ацәҟьарақәа ракәын
Мишель ахысшьа злеиҵоз!
– Аҳ, уххь згеит, суҳәоит даара! – даахәыҭхәыҭит Иула, иибоз
хьымӡӷшьо, иԥсы ихәламӡо, ишеибырҳәахьазгьы
ааихашҭын,
саӡ-аԥсыуала ауп дышцәажәаз. – Ма сара схысп!
Аиҭагара иаҿыз Амаан даахьаԥшит, аха иҟалаз цқьа изеилымкааит. Рашьыҭгьы, еицәахар аҵкыс ааигәахәын, иқьышәқәа
заҵәык рыла дааччан, афицар хәыҷ иабџьар ааимихит. Нас,
знызаҵәык аҭуан днаҵаԥшын, ҩынтә аҵықь-аҵықь ааҭиргеит.
Еиҭах, иара ихысыз ида зегь аҭуан инаҵаԥшит.
– Иабаҟоу ахҭыԥқәа, – дгачамкны даанаԥшы-ааԥшит афицар
хәыҷ.
– Уара ухҭыԥқәа ирҭеиртәеит, Мишель! – акыр-кыр дааччеит
аҳкәажә хәыҷ. Лара деигәырӷьаны дыԥсуан ашәҟәыҩҩы Марлински ироманқәа рыла илдыруаз ачерқьезцәа уажә лыблала
иахьылбаз, леиҽырбара иаҿыз афицар хәыҷ игәы дшалыргозгьы
лбомызт.
Убасҟан Амаан акы игәалашәазшәа ихы-иҿы ааиҭеикын,
ибжьы мырдукәа аԥсышәала:
– Уара... Уара Рашьыҭ уакәӡами? – Иула днеилууаа дцеит.
– Убызшәа саҳагәышьом, еффенди, иуҳәазеи? – акгьы ҟамлаӡазшәа,
ҭынч иажәақәа еиҵыхуа уи дааиҿаԥшит Рашьыҭ, аха
Амаан дыԥшызар, уи иикыз атапанча, машәыршәа акәушәа,
иара ақәыԥш, иара Маанаа рыҵкар, илахьҵәҟьа ишақәкыз
ибеит, ахаҳә иаҩызахаз Рашьыҭ ихысга нацәагьы архәа аҵхарҭа
иахьаҿакыз днаҿаԥшит.
– Закәызеи ииҳәаз, дарбан Рашьыҭу? – дҩаҵҟьан Амаан иахь
дынхьаԥшит афицар хәыҷ.
– Акгьы имҳәеит, ус баша... Рашьыҭ захьӡу Кавказ ирацәаҩуп...
– аҭак ҟаиҵеит Амаан, илахь иақәкыз абџьар ахы илаԥш изаҟәымго.
– Усҭ уабџьар, арԥыс, хьӡы алоугааит, – иҳәан, Рашьыҭ, афицар хәыҷы дҩаҵҟьаны дахьгылаз иабџьар наҟ инеииркит.
– Ишԥа акгьы? – даҟәыҵуамызт уи, – нас иԥшшәы зихҟьазеи
ани? – Иула ихы наиқәикит иара. Иула дышнаҵҟьара дтәан.
Аҳкәажә хәыҷ, иҟалаз лзеилымкаакәа дрыхәаԥшуан.
– Шәызусҭцәоу ҳзеилымкааит, аҳцәа – ачерқьезцәа?
– афицар дугьы, илақәа ааирцәгьан, ишьҭахьҟа
иҽыныхыршәҭит,
аха ишьҭихыз закәытә хаҿсахьақәоугьы
абаха аӡәгьы имамызт.
– Афицар шьацқьа исызиашәҳәа: ҳара ҳазусҭцәаз иаҳҳәахьеит,
ҳныҟәаҩцәоуп, имемуарқәа рҿы ҭыԥ аанаҳкылартә аҟара
ҳалаҟам, – иҳәеит Гьач Рашьыҭ, ашьшьыҳәа дгыло.
Амемуар ҳәа заҳаз афицар ду, згәы ндырхаз автор ихаҿсахьа
иҽынҭаршәны, имаҟа ааириашеит, ижәҩахырқәагьы ааирҽеит.
– Еффенди исызиаҳәеишь: иаҳәшьаԥа ӷьатамахжәа дахьизаанымкыло
азы иаууеи иҳәараны дыҟоуп дук мырҵыкәа!
– Арҭ сасцәами, уххь згеит, – иҳәеит Амаан, ихы икәаҽ.
– Мамоу, асасцәа шәара шәоуп, урҭ аԥшәымахахьеит.
– Арҭ цоит, ара инхаӡом, – Амаан илахь еиқәшьшьы ихы
дааҩахан, Асас днеиҿаԥшит.
– Урҭ царгьы, еицәоу дааины шәхы дықәтәара дыҟоуп,
сахьынӡашәылаԥшыз.
– Акрыздыруаз цеит мшыннырцәҟа, ахы ҳазҭашаз, ишԥааури...
Рашьыҭ, уа иаҭеикшаз имоузт, инапы ааиҟьан, Иула диманы ашәахь иҿынеихеиг. Акрыфарҭа иҩнатәаз зегьы хьаԥшны
иааԥшуан.
– Аџьыгьеҭцәа анаҳҳәазгьы ршьара иқәҟьеит, – дыҳәҳәон
афицар хәыҷ. – Саншьа!.. Саншьа!.. Ах, аштабс-капитан!.. Арҭ
абрагьцәоуп, ирбаандаҩтәуп!
Иула адыхҳәа дааҭгылеит. «Уажә аишәа иқәгылоу абаҭлыка
иарбаны схысып, нас скьарахә нкажьны, снарыдыххыланы, Амаан днасышьҭып, нас абни аҷкәын имгәа аҟама наласыршьшьып» – мацәысеимҟьарашәа
иааиԥхьихәыцааит
иара. Шьаҿак ҟаиҵаанӡа иӡбахьан, уи ианглыз тапанча
наиҟәԥааны, аҭаҳмадагьы днаисны, инахьхьи, хҩык аҭуџьарцәа
ахьеидтәалоу ахышә дышкылԥаша. Аха дааиҭаԥан икьарахә ахь
инапы аамҩаниҵон еиԥш, арыҭәеиԥш иџыхӡа Асас инацәақәа
имахәҿа
инадибалт. Иаргьы, уаҳа иҽмырххакәа, урҭ анацәақәа
иҽаариҭеит...
Рашьыҭ, Иула днеигәҭасны ашәахь ддәықәиҵан, иаргьы
днаишьҭалт. Ашәаҿ днеихьан еиԥш, дааҭгылан, хьык ааҭиган,
иршәны алакьеи ишҟа аҿынаирхеит. Алакьеи, иԥсы ихҟьаны
дшыҟазгьы, ихиаала иааиуаз ахьԥара днамҵасны иааникылт.
Рыҽқәа рымгәырхақәа аархханы, инҽыжәлеит. Аҩнуҵҟантә
уаҳа уаҩгьы дрышьҭамлеит.
– Уажә аҭыӡшәаҟаҵара иаамҭаӡам.
– Ма рыҽқәа аагандаз, аа, Асас, уххь згеит! – Ажәеиԥшьаа
ианаршьаз иҿаҵахәы ицәцазшәоуп Иула илахь шеиқәыз.
Асас даахьаԥшын, дыхьшәашәаӡа Иула днеиҿаԥшит,
Иулагьы
ииҳәаз даахьхәит.
Ақалақь агәҭа иалсны инаскьахьан. Хаҳәла иқәҵаз
аурамқәа
анаанҵәа, Аҟәа абаа ианаҩс, еиҭа ҳәынҵәарахеит. Аимҩалацәа
рҽаӷәрақәа иаарыхан, ҩаԥхьа гаҿала рҿынархеит.
– Аҳмыҭбеи гәаҟ ихаангьы, ақалақь думызт, аха шамаха
аҳәынҵәа убомызт. Усҟан уи даалаган абарҭ аӡиасқәеи аӡыҷҷақәеи
ажрақәа рыбжьигеит, ашхәа-ныҟәарҭақәа ҟаиҵеит.
Зегьынџьара – евкалиптус ҳәа ҵиаак ыҟоуп, шәыр ҿалауам, аха
мыцхәы аӡы ажәуеит, аӡмах аҭарбаразы зеиӷьаҭам ауп – убри
Европантәи илҩааны еиҭеиҳаит. Ақалақь агәҭаны аурамқәа
зегьы хаҳәла иқәҵан. Иара абра ҳахьааиуагьы. Сҭампыл хәыҷ
ҳәа иашьҭан усҟан Аҟәа. Уажәы иубар иаахә!.. Уажә уи ашхәаныҟәарҭақәа
иаҳагьы иӡмаххеит.
– Нас урҭ нхыҵтәи аҵлақәа збомеи? – ахаҳә ашьҭыбжь
инахәламбгаразы, ибжьы ҭцаны дҵааит Иула, Асас ииҳәаз зегьы изеилымкааит, аха. Макьана агәаӷ зыԥсы ҵнакаауаз, иара
игәеиҭон Асасгьы игәаӷ иӷраџьгәаны ишичҳауаз. «Ирымҳәози,
аҵҟьара аҵкыс аҽынкылара иаҳа ицәгьоуп ҳәа» – даахәыцит
иара ԥасашәа дыҵҟьарц ахьиҭахыз ааԥхеишьан: «Иусқәа зегь
бжьысхыр ҟалон сгаӡарала».
– Аҵлақәа абоубагәышьои, дад, Абаалоу! Реиҳарак Уамар-ԥашьа даныӡхыҵ, «арҭ гьааур ҵиаақәоуп» – иҳәан, идыԥирҟеит,
иаанхаз аказакцәа алгеит, ҭырқәа ҭынхоуп ҳәа.
Гәымсҭа амшын иахьалалоз иӷӷаран, ршьапқәа мырбааӡакәа
ирит.
– Асас, уххь згеит... – даацәажәеит Иула, Асас игәы ҿыӷьуа
днеиуазшәа аниба.
– Иууеи, дад?
– Аказы сҵаауан, аха...
– Уҵаа, Абаалоу, сара ус сыҟаӡам, – иқьышәқәа мацара рыла
дааԥышәырччеит Асас.
– Аҳ Аҳмыҭбеи ԥаса Рыдаа рыԥҳа диман, хшаа дылмоузт,
лыҩныҟа ддәықәиҵеит ҳәа ирҳәо ииашоума?
– Ииашоуп... Ииашоуп, аха нас Хакәцәаа иреиуаз аӡәы диган,
бжьҩы арԥарцәа лоут.
– Ииашоума ирҳәо, – Асас ицәажәашьа игәы аарӷәӷәаны,
Иула, изакәых сеидру, еиликаарц дзышьҭаз
дазҵааит. – Убас
рыҩныҟақәа идәықәҵо, Адиан-ԥҳацәа мацара бжьҩык иԥсахт
ҳәа ирҳәо?..
Асас уаҳа наҭахымкәа даалахҿыххеит.
– Мамоу, дад, быжьҩыкҵәҟьа ракәым, аха ҩыџьа. Аԥаса
агырқәа раҳ иԥҳа диҳәеит, аха нас, иабхәеи иареи Мырзаҟан
дгьыл анырзеимакыраха, уи Адиан-ԥҳа дынкаижьын, даҽа
Адиан-ԥҳак дигеит... Аҳмыҭбеи изууазеи, аха иабду ддуун,
иахраҭ бзиахааит, Қьалашь!
– ԥыҭрак ҿимҭызт, нас даацәажәеит
Асас. – Сара сахьымӡеит, аха ҳабацәа ирҳәо исаҳахьоу... Қьалашь
ацқьа ҳәа дырдыруан.
«Қьалашь ихьӡ фырҭынны акәын ишықәгьежьуаз Аԥсны
ҟьаҟьа дуӡӡа. Иара аԥашьагьы дықәицеит, аԥа-дишьаҳ изааиҭииз
асарақь хылԥагь амца ацраҵаны иблит. Аԥсны зегь
еидикылеит усҟан Қьалашь. Егры дырны, Рыхә абаа игеит,
шаԥсыӷааи бырзықьааи инадыркны, зегьы иҭарчеи иаҵагыло
иҟаиҵеит. Қьалашь иныс рҳәар акәын Дал-Ҵабалагьы, Аибӷагьы,
Аҳчыԥсагьы, Цәжьаагьы. Ажәытә ҳабацәа ишырҳәоз
еиԥш
иӷәӷәахеит Аԥсны Қьалашь ихаан. Саб Беслан рыцҳагьы хара
иԥшуаз уаҩын, уи Қьалашь дивамсит, дидгылеит, Қьалашь
иус дуқәа рҟны диарӷьажәҩахеит,
ар драԥгыланы дныҟәеит.
Ус еиԥш ихәыцуа дҳамазҭгьы, ҳажәлар абас ирыламӡыргьы
ҟалон. Қьалашьи саб Гьач Беслани рхаан Шәачеи Егри рыбжьара еизеиԥшны аԥсуа и-Аиргь ашәа ықәыҩуан, нас аҷкәынцәа
инармыгӡеит, акәымзар» – дхәыцуан иара, илахь еиқәышьшьы.
– Аказақгьы ара даабуам, ашыӡ дагоит, – иҳәеит Иула.
– Ишԥоуҳәеи, дад?
Ииурызеи Гьач Рашьыҭ?
Ииурызеи Гьач Рашьыҭ?
Қьалашь ду иара дихьымӡеит,
Аҳмыҭбеи ибираҟ кылҵәа
Иара длеины дзаҵамгылеит...
Ииурызеи Гьач Рашьыҭ?
– Ишԥауҳәеи, дад? – деиҭаҵааит Асас.
– Аҳәынҭқар иуаагьы ара изаабуам, ашыӡ иагоит сҳәеит, –
аҭак ҟаиҵеит Иула ҭынч, ихәыцрақәа ҽаџьара ишыҟаз ибжьы
ианыԥшуа.
– Угәы ԥумжәан, Абаалоу, угәы ԥумжәан, – иҳәеит Асас, Иула
иахьа акрыфарҭаҿ изықәшәаз игәы ишызҭымҵуаз аниба.
– Ма рыҽқәа згар уундаз, Асас, уххь згеит, – деиҭааӷьаҵәыӷьаҵәит
Иулагьы.
Ашьхара иаҿаланы, абардра илганы игаз амҩахәасҭа
ианыланы инеиуан. Дук мырҵыкәа Уазабаа ааигәара инхоз Қәачал
Бабал игәашә иаадгылеит.
Аԥшәмацәа рысас дшыццакуаз, насгьы дшаргамамыз рбеит,
аха усгьы ус дырмышьҭит: аҳамам дҭарҵеит, ацә изшьны аханы
ддыртәеит; усгьы агәылацәа
рзаагомызт, аха ҭаацәаныла имаҵ
руит, аиҳабы дтәа, аиҵбацәа гыла, пату иқәырҵеит.
Ԥыҭк ианаатәа, Асас даццакит.
– Абааԥс, сыуа Бабал, нас ԥшӡала ҳаибабап, уажәазы
амҩа
сымоуп. Абыџь Шәамахь дааиуазар, Ҳабҩы днашьҭы, Алхас Ачба
иҟны сшыҟоу иаҳәа. Уара, дабаҟоу сымҩала Абаалоу, даажәг,
ҳдәықәлоит, – иҳәан, дҩагылеит Гьач Рашьыҭ.
– Дыҟамеи уи аҷкәын, дахьцазгьы аабом, – рҳәеит аԥшәмацәа.
Рашьыҭ ари ааигәамԥхеит. Аха адәахьы ианаадәылҵ,
аԥшәма
иԥа еиҵби Иулеи аҽхарԥарҭа иадгылан.
Аԥшәмацәа иаҿа ианырҵаз аҽгьы мгакәа, мыцхәы
днаскьаргар имукәа бзиала ҳәа аараҳәаны днарԥырҵит Гьач Рашьыҭ.
Иахьнеиуаз Иула уажәы-уажәы уабаҟаз ҳәа дансазҵаауа
ҳәа
дыԥшын, аха Асас акгьы иҳәомызт. Аҭаҳара
ианаахықәгыла,
Асас иаӷәра даахеит. Ҭынчран,
инахьхьи иаахалаз уарбак абжьы
ада бжьы ыҟамызт.
Рыҵаҟа ҭаҳараны илашьҭын, раԥхьа – мраҿаԥхарсҭаны.
Ҭагалан шәыга рацәала иаҩычеит ашәаԥыџьаԥ
– ахьаԥшшәы, аҩежь, аҟаԥшь, аиашьыл – игәызҩыдаха, иԥсыршьаганы
илашон урҭ аԥшшәы ҭынчқәа, аԥсымра ахьрықәԥхоз.
Иаарыкәыршаны адунеи зегь ҭынчроушәа, кашырроушәа,
еиқәшаҳаҭроушәа.
«Уф, гәышьа» аҳәазшәа аԥсабара, ахынҭаҩынҭара,
аилаҩсеиласра – зегьы-зегь иара азы наӡаӡа ишиасыз
баны. Ишиасыз баны ари аҿацә азы арыцҳарагьы, ахҵәарагьы,
агәаҟрагьы. Асас ашьшьыҳәа дынҽыжәҵит.
Дынҽыжәҵит Иулагьы. Ахара ицаны иаагьежьын, ҩаԥхьа
арахь аҿаанахеит ԥаса иаархалаз ауарбагьы. Уажәраанӡа ихиааланы
ишнеиуаз, уажәы, арахь иандәықәла, амҵәыжәҩа аҟьара
ацәыцәгьахеит иара.
Абжьгьы аагеит; ари аҭынчра, азҩыдара ианымаалаӡо,
хьаак,
гәыҭҟьарак аҵан уи абжьы.
– Уаа, уара, Абаалоу, шьоукы ҳашьҭа ихыланы иаауеит!..
Рыҽқәа рҿы ианкны ахәыԥшӡа иқәгылан. Иула уи ицәажәашьа
џьашьахәыс икны Асас дааиҿаԥшит. Араҟа убысҟак ираҳаҭран,
ашьҭазаара, ахыхьчара зынӡа иҟоуп ҳәа ухы иҭашәарымызт.
Иула иԥсы ӡаны дааӡырҩит. Ауарба ҩаԥхьа иаахагьежьын,
уажәы аԥша иахьаццоз, иласӡа инеиуан, аха абжьы гәыҭшьаага
мацараха ишгац игон. Иулагьы уи абжьы ада уаҳа бжьы имаҳаит.
– Дарбанушь иҳашьҭалаз? – даахәыцит Асас, илахь еиқәышьшьы,
– уаала, Абаалоу, иҳашьҭазар иҳашьҭаз.
Уи ашьҭазаацәа ртәы Асас иахьынтәааигаз ҳәа акы ааизеилкаауамызт Иула, аха дазҵаар иҭахымхеит.
Ахшьыра иҭалан иналбаан, акәарагьы инҭысын, уажә амраҿаԥхарсҭа
иаҿаланы инеиуан. Иула иарӷьарахь дыԥшны ибон
амра аӡаалара ишаҿыз. Абнатоура илаланы иахьнеиуаз, Иула
игәы нҭыԥсааит. Асас Қәачалаа рҟны дтәанаҵы иара дахьыҟаз
атәы диазҵаар ҳәашьас иеиҭарыз издырамызт. Ахәы ихалаанӡа
ирықәхәлеит.
– Закәызеи, уара, нахьхьи илашо? – Асас ихы-иҿы гәрамгарак
ықәыҳәҳә даахьаԥшит. Убасҟаноуп Иула иангәеиҭа рышьҭахь
абнара иалыԥхо амца ахалара ишаҿыз. Абылра иаҿын Қәачал
Бабал иҩны.
Улымҳа ҵнахыртә иааҭынчрахеит. Уи аҭынчра агәеисыбжь
алыҩуазшәа игәы иабон Иула. Асас дхәыцуа дгылан.
– Асас, сшьы, иакәымыз зуит...
Асас иџьашьаны даахьаԥшит.
– Бабыл иҟны шәыҟанаҵы, иҷкәыни сареи ҳааимабзиахан,
ҳцаны, ани адәқьан ашәқәа ааҳаркын, амца ацраҳҵеит...
рыҽқәагьы аагеит.
Асас ԥыҭраамҭак иԥаҵа хәхәақәа инапы нарыхьшьуа дхәыцуан,
нас ихы ааирҵысит.
– Иаҭахым сымҳәази... Умбои, акгьы рмыхьӡеит, еибга-еизҩыда иҳашьҭоуп, баша аресторан шьахә жәбылит ауп,
– иҳәеит иара, аха Иула дшақәгәыӷуаз акәӡамкәа, гәаӷда, нас
инапы ааиҟьан иҿынеихеит рышьҭахьҟа амца иаҳа-иаҳа ихалон, абылра иаҿын уаанӡа исасцәаны изҭаз ауаа рыхьатә ҩны.
– Саргьы ахә рысҭап, ԥшьҩык аҷкәынцәа имоуп, аҩны дыргылап, аха уи аума иҟоу: аҩны ҿыцын, инасыԥын...
«Ҳашьҭа ихыланы иаакылсзар акәхап, Амаан раԥхьа
днаргыланы. Ҳашьҭа Қәачалаа рҟны инанагон. Чарҳәара анаҳзырымуы,
рыҩны амца ацраҵаны ирблит» – даазхәыцит Иула.
Асас даҽазнык даахьаԥшит.
– Уаб Хнышь рыцҳа уаашәҩы дырхаҵан, аха иаҳа алаӡарақәа
иман, – ҽыԥныҳәа амамкәа даацәажәеит иара.
– Сԥырхагахеит, ажәакала, – дааҟәындҟәындит Иула
игәы
каҳаны.
– Уажә ҳара акыр раԥхьа ҳаҟоуп, – иҳәеит Асас, Иула ииҳәаз
имаҳаӡазшәа, – иҳахьӡаанӡа иахьыманшәалоу
џьара рымҩа
ҳкыроуп.
– Избан, ӡхьышьҭрала ҳашьҭа ҳмырӡӡауеи?
– Даҽакала ҳашьҭа ҳарӡуеит, уаамыццакыни! Ианычҳатәыз
ичҳатәын, шьҭа ҳсасны ҳазҭаз суа бзиа иҩны анырбыл аума
ҳҽаныԥхьаҳкуа!.. Убраагь шьа камҭәакәа еилгоу сеидру... – аригьы ҽыԥныҳәа амҭақәа ауп ишиҳәаз. Иула шьҭа аргамаду ибон
Асас иара иеиԥш иԥшроу даҽаӡәы инимычҳашаз шиничҳауаз.
Аԥсаҭала ихы даацәажәан – дшәомызт Иула, уимоу Асас
иеиԥш иҟоу ауаҩы дахьицыз иаҳагьы ихы ахьааирԥшышаз
дашьҭалеит.
«Изыхьӡузеишь уаашәҩы рхаҵа? – даахәыцит иара, – ус
лакәшәа ирҳәауоу, мамзаргьы уаа шәҩы ириааиуаз ыҟаҵәҟьазу?»
– Аҳы, нас, Абаалоу, ҳнеиуанаҵ ҳамҩа ааркьаҿи! – ҿааиҭит
убасҟан Асас.
Иула идырит уи иаанагоз: џьара ажәабжьк ҳзеиҭаҳәа
ҳәоуп
ииҳәаз. Уамашәа ибеит. Ажәабжьҳәара иабаамҭаз, ауаа рышьҭаланы
иааиуазар.
Даахәыцит, иидыруаз ажәабжьқәа игәаларшәо, аха рыцҳарас
иҟалаз, зегьы аӷьычра-ақәычра иатәын, еиҳабык уҿы иҭагӡаны
иоуҳәашаз иреиуамызт. Арахь ажәабжьҳәара иабаамҭаз.
Аха усгьы иааигәалашәеит акы.
– Салыҟә Кьаӷәса ҳәа Лаҭа дынхон, убри исеиҳәахьан,
– иҽааизганы дналагеит иара. – Ажәытәӡа зны Далгьы Ҵабалгьы,
Абжьуаагьы Мырзаҟангьы, Рҩан аӡиас аҟынӡа иқәынхозаарын
уаа цәгьаӡақәак. Урҭ иҳәеит, аԥшьылуаа ҳәа ирышьҭан, иҳәеит.
Аха Ҭлаԥс иԥацәагьы иреиԥшымызт, Учардиа иԥацәагьы иреиԥшымызт
– еицәан, ҵарадырралагьы иӷәӷәан. Ҵабал усҟан цуҭа
дуны иҟан, қалақьын, ауаагьы абаагәарақәа ирҭанхон. Усҟангьы
аҳас ирымаз д-Маршьанын, Ҵаблы-иԥа Мран ҳәа дырдыруан.
Ажәытә Исҭампылгьы қьырсиан ҭыԥын, аҭырқәа дмааицызт.
– Ииашоуп, дад, Абаалоу, ииашоуп! – иҳәеит Асас, иаҳауаз
игәы ҟанаҵан. – Аҭырқәажә ажәытә дабаҟаз, аурым иакәын
иҟаз.
– Аха урҭгьы дрыцәшәомызт Ҵаблы-иԥа Мран Маршьан.
Сҭампыл аурымцәагьы иныс рҳәалар акәын. Ажәытә ачаландар мҩасуан, Дали Ҵабали рыда мҩа ыҟаӡамызт. Абырфын
мҩаду ҳәа иашьҭан, иҳәеит. Ҵаблы-иԥа Мран ачаландарқәа
амҩақьыра рымихуан, ианааиҭахымхагьы имҩаишьҭӡомызт.
«Ииашоуп, дад», «Ҳаи, уқәақәра згааит, Абаалоу», – дааҟәымҵӡакәа
дҟәындҟәындуан Асас, Иула дцәажәонаҵы.
Ажәабжь даара пату ақәызҵоз аӡә шиакәыз ааԥшит. «Аха анҭ
иҳашьҭоу, иҳашьҭоу», – игәы хьухьууа дхәыцуан Иула. Аха Асас
асеиԥш, уажәраанӡа дшимбацыз даниба, игәы ааӷәӷәахеит, даланахаланы иажәабжь аҳәара далагеит.
– Акырынтә деибашьхьан, уаҩытәыҩса дихәомызт иара,
егьырахь ԥсыуа жәлар рзы дхәарҭан, иман-ихӡын, уи атәы
абаҳәатәу. Ара сызҿу аныҟалази уажәи аамҭа амбатәӡа рыбжьалахьеит. Усҟан аурыс ҳәынҭқаргьы дыҟамызт, аԥсҳа ҳәа ажәытә
аԥсуаа ирымазгьы макьана мыч дук иманы дҟамлаӡацызт.
Амсылман данцәырҵыз акәын. Араԥ дыӷәӷәахеит, дқәылон.
Мран амсылманра иҭахӡамызт. Избанзар иара джәытә қьырсианын,
гәаҭалагьы, аԥсуа ишиаҭәоу
еиԥш, иныха идыруан,
аԥсуа инцәахә ԥсаҭатә рыгижьуамызт. Уи ашьҭахь иҟалаз: алаз
ачарҳәара
шыҟаиҵа, Маршьан Мран маанала идгьыл, иџьынџь
шимырхуаз. Лазк дыҟан, деибашьҩы дуун, дхаҵа ӷәӷәан. Дааны
Ҵабалаа ргәашәқәа даарылагылт, уаҩ дицӡам. «Снашәышьҭроуп,
абаақәа» – иҳәан, «Улеи арахь, иауазеи уааҳмышьҭкәа»,
– рҳәеит. Усҟан уи абаа ажра акәыршан, нас абаагәара ар
ҭатәаны ирыхьчон. Гәашәк акәын иаҿаз, алада, амшынахь ала
унеиуазаргьы, ҩынтә уааиуазаргьы. Аҩада ҿыбгараны
иҟан,
еибашьрала уаҩ дзымнеиратәы. Аамҭа цәгьан, ақәылацәа
рацәан. «Снашәышьҭ», – аниҳәа, ажәакала, днарышьҭит, агәашә
аадыртын. «Иҟои, егьи, иушьҭада», – рҳәан, «алазқәа раҳ Гәбаз
сишьуеит», – иҳәеит. «Гәбаз уишьуазар ҳара иаабап», – рҳәан,
дҩаргеит. Егьи агьангьашра игәы иҭамзи, зегь анышьҭала, днеины агәашә ааиртит. Ар анахь иаваргыла имазаарын, адруҳәа
иҭалеит. Ара еилаҩҩит, ргәырҽанымызт, аҽакымызт. Ар ҭалоит,
иҭалоит, ҵҩа рымаӡам. Ианиашьа ихаҵашьоуп рымҳәои.
Мран
ԥа заҵәык диман, Естат ҳәа. Уи убасеиԥш
цәак ихан, убас дыссирын, ҳәашьа амамкәа. Аԥшьылуаа зегь неибеиԥшны, «Естат
иныс» ҳәа акәын ишқәуаз. Мран иҳәеит, – «уара, зеиԥш ҟамло
егьыҟам, уца, уанаџьалбеит, ухы уахәа, уаргьы уалаӡыр ҳшьа
ԥхасҭахоит, ҳаҵәҩаншьап ыӡуеит». Аха аригь дыҷкәынан, аха
еибагак иакәын, иаб дахьиԥаз.
«Ҳаи, саб, иууазеи, ус ахьԥоуҳәо,
ианыцәгьараха абналара
сумырҵан», – иҳәеит. Дымцеит. Еибашьит, ашьа карҭәеит,
аха уабахәо, ар иааиз ҵҩа рымаӡам,
аԥсҭыр ҭалоит, иҭалоит. Аҵыхәтәан аби аԥеи аанхеит, араԥцәа
урҭ рааигәара изааиуам, ирыцәшәоит. Дара рыжәҩа еибыҭаны
еибашьуеит. Рыжәҩа еидҵаны иқәгьежьаауеит, рышьҭахьала
уаҩ дзымааиртә аҳәаҟьара
иаҿуп. Аха ус иабанӡахәагәышьауаз.
Ишнеиуаз
аб дырхәит,
дкаҳаит. Аԥа мыжда, иаб дкамыжькәа,
изнапык ала дыкны, егьи ала аса шиҟьац иҟьоит, знык ала хҩык
рхы хисоит. Аҵыхәтәан дагьырзымхеит, ахарантәыла ахҿа
иаадырхан, дкажьны инаиқәпапеит. Аб, Маршьан Мран хәаша
иакәзар, ибла мыждақәа ҭаауа далагеит, имч каԥсеит.
Уиакәхеит. Абаа зегь ԥыххаа, ихәашхәаша иргеит, амал ду
шьҭырхит, ауаа иаанхаз нараԥырцеит. Мран-иԥа Естат ҳәагәыжьымзар
даҽакы дааннакыломызт, ҳәагәыжьла деиқәԥах
дҿаҳәаны, ачаландар еимаа наишьаҵаны днараԥырцеит. Маршьан Мран усгьы далгеит рҳәан, иџьаԥҳаны ааихырҟәшәан,
иара уа дынрыжьит. Егьи, иара деиқәхазаап.
Асас даахьаҳәны Иула дааиҿаԥшит. Иула дааҭгылеит.
– Иҳәала уаанымгылан, дад, Абаалоу! – иҳәеит Асас.
– Ихәрақәа цәгьан Ҵаблы-иԥа Мран, аха ианихьӡа, ажәытә
ԥсҭаҵагас иҟаз зегь рымдыруаз, далдыргеит,
имчыбжь азы
ишьапы дықәдыргылеит. Даақәдыргылеит,
аха дабаҟоу иҷкәын
заҵәы.
Асас даақәыԥсычҳаит, дзырқәыԥсычҳаз Иула иажәабжь акәу,
ирышьҭаз дрызхәыцу сеидру. Иула даанымҿасӡакәа иажәа
наигӡон:
– Ҵаблы-иԥа Мран дымтәаӡакәа анахь ауаа ишьҭит,
арахь
ауаа ишьҭит, нхыҵи-аахыҵи еигәныҩыртә
иҟаиҵеит, иаӷацәа
драбашьырц аҽеизгара
далагеит. «Сыҷкәын иԥсхәы зымур
ҟалом», – иҳәеит. «Шьаарҵәыраны иԥсхәы зуроуп», – иҳәеит.
«Уаа, Ҵаблы-иԥа, уагьахеит, зыԥсхәы ууа макьана дыҟазаргьы
ҳаздыруамеи!» – рҳәеит аҟәыӷацәа. «Ус анакәха, хаҵа
ӷәӷәа дыҟоума?» – аниҳәа, иаалҵит хәҩык – Ԥсҳәы Хьзан,
Кәыҿ Кьаӷәса, Ҳәатышь Соулаҳә, Азанҭҳа
Нар, Гәыгә-иԥа Баӷ.
«Шәҟәыда-бӷьыцда шәџьаԥҳаны
наԥхьак, шәхаҭақәа шәҽырҩашьа,
амҩан аҳәа ҭыхтәхаргьы ичҳауа, шәцаны, сыҷкәын
дыҟазар – иара, дҭахахьазар – ибаҩ сзаажәгартә шәхы жәбома?»
– иҳәан, «дааҳгоит», – рҳәеит. «Уаа, Ҵаблы-иԥа, уагьахеит, хәҩык
ируазеи, ар умышьҭуеи, ҳахьӡырҳәага Естат лаша дҿыхтәуп», –
рҳәеит аҭаҳмадацәа. Аха Мран имуит. Уажәы араԥ диабашьыртә
дшыҟамыз идыруан. «Ани-аԥеи еиҟәаагарым», – иҳәеит, имуит.
Абас дыҟан Мран хәаша.
Гьач Рашьыҭ дааҭгыланы дааӡырҩит. Иулагьы иажәабжь
аҳәара дааҟәыҵит. Иаргьы дгылан, дӡырҩуан,
аха акгьы иаҳауамызт.
Ус шакәызгьы, Асас, џьара акы ааиликаазшәа, ихы
ааирҵысын, даадәықәлеит.
– Уажәа нагӡала, Абаалоу! – Иула даалакҩакит.
– Уажәа нагӡала. Нас ицама урҭ ахәҩык? – Иула даақәыԥсычҳан,
иажәа днаԥыҩлеит:
– Ианиму, аҭаҳмадцәагьы Ҵаблы-иԥа Мран иқәшаҳаҭхеит.
Урҭ ахәҩык цеит, ара иаанхаз аҽырхиара
иалагеит, Аԥсҳа иахь,
Бзыԥҟа ауаа дәықәиҵеит,
Наҟәаԥиа-ԥҳа лбаахьы: «уа, уара,
хаз-хазы аҟазаара ҳаҟәыҵны, ҳааидгылақәап, араԥажә дааиуеит!
» Рҽеидыркыло
иалагеит Аԥсын ҟьаҟьа дуӡӡа ацуҭақәеи
абаашқәеи.
Естат дрыманы инеит, Раԥын акәу, исыздырам иаба. «Ҳадиниман
шьҭых», – рҳәеит. Иара имуит. Мыцхәы ддыргәамҵит.
«Ҳадиниман шьҭых, нас уоушьҭуп, уахьнеиуагьы амсылман
ҭаарых рызноугап», – рҳәоит арҭ. Аха Естат неиҭамҳәа иуӡом.
Ианимуӡа,
аҳ иашҭаҿы, дара раҳ иашҭаҿы ауаа ддырбаны
ихы
хырҵәеит. Итҟәаны иргаз иуаагьы ршьит. Аӡәызаҵәык даанрыжьит, шәаџьҳәаҩыс ҳәа. «Ҳахьӡала ууаажәлар абри рызнага»,
– рҳәан, Естат неиҭамҳәа ихы асакь иҭаҵаны ирҭеит. Иманы
даагәышьеит
Аԥсныҟа.
Мран дыҟоуп ҳәа аниаҳа, днеит иара иҟны. «Уаа, Ҵыблы-иԥа
Мран, ацҳаражәҳәаҩ дхәым-дшьым, ахлымӡаах сыма сузаагәышьеит», – иҳәан днеит Мран иҟны. «Иҟои?» – иҳәан, «абар»
– иҳәан, Естат неиҭамҳәа ихы аацәыригеит.
Асас Иула дааиҿаԥшит. Игәы шыхыҭхыҭуаз ҩашьомызт.
– Дырҵәыуеит, рхы-ргәы далырхит Мран-иԥа Естат
ишыжәларыз,
– иажәа неигӡон Иула, иаргьы, игәҭыхагьы ари
ажәабжьгьы еилаланы, ибжьы ҵыс-ҵысуа. – Мран иакәзар,
иаҳагьы аҽеизгара далагеит. Убасҟан ихынҳәит хәҩыуаа, аусаз
идәықәиҵаз. Иманшәалахеит,
иԥсы иахьымӡеит умҳәозар;
араԥқәа
рықалақь аҿы, рыла шааԥшуаз, Естат неиҭамҳәа
ихәамц ӷьычны иааргеит, абасала
Аиргь дырзылыԥхеит.
Ихәамц ацха иӡааҵаны иааргеит. Естатгьы ихи ихәамци
неидырҵан, ахьтәы ҭоубыҭ ҟаҵаны инҭадыргылеит.
Абраҟа
иҟалеит ашана. Уаҵәы ԥсыжраны
еиԥш уаха аҷаԥшьацәа рыла
нҭаазаап.
Асасгьы дааҭгылеит. Иулагьы дааҭгыланы иажәа неигӡон:
– Аҷаԥшьацәа рыла нҭааит. Аригьы доуҳала иҟалоу сеидру.
Иааԥшызар – ассир рыла уа иабеит. Естат аҭоубыҭ дахьҭоу,
ихгьы ихәамцгьы еимашьшьы еимоуп, иаргьы аԥсы анизҭаз
аҽнеиԥш дкаԥха-каҷҷо, дыссирха дықәуп. Уигьы азмырхакәа
аҷаԥшьацәа руаӡәк, инапы ҿҩааны иҟан, убри раԥхьа игәаӷьны
аҭоубыҭ днахаххын, дахьынакьысыз, инапы анкьа ишыҟаз
иааҟалеит. Арҭ рыбжьы дырган, ауаа еизыргеит. Зегьы еицырбеит ари ассир. Ари ныҳәахеит. Ари аӡбахә адунеи иахыҵәеит.
Асураҭ ссир ахьӡала Ҵабал аныхабааш рҟәан, аҳаш иалхыз аҭоубыҭ наганы уа иныҩнадыргылеит. Ахьӡгьы цеит.
Ныхатәарҭа дуны, Аиргь имҵахырхәарҭаны, Аԥсны зегь
абыргцәа убас иазырԥхьаӡеит. Ԥааҩы дук дыҟан, ацқьаҳәа
доушьҭны дрыман, ус иҳәеит: «Ари ауаҩ Анцәа иалырхыз аӡә
иоуп» – иҳәан, убас ажәлар еизганы, еиқәшаҳаҭны рылала
ирбеит. Аҭоубыҭ
инахькьысыз, длашәызар – ибон, ддагәазар
– иаҳауан, ибжа ҩазар – ибжа ацәа-ажьы ааҟәнылон. Ари абзиара иатәын. Ажәлар ргәы шьҭыҵит, «Аиргь даҳзылыԥхеит»,
– рҳәеит.
Уи ашьҭахь аԥшьылуаагьы аԥсҳагьы неидгылан, усҟан
ала амсылман ииааит, уаҳа арахь аара игәамԥхо дҟарҵеит.
Ашьҭахьгьы Мран-иԥа Естат исураҭ шана Ҵабал иҟан, иссирха,
убри инаркны ҩаԥхьа иҿиеит, ибарақьаҭхеит Амаршьанқәа.
Ашьҭахь рыхҵәара анааи амҳаџьырра ианцоз, Дарыҟәа иԥацәа
уахь ирыма ицеит ҳәа сеиҳәеит абри ажәабжь зҳәамҭоу Салыҟә
Қьаӷәса.
– Ари бзиоуп, ари ҳҭаарых ауп! – иҳәеит Асас Гьач Рашьыҭ,
ажәабжь игәаҵанӡа ишнеиз мҩашьо.
Иулагьы иажәабжь даалган, иԥсы ааивигеит.
– Ажәабжь бзиа ҳауҳәеит, дад, Абаалоу, уи шьахәуп...
Акыр инеихьаны еиԥш, анаара иаҿгаз амҩахәасҭа па
ианаӡӷагыла,
Асас иҽы аӷәра даахеит. Иула уамашәа
ибеит:
Асас амҩан уажәы-уажәы акы аниҳәоз дааҭгылалон, аха арак
зынӡа аангылара иаҭыԥмызт. Ҽы-шьапхыц ҽеила иакуамызт, мҩахәасҭа ҭшәаӡаны атыша ихықәгыланы инаган, амза
ашәахәақәа ашьанҵа
иахьаныҷҷалоз маҭаԥшь дук лакьы-лакьуа абра ацаҟьа иаҿаланы инеиуазшәа. Рыҵаҟагьы ҿыбгара
бааԥсын, уарлашәарла амаӷи аџьынҵи ықәымиаауазар,
ицәҳәыҟьантазӡа инашьҭын, ҵаҟанӡа, инахьхьи, уигьы амза
ахьхыҷҷалоз, даҽа маҭык разынԥсараха аҩхаа иҭакәараҵо
инеиуазшәа уназхьыԥшуаз Ԥсырӡха аӡымҩас аҟынӡа. Уу ахга
абжьы халон-илбаауан аӡиасгьы. Иара усгьы аимҩалацәа зышьцыламыз рыҽқәа, ара, ас иаалырҟьаны раанкылара шәарҭан;
иаашәаӡыӡаны, шьаҿак мыцхәны армарахь иааҟарҵар, ҵаҟа
инҭакәкәа иҭалон, ирыцбӷалаз хаҳәи-мақьеи рыхьӡо. Иула
азныказы иханы махәык деиҩаӡаны иааникылт, аха нас,
дааԥхашьан, иаауишьҭит. Рарӷьарахьалагьы
аҭӡамц еиԥш абахә
халон, аха уа ма ахьаца ықәиаауан.
– Ашьшьыҳәа уҽыжәҵи, – ҳәаны, иаргьы иҽы дналбаан, аӷәра
ианкны аԥхьа дгыланы иҿынеихеит Асас. Иулагьы уи иҟаиҵаз
ҟаҵаны днаишьҭалеит.
– Абра иҿаҳҳәап ҳаҽқәа, – иҳәеит Асас, – амгәырхақәа
умыркәадан.
Асас ихы-иҿы еихарԥсны, иҽеизганы, ныҳәагатәык еиԥш
Иула изеилымкаауаз иус анагӡара даҿын. Иҽы ҿеиҳәеит,
акәадыр шақәыз гәеиҭеит, ихаҭа
иҽааириашеит,
ицәацәҩыча,
иџьаԥҳаны ааиԥхьишьшьааит.
Нас дааҭгылан, уи дзацәажәоз
дахьамаз уахьтәи аган шакәыз агәра ганы дыҟазшәа, ашьхарахь
иҿы ааирҳәын, дааҟәындҟәындит:
– Аиргь ду, анкьеиԥш уажәыгь улыԥха ҳагумырхан, ҳашьҭазаацәа
рымҩа иахьырхәы, ҳара ҳаибга, ԥырхага
ҳамамкәа...
Акыраамҭа ибжьы ныҵакны абас дцәажәон, нас ихы-иҿы
хьаҳәхьачарак ықәумбааӡо даахьаԥшит игачамкны игылаз
Иула иахь.
– Аҳаҳаи, нас, угәы ӷәӷәами, Хнышь-иԥа!.. Уажәадагьы
«Хнышь-иԥа» имҳәацызт, «дад, арԥыс», «дад, Абаалоу
» ҳәа
акәын дышиацәажәалоз. Ибжьгьы иаҳа иааҟәандахазшәа ибеит
Иула.
– Изусҭцәада иҳашьҭоу, Асас, уххь згеит? – деиҭаҵаахт
Иула.
– Изусҭцәада умбои, ианакәым-ҭаҷкәым ҳәа зыҽқәа
зхышәцаз, – иус даланахаланы даҿын Асас; ишәақь аҭаҳәҭеи
иааҭигеит, ихҭра ааилиргеит.
– Ашә чаԥаны амца ацраҳҵеит, иналабылуеит сымҳәаз...
– Ашәык шәчаԥеит, аха даҽа шәык аман... – аха Асас уи
акәмызт дзызхәыцуаз. – Ахысраз узеиԥшроузеи, Хнышь-иԥа?..
Абни абӷьыц убома? Иузылашьҭру?.. Аҳы, аҳы! Умхысын! Уабџьар
шьҭыхшьала избоит. – Нас даахынҳәын, амҩахәасҭа-па иахагылаз абахә дынхалан, аҿагыларҭақәа гәеиҭеит, аҽыԥхьакырҭақәа
ҭиҵааит. Иула макьана ҵаҟа аҭшәара даҿагылан,
ара
дыҟоуп шиҳәоз, анаҩстәи абахә акьыԥшьаҿ Асас икәымжәахәа
днахьыԥшуа.
– Е-ҳеи! – ҿиҭит Асас иаалырҟьаны, ибжьы мыцхәы
иҭымгакәа.
Иула ҵаҟа дышгылаз, азныказ ааҭынчрахан,
нас, дахьыԥшра
изымдыруа, анахьынтә-арахьынтә,
ганцыԥхьаӡа абахәқәа
иаарныҟьҟьан, рызегь хаз-хазы иааиуазшәа иааихаԥрит абыжьныҩрақәа.
Иула дааҭрысын, иахьынӡаилшоз дласы-ласуа Асас ишҟа
дныхәнеит.
– Шьҭа уԥшишь арантә!..
Иула ҵаҟа днаԥшит: аԥхьаншәа изынгылаз амҩахәасҭа
па
мзаҿоушәа иҭархәаланы абахә иаҿган, алада усгьы тышаран.
«Ҭыԥ бзиоуп ҳара ҳзы даара», – даахәыцит Иула.
– Ашьҭазаацәа ргәырҽанӡамкәа ишааиуа акәымкәа, ари
амҩа-пара аӡәаӡәала еишьҭагыла иаақәлар акәхоит:
убасала
еишьҭагылар, ара шьардаҩык акуеит. Бжьыцәгьакгьы рызхоит,
нас аҽқәа ааӡыӡымкышт, ара усгьы хьаҵшьа рымам... Раԥхьаҟеи
рышьҭахьҟеи амца рылаҳҵар, нас агәҭатәиқәа абоушьҭуеи.
Иула ихы ааирҵысит.
– Шьҭа абра ҳааԥшып. Урҭ сыбжьы раҳарын, ҳашьҭа ихыланы
иааиуеит. Утәеишь!
Иула даатәеит.
– Абџьарс иҳамои?
Ихәыҭхәыҭуа акәын ари аҵх аҭынчра ишагәылацәажәоз.
Инахьхьи џьара аты ааҩарҩарит. Уи абжьгьы иаразнак
абахәқәа иаашьҭырхын, иаҳагьы ирҿаасҭо ирӷьаҵәыӷьаҵәыуа,
хаҳәи-мақьеи ирынҟьо, аҩхаа инҭаргалан, инҭаршьит.
– Ҳашьҭазаацәа иртәызааит иуҳәаз! – даахәыҭхәыҭит
Асас. –
Акгьы ҳхарам... – Нас иҽааиҭеикын: – Шьҭа абџьарс иҳамоу
аабапи...
Иҟан Иула ишәақьи икьарахәи, Асас ишәақьи иревольверқәа
ҩбеи.
– Арҭ ахара ахысразы ибашоуп, са стәыки уара укьарахәи
ҳаны иҳаргылап, ари уара иумаз!
Иула аревольвер имгарц далагеит, аха Асас имуит. Уи ашьҭахь
ицаны урҭ абџьарқәа руакы амҩа аханы, егьи алада ирмазеины
иҟарҵеит, ршәақьқәа, рҳазырҭрақәа гәарҭеит. Уи зегь ҟаҵаны
ианалга, амҩахәасҭа ахьаанҵәоз инеины хыхь инықәтәеит.
«Уара акатаҳәа ашәақьқәа сзеиҵаҵала», – Асас, Иула авинчестер
шеиҵарҵоз ирбара далагеит. Иула иахьада уи аҩыза абџьар
имбацызт, иара урыс винтовкан иныҟәигоз, аха дук мырҵыкәа
инапаҿы иааигеит. Асасгьы иҽааирҭынчын, рҩыџьагьы рыԥсы
ӡаны иаатәеит.
Аамҭагьы ԥыҭк цеит. Амза-ҭәы ахаҿы гьагьаӡа, алаԥшҵашәареиԥш
ахра ду иаавҵит, иаразнакгьы иаалашарахеит. Уи
алашара иарырҳазшәа, ухәы-ужьы еиланаргылартә рханы
иааҩарҩарит аты. Амза шаацәырҵызҵәҟьа, ибзианы иаарбарҭахеит
ҩышәҟа ҽышьахәар иқәыԥшыларҭаны инагаз амҩахәасҭа.
Агәыр каршәзар ианубаало иааҟалеит. Уигьы ҳа
иаҳзеиӷьхеит ӡбаны, рҽеиҵарӷәӷәа иԥшын амҩакцәа.
Дук мырҵыкәа иаацәырҵит даргьы, еидгәыԥла, еихьысеиԥысуа,
гәыԥҩык аҽцәа. Ашәшьыра ианааҵыҵ
инаркны,
ибзиан иубарҭан дара, рхы-рҿқәагьы,
реилаҳәашьагьы. Раԥхьа
дгыланы дааиуан Амаан ҷкәын. Уажәы иара ихымҩаԥгашьаҿгьы,
акгьы дҿанамҳәо, ихы дақәиҭны, гәатабӷата ихы ибо дыҟан.
Ҳәара аҭахума, иара агәы змоу аӡә иоуп, иеимынас арҭ реиҳа
ацәгьараҿ дақәшәахьеит. Иахьа аресторанаҿ дызцәыԥхашьоз
ашьхарыуаа уажәы изыхьӡаны иҭархатәу
шәарахқәахахьеит,
раԥхьа аҽаанкылара аҭахӡам.
Иаҭахӡам аԥсуарагьы аныҟәгара.
Иара дааиуан, иҽы дахьақәтәаз маҷк иварахь иҽхыршәҭны,
инапахәда иахаршәыз иҟамчы каткато.
– Абас акәын Маан Кацгьы, аказақ раԥхьа дгыланы дҽырба-ҽырбо ҳашьха қыҭақәа рҟны дшаакылсуаз, – аҭынчра ааилеиган, даахәыҭхәтит Асас.
– Иахьа иҵаҳхыз иҽоуп дзықәтәоугьы...
Асас дааихәаԥшын, ихы ааирҵысит. Иула ибла иаахгылеит
иахьа инаԥшны ирбаз, Бабал иҩны иахылҟьоз
амца қьоуқьад.
Ара дыҟан афицар дугьы, дыҟан афицар хәыҷгьы. Иула игәеиҭеит
урҭгьы
иахьа ирыҵигаз рыҽқәа ишрықәтәаз. Аԥхьакра
иахьымӡазаап Қәачалаа, иагьақәӡит, уигь иԥхасҭақәа иреиуан.
Аха, сишь! Абар ассир! Ҷкәына маҭәала деилаҳәаны, лҽеиқәа
лыҵакәашо, абар дахьааиуа аҳкәажә хәыҷгьы! Леиҩеира
ддәықәлеит
аҭыԥҳа... Урыстәыла акаршәрақәа рҿы ажьақәа
иреишәарыцарацы
ла ныҵырго еиԥш ауп зегь лаша-лашо
ишеибыҭоу. Иара усгьы ргәырҽаным, Амаангьы дназлоу;
цәалашәаракгьы роуам, фҩыкгьы ркуам.
– Дад, Абаалоу, иуасҳәалакгьы, абџьар еиҵаҵаны аттаҳәа
исыркла, ианаҭаху сара иуасҳәоит, уаанӡа схысуеит ҳәа уаламган
– уи акы; ицәгьарахошәа убар, хьымӡӷы амаӡам, абри
абахә уҽаҭаны уца, сара сыӡӡом, аҭырқәа сҿихуеит; санхысуагьы усывамгылан, – ирлас-ырласны даахәыҭхәыҭит Асас.
Уи зегь игәамԥхеит Иула, иаҳараӡак абналара атәы, аха уажә
алаҿиҭуамызт, днеины насҭхашәа, Асас иахьиирбаз иҽнавеикит.
Абар ашьҭазааҩцәагьы аӡәаӡәала амҩахәасҭа апара
иааӡӷагылеит.
Аԥхьа усгьы Амаан дҽырба-ҽырбо днеиуан. Амҩапара ианаҿалоз афицар хәыҷ аамысҭашәала даахырхәан,
аҳкәажә хәыҷ аԥхьаҟа даауижьит. «Наҟ зынӡа дааумышьҭыр
акәымзи еиӷьыз, агаӡаԥшқа уара», – гәаныла даацәажәеит Иула.
Афицар хәыҷи аҳкәажә хәыҷи иаарышьҭалеит фҩык аказақцәа.
Иула дыԥшны ибон Асасгьы иҽавакырҭаҟынтә
аԥхьаӡара
дшаҿыз.
Уажә иара Иула Асас ииркыз атапанча аамҷыдарахаз
бџьар икымызт, иҟама алеимҵозар. Аҩшәақькгьы еиҵаҵаны
Асас иман. Дшеибашьышазгьы ихаҿы изаагомызт арԥыс,
зегь рыла Асас диқәгәыӷит, уи ииҳәалак ҟаиҵарц иҽырхианы
днатәеит. Абар афицар дугьы амҩахәасҭа дахьааҿалаз. Зынӡа
аказақцәа жәибжьҩк иԥхьаӡеит Иула. Абасала, абри афырԥҳәыс
дналаҵаны, «ҩажәи аӡәы ҟалеит дара. «Абар шәҩыуаагьы», –
даахәыцит Иула. Афицарцәагьы аказақцәа ирыҵаҳәҳәоит, ахы
рырҭоит, акиҳәа иҟьоит.
Ашьҭахь иҟалаз зегьы ԥхыӡк иаҩызахеит Иула изы. Асас
акаҩҳәа ибжьы ааҭиргеит. Амаан аԥхьа дахьнеиуаз дааҭрысын,
ахьышәҭҳәа даахьаԥшит, иҽгьы аақәырқәырын, ашьҭахьтәи
ашьапқәа иаарықәгылеит.
Иула ихаан имаҳацызт абри аҩыза
абжьы.
Шәақьҭҟьарак еиԥшын иара, нас ахрақәеи аҩхааи
иааимаркын,
инкыдҟьа-аакыдҟьо ирыманы идәықәлеит. Арҭ
згәы рҭынчны иааиуаз ракәым, згәызҽаныз Иулаҵәҟьагьы
ицәа дааҭанарӡыӡеит уи абжьы. Иааиуаз ааилаҩҩит, рыҽқәа
ахаҳәқәа рыҵыҟьҟьа инҭалеит. Иҟалазгьы уаҩы изеилымкааит.
Убасҟан еиҭагеит Асас ибжьы, ԥасатәи аҵкыс еицәаны. Егьи
аганахьынтә ауп уажәы ишгаз. Иула иагьизгәамҭеит уи уахь даниасыз ҳәа. Дшанханы дахьықәиац дықәиан. «Ара уиаз» – иҳәан
днаивҟьеит ус Асас, ԥыхьа дахьыҟаз ааигәара деиҭаацәырҵит.
Аҽқәа қәырқәыруан, еилауаҭыруан. Амаан иҽы дналбааԥеит.
Афицарцәа макьана ишанханы иԥшуан.
– Шәҽыжәҵ, шәылбаа, аҽқәа шәыҽрывашәк! – дыҳәҳәеит
Амаан. – Армарахь, арныгқәа, армарахь! – аха уи иҳәон еиԥш иҽы
уаҳагьы аҽазмырҽеикәа иналҟьан, атыша инҭакәкәа ицеит. Азныказ иара ҽыҵәахырҭа имамкәа даақәхеит, аха нас, деиҵамхакәа,
дыԥаны анаара иаҿажьыз хаҳәык иҽнавеикит. Макьана хысра
ыҟаӡамызт. Иула аамҭала ииура изымдыруа, иҭыԥ ааԥсахны
маҷк ҵаҟа дналбааит, итапанча заҵәгьы харшала икын.
– Аҳы, арԥыс, уабџьар убри ахаҳә иқәҵеи, ҳара ҳрацәаҩуп,
– Иула иварахьшәа иаагеит Асас ибжьы. Амаангьы ибеит уи
абжьы ахьгаз аганахьала ахаҳә дшазымҵәахуаз. Ишәақьи
икьарахәи уи ахаҳә инықәҵан, дҩагылеит иара, аха убасҟан
абжьы ахьгаз иарбаны дхысит афицар хәыҷы. Ҳәара аҭахума,
гәымшәак иакәын иара, ибзиангьы дхысуан, аха ари аҩыза
аус дақәымшәацызт, издыруамызт асеиԥш аан ахымҩаԥгашьа,
ахыҵәахышьа. ИҽырИиашаны дҩагылан, даҽазнык дхысит.
«Уажәы дишьуеит... дишьуеит!» – дымчыдаха даахәыцит Иула,
убри ааихәыцуан еиԥшҵәҟьа Асас идәықәиҵаз афицар хәыҷ
ихы инҭашәан, иара уа днеизҟәҿит. Ҩынтәгьы даакәымпылын,
ахшьыра далҟьарц егьааигымхеит, аха атыша ихықәиаауаз
ажыц дааннакылан, дкәалкәало уа даанхеит. Асасгьы Иула иааҩс
аҵла давагылан уажәы.
Итапанча ҭихит афицар дугьы, аха уигьы даҽа ганкахь акәын
дахьыԥшуаз. Инапы дааҩахон еиԥш, еиқәырццакны зҿаазхаз
ҩ-хык руакы ихылԥа
ааихнаҟьеит,
егьи иарӷьажәҩа иқәыз ачын
аақәнаԥааит.
Асас инапы ааиирбан, Иула авинтовка еиҵаҵаны
иааииркит, Асас иршәыз авинчестергьы дамҵасны иааникылт. Ажәжәаҳәа иааиҵаҵаны уигьы убасала иааирхынҳәит.
Дахьыԥшуаз ибон аказақцәа реиҳараҩыкгьы ҽыжәымҵӡакәа
иахьеилаҭыруаз. Рхыԥхьаӡарагьы иагхазшәа игәы иааинаҭеит.
Ршәақьқәа
аҭыҳәҭеи иҭырхырцгьы адҵаҵәҟьа рмоуит, арахь
шьҭа ишәаны ирзыҭгомызт. «Зегь қәыԥшқәоуп, ихәыҷқәоуп,
иабеизигеи?» – даахәыцит иара.
Убри аамҭазы еимҟьарак аниба, уажәраанӡа иҭаслымхахьаз
Амаан ишәақь ахаҳә инықәиԥааит. Ари збаз Иула, Асас
ииҳәазгьы ааихашҭын, ҩынтә еиқәырццакны Амаан диеихсит,
аха имаахеит. Даҽазныкгьы
схысуеит иҳәон еиԥш – иревольвер
ҿыц хә-хык амгоз – ус инапы афымца асызшәа иааҭрысын,
иабџьар импыҵууаа ицаны икаҳаит. Ашырҳәа данаахьаԥш,
алашьцараҿ Асас игыгшәыг лакҭа дынҭаԥшит. Абгеиԥш акәын
уи иблақәа шкәеицеиуаз. Азныказ даауалуашеит, дааицрашәеит
Иула, аха нас, дымхысраны дышхысыз, зегь ааԥхасҭеитәыр
шауаз игәы аазаан, иҽааиқәикит. Идысыз инапы ҟьо, аус аруа,
аҵла иҽаавеикит. Избан акәзар, Иула дхысны, ихы анбры,
уажәраанӡа арҭ рацәаҩыз џьызшьоз ашьҭазааҩцәа, ҩыџьа рыда
шыҟамыз ргәы азҩар ҟалон, нас русқәа цәгьахон. Убасҟаноуп
Рашьыҭ деиҵамхакәа, знык ихысрала Амаан иарӷьанап анихә,
даҽакала Иула, иара имыркьыскәа, иабџьар анимпыҵирҟьа.
Иула игәы аҭҳара иеисуа ԥыҭрак дыԥшын.
– Аҳы, Абаалоу, ахысра ааҳартып, рыҽқәа иргәыдҵала,
дара
уреигӡала! – иҳәан, Рашьыҭ авинтовка ыршәны инеииркит.
Иулагьы, игха ириашарц даара иҭахны, авинтовка днамҵасын,
акьарахәқәа ҳаны, иахьышьҭаз аҭыԥахь днеиҭаԥеит.
Ҩаԥхьа ибжьы ҿацаӡа иааҭирҟьеит Гьач Рашьыҭ.
– Аҳы, Амаан, унапы иеибгоу уҩах! – иҳәан, иҽыҵәахырҭа
даавҵит иара, икәымжәы шкәакәа амза ашәахәа ақәыԥхо,
иҽыриашаны даагылеит. Знапы змыхәоз Амаан дҭаслымхеит.
Иула иакәзар, уигьы ахысра бзианы иҭеиҵеит. Рықәырқәырбжьгьы
даргьы атыша илбаанадон амҩахәасҭа иаҿҟьоз
аҽқәа. Уажәы-уажә, ашәақьбжьгьы
хҩауа, аӷацәа еиларӡыӡо
ана-ара иаагон Асас ибжьы. Аҵәаабжьи ахысбжьи аҽқәа рыкьыркьырбжьи хреи ҳаҩаеи ирныҩуан. Еибашьра дук еиԥш
ашьҭыбжь ду ахыҩит ари аҭыԥ. Дхысуан Иулагьы, иаҳа-иаҳа
игәы шьҭыҵуа, игәы шьҭыԥраауа, иаҳа-иаҳа имаршәа шыхиахоз гәаҭо. Аунтер иабџьар наиҟәниԥаауан еиԥш, иара
дикьымсӡакәа иабџьар ааимпыҵирҟьеит, казакк ихы дахәарц,
дыҩырц далаган, ахысра иԥыгаланы дирхынҳәит. Ихысшьа маншәалахацыԥхьаӡа дгәырӷьаны даашьҭыԥон, арҵәаа
дыҳәҳәон; уажә иаргьы иҽцәыригахьан.
– Шәҭаслымха! – урысбызшәала дыҳәҳәан, ҩаԥхьа ибжьы
бааԥс нарылеиҵеит Асас. Аказақ еилаҭыруан. Ахы рызҭоз данырмоу, иҿарацәан, рхала акгьы рзыҟамҵеит.
– ҿиҭын, иаҳәа иҟәныхуа, ԥаса Амаан ишәақь зқәиҵахьаз ахаҳә ахь иҿынеихеит афицар ду, аха
уажәы иҽызҭаиршәыз ахаҿсахьа иарбану аилкаара уадаҩын
– дшәаҟьаны дыҟан.
– Умыццакын, Хнышь-иԥа, ушәақь аԥынҵа иҵумыжьлан!
– ҿиҭит Асас, аха аказақцәа уаҳа ахысра ҟамҵакәа, рыҽқәа
инарывс-аарывсуа, инеины рабџьар
шьҭарҵеит.
– адҵа ҟаиҵеит Рашьыҭ,
шьҭа иҽаацәыргаӡаны, амҩахәасҭахь дналбааны. Ҩыџьа
аказақцәа налҵын, аҽқәа амҩахәасҭа инаҿыргеит.
– Рашьыҭ иахь даахьаԥшит
аказақ, зҽы иаваӷәӷәа игылаз аҳкәажә хәыҷ данаалыдгыла.
– Сабатәи сиательствоу, хәыҷы ҟадыџь! – иԥсы ихәламӡо
дааччеит
Асас, уи зҳәаз ҳәа игәы иаанагаз аказақ иахь даахьаԥшын.
Лҽеиқәа дадыӷәӷәала, лҽаваҵәах дахьгылаз, аҟәара
деиҵасуа аҵәыуара даҿын аҳкәажә хәыҷ. Асас инацәа лырбаны даалыԥхьеит,
ларгьы дшәаԥырҳаԥуа арахь лҿаалхеит. Иула
игәеиҭаз: абрысҟак дшәаны дшыҟазгьы, лныҟәашьа, лара,
дшыԥшӡац дыԥшӡан, уи ларгьы ишылдыруаз ҩашьомызт.
Аказақцәа ҩыџьа, аҽқәа наҟ инаҿырган, знапқәа ирҩаханы
игылаз рҩызцәа иаарылагылт. Жәохәҩык ыҟан уажә дара,
ҩыџьа атыша иагеит. Аҽқәа ракәзар, хԥа роуп зынӡа инхаз.
Аказақцәа рыблақәа ҭраа Рашьыҭ иҿаԥшуан, рыԥсы инапы ишаныз гәаагӡа. Аакьыскьа арра иргаз ракәын дара зегь. Дара-дара
ҿеибаҳәарц адҵа риҭан, иажәа ҩбарымтәит. Иула аҵыхәтәантәи
иара дҿеиҳәарц
днеит, аха «уиҟәаҵ» – иҳәан, Асас дааникылт.
– Ушәақьԥынҵа иҵумыжьлан, Хнышь-иԥа, – иҳәан, абџьар зегьы шьапыла днарыгәҭасуа-днарыгәҭасуа, атыша иеиҭеит иара.
– Асас! – дҵәааит убасҟан Иула, афицар ду итапанча цәырганы
иааҭирҟьаз ахы Асас иааигәараӡа иаашәышәит. Асасгьы
дааиҭаԥеит.
Иулагьы афицар ду иабџьар иарбаны дхысит. Уи
иабџьар
наимпыҵууааит, Иулагьы дгәырӷьаны дныҩныҵәааит,
днышьҭыԥеит. Асасгьы сабиҵас дыччо дааҭгылеит.
Иула ганкахьала ашәақь иқәкны, Рашьыҭ даҽа ганкахьала
атапанча кны иааидгылеит.
– Срыцҳашәшьа! – даауазырит афицар ду,
– Иабоуҭаху аԥсҭазаара, уара, асаашьа, уаҳәшьаԥа
гәлымҵәах
деиҵыхны дышьҭоупеи!.. Анҭ, анҭ аԥшқацәа, уара узыҳәан
атыша иагаз – урҭ аамысҭацәам
ҳәа, иуааӡамзи! – Асас иабџьар
шикыз афицар ду днаидгылан, иарма напала ихәдацәа кны
даашьҭихит. Уаанӡа игәышԥы днадгылартә ада аура змамыз
афицар ду, ишьапқәа адгьыл ишықәгылаз Рашьыҭ аҳарак ишәара
дааиҵыҵит. Уажәы аӡәгьы ихаҿсахьа иҽизҭаршәуамызт, уажә
иара исахьаҵәҟьа иԥнын. Иула изымычҳакәа дааԥышәырччеит,
аха Амаангьы аказақцәагьы илаԥш рхызар акәын.
– Бзиоуп, нас, сара усшьӡом! – иҳәан, иччаԥшь ҽеи амҳәаӡо
аҳкәажә хәыҷ лахь даахьаҳәит Асас.
– Графиня, бара бышьхарыуа ҭыԥҳахар бҭахын, – ихы-иҿы
иаҳагьы иааицаҟьахеит. –
Иула, аурысшәа усҟак шизымдыруазгьы, Асас игәы иҭеикыз
закәыз еиликаан, иџьашьаны уахь днаԥшит. Уи итапанча наганы иналиркхьан, ишаҵхатәу
лирбон.
Аҳкәажә илура лыздыруамызт. Даанаԥшы-ааԥшын,
архауаа
рлакҭақәа ҭылашьцааӡа, ихьшәашәаӡа
ишлыхәаԥшуаз
лбеит.
Амаан иакәзар, уи ихәыз инапы еимлагәа,
ихы иқәырԥс адгьыл
дықәтәан. Мишель хәаша дышьны дышьҭан, аказақцәагьы
лыхәартә иҟамызт.
– Аҳы, нас! – ультиматумҵас иаагеит Гьач Рашьыҭ ибжьы.
– Аҳ Ҳаџьы Даҳныҟә, шәысҟәаҵ!..
– Сара Ҳаџьы Даҳныҟә сакәӡам ...Сара Гьач Рашьыҭ соуп!
– ҿааиҭит Асас, аказақцәа рахь даахьаԥшны, урҭ ииҳәоз
еилдыргартә аҟара ишааигәамыз агәра анига.
Амаан, ихьаа зегь ихашҭны дҩаҵҟьеит, аха Иула «уа утәа» –
иҳәан, иҭыԥ аҿы днеиртәеит.
– Уи иуаҳаз узыцәгьарахеит, Амаан!.. Иумаҳар иаҳа еиӷьын!
– гәыкрак ыҟамкәа изцәыӡхьаз ихы-иҿы ԥшӡа хьшәашәа уахь
иаахьеирҳәит Гьач Рашьыҭ, нас еиҭа аҳкәажә лахь даахьаԥшит.
Аҳкәажә хәыҷ лтапанча ахы иара иқәкын. Абџьар ахьылкыз
илымпыҵакәашон. Иула иҽааирмазеит.
– Сара сакәым аҳкәажә! Сара бызсеихсрым! – ихы-иҿы ԥшӡа
ҳарам аалықәкны, иқьышәқәа мацара рыла дааччеит. Аҳкәажә
хәыҷ даақәгьежьаан, лыҩнапык рыла абџьар шылкыз лхы-лҿы
аахҩаны, дқьызқьызуа аҵәыуара далагеит. Ус дышҵәыуоз
машәыршәа лабџьар ааҭҟьеит, афицар дугьы иаахарц акгьы
ааигымхеит. Лхы данааҩаха, Иулеи лареи рыблақәа ааиқәшәеит.
«Усыцхраа, ак уы!» – иҳәҳәон уи лыблақәа.
– Асас, уххь згеит, улҟәаҵ! – даацәажәеит Иула, аха уи
дхьаԥшынгьы дихәаԥшуамызт.
– Исышлом, исылшом! – дҵәааит аҳкәажә хәыҷ, даҽазныкгьы
Иула дааиҿаԥшит.
Иула, уаҳа ииура анизымдыр, шьҭахьла анеира иаҿыз афицар ду иахь даахьаҳәын, ишәақь наиқәкны дхысит. Афицар ду,
ибжьы ҵаӷаӡа иааҭирган, ахшьыра даманы ицеит.
– Шьҭа уара, – Иула иахь дагьаахьамԥшӡакәа, Амаан днаи-+
дыххылеит Гьач Рашьыт. Амаан дҩаҵҟьеит. Агәаӷ еицанакны
иҟаз Рашьыҭ ихы-иҿы данааҿаԥш, ихы-иҿы цәышҟаҟараӡа
дааҟалеит иара.
– Асас! Асас! Ма шәаџьҳәаҩыс даанҳажьып!.. – дааӷьаҵәыӷьаҵәит
Иула.
– Ашәаџьҳәаҩцәа уа иҟоуп, ушәақь иҵумыжьын, мамзар
уаргьы абарҭ урышьҭасҵоит, – ашақә дасуазшәа
даацәажәеит
Гьач Рашьыҭ. – Сара ахьӡ сашьҭаӡам, хыхьчароуп сызҿу!
– Ус уурым, Гьач Рашьыҭ, ус уурым! – ашьа зықәбахьаз
иқьышә аарла ҳәа иаацәажәеит Амаан.
– Ҳара Сҭампыл-ҟәара ҳақәыԥсуеит, шәара ҭырџьманра
уа ара шәтәоуп, шәыдгьылқәа рыҭира шәаҿуп, ачынқәа
шәрышьҭоуп!
– Ахы ҳазҭашаз шәцеит, хыхьчароуп шәҳәан, иааурызеи...
– Рашьыҭ иҟама абжаранӡа ишҭигахьаз ибон, аха анапҩахараҵәҟьа
илымшеит Амаан. Гәкаҳарак, мчыдарак наихьӡан,
шьҭа иара изы зегьакакәны, илахь еиқәышьшьы дыԥшуан иара.
– Асас! Асас!!!
– Уара, уҽаанкыли, уара абзамыҟә! – иҳәеит Иула изы, Амаан
аҟамагьы дааиҩнаҵәеит.
Иҟама амҳасҭа иҩнапык рыла икны, иишьыз шьапыла
днаигәҭасны,
иабџьар ашьа ахьыкәкәа арахь даахьаԥшит Гьач
Рашьыҭ. Иула ишәақь харшаланы ишиқәкызгьы ибеит. Рашьыҭ
дгачамкит.
– Иҟоу уасҳәап, арԥыс! – иқәкыз ашәақьгьы агәхьаа
мкыкәа,
Иула иахь иҿааихеит иара, ихы-иҿгьы аҳарамра ықәҵын,
дкараԥсараха. – Сара сҽырҩашьаны
сныҟәоит, схаҭа сааны, нас
исзааго ажәларгьы аазгарц сҭахуп. Ари у-Маан ҟәрышьқәак рзы
ацәгьа ҳәаны, аусқәа зегь аабжьихуан. Уаб даныԥсуаз ишԥауеиҳәеи,
уара, аа?!
– Сабгьы дгыгшәыгын... убасҵәҟьа! – дыҳәҳәеит Иула. Иагьа
деилашәаны дыҟазаргьы, «уара уеиԥш» – изымҳәеит. Илаӷырӡқәагьы
аахаддылт, чарҳәара изырур рҭахызшәа. – Ԥшьҩык
иԥацәа ҭеирхеит, ӡы аиҳа шьа дырхьан – зегь акоуп иԥсы
ҭәуамызт.
Ас хьаала, ԥсаҭала дахьцәажәаз игәы арԥшқеит Рашьыҭгьы.
– Уаб шәҩыуаа дырхаҵан, дадхеит. Ҳара ҳџьынџьаз ҳаибашьуан...
– уаҳагьы наилымшазт, иара уа асаара днатәеит Хылҵысаа
раҳ Гьач Рашьыҭ.
– Ма-ап! Уаҳа даҽа бзазашьак шәыздырӡомызт! Шәбызшәа
зҳәоз, шәшьа злаз аԥсуаа ҭины, рыхәԥса акәын хи, хәшәи,
бџьари зыхҭнышәхуаз!
Гьач Рашьыҭ ашацаҳәа дҩаҵҟьеит.
– Уара иудыруама, аҷкәын ԥынҵамрыцқьа, сара схаҭагьы,
хынҩажәи жәаба лар исыҵанакуазгьы, зегьынџьарагьы иара
ус аӡә ҽаӡәы амшын дхиҵеит ҳәа уаҩы ишимаҳацыз!..
Уигь уаҳа илымшазт дааҟәыҵит, Иулагьы ибон шьҭа ацәажәаразгьы,
ахәыцразгьы мыч кәармак шимамыз, иаргьы ишәақь
наиҵаргәаны, даагылеит. «Амаан иԥсымҭаз дшыҟаз ауп
сшыҟоу», – даахәыцит иара. Убас ԥыҭраамҭак аӡә асаара дтәан,
егьи ишәақь иҵаргәаны дгылан, рҩыџьагь рыԥсы рзеивгомызт, иҿаҳәамыз аказақ ҷкәынгьы, изыгәаӷьуамызт акәымзар,
абыржәы рымариа имазар ҟаларын.
Аԥсны ԥҳалны, амаа рзамҭо,
Аԥсны ҳаҟьан, абаҩ ықәхуа,
Ажәҩан ҳәаада иахыбаауа,
Ақьаԥҭажәқәарҿ аҳра еимазкуаз –
Рыда инрал Гьаргәал Чачба,
Ӷада шьоуҩы Маршьан Бабышь,
Хьаада џьабаҩ Магьба Шьмаф,
Жәларда аамысҭа Гьач Рашьыт…
Ииурызеи Гьач Рашьыҭ?
Даара акыраамҭа ус итәан. Ирхашҭит еиҭах шьоукы рышьҭаларгьы
шыҟалоз, иара ус баша мҩасҩык дрыхҭыгәларгьы
шауаз. Итәан, агылара рылымшо.
– Амыцхә сҳәацәеит, саҳ уххь згеит...
– Исумырҳан сымҳәеи «саҳ» ҳәа!
Жәларда аамысҭа Гьач Рашьыҭ...
Ииурызеи Гьач Рашьыҭ?
– Амыцхә сҳәацәеит...
– Иуҳәазааит! Еснагь аиаша уашьҭаз, иашаҳәан уаҩԥсы-+
еилых ҟаумҵан. Сара даҽаӡәы ианасмыжьша уара иуанасыжьуеит, уигьы угәы азҩазар акәхап, мамзар иара ус сахьеиҳабу,
сахьбыргу азыҳәангьы асҟак сыцҳәа умҳәар акәымзи...
– Уи збоит, Асас, уххь згеит, акыр шсанаужьуа, аха, сыхшыҩ
сазҵаан, избан сызҳәом.
– Уаб ҩынтә амца салигахьан, сыԥсы еиқәирхахьан. Абар
уаха уаргьы сеиқәурхеит. Снапгьы уаниҵахьан Хнышь рыцҳа,
усцәыӡит акәымзар, ҷкәына ҟадыџь, Рыдаагьы уаргьы...
Иула иҽыриашаны даагылт.
– Утәа! Утәеи! Умтәозар, умтәан, нас... Аа, нас, Баалоу Хнышь-иԥа, Гьач Рашьыҭ аҭаҳмада диашам уҳәазма? Аха, умбои, аӡыблара
ҳалоуп, аҵааҟәрылара ҳаҿуп, ҳхы еиқәҳархароуп, мамзар
абни афицарыжә иеиԥш уҳәансҳәан зыҩуа ракәхоит ҳара
уаҵәы ҳаӡбахә ауаа идзырҳауа... Сшәеихсуазаап! – аказақцәа
днарықәцәҟьеит, рыбжьы цәгьахазшәа ибан.
– Иуҭаху сызу, Асас, уххь згеит, аха саналагах, исҳәароуп. Ацәгьоура
иаҳа имариами, уи сара сеиԥш иҟоугь илшар ауеит. Аха...
– ихьӡ иҿы аҭагӡара ицәыцәгьаны, дааҿахан: – Гьач Рашьыҭ
дуӡӡа
даҽа лашарак ҳирбандаз ҳәа акәымзи, иаша, ҵабырг
ҳәа акрыҟазар иаҳирбандаз ҳәа акәымзи. Згәы мбылӡакәа
ҳақәызхуа аиаша ҟарҵоит ҳәа акәӡами иаанаго, ҳара ҳхаҭақәа
ҳгәымбылра, ус акәӡами?
– Дад, Хнышь-иԥа, уҟәышхеит, уқәақәра згааит, уаб идура
умырӡит... Аха саргьы исыздыруам, хынҩажәи жәаха схыҵхьеит,
аха исыздыруам Аиаша Ду ахьыҟоу. Ҳаргьы ҳзыхҵәазеи, хара
ҳадызма? Ҳамшын аԥшаҳәа аԥадишьаҳи аҳәынҭқари еимаркуан, уи ауп ҳазқәыӡыз. Иҳаздыруам! Иабаҟоу џьара шанак,
ссирк абни Мран-иԥа Естат иԥсы аҭалара еиԥш иҟоу, иабаҟоу?..
Ҳныхақәаҵәҟьа
Ҭырқәтәылаҟа ицеит, изцазеи?
– Аныха ауаа роуми изҭаху, ақьаԥҭажәқәа роума; ауаа ахьцаз
аныхақәагьы цеит...
– Уҟәышхеит, дад, Хнышь-иԥа, уи сара аҭаҳмада сеигәырӷьоит,
аха иҳаздыруам, нашанак, дыргак ҳауаанӡа... Уажәазы сара
иуасҳәауа: абри уаха ҳзықәшәаз даҽазнык ҳақәшәаргьы, иҟасҵаз
ҟасҵоит, избанзар шаҳаҭ дысҭахым, макьана аамҭақәагьы
зеиԥшрахо ҳаздыруам... Абарҭ, ауаа реишәарыцара Кавказҟа
иаауа иреигӡатәым, – Гьач Рашьыҭ ибла ашьа нхыҵәалеит.
– Ажәлар ихҵәаз роуп ирыцҳау. Ажәлар роуп ирыцҳау, Гьач
Рашьыҭ џьаргьы дыӡӡом. Аҳы, шьҭа ҳгылап, иахьакәым џьара
ҳтәоуп.
Иҩеибаргылеит.
– Еиҭауасҳәахуеит: ауриа аҭалмыд имоуп, аԥсылмангьы
иқьҭаԥ
имоуп, ҳара аԥсуа ныхақәа ракәын иаадыруаз,
ҳаидкыла ҳазмаз. Аныхатәарҭақәа ууаӡа иаанхеит, аныхақәа
арантә иқәҵит рҳәеит, уахь Ҭырқәтәылаҟа акгьы мнеиӡеит.
Иҳаздыруам...
– Иакәымз сҳәеит...
– Мамоу, иауазеи! Амала, иахьа исыхшәаны сыҟоуп,
даҽазны
уажәы иууз-иуҳәаз унысычҳауам, ҳәа угәы иаанамгаӡози?
Амза храк инаваланы икьаҭеит. Аха уи инашьҭархх алашьцара мааиӡеит, избан акәзар дук мырҵыкәа ишон. «Ишар, иудыруазеи аӡыхьшәашәеиԥш, алашара
насықәҭәаны, саалнахыр абри
аԥхыӡ бааԥс иаҩызоу аҵых», – даахәыцит Иула. Ихы дааҩахан,
ажәҩан днаҵаԥшит. Иӷараԥшараха ажәҩан икыдыԥсалаз
аеҵәақәа рыԥшшәы ацара иалагахьан. Ӡмыжь ҭылашьцаа
дуӡӡаны ирхакнаҳан ажәҩангьы. «Шаҟа иҵаулоузеи»... Абри
атыша иагаз ауааи аҽқәеи ахьигәалашәоз,
абарҭ ишьны абри
амҩа па ианыԥсалоу ахьибоз, дахьибоз аҭыԥҳа, дқьызқьызуа
асаара ишьҭаз, макьана ирлахьынҵоу рзымдыруа асолдаҭ
рыцҳақәа дахьрылаԥшуаз, арахь урҭгьы, иааҵҟьаны, уашьҭан
дара рзы еицәамхарц ишәақьԥынҵа иҵимыжьыр ахьакәыз –
абарҭ зегь иара иацәтәымны, иазгәамҭаӡо, ишҭынчыц иҭынчын
аԥсабара – ашәаԥыџьаԥ, ахрақәа,
аҩхаа, атышақәа, зыбжьы
шхалац ихалоз Ԥсырӡха
аӡиас, ажәҩан ӡмыжь еишьыл ҵаула.
Убри зегь ахьибоз игәы ннархон, игәы канажьуан Иула. Аҩы
мыцхә зжәыз адырҩаҽны ихы шибо акәын ихы шибоз иаргьы... Амала иаҳа-иаҳа алашара иаҿын. «Наҟ ҳаилгандаз, наҟ
исхасыршҭуан, ари аҵых ԥхыӡ ҿаасҭа схасыршҭуан» – игәы
кыдгылаӡаны дхәыцуан иара. Аха макьана аусқәа рыман.
Асас днеины атыша ахықәан икәалкәало амыӷ иахьынҳалаз
афицар хәыҷ диеиҷаҳаны дааихан, иахьиашараз дырҽеины
днышьҭеиҵеит. Нас дирҽеит Амаангьы. Иула дҳашҳатәарахазшәа
дахьгылаз дгылан.
Асас аҭыԥҳа даалыдгылан, лмаршәа куа даашьҭихит.
Илыхҭылгаз
агәыҭҟьареи, агәыхынҳәреи, ахьҭеи – зегьы аалзеилалан,
зынӡа лҿы еилымго дҟалахьан
лара. Иула дааунашьҭызшәа
днеин, иуапа ааишәыхны днылеиҳәеит.
– Уара дусҭеит, Хнышь-иԥа, уара думаз!
– Наҟ доуҳашьҭып, Асас, уххь згеит!..
– Дабауҳашьҭуеи, сызусҭоу лдыруеитеи... Насгьы лара
шьҭарнахыс дышьхарыуа ҭыԥҳауп, ақалақь ахь ахынҳәра
лҭахугьы сеидру.
Иула аҳкәажә хәыҷ даалыхәаԥшит. Уажәраанӡа, абџьар
анылкыз дахьлыхәаԥшуаз изцәырҵыз лыҵкьыҵкьашьареи
лцәымыӷреи рҭыԥан, уажәы рыцҳашьарак
игәы иныҵалеит.
«Ихьӡгьы леимҳәар ауан, илеимҳәазҭгьы уажә наҟ доуҳашьҭуан,
аха ихьӡ бзиа имбои, ҿырпынбжьны имаҳауа дыҟам».
– Ԥыҭраамҭак абра ааигәа, Асаӡы Бадра иҟны дысҵәахуеит,
– иҳәеит Иула, – Нас доуҳашьҭып.
– Азамана, ишуҭаху. Амала уҽыхәда дықәкны дга.
Аҽқәа хԥа ыҟан усгьы, аригьы анацла ԥшьба ҟалеит. Аказақцәа
ааԥдыртлан, иоурышьҭит, ицаны Аҟәаҟа адырра рырҭарц. Руаӡә
уахьынтә шьоукы аанӡа, аԥсыбаҩқәа дырхылаԥшлап ҳәа ара
даанрыжьит.
– Шьҭа уаала, – иҳәан, Асас, иҽы ахьҿаҳәаз днеины, аӷәра
ианкны иҿынеихеит. Иула аныҟәараҵәҟьа злымшоз аҳкәажә
хәыҷ лыжәҩа даҵагыланы, арахь Асас дибар ҳәа дыԥхашьо,
дишьҭагыла днеиуан. Аха Асас дхьаԥшуамызт.
Илбааны Ԥсырӡха ианыр, Асас даахьаҳәны, иџьаԥҳаны
ааихыхны, «гәнаҳа ҳамамзааит» ҳәа аӡаҿы днеины иҿы-инапы
иӡәӡәеит. Иулагьы ус ҟаиҵеит.
Наҟ ашьхарахь ашәаԥшь аабзарыбзарит. Ишылашара илашахьан, амра агыларагьы акгьы агмызт. Асас дҩагылеит, дҩагылеит
Иулагьы. Убасҟаноуп иара ианиаҳа аҵар рашәабжь. Иҭынчын,
ираҳаҭын рыбжьы, уахатәи аҵых измырцәоз ахысбыжьқәагьы
ршьара иазықәмырҟьеит урҭ ҭагалан абна иазынхаз аҵарақәа.
– Шьҭа уца, нас... Зыӡбахә уҳәаз Аҩӡба дабанхои?.. Ааигәа
уҳәоу, азамана. Уа дныԥхьак, нас иҟалалак аабап. Дшааԥхьоуклак,
Алхас иҟны унеи... уҭахызар... – иҳәеит Асас. Иула аҳкәажә
хәыҷ иҽыхәда днықәкны иҿынеихеит. Маҷк даанаскьахьаны
еиԥш, Асас ибжьы ааиргеит.
– Аа, Абаалоу, абыржәы сышьҭахьҟала дсеихсуеит ҳәа угәы
иаанамгаӡози?
Иула, аҭакгьы мҳәакәа, иҽы ишьхәа наирбан, иҿынеихеит.
Иаҳарак зҿимҭыз: Гьач Рашьыҭ ииҳәаз иашагәышьан – уи
ибжьы
гаанӡа днеиуанаҵы, уажәы-уажә данбасеихсуеи ҳәа
дыԥшын
Иула, изқәагьы аԥхӡы аақәнаҭәеит, аха иҽы ырҩны
адәықәҵарагьы ихы изаҭәамшьакәа иҽааникылон.
Иара иеиԥш ауаа иахьырҿырхасырҭамыз инхауаз
Аҩӡы Бадра
иҟны даннеи, уи ибзианы диқәшәеит.
Иеиҳәеит – уи зыгәра
игоз уаҩын – абри аҭыԥҳа аамҭала дшыҵәахтәу, аха дызусҭаз-егьииз иҽаламгалакәа, «ари адачныкь диԥҳауп, лҿыхразы лыхә
ҳаракны иршәоит, бзиа дныҟәгатәуп», – диҳәеит.
Уи аамҭазын,
амҳаџьырра ашьҭахь, Иулеи Бадреи реиԥш иҟаз рыхныҟәгагақәа
иреиуан «адачныкьцәа» – Аԥсны иҭацәыз адгьылқәа рҟны инхаз
амалуаа рықәларақәа. Аҩӡы Бадрагьы, еиликаан, иаразнак ихы
ааирҵысит. «Акы уацәымшәан, саҳәшьа лнапы данысҵоит»,
– иҳәеит иара; Иулагьы игәы ааирҭынчын, уаҳа дымԥшӡакәа
Ҳабҩы шыҟаз иҿынеихеит.
Иахьеиԥш цәалагьы гәылагьы дааԥсаны идунеихаан дҟамлацызт
иара, иагьараангьы крымфа-крымжә дымтәа-дымгыла
нхыҵи-аахыҵи дныҟәахьан аха. Уажә иԥсы ахҭниҵон аҳамам
аҭалара, маҷк акәзаргьы алацәааихьшьра. Аха Асас абри синаԥхеит
ҳәа игәы иаанагар ҳәа дшәон. Убри аҟынтә, уа дахьнеиуа
иаразнак аԥсшьаха шимоуз идыруазаргьы, дыццакы-ццакуа
дцон.
Амра ҵлашәара ихалахьаны, Ҳабҩы даалалеит уи. Амҩадуахь
дагьынкылсит, ибеит аусҳәарҭа аԥхьа гәыԥҩык ауаа еизаны
иштәаз. Иаланахалаӡаны акы иалацәажәон дара. «Ҳхысбыжьқәа
раҳама, акыр ҳаҵырдыраама?» – ааигәахәын, иҟоу еиликаарц
даарыдгылеит.
Исаӡ цәажәашьала иҽимыраргамарц, даара иажәа дацклаԥшны
аԥсшәа аареиҳәан, дҵааит иҟоузеи ҳәа. Ассир збаз
иԥшрақәа ракәын зегьы ирымаз.
Абри еиԥш иҟаз ажәабжь еиликааит иара. Ҩадатәи ԥшҩы
ӷәӷәак дырҭазаарын аабыкьа. Ажәҩашәаҟьа даԥшны иҳәазаап,
абри-абри аамҭазы уаҩы шкәакәак, шкәакәала деилаҳәаны,
иҽырҩашьаны ашырԥаз ақыҭа
даалалоит, уаҳагьы аӡәы
дизеилымкааӡакәа, Дыдрыԥшь шыҟоу ихы рханы диасуеит – убри нашана бзиоуп, дахьынаԥшы-ааԥшуа зегьы игәы
азҩыданы дахәаԥшыр, мшыннырцәҟа ицаны иҟоу аныха хынҳәуеит
ҳәа. Аамҭа иззиҳәаз ҳазҭагылоу аҭагалара акәзаап,
ауаҩы
шкәакәа, шкәакәала деилаҳәаны, иҽыхәа дақәтәаны – зегь рыла
аԥшҩы иззиҳәаз диеиԥшны – иахьа диасызаап.
– Нас дабацеи уи ауаҩы шкәакәа? – дҵааит Иула, заҵа урҭ
дрыцымгәырӷьарыз, изырҩашьаз еиликаан, игәы аахыҭхыҭын.
– Дабатәи уаҩу, уара, бзиара збаша? – даацәажәеит руаӡәык,
зегь реиҳа аҟәыӷара иара ишитәу наҵшьуа, агәҭа аҭыԥ алхны
дахьтәаз.
– Дуаҩымкәа, дарбану, нас?
– Иумҳәан, уара, аныха аныс, иҵасым: уи дуаҩым, дԥааимбаруп!
– еиҭеиҳәеит уи аҟәыӷа.
– Нас дабацеи?
– Аԥшьа дызбаз Гәаџь агаӡа иоуп, уи Алхас иаҳҭынрахьы
днеит иҳәан, уа ашҭа дхалт иҳәан, уа ҳнеины ҳҵааит, аха арахь
уаҩ дҳамбеит рҳәеит. Амала хар змамыз анхацәа дрыԥхьеит
Алхас, уахьынтә макьана идәылымҵыцт, – иҳәеит ицәажәац,
аиҳабыра қәрала даҵанакуам акәымзар, хар змам рахь иаргьы
дшыҟоу наҵшьуа.
Иула уи зегь шеиликааз ала ицәажәоз днаихәаԥшын,
зегь
абзиара ҳәа нараҳәаны, игәы аарҭынчны Алхас иаҳҭынрахьы
дааццакит. Абрысҟак урҭ рцәажәашьа
дарлахҿыхит, азныказ
иааԥсарагьы ааихыҵызшәа ибеит иара. Ибжьы рдуны дамхаччар ҳәа дшәон дахьнеиуазгьы. Гәаџь агаӡа анырҳәа, ус
ззырҳәазгьы уа дтәан, «ааи, сара соуп» – иҳәарашәа ихгьы
ааирҵысит. «Закә уаа џьашьахәқәоузеи!» – дхәыцуан Иула,
иахеижьҭеи зхәыцшьа ҽаԥара иԥаз.
Ашҭа дааҭалеит. Иԥыланы иҽы ааимырхит, хыхь дхаргалеит.
Аҳҭынра ҳәа изышьҭаз ҿыц иргылаз, митәыкгьы иаҩцамыз
кәасқьан. Азал данааҩнала, ауаџьаҟ амца агәгәаҳәа иҭан. Асас
акресла тата дантәалан,
иааҩс дтәан, Иула иахьада иимбацыз
аԥшәма – Алхас Ачба. Хҩык раҟара аҭаҳмадцәагьы ыҟан. Аԥшәма
иҭааз Асас, дшаргамамыз аниҳәа, иаҳа зыгәра игоз аӡәык-ҩыџьак
ааигазар акәхап, аԥеҳамбар иӡбахә алацәажәара ахьыӡҵаны.
Иара аԥшәма ихаҭа Иула данааҩнала ажәабжьҳәара даҿын.
Аха ара дыҟан даҽаӡәгьы, Гьач Рашьыҭ иеиԥш иӷьазӷьазуа
итәаз. Ашьҭахь Иула ишеиликааз ала, ари ауаҩ иара зыӡбахәқәа
акырынтә иаҳахьаз, Хылҵыс
жәлара рфырхацәа иреиуаз
Шәамахь Абыџь иакәын. Адырра ааигоит ҳәа Гьач Рашьыҭ
абрысҟак дыззыԥшыз, иаԥхьа даазаарын, ара дыԥшын. Гьач
Рашьыҭ иеиԥш хаҵа ԥшрала дыԥшӡаны дыҟамызт иара, аха
уигьы уаа шәҩык дрылагылазаргьы дымҩашьо,
иаразнак
улаԥш дыҵашәо акәын дшыҟаз ҭеиҭыԥшла.
Маҷк ада ашлара зламԥсацыз ижакьа еиқәаҵәа игәышԥы инықәԥсон, ихы
нықәыршәны исан, илакҭа ҭылашьцааӡа, дҳәыҵәыҳәыҵәуа
амца иӷран, – зегь рыла иубон уи аибашьразы ишаз, бнала
иааӡаз аӡә шиакәыз. Уи иӡбахәқәа иаҳахьан Иула. Рыдаа, Цанаа,
Рынаа реиԥш ижәла думызт, аха заҵа рышьҭахь дымгыларыз,
реиҳагьы ҳаҭыр иқәын.
Иула данааҩнала, Гьач Рашьыҭ инацәақәа хәхәаӡа,
инапы ауаџьаҟ иҽҳәакны дахьтәаз, иаразнак дгәеиҭан, арахь
даахьаҳәит. Иаахьаҳәымҭаз Иула деиҭаахьыԥшит абла ҭыџьџьаауа
инацәарбага
иахаз амацәаз ду.
– Уаа, Хнышь-иԥа, уааины уҟоуп! – иацы Кәачал-иԥацәа
рҟны еиԥш, ибжьы ргәаҩаны, гәатабӷата дцәажәо ҿааиҭит
Гьач Рашьыҭ, иаразнакгьы дкалаӡа дааихаҵгылт. Уи дгылазшәа
аниба дҩагылеит Шәамахь
Абыџьгьы. Рыгәҭа аҭыԥ ааидырбеит.
Иула иаразнак даазхәыцит уи рыгәҭа дахьдыртәозгьы, уажә
уи рхаҿы имааизаргьы, «иаҳҭаххар уҳаҟароуп, иаҳҭахымхар
– мап» – шаанагоз.
– Абри арԥыс Баалоу Хнышь диԥоуп, Шәамахь!
– Иумҳәан, џьушьҭ! Ҳаи, Анцәа уиныҳәааит, – иҳәеит
уи, хәыӡафыӡа ихә ишьозшәа дааихәаԥшын. Зегь аԥсшәа
ааиарҳәеит, иаргьы дсасны, дсас дахьны рыгәҭа даатәеит.
– Нас, уажәабжь нагӡалеи, Алхас, инагӡалеи! – иҳәан, Гьач
Рашьыҭ иаҳаракыра аҟынтә Иула дааихәаԥшын,
хәыҷҵас ихы
ааишьышьит. Аԥшәма иажәа неигӡон:
– Ҭырқәтәыла ҳахьнеиз, акыр хгәаҟқәахьан еиԥш, аҵыхәтәан
Адаԥазар азааигәара, Иангалак ақыҭа нхарҭас иаҳзалырхит.
Аамҭақәа ԥыҭк цеит, егьит. Иааины
исыдашшыло иалагеит
ажәлар.
«Ижәуеи, уара, шәызсыдашшылозеи, сара лыԥсаа
дсымаӡам» – сҳәан, «ааи, дад, ҳаԥсадгьыл аҿы ҳаԥсыр иаҳхараз»
– рҳәеит. «Уаа, шәысҟәаҵ, уара, уахь ҳаздәықәлом; уахьгьы
ҳнармышьҭуа арахьгьы уаҳа ҳаармышьҭуа, абас цәгьала ҳақәхар
ауеит» – сҳәеит. Аха иаҟәыҵуам, аҳәса ааиуеит, ахацәа ааиуеит,
иҵәыуоит...
– Урысшәала аԥхьара удмырҵаз, нас, ари уаԥхьи! – Иула Асас
ишәҟәы бӷьыц ааимихит.
«Иара Идуӡӡара аҳәынҭқар аимператор, анкьатәи имаҵуҩы
шәылшарақәа гәыҭбаарыла игәаларшәаны, азин шәиҭеит
Шәара, аҭауад апрапоршьикь Гьач Рашьыҭ, ианышәҭаху шәыԥсадгьыл
ахь ахынҳәра. Агәра жәга Шәара шәыжәла цқьеи
шәылшарақәеи ишрықәнагоу ала адкылара шышәзыԥшу.
Шәааир шәылшоит ианаашәҭаху. Абри аганахьала адырра иҭоуп
Сҭампылтәи ҳконсул М».
– Асас, уххь згеит!.. – Иула ииҳәара иҿашәомызт.
– Ибзиоуп, иҭабуп, уҽаанкыли, ԥхашьароуп! – даахәыҭхәыҭит
Асас, Иула игәы ԥшаазшәа аниба, имахәҿагьы аанкыланы
иааирӷәӷәеит. – Бабалгьы имаӷазоуп иблыз, имаҵурҭа, акәасқьа
иахьӡан идырцәеит.
Ауаагьы еибгоуп зегьы... Иҳәалеи, Алхас! –
иҳәеит нас, реицәажәара аӡәгьы изгәамҭарц, Алхас ацәажәара
дшаҿыц даҿын, аха.
– Ҷкәынцәа еибагақәак сзаажәг сҳәан, иааин, рнапы ианысҵеит,
маӡала Аԥсны иааны, ҳадгьылқәа ҭацәу иҭацәыму еилыркаарц. Урҭ ражәабжь бзианы, адгьылқәа аӡәгьы дшырхымлац
еилкааны ианысзаа, нас, сашьҭалеит, аԥадишьаҳ иахь сызнеиуазар сҳәеит. Маан Албуз иҟны снеин заҵа дысмыхәарыз,
саҟәихырц далагеит, ҳагәқәагьы нибархеит ӷәӷәала, аиакәым
ҟаларцгьы акгьы агымхеит. Ҳаароуп сҳәан саҟәыҵуамызт. Уара
сушьҭалан, ахара дыҟоуп рҳәеит, усымбеит...
Алхас иажәа неигӡон:
– Ԥыхьа иҳамаз адгьыл аҟара ҳазҭагәышьодаз ҳахьааиз,
сара хышә десҭын адгьыл аҳәынҭқарра исызԥырҵәан,
шьҭа
анхацәа абазгоз. Бжь-десҭынк сара исызхоит, ауаҩы саџьанк
ауп зынӡа ииҭаху зқәаҭыԥс ҟасҵан, адгьыл аарзысшан, абарҭ
иубо нсырхеит, аамҭак ҟалар рыҽдырҭбаап. Дара амцхаҵарақәа
рылоуп-егьиуп, аха ихандеиҩцәоуп...
– Абыржәыгь гәыԥҩык аусҳәарҭа аԥхьа итәан, «иахьа
аԥааимбар
дымҩасит, ҳаҳ иахиҳәаауа ҳазыԥшуп» рҳәеит.
– Исҳәараны иҟоузеи?.. – иаалырҟьаны, Иула ииҳәаз дарччоит ҳәа игәы ишаанагоз, илахь ааиқәиҵеит
Алхас. – Мчы амаӡам
Дыдрыԥшь-ныха, лыԥха ҳамаӡамкәа ҳанхеит.
– Дад, ак шәасҳәашан, аныха аӡәгьы имҟьашьырц азы
акәӡами ҳзеибашьуаз! – дацраланы даацәажәеит Шәамахь
Абыџь.
– Уиашоуп, Шәамахь, аха аамҭала ҳаиҳа здыруаз ҳаичирчан,
ҳаидгылара маҷын, уажәыгь иҳамоуп аицәымыӷра, аиҵашьыцра
ҳамоуп!.. – Шәамахь иеиҵа
еибашьыз шьоукы аҽԥныҳәа риҭозшәа
дахьцәажәаз
еиликаан, аҭак ииҭеит Алхас.
Аха Шәамахь уи изгәамҭеит.
– Гәнаҳак ҳаман, уи азоуп хыхь иҟоу изаҳгәыдиҵаз млеи,
хьҭеи, урыси! – даақәыԥсычҳаит иара, жьира рыҭәа дуӡӡақәак
реиԥш инап дуқәа рыла иӡара ааникылан.
«Иабаҟоу Аиаша Ду?» – иааигәалашәеит Иула иахьа Асас
ииҳәаз ажәақәа.
– Ҳара Гьач-ных Лиашә-ных ауп иаадыруаз, ҳанцоз уахь
иаагеит, ҳзаагәышьозар, арахь иаагоит.
– Дыдрыԥшь-ныха аҟәҵәаха ҳаргьы уахь иганы иааҳамгеи,
уажәыгь ацқьа дазоужьны дҳамоуп, иахәҭоу
мҩаԥаагоит, аха
ҳныха ԥхасҭахеит, аиакәым сумырҳәан...
– Аныха атәы шыҟоу шәасҳәап, дад, – даацәажәеит аԥхьарца
кны итәаз аҭаҳмада. Иула дааиаанӡа иаирҳәозар
акәхарын. –
Аныха акоуп иҟоу. Аԥсуа жәлар ахьыҟазаалакгьы ирзеиԥшуп,
аԥсҳа иҭынхеит, сара издыруа. Шәара зыӡбахә шәҳәақәо аҭыԥ
ԥшьақәа зегь злыԥха ҳаура, изаҵәу иатәарҭақәоуп. Иуцәымӷу
ицуҭа иазнеиуа аныхоуп уаргьы уныхатәарҭа, иазнеиуа. Аныха
акоуп, дад, аԥсуа иныха!
– Иуҳәаз былгьы ҩаӡоуп, дад! – иҳәеит Гьач Рашьыҭ,
акресла
дахьантәалаз ишьапқәа ааиҵыхны иҽирманшәалан, ихы-иҿы
караԥсараха ихы наҟ инкыдиҵеит.
– Убри ҳазегьы еилаҳкаауазҭгьы,
ахҵәарагьы
ҟамлар ауан. Аха ус ҳԥеиԥшзаргьы
ҟамлои: ҳныҟәаны,
ҳгәаҟны ҳдацқәа ҳзыхынҳәыр мышкы...
Аӡәгьы алаҿимҭит. Убасҟанҵәҟьа Асас, акы ааигәалашәан,
арахь иҽаахиршәҭын, илаԥш ахьыиаигоз шәымҭак Иула инаиқәкны,
аҭаҳмада иҟны иааникылеит.
– Дад, Мран-иԥа Естат иӡбахә уаҳахьоума? – итәаз неиҿаԥшы-ааиҿаԥшит.
– Иӡбахә ҳәа дук сызуаҳәом, аха ажәытә ашәаны акы ҳҳәалон?
– даацәажәеит аԥхьарца зкыз, аӡәыр акры иҳәозар ҳәа ԥыҭрак
дааԥшын. – Амала Мран-иԥа Мысҭаҭ ҳәа ауп ишсаҳахьоу.
– Уигь егьыгь акоуп. Удин аныс ишаҳзаурҳәара! – абригь
иҳәан, Асас ҩаԥхьа иҽыныхиршәҭит. Аҭаҳмада иԥхьарца
ирхионаҵы, ҩаԥхьа иҳашҳатәарахазшәа иааҟалеит иара ихы-иҿы. Уаҳа наилымшо дааԥсаны дыҟан иаргьы, Иула иеиԥш.
Аԥхьарцарҳәаҩы иашәа аацәыригеит.
– Ари ҳҭаарых ауп, ҭаарых дууп... – даақәыԥсычҳаит Гьач
Рашьыҭ, дыштәац дтәаны.
Уа, Мран-иԥа Мысҭаҭ ахаҵа,
Раԥ вакьыцла заанда зшышуаз,
Қьааба қәаб ду знапы ҭызшьхьаз,
Мсылмани џьаамеи еидызмыргылоз...
Аурышәхәымҩа з-Аиргь ашәаз,
Рҩан аӡхьышьҭра зҭамҳа еиҿажьыз.
«Уаа, саб ԥхаду уаа, Ҵаблы-иԥа, ухьыӡ сызҳәауам» иҳәит,
«Уашьцәа дуқәа инхаз ушьадартәрым» иҳәит,
Уаа, иабаҟахыз!
Раԥыжә шьала анышә урԥсаарцы,
«Уаа, ԥхаду, уԥсхәыс иазхуам» иҳәит.
Уаа, Ԥсырӡха ашьанҵара,
Наҟәаԥиа-ԥҳа лбаа амҵан иагымкәа зшьа руз,
Ҵаблы-иԥа Мран-иԥа Мысҭаҭ ахаҵа,
Уныхабааш – хан хьыҵәцароуп,
Мран-иԥа Мысҭаҭ ахаҵа.
«Уаа, абри ахысҳәара заҳауагьы,
Аԥсуаа рыҷкәынцәа, иааицшәырӷыз» иҳәит...
– Сишь! Сишь! Ашьшьыҳәа, абаақәа, дыцәеит! – рҳәан,
аԥхьарца
аҽааиқәнакит, егьырҭ усгьы еиқәшьшьы
итәан.
Аԥхьарцарҳәаҩы
ԥыҭк дааԥшын, нас ибжьы рмаҷӡаны шәа
гәыҭшьаагак арҳәара далагеит.
Дыцәеит Асас, уа акресла дшантәалаз, аԥхьарца ианҵаны
ирҳәоз ажәытә ҭаарых дшазыӡырҩуаз. Ихы ишьҭахьҟа инхышәҭын,
акресла азқәа инықәгылт. Иара дыцәан, ихы-иҿы ԥшӡа,
ихы-иҿы ԥагьа мҵысӡакәа,
ираҳаҭӡа. Џьара ихәыцрак узанымхуа. Хынҩажәи
жәаба дызҭагылаз ааӡаб даныцәазгьы
ихәыцрақәа рыҵәахышьа инарҵахьан иара. Иҟалап иара ԥхыӡ
ибозҭгьы:
Уаа, иахәалак, иахәалак!
Шәӡыхь цқьақәа кәмызцәала ихыжәҩа,
Шәыҩны-шәгәара мцала иқәышәх!
Ииурызеи Гьач Рашьыҭ?
Иаргьы нышәнапык аашьҭихит,
Иаргьы ижәлар днараԥгылеит,
Аӷбақәа рахь рҿынархеит...
– Ари заҳаз иан неиҭамҳәа
Лышьхәа ашьац ныҵыблааит...
Иҟалап иара ԥхыӡ ибозҭгьы аҵыхәтәантәи Аԥсны рыҟазаара
амшқәа раан Хылҵысаа руаажәлар драԥгыланы, аинрал Геиман
ишҟа данынарышьҭуаз. Убасҟан ауп ишша аниӷраԥҽыз Гьач
Рашьыҭ, избанзар ихатә ус акәызҭгьы, даҽакын, аха ара ажәлар
рыҟазаареи рыҟамзаареи акәын иӡбатәыз. Иула иаҳахьан уи
аӡбахә. «Ҳара, аџьыгьеҭцәа, зых иақәиҭу жәларуп; ахаан иаахтны аӡәгьы ҳаимабашьыц, ахаангьы
аӡә инапаҵаҟа ҳҟамлац.
Иахьа иаабоит ҳакәшамыкәша зегьы аурыс ҳәынҭқар имчра
аҿаԥхьа
рабџьар ашьҭаҵара ишаҿу, ҳадгьылгьы шьҭа аурыс
император итәны иҳаԥхьаӡоит. Азин ҳашәҭар, изааӡарызеи,
ҳадгьылаҿ ҳаанхар еиӷьаҳшьон», – абри аниҳәоз, Гьач Рашьыҭ
иблақәа ааларҟәны аинрал дагьааиҿаччазаап.
Еҳ, Агьиман, уан лхы лсеит!
Рацәа ҳамариа уахьӡеит!
Ирхароузеи ихҵәаз ажәлар,
Ииурызеи Гьач Рашьыҭ?..
Иҟалап уи деиԥхыӡуазҭгьы зтәарҭақәа нзыжьыз аныха.
«Иабаҟоу
џьара шанак, ссирк, абни Мран-иԥа Естат иԥсы
аҭалара еиԥш?» – иааигәалашәеит Иула.
«Саргьы ацәа сықәҳаит! Ацәа сыбла ихылеит!» – даахәыцит
Иула, иҽырӷәӷәо.
«Абар ассир! Иҟалазеи? Иҟалазеи? – уамашәа ибеит Иула.
Азалаҿ итәаз зегь ааилыҩҩит, Асас ида; уиаӡәк дшыцәац дыцәан,
икәымжәы ҟәашкакараӡа. «Злыԥха ҳаура ааит! Злыԥха
ҳаура ааит!» – аҭаҳмадцәагьы, Шәамахь Абыџь алакҭацәгьагьы,
Алхасгьы – зегь шыншеибакәыз
аԥенџьыр инадибаҳәалеит.
«Злыԥха ҳаура ааит, иааит ҳныха, ихынҳәит!». Дгыларц иҭахуп
Иула, аха имаха-ишьаха ихәом, убрысҟак дааԥсоуп. «Шкәакәала
еилаҳәоу аԥеҳамбар!.. Ааи, ааи, иара иоуп! – даахәыцит Иула.
– Ааи, ааи, иара иоуп, аха инҳарҵәаз, аха инҳарҵәаз
ауаа рыгәнаҳа?» – даахәыцит Иула, аха уи акәмызт; иаргьы
дыҩны
днеин, иаԥхьа игылаз иҽырхырҳәҳәо аԥенџьыр дындәылыԥшит.
Акымзарак ибом. «Умбои, умбои, умбои! Алашьцара иалыԥхаауа, ԥҭа мцақьоуқьадны, амацәыс алҟьо иахьнеиуа,
злыԥха ҳаура! – Аха акгьы ибомызт Иула. Илашьцан, уаҳа акгьы.
Иахьыҟоу ибомызт, дгәаҟуан, ивагылаз дрыҳәон иџьаршьоз
иаргьы идырбарц.
– Абар, ишԥоумбои, ԥҭа мцақьоуқьадны,
амацәыс алҟьо, аҵх лашә иалыԥхаауа!» – иџьаршьон дара.
Аха акгьы ибомызт Иула. Илашьцан, уаҳа акгьы. Анаҩсантәи
аԥенџьыр аҟынтә иаҳа збозар ҳәа уахь дыҩит, дааҭрысын...
...Дааҭрысын дааԥшит.
Аҭаҳмада дахьтәац дтәан, ашьшьыҳәа иԥхьарца ахыц аҿшьуа.
Гьач Рашьыҭ дшыцәац дыцәан. Егьырҭ, ахәыцра иахьҭанагалаз,
рыхқәа еидарахазшәа рнапқәа
рыҵаргәа итәан.
Макьана ахәларагьы акрагын.
Шәарҭ шәахьтә избахьада аҷныш аҩы иашьуаны?
Чари-чари-чарирама – аҷныш аҩы иашьуаны.
Шәарҭ шәахьтә избахьада акалмаҳа аапкуаны?
Чари-чари-чарирама – акалмаҳа аапкуаны.
Шәарҭ шәахьтә избахьада аҳәаҵыс рыбжьауаны?
Чари-чари-чарирама – аҳәаҵыс рыбжьауаны.
Астудентцәа рлаф ашәа
Аҟәатәи ашьха уахьынаҿало, арыӷьарахьала, арка
маҷк
инахыкны, атропик ҵиаақәа агәыҵаҳәҳәа анаара иаҿагылоуп
урҭ аҵиаақәа рыԥшшәы змоу ҳаҩны ԥшӡа. Ԥхныла, иаҳа ауаа
анырацәоу, арахь иныҟәо автобус аҵҵы иқьуа хыхь ихәноит,
егьырахь абжьааԥны араанӡа имааӡаӡакәа ихынҳәуеит. Аԥхын
иара усгьы амашьынақәа рацәоуп, аласгьы, ахьанҭагьы уахь
еишьҭала амҩа иануп. Шьапылагьы инеиуеит аԥсшьацәа, аԥсабара
агәыблра ргәы иҭаҳәҳәа, рфотәаппаратқәа харшаланы. Уахьынхало ҩ-ресторанк ыҟоуп, урҭ рыдагьы ус унадгыланы уқьаф
ахьааҟоуҵашагьы; уантә ақалақь ахы инаркны аҵыхәанӡа
иубарҭоуп. Нас ҵаҟа илбаауеит, аҵх акыр иганы, ирызгаша
ашәҭқәа ҿых-иҿыҵәҵәа иргәыдыҳәҳәаланы,
акаҩ-акаҩҳәа
зеиуахк уҭаху ашәақәа ҳәо, усҟан ршьапышьҭыбжьқәа акаҭран
ианыҩуеит, сԥенџьырзаҵә асаркьақәа рҵысуа.
Ари аҩны ҩбаны еихагылоуп, са сзыҩноу амансарда хәыҷы
даҽа етажкны иумԥхьаӡозар. Актәи аетаж жәытәла аҩны зтәыз
иҭақәан, иалҵ-иалымҵ» иҳәап ҳәа.
абырзен иԥа иҭаацәареи иареи ҩноуп: иара, иаҳәшьцәа ҩыџьа
– аҳәса тәахьақәа, иашьа – ахаҵа тәахьа, иԥшәмаԥҳәыс, насгьы
иԥҳаи имаҳәи. Иҷкәынгьы дыҟоуп; уаха аҵхыбжьон даауеит, шьыбжьоншәа зны дгыланы дцоит. Аки-аки еишьҭагыла
амашьынақәа халалоит, уи ишьҭаланы, Христо дыҟоума ҳәа,
иангьы шьоукы, дыҟа-дыҟам, ирхааны дыҟаӡам ҳәа раҳәаны
иоулыжьуеит, шьоукых акакеиҳәа дрыҵаҳәҳәаны иԥхалҵоит.
Иара ақалақь дшалаз изҳаит, аҩнгьы дтәымуаҩушәоуп
дшыҟоу, дҭынчӡа, ибжьы умаҳаӡо, аха илак кьаҿ наишәҵаны,
илакрышь еимаақәа наишьаҵаны дахьынылбаауа ақалақьаҿ
иеиԥш зеиԥшу рҟны зажәа акралнадо ӷьычуп рҳәоит. Уаҟа
иагьараан дубаргьы, дрыхьчошәа, ианеиҵаха ҩыџьа арԥарцәа
шаҭлаҟьақәа ицуп; икьаҿи иеимаақәеи рлак амра иаҵаҷҷо,
изиҭаху сеидру, даҷк, азхык иарманап иакәыршаны, егьи
ижәҩа иахшьуп. Иаби имаҳәи – урҭ уаа ҭынчқәоуп, рҩыџьагь
ахысырҭаҿ аус еицыруеит, аҩны ианааилак инаркны хәлаанӡа
адәаҿы итәаны, ауараш ықәҵаны адомино асроуп изҿӡоу.
Аԥшәма иаҳәшьцәа ракәзар – рҩыџьагьы быргцәоуп,
аӡәи-аӡәи
пату рықәибаҵоит, егьырҭ аӡәгьы иацәажәаӡом,
насгьы иахьа
хәлаанӡа дара рхаҭақәа зыҩноу ауадагьы,
егьырҭ ауадақәагьы
еилдыргоит, ирџьырқьуеит, ааҵрақәа
ыҵрыԥссаауеит, нас
ианааилашәшәлак, рылахь-рыџьымшь
ӡатәны, агәыхьхәшә
деибаржәны, хаҵа дзымбаӡац, аԥааимбарҭыԥеиԥш ицқьоу
риарҭақәа рҽынарымардоит.
Хыхь дыҩноуп даара зых пату ақәызҵо, уаҳа назҭахым хаҵа
бзиак. Ихәыҷқәа аиҵбацәагьы, Архысҩы
ихәыҷқәа ирыцхәмаруазаргьы,
рых пату ақәҵаны ауп ишымҩаԥырго, рангьы уи
дашьклаԥшуеит аԥенџьыр
аҟнытә.
Урҭ аҩҭаацәарак аквартирантцәа аӡәаӡәа рымоуп.
Зԥенџьыр аҩадаҟа иԥшуа абырзен иуада дыҩноуп Асахьаҭыхҩы.
Уи иуада зегьы аш, арама иҭасангьы иҭасамкәангьы,
аватман қьаад, агьыԥс иалху, амармалташь иалху абиустқәа,
амольбертқәа, ашәҟәқәа иҩндырҭәаауеит; абааӡара иаҳа
иахьмаҷу
кәакьк аҿы ииарҭа зну ацәарҭаӷәы кҿагылоуп,
аха иара бжеиҳан имольберт дшадтәалоу ҵхагәазы ихы
наиқәҳаны дамхацәалоит. Шаҟантә, ҵхыбжьонны ақалақь
аҟынтә саныхынҳәуа,
аҩны анаара иахьаҿагылоу аҟынтә зыбжара адгьыл иҵоу иԥенџьыр сасып ҳәа сҽааларҟәны иуада
саныҩнаԥшлак, иқыцә кны дшыцәоу дызбахьоузеи, ицәарҭа
ҭынхадаха кьыс амаӡамкәа, абааӡара иариаҵәаз иҭӡамцқәа
иахьынӡауа аескизқәа рыла ихҩаны, ҭӡамцкаҿ кәакьк иамоу
мсыраа раҳкәажә Нефертитигьы, алашара ахырхашьа абзоурала
анаҩстәи
аҭӡамцаҿ, абиуст аҵкыс акыр еиҳаны, аха еицакра
амаӡамкәа лцәаара зныԥшуа лыгагагьы, наҟ-ааҟ, рыхәдақәа
ҭҳәаны, рқьышәқәа харшаланы, дрыгәӡырц рҭахушәа ихәаԥшуа.
Ахаҵа бзиа иҿы ауада иҩноуп Атаксист иԥҳәыси иареи.
Иаргьы дыҷкәноуп, иԥҳәыс лакәзар – зынӡа дқәыԥшӡоуп. Аинститутгьы дҭан, аха уажәы аӡҟы дылкуп – лымшгьы лыҵхгьы
уи итәуп. Лассы-ласс ланхәа даалоит ақыҭаҟынтә, лхаҵагьы
аамҭак шааиоулак уахь дцалоит; иаацыԥхьаӡа реидара рыманы
иаауеит. Атаксист аус ицызуа арԥара ӷьеҩқәа хәҩы-хәҩыла,
фҩы-фҩыла, рыҩны иштәац итәоуп, аҷкәыни аӡӷаби рчеиџьыка
ныҳәо. Уаха асааҭ жәаҩа
шыҟоу иаадәылибаҳәоит, рыбжьы
рыхҵа, аԥшәмацәагьы
аԥшқа дрыманы иаарыцдәылҵуеит.
Асасцәа ахәыҷы иан даалымхны «Е-ҳоп! Аат, аԥсуа хаҵа!» ҳәа,
дыршәны дыркуеит, дыршәны дыркуеит, иангьы дахьгылоу
дныҵашәшәа дцоит, лыԥшқа ддыршәыцԥхьаӡа лҽылреиџьуеит,
аха ҿылҭӡом.
Анхәа даныҟоу, уигьы дыӡәӡәоит, дыҳәҳәоит, ацәарҭақәа
дәылылгоит, ашҭагь лыԥссоит, аха иаалхашҭны
абырзенцәа
рԥенџьыр дааҵалар, аҭакәажәцәа-аиҳәшьцәа, рыԥсы шьо
арымӡ иқәтәазаргьы, ашырҳәа иҩаҵибарҟьаны, илывархх
аԥссара иалагоит, уиала дара ртәы рхала иахәартә ишыҟоу,
аҳәаа дшахыҵыз лырдыруа.
Аԥшьарҭа ашҭа аҵыхәан аматанеирҭа шамоу еиԥш, ҳаҩнашҭа
аҵыхәангьы уадаки ҿаԥараки змоу ҩын-хәыҷык
цәыҵагылоуп. Уа дыҩноуп Аҭакәажә, ҵыԥх аконсерваториа
иалганы иааз апианинорҳәаҩы. Шамахамзар аклассикатә
музыказ имҭәыц афилармониа азал изныкымкәа иҭәхьеит
лконцертқәа раан. Аклассика бзиа изымбаӡогьы уахь инанагоит
Аҭакәажә лыԥшӡара.
Аҵыхәтәан – амансарда аҳәынҭқарра иатәуп, уаҟа сыҩноуп
сара, аҳәынҭқарра амаҵзуҩы,  агазеҭ акорреспондент. Суада
ҭшәоуп, аха аҭуан ҳаракуп, ауаџьаҟгьы амоуп.
Иахьа мҽышоуп.
Ашьыжь шаанӡа сҿажәкуа сааԥшит. Сыблақәа анаасырт аҭуан
снаҵаԥшит, еимыҷҷа, еимытта. Дамокл иаҳәеиԥш исымариашаӡаны
икнаҳаз адшьыхла саахәаԥшит, макьана ишԥазымычҳари,
ишԥалеири ҳәагьы аасгәахәит.
Аԥенџьыр наҟ-ааҟ аҵәымӷқәа рыла иаркыз акыдыршәыла
уажәы иҿжәаны икәалкәало азганкахьала икнаҳан.
Сдәылыԥшны
ажәҩан снаҵаԥшит. Аеҵәақәа ҿыцәаахьан.
Ажәҩан ашара иазыԥшын.
Сиарҭа сахьылаиаз амрагыларҭа
збарҭаӡамызт, аха ашәаԥшь цәырҵхьазҭгьы, уи акалҭ сԥенџьыр
аԥшьыркца азганкаҿ
снахьыԥшыртә иҟалон. Аха макьана
ашәаԥшь
цәырымҵыцызт. Иҿыбааӡаӡа, алашьцареи иираны
иҟоу ашьыжь лаша ацәаарақәеи еилыбзаауа, амарқьаф
ԥшшәы аманы сааҿаԥшит ажәҩан. Схышә столхәыҷык еиԥш
уҽаақәукыртә иадчаԥалоу аӷәы шәҟәыла, қьаадла иҭәуп. Урҭ
рхыхь схарԥлас еилаҟәаҷ иқәыршәуп. Иаха санышьҭалоз схы
иакәхша исмыршәкәа иҟам.
Сааҳәны сханы игылоу астол ахь снапы аасырххеит, агәҭахьшәа
аӡы зҭаны саазхьыԥшыз аграфин аҟынӡа сзынаӡозар ҳәа.
Сыҽсырххон, сыҽсырххон, изулак нацәкьысла снахьысны,
иқәырҳәазо ааскьагара салагеит. Макьана исылымҵыцыз
алкоголь анааҵыс, ихааӡа сцәа-сжьы ааимнадеит. Сеихон, сеихон – уи са сзыҳәан иагьбаҩырҵәыроуп. Сзынаӡаны аграфин
сызкыр – аӡы зжәуеит, нас ԥыҭраамҭак сеиҭацәоит, ус акәымкәа
сшацрыхо исыцәхышәҭыр – сгылар акәхоит.
Аха уажәыгь бжеиҳан еиԥш аграфин сеиҩаӡеит, избанзар
асҵәҟьа сҽансырхха, сахьзымнаӡаша кәакь ыҟаӡам, убрысҟак
иҭшәоуп скәымра. Аӡы зжәын сеиҭанықәиеит.
Сахьышьҭаз сыцәазшәа-сыцәамызшәа, сылақәа зны ишаартыз, зны ишаркыз, ԥхыӡушәа-ԥхыӡымшәа акы збон, сазхәыцуан.
Инахьхьи, амшын ахь ухы хазар армарахь ала, илбааны аӡы
зжәуа амшә ааугәалазыршәо ахәы иаавҵыҵын игылеит амра,
иаакаԥхеит. Ҳжәытә ҩны аҭӡамц иаҵәа ана-ара иаарцырцырит, аӡаӡа кәалыкәаџьо апальма быӷьқәа иаарылаҷҷеит, аӡахәа
быӷьқәа рҽааиҵырхит. Иаалырҟьаны аԥенџьыр аҟынтә ауада
иааҩнашылеит аҵар рыбжьы.
Адәахьы ашҭа днеины даақәгылеит сгәыла, Архысҩы
иашьа,
ахаҵатәахьа Феохарис. Анцәа иҳаиҭаз ашьыжь иаҩыҵракыз
амреи – Анцәа иҳаиҭаз – Феохарис иҩыҵракыз аикәаӷеи
ааиҿаҷҷеит. Макьана цқьа амш лашара аҳауа иаламлац аԥшшәыбжақәа.
Ухы уааҩахоит атрышәыбжь газшәа, убла инхылоит, убла инҭаҭәоит ашьыжь асахьақәа. Дгылоуп Феохарис,
иеикәаӷа хәыҷ кны, макьана
илацәақәа цқьа еимимхыц,
аҳауа хьшәашәа ицәа еилнарбзаауеит, дареиџьуеит. Уажә уи
игылашьа иааугәалашәоит аҭоурых
рҵагақәа ирнырҵало
асахьа: бжамаамын-бжауаҩ, ҳара ҳазхылҵыз, ихаҳә лых еиха
импыҵак абардра даалҵны данаагыло. Имаха-шьаха еиҵаӷәӷәа,
илаԥш мыжда гәрамгарак аҿықәыҳәҳә: игәыиҽанӡамкәа
иаацәырымҟьандаз ҳаԥымшәык, ма динозаврк...
Архысҩи, уи имаҳәи – ауаажәлар ирыхәаша аџьа рнапы
алакуп, рхазгьы ихәарҭоуп. Урҭ атираҿ аус руеит, аԥара рҳаны
аҩныҟа иааргоит. Рыҳәсақәа ракәзар – хәыҷ гәарҭак ирҿуп.
Аҭакәажәцәа-тәахьақәа аҩны еилдыргоит. Уаҳа дзызхәыцрызеи
ҵара дук змам Архысҩы, иԥсадгьыл дуӡӡа мшыннырцә ишьҭазар,
уи аҭоурых дуӡӡа зну ҩ-шәҟәык рчанаба аҽыкәаша захымԥозар
– урҭ руакы ара аҩны, акәакьаҿ аныха амҵан иқәуп,
егьи ахысырҭаҿ, ашәақьқәа раҵкыс ихысуа аҭыԥқәа рҿы агазеҭ
ԥжәахақәа
агәылаҵаны,
адахҭа иҵоуп, илакҩакуа клиентк
дҟалар
уа иаацәырганы,
иаразнакала иахьаҭаху иааимԥааны,
далаҿаԥырҽларц.
Феохарис иоуп хархь злоу акгьы знапы алакым. Иеикәаӷа
иманы
дгәароуп, дуасҭаны ирҳазҳәа акгьы ыҟаӡамкәа. Нас
ҳаскьынқәак еизигоит, нас хәышәқәак ҟаиҵоит, аха урҭ
ахәшәқәа уаҩ далдмыргаӡеит, иара усгьы иззикуа ҳәа аӡәгьы акгьы издырам, рыфҩы уаҩ дықәнамыргыло, рыфҩы лаҳалаҳауа.
Нас ак иҩуеит, иҩуеит. Дцәажәаӡом.
Сара сықәиоуп. Џьара акы сгәы иҭыхоит, ишгылатәу аҟара
сгәаҟәышра исыҵанаҳәоит, аха ишԥахаау абас уцәоушәа-уцәамшәа аҟазаара, уажәы-уажә уцәа-ужьы иалоу алкоголь
аарҵысны, ихааӡа ушьа-уда иааҭахәмаруа.
Шаҟа агәнаҳа имоузеи Феохарис, ихьӡ ишаҳәо еиԥш Анцәа
дҳаиҭазар, уи Анцәахәы ихьыԥшу ссирк ҳалаигалараны
дҳаиҭазар,
аха ихы-имч деигӡаны, ма адгьыл ҟыбаӡыба ииааины, илшоз зегьы ҟаимҵазар ицәа-ижьы ажәҩани иԥси
ахьеигәныҩша тәарҭаны армазеиразы; ажәабжь мыцқьақәа
илымҳахь иааишьҭзар,
уаҳа уахь ихәынгашьаны ажәҩан ашьҭыбжьқәа
ҭамлартә; иҿы иҭихуазҭгьы ажәабжь мыцқьақәа,
уаҳа
уахьынтә ихәынгашьаны агәаԥхара ҳалал ҭымҵыртә;
Иааираны
иҟоу итәарҭа ирмазеирц акәзар
илахьынҵа изинаркыз аикәаӷа,
хҿыхшьа змам агануаа рыҩнымаҭәа аҟаҵаразы иныҟәиго?
Игәы аҳәеит Феохарис ацәа рхеиҵарц иԥхыӡ шанақәа.
Ихьшәаны акәзаргьы, игәы аҳәеит Феохарис рыԥсы
ҭеиҵарц
ихәыцра шанақәа.
Зызаҵәра зиааиз Феохарис.
Амрашәахәақәа хыҵны суада иҩналеит. Феохарис дзаҵәуп.
Ацәа рхеиҵеит иԥхыӡ шанақәа, аԥсы
рхеиҵеит ихәыцрақәа.
Х-шьышьык аԥиҵеит. Амҵәыжәҩақәа змаз х-шьышьык. Ҿыц
ииз ашьара ԥшӡақәа аашьҭыхны, ихәшә фҩы лаҳа-лаҳақәа руакы
диржәын, аӡә дызмыԥхьацыз иҩырақәа руакы аашьҭыхны
дырхаԥхьан, макьана ицәыҟаԥшьааӡа иҟаз рызқәа ԥшқақәа
аԥсыӡ арӡҩыгеиԥш иҵаӷаӡа амҵәыжәҩа хәыҷқәа аалнагеит.
Даақәгьежьаан, даагьагьан, сзыҩноу сҳәыҳәҭра аҵаҟаҵәҟьа
аҭра рзыҟаиҵеит, ажәҵарақәагь ицхраауан убасҟан – ицо-иаауа, аҭәыц ааго. Уи сҳәеит ҳәа, Феохарис аӡцарҭа
трубала
дхаланы
сҳәыҳәҭра ӷәыцәмаҟьак надичаԥалеит ауп, мамзар
аҭра зегь ажәҵарақәа роуп иҟазҵаз. Аҩны аӡәгьы дымҿыхаӡац,
сараӡәк
сыббаӡа ахышә сылахеит; саԥхьаҵәҟьа урҭ аџьџьаҳәа
аусура иаҿуп. Схы ахьызгара сыздырам; ма ҽмырба ҟаҵаны,
агьҟамлазшәа
ҟаҵаны наҟ снеины снықәиар – уигь ауам,
арахь аԥенџьыр сылагыланы, саԥхьаҵәҟьа аџьашьахә арҿиара
иаҿу сгачамкны сахьрыхәаԥшуа аӡә дыԥшны ибарҳәа сшәоит.
Сара еснагь срыцәшәоит аганахь иҟоу, агануаа, сацәшәоит
урҭ агануаа рычча: алеижь инҵааҟәрыло ахапыцқәа – ахьы,
араӡны, акаканԥҽыга, аҩеижь, абыжькаҵәа, ахьыжәжәара,
ахәаԥса; аҟәара ишеиҵасуа угәы аԥарда ааҿжәаны ихызтуа
анапқәа; алабжыш зыхгылоу аблақәа, уанаархыԥшлак
азныказ
иааиҭасуа, аха хьаҵра ҟамҵакәа
иаатыз угәыҵәҟьа инҭаԥшуа.
Изура, исҳәара сзымдыруа срыхәаԥшуеит. Шаҟа исцәыуадаҩузеи, саԥхьаҵәҟьа ассир андырҿио, наԥшҩык
иаҳасабала
аган ахь агылара, сара, еснагь ассир згәы аҳәо! Схы рылаз-галозаргьы – сышԥалагари? Ус сыббаӡа сырхагылоуп. Аԥхьа,
аӷәцәмаҟьа адчаԥалара данаҿыз, сыԥшын, џьара ак иашамкәа
иҟаиҵошәа збар, ус акәым – асауп ҳәа сыбжьы аарганы, уиала иара, абра саԥхьаҵәҟьа аус зуа, арахь зынӡа сыҟаӡамшәа
сгәазымҭо, аҭҳарцәҳәа игәамҭара даалысхырц. Аха иара,
слакҩакуа, сҿаббаӡа сышихәаԥшуаз иус даалган – уаҳагь са сахь
дымхьаԥшӡакәа! – дналбааны дцеит, ашьарақәагьы ҷыӷәҷыӷәуа,
иҟәбаҟәшәо рыҭра ихтәалан. Уи избаз агәабзиара иатәым
лаԥшҵашәарак еиԥш сыблахаҵ аргьежьын, сгәы аабыжьнахын, арахь саахынҳәын, абра сшықәиаз шаҟа аамҭа цаз сеидру.
Аха даргьы риишьа иишьа ишеиԥшымыз, рызҳашьагь зҳашьа
иеиԥшымхеит – дук мырҵыкәа Феохарис изааит иԥырны. Ҩба
неины ижәҩа ҭбаақәа наҟ-ааҟ инарықәтәеит, ахԥатәи – инапы
ахьааирххаз.
– Уца, – иҳәеит, иара, ашьышь ахы аашьышьны, илахьгьы
еиқәуп. Ашьышь камҳартә мҵәыжәҩала аҽаариашан, ииҳәарызеишь
ҳәа аблақәа ҩеижьӡа еихамырҟәысӡо иааиҿаԥшит.
– Уца, х-шьхак урхыԥрааны,
уца, дыԥшаа сара бзиа избо, уца,
исызлаҳәа, уца, исызлаҳәа гәаҳәарала сышҭәу!..
Уи цеит, иарӷьажәҩа иқәтәаз нықәԥрааны инапахьы ииасит,
иаргьы, изыжәҩак анааҭацә, иҩыҵракыз иеикәаӷа ааирҽеит.
– Уца, – иҳәеит иара, – хы-мшынк урхыԥрааны, уца, амшын ихықәгылоу акрополь ашьаҟа аԥҽыхақәа унарықәтәа-аарықәтәа, исызраҳәа сыбла иамбац сыԥсадгьыл шыгәхьаазго!
Уца!
Уигь цеит, иажәа ҩбамтәкәа. Ахԥатәи ааины инапы инықәтәеит.
– Уца, – иҳәеит иара, – амала мшыннырцәгьы акәым, уца,
амала шьханхыҵгьы акәым, уца амрагыларахь ухы рханы, уца,
амахҽымҩақәа урықәыԥшуа, уца, аԥслымӡ сакарақәа рахь, уца,
иахганы иҟаз сани саби рыбаҩқәа ахьамадоу!..
Амра агәараҳәа ихыҵны суада иҩналеит, исыкәшаны
сыҵнацеит.
Сҩагылеит инамуӡа. Ԥхыӡушәа-ԥхыӡымшәа сызлаз
ацәынхақәак
роуп уажә сыбла ихгылаз, абызкаҭаҳа еишьыл
уанаҭәҳәалак
ауарҳал қәҵа ныҵабаны, акәакьқәа рҿы ахәҭақәа
ҽыҭ-ҽыҭ, исаба мацараха ишаанхо еиԥш. Уажәшьҭа сахыччаргьы цәгьа избомызт сыԥхыӡбжа, аха уи саналаз
иаархыҭхыҭыз
сгәы макьана аҭҳараҳәа аисра иаҿын. Бзиа избоит абас
сҭанагаланы саныҟоу, асеиԥш аан ԥықәсыларада инеиуеит
схыҭҳәаа: исызцәырнагаз
асахьаҿ алогика згу аҭыԥқәа ацәа
иалаз сыхшыбаҩ ахәҭа иахылҵит ҳәа азысыԥхьаӡоит, еиӷьу
аҭыԥқәа ракәзар – сфантазиа абеиара иатәуп. Насгьы
уи аҽны
уаҳа акгьы ҟасымҵаӡаргьы,
уи уск, рҿиарак ҳәа исыԥхьаӡоит;
уиалагьы сгәы сҟажоит. Ишакәхалакгьы, агылара сахьаҿыз
ушьҭан зны ианҵатәуп,
исхашҭаанӡа ҳәа саахәыцит.
Уи иазыжәуазеи, сеимдо сҿаасхеит, ҭаҭынк сызҭахазар
ҳәа.
Сџьыбақәа ааимыздеит, астол ааиԥхьысышьшьааит.
Аибга
анызымба, ахыблаахҭра акы аанысхит. Алҩа ырҵауланы илбаадо зцәа зхыҵхьаз
сџьынс еиқәа аасышьасҵеит, нас асапын,
ахапыцрыцқьага, ампахьшьы уҳәа аашьҭыхны сындәылҵит.
Ахаҵабзиеи Атаксисти уалырк дәылганы акранаҿ аӡәӡәара
иаҿын. Санаарыдгыла, аԥсшәа сҳәеит. «Здравствуи
дорогои,
здравствуи», – аасаҭеикит Ахаҵа
бзиа. Усоуп есқьынагь аԥсшәа
аниасҳәалак аҭак шыҟаиҵало – заҵа ишиасҳәаз еиԥш еизаданы аҭак симҭара, иҳәашьагьы
иҿаԥшыларагьы ирнубаалоит:
«Мшыбзиа, џьым, мшыбзиа, иумбои аԥсшәа хааӡа ишуасҳәо,
иауазеи исымҳәартә, шәысцәымӷу џьышәшьоит, аха...».
Иара испорт еиқәа ишьан, харԥзаҵәы, ихәы бабаӡа.
Аҽҽаҳәа
аӡы алеира иаҿын. Уи ацԥыхьқәа асаара ишьҭасны, ауалыр
авара иадсыланы Ахаҵабзиа иеимаақәеи иеиқәа анапи рыбжьара иааԥшуаз ижьы иақәҭәон. Аҳауа хьшәашәан, аӡгьы
хьшәашәамкәа иҟамызт.
– У-уф! – уи ишьапқәеи иеимаақәеи асаба рылыҷҷаауа
ирҿаԥсаз ацәыкәбарқәа саарыхәаԥшын, ирхьны аӡы иааҭыргаз
аҽеиԥш саақәарқәашьеиит.
Атаксист ауалыр ыршаҟьшаҟьо, зны иқәрчаразны анахь-арахь ирнаауа, нас агареиԥш наҟ-ааҟ ирҵысуа аӡәӡәара даҿын.
Еснагьеиԥш иахьагьы игәалаҟара бзиан. «Ҷлоу инаганы
Дәаб исызҭажьзар, ишԥаԥсарыларыз, анаассын!» – иҳәеит
иара
длахҿыхӡа, иҽааириашан гәыблыла ауалыр дахәаԥшуа.
Ахаҵабзиа ауалыр ахы атыгә-тыгәҳәа днасит. Зыӡбахә ҳамоу
ауалыр шакәу шидыруазгьы, имаҳауаз абызшәала ҳахьцәажәаз
ааигәамԥхазт, илахь ааимаирџахәит. Аӡы хьшәашәаӡа ахаҽаҳәа алеира иаҿын. Аҷкәын еиҭах ауалыр ҟьо иҿааихеит. Зныкыршәа
ихы дааҩахан даасҿаԥшит. Слакыҵақәа ыҵчааны,
сылақәа ҟаԥшьӡа саниба, иахак иагәыдуҵаӡазар ҟалап ҳәа ихы
ааирҵысын даасалацәҟәит, аха нас иаразнак, сгәы ннархар ҳәа
дшәазшәа, иааиркьаҭеит. Ахаҵабзиа уи сара исусым иҳәарашәа
наҟ дыԥшуан. Ахәхәаҳәа ихааӡа сааҿырҳасит, сылаӷырӡқәа
аахаддылт. Абыржәы аӡы хьшәашәа скраны, исҿасҭәараны
сшыҟоу анаасхәыц, сеиҭаақәарқәашьеит. Азныказ саахьаҵын
аанда иаджьылаз ахаҳә сҽаақәыскит, аха али-ԥси рыбжьара
ашацаҳәа сҩаҵҟьан аҿыӡәӡәара сналагеит.
...Дук мырҵыкәа сҽеибыҭаны ҵаҟа сналбааит. Агәашә сынҭыҵуаны
арԥыс Атаксист даасыхьӡеит, абыржәыҵәҟьа дааҽыжәԥазшәа
иԥсыԥ ихәламӡо, деихаччо. Игәалаҟара шыбзиац
ибзиан. Уажәы-уажә дыԥаны амҩа ихгылаз амышмала абӷьы
ааҿиԥаауан. «Ноль-шестой» – иҳәеит, машьынак анҳаԥыс. «Ее,
џьым, рацәа имашьыноуп», – шьыцра ҳалалкгьы ибла иаахгылеит. Ҳнеиуан.
– Ахаҵабзиа имашьына аасхәазшәа сыҟазҭгьы, – ихы дацәажәозшәоуп
ишиҳәаз, аха са исызкын.
– Иҭиуама?
– Иҭиуеит, аҿыц ааигараны дыҟоуп, абыржәы исеиҳәон, аха
х-нызқь мааҭ сызхом, умбои...
– Егьи иаанхаз хә-нызқьи фышә умоуп, нас?
– Хә-нызқь иауеи? – еиҭах дыԥан бӷьык ааҿиԥааит. – Быжьба
сымоуп.
– Ыы, шаҟа икуеи, уара, иаҳҳәеит ҳәа.
– Аҳәынҭқар ихәала иуиҭома, почти иҿыцупеи! Жәаба
иҳәеит. Дахьымхәындаз, амалаҳәа исиҭазшәа сыԥхьаӡон. Еи,
џьым, дхаҵа бзиоуп. Ноль-шестой. Даара иныҟәахьазар – 40
нызқь километр. Уара, таксила ҳцап, ухаҵазар.
– Уаҟәыҵ, абааԥс, ҩ-шьаҿак рзы, ҳшьапгьы ааиҵаҳхып.
– Џьабеи имашьына. Иахьа аерманы иоуп иақәтәоу, – иҳәеит
арԥыс, атакси ҳзаанызкылаз уцагәышьа ҳәа ирбо. – Уаха асааҭ
фба рзы аусурахь сҭыҵроуп. Мҽыша ҳа ҳзы иҟамлеит усгьы, –
нациҵеит, мҽыша иара изы иахьыҟамлазгьы деигәырӷьошәа
деихаччо. – Уажә ацентр аҟынӡа неитәыс исымоуп... Уара,
таксила ҳцап, уаԥсыуазар!
Атаксигьы ажыжәҳәа иааҳадгылеит. «Аҳы, уҭал, уҭал!» Аха
сара инаҿасыршәит, исымҩатәны џьара неитәыс исымоушәа
ҳәаны.
Ианысыму – стаксист дцеит. Сара ахаҵәирҭаҿ игылаз амагазин ахь сҿынасхеит. Хәаахәҭҩыс ара иҩнагылоу Архысҩы
иԥҳәыс лоуп. Ауараш анызго абаҭлыка ахә сымылхӡом, ушьҭан
зны зегь еизганы
ишылзаазго лдыруеит – баҭлыкамзар исымоузеи. Аԥара ансымамгьы исҭаху сылҭоит. Сыгәра
лгахьеит... Аха амагазин саннадгыла избеит  ҳәа
анны ақьаад ашәаҿ ашашәа ишахьынҳалаз.
«Бара бымсааит
амҽышаха асклад ахь бышцаз» – аасгәахәит, сгәахы ԥыжәжәо,
ақьаадгьы «пиририв» ҳәа ахьаныз аганахь иаасырҳәит. Ацентрахь сылбаар акәхеит шьҭа саргьы. Санаахьаҳә дааиуан Феохарис. Ихахәда ижәҩақәа ирҭацаланы, ҳазхылҵыз аҳаԥуаҩ,
зны Иашҭыхә тәарҭас измаз иоуп иара чаԥашьала дзеиԥшу.
Амала уаҩ кьаҿк, абаакы, иқәрахь днеихьеит, деиқәышла.
Инапқәа руакы бӷьаауа ишьамханынӡаҵәҟьа инаӡоит, егьиала еикәаӷа бзиак иҩыҵракны икуп, ицҳафыруа иахьху амра
аҿаҷҷо. Абас иагьараан дубаргьы инапы ахьҭацәым азакәхап
иҽхырнаашәа дызныҟәо. Убри иҽхырнаара аҳаҭыр ибоушәоуп
дшыцыркьуагьы. Дшаагәасҭазҵәҟьа, ҳалаԥшқәа еиқәшәар
ҳәа сшәаны, даҽаџьара аԥшра салагеит, аха икылкааны
сыхәаԥшра дшаҿыз здыруан; сшьаҿа аахьанҭахеит, сцәа ааилыбзааит, – исзымычҳакәа сааихәаԥшит. Шәымҭак азы ҳаблақәа
ааиқәымшәар амуит. Афымца анеиҿакшо еиԥш адыхҳәа
саарҭрысит, ҳалаԥшқәагьы ацыԥхь иаҵәа аарҿыҵыддит. Сыбла
иҟәысымгаӡеит – имызжәеит.
Дышиашаз днасаҩсит, сара ацентр шыҟоу сылбааны сҿынасхеит.
Снеиуан, зцәа еиҟәыддхьаз ажәытә ҩнқәа сраҩсны.
Снеиуан, Феохарис илаԥш сахьадрыз сцәа еилыбзаауа. Сармарахьала
исҿаҷҷон амра. Абар арантәи иахьубарҭоу ахәы
иаҿагылоу ҳаҩны, абар са сзыҩноу амансарда, абар уи иахагылоу
ашпиль, агәыреиԥш ишшәырӡа. Уи агәыр уахынла
абыржә сахьааиуа џьара ҭыԥк аҟынтә – уи аҭыԥ ааԥшааны
уахь уԥшыр – ишылашо убоит. Абри здыруа маҷҩуп, избанзар
агәаҭара цәгьоуп, ҭыԥ заҵәык аҟынтәоуп ацыԥхь аҿышәшәошәа
иахьуҿалашо, уи аҭыԥ иаразнак иузыԥшаауам. Арахь амҩа
агәҭаноуп, амашьынақәа
иахьырҿархасырҭоу; уи збоит ҳәа
ухы раҳа амҩа ушангылоу руакы аауӡывасыр ҟалоит. Зегьы
ирызбагәышьом рхаҟныҵәҟьа иҟоу алашара... Аԥсара иҵашьшь
инагоу амҩаду снанылеит. Амра аҩнқәа ирхыҳәҳәартә ихамлацызт, аха ҩнык ашәшьыра сшааҵшәалак аҽаасыҿнашьуан.
Ашьыжь ҳауа сгәы аарҭынчит, иаарраҳаҭит азныказ, сыблақәа
аҭыбзаара ишаҟәымҵыцызгьы. Снеиуан, амшын абара сгәы
азыҳәо, иаргьы сармарахь ала ишьҭан, сышиашоу ҵаҟа сналбаар х-кварталк рнаҩс иаацәырҵуан, аха сара иамариашаны ауп
сышнеиуаз; есааира сгәы уахь ишсыхозгьы, сзышьцылахьоу
амаршрут аилагара сцәуадаҩын. Снеиуан сыццакы-ццакуа,
мҩеихагаларҭацыԥхьаӡа шәахәа ҟәандала иаасԥылон амра.
Маҷ-маҷ сшьара саақәлеит, сгәалаҟарагьы аашьҭыҵит, Феохарисгьы дысхашҭит. Сахьнеиуаз исгәалашәон раԥхьаӡа Аҟәа
санааз аамҭақәа; усҟан сқәыԥшӡан, агәаԥхара ҳалал схалашон,
абри уажә сзышьцылахьоу, бжеиҳан схьамԥшӡакәа сзаҩсуа
ашәаԥыџьаԥ, аҩнқәа ҿыцбарах избон, иҟан ажәҩан
ахьтәгьы
абжьы. Уажәыгь ҳамҭак аҟара иаасзыхынҳәит
уи аамҭа, уи
агәацзаара, сааласхеит. Аԥсара сааҵыҵит, амҩақәа ахьеихагалоу снеит, амрахь
сҿы аасырҳәит, – саԥхьа ихарамкәа ишьҭан
амшын.
Агаҿахь санкылс, газеҭқәак аахәаны сныҵалеит асасааирҭа
абарҵаҿ иҟоу ачаижәырҭа.
Ачаиршҩы дкашәкаҷо адахҭа дахьахагылаз аԥсшәа
ацынхәрас
схы наиқәкны, «ишԥыкәу, уара?» – нас ак сгәаласыршәар
сҭахызшәа
сылацәақәа ааиқәысыԥсеит.
иааҭирҟьеит иара, игәарԥханы. Абас иклеинтцәа зегьы иреиҳәаша
иман.
Саргьы схы аасырҵысит. Нас ачаи ааимхны снатәеит. Пату
сықәиҵоит ачаиршҩы, скорреспондентрагьы
игәыиҽаннаҵоит,
аха споетуп ҳәа иаҳахьеит, убриак атәеибом. «Схы исзаҭәамшьеит
акәымзар, саргьы споетхон», – ҳәоуп ишиҳәо иара, нас иажәа
ирҵабыргырц ҩба-ҩба цәаҳәа иҟоу иаԥҵамҭақәа еишьҭаргыла
рҿааирхоит.
«Аҭаҭын уҭахӡами, Апоет? «Риҵа» сымоуп,» – ҿиҭит иара.
«Исҭахуп» – сҳәеит сара сахьтәаз, агазеҭ сыбла аҟәымгаӡакәа.
Аҭаҭын ихаҭа иманы дааит. «Даҽаӡәызҭгьы аус ицызуа
аҭакәажә лакәын инаишьҭуаз... инахьхьи итәоу ахархь уаҩ
иакәызҭгьы», – саахәыцит, сгәы раҳаҭӡа. Ачаиршҩы, саԥхьа
асқам иҽаақәкны:
– Иулоуп, џьым, иулоуп, – ааиаҭаскит саргьы.
Сыкәшамыкәша ауаа еидтәаланы, ачаи инахәо, аполитика,
ма аспорт алацәажәара иаҿын, ҿыцк абарҵа данааҵалалак – о-о
ҳәа рнапқәа ирҩахон, уи иааиуазгьы ҩ-радкны игылаз астолқәа
дрыбжьысны адахҭахь днеиуанаҵы дҿаԥхаҿаччо анахьгьы
дхырхәон, арахьгьы дхырхәон. Ара зегьы-зегь еибадыруеит,
шамахамзар.
Саргьы стәан, ҭынч, аҭыԥантәи агазеҭқәа аԥшьбатәи
рдаҟьақәа
срыԥхьо, ашьшьыҳәа счаигьы снахәо. Уаҳа акгьы.
Абас скәаԥӡа, аӡәгьы сиԥырхагаӡамкәа сыштәаз
абарҵа
дааҵалеит Феохарис. Ихәыҷуп, ихәыҷуп
ҳақалақь! Абарҵа
дааҵалеит, илаԥшгьы аасықәирххеит.
«Схы-сҿы деилаҳама
абри афы зысша», – сгачамклон сара раԥхьаӡа. Аха шьҭа
иџьасшьаӡом. Шьҭа издыруеит... Иара усгьы аӡәы илаԥш
уааҵимыжьӡо далагар, изгәаԥхода! Арахь егьузиаҳәом. Ацә
зхәаԥшыз абла ҭихт ҳәа... Цас иауазшәа, сара адахҭа ааигәароуп
сахьтәаз, абарҵа аҵаларҭахь схы рханы; шьҭа иара дныҵасуа,
ишьи-ишьи еиқәҵо астолқәа дрыбжьысны дааиуанаҵы, схы
сықәжь илаԥш сычҳалар акәын. Нас, адахҭа данаадгыла, схаҭа
сааҳәны ихәаԥшра салагеит. Абар иармарахь ала иҩыҵракыз
аикәаӷа азныказ адахҭа иахьнықәиҵаз, аха иаразнак, аӡәы
имҵаирсырҳәа дшәазшәа иаақәиԥаан, егьи инапахьы
ииаигеит.
Нас зых иақәиҭхаз иарма напала иарма џьыбақәа дырҭыԥшаауа
иҿааихеит, быӷьқәак, ҳаскьынқәак, шьушьақәак ааҭигеит,
қьаад бӷьыцқәак, аха дзышьҭаз имԥыхьамшәеит. Урҭгьы аӡәы
ибарҳәа дшәаны ашацаҳәа наҟ инҭеиҵеит. Нас уи инапала
иарӷьаџьыбақәа дырҭалеит. Инапы ҟадыџь меигӡарахда иаун,
аха иманшәалам, иҵәиуам. Ианамуӡа, уи инапы наҟ иџьыба
иааҭихит – азныказ ицәҭаԥан, икьаҿгьы аашьҭыҵит, ихарԥ
цәиаҵәа ааԥшуа – ашьҭахь иеикәаӷа
уи инапахьы еиҭаиаганы,
иарӷьа напала деимдо,
ииулак аԥараҿырп иԥшааит... Ачаи
аақәхны данаахьаҳәуаз
аламҭалаз сара уахь смыԥшӡозшәа
сҽырҽеины стәахьан. Ма дышԥахьаԥшуеи – ашацаҳәа!
Сԥынҵа агазеҭ инагәыласкит, аха дук мырҵыкәа илаԥш
схацәа еиҭанықәыӷәӷәеит. Исычҳаит, исычҳаит, аха аҵыхәтәан
сцәыҵыԥшны сымнаԥшы-ааԥшыр амуит. Сыгәгьы насымыҩрит.
Абар, иара, цас иуашәа, нахьхьи исымарииашаны дахьтәаз,
арахь иҿы рҳәны. Аҵәымаӷ сақәтәазшәа аҳәыҵәыҳәыҵәра
салагеит, аха сгыланы ацара сзыгәаӷьуам. Иара дгылаанӡа
сыԥшызароуп. Стәан ус, схы сықәырԥс, дсымбаӡошәа ҟаҵо.
Аха иара уажә сибама: дышсыхәаԥшуаз шыздыруаз шидыруаз ҩашьомызт. Уи илаԥш ахьақәԥхоз аҭыԥан сылахь аисра
иаҿын. Иара ашьшьыҳәа ичаи ижәуан. Иеикәаӷа шиҩыҵракыц
иҩыҵракын. Нас дцеит. Илаԥш ахьақәԥхоз аҭыԥан сылахь
аисра хәыҷы-хәыҷла ианаҟәыҵ, ишны иҟаз сӡамҩақәа ршьара
ианықәлоуп уи дышцаз аныздыр. Ашьшьыҳәа схы сааҩахеит.
Сыԥсы ааивганы сҩагылеит.
Уажә сышиашоу, сыздыруа аӡә дысҿамҳакәа аҩнынӡа
сызнеир,
маҷк саԥхьон, аус зуан. Ус акәымкәа,
сыздыруа аӡә
даасҿаҳар, уи уаала, каҳуак еицаажәып
иҳәап, уа ҽаӡә даабап, уа
ҽак аццәырҵып зҳәаз иеиԥш, иахьа зегь ақалақь салахар ауеит.
Аха уажәала уаҩ дысҿамҳакәа сҳәыҳәҭра аҟынӡа снаӡеит.
Ашә снагәыҵасны иаасыртит, наҟала сымаҭәақәа
ахьахшьыз ихьанҭаӡа. Сымаҭәақәа рацәахеит,
шаҟантә убас ашә
анаатуа-ианакуа аҵәымаӷ
иазнымкылакәа, еиманы ҵаҟа
илеихьоузеи. Аха урҭ амаҭәахәқәа уаҳа ргарҭа ыҟаӡаҵәҟьам:
амаҭәахшьырҭа аахәо, абранӡа ихагало – уи зегь арххара са
исылшом усгьы, егьирахь – сыҭӡамцқәа иҭацәу кәакьк рымам.
Ақьаадқәеи ашәҟәқәеи ажурналқәеи иҭдырҭәаауеит. Аҭӡамцқәа
ирыдчаԥалоу ашәҟәықәҵарҭақәа рыдагь, урҭ астол иқәуп,
ахышә иқәуп, аҟәардәқәа, ауаџьаҟхәыҷ ахы, асаара ишьҭоуп.
Иааҩнаԥшлак азныказ рхыԥхьаӡара рацәаӡоушәа ибоит, иахьабалак иахькажьу, насгьы суада ахьыҭшәоу аҟынтә. Смагнитафонгьы срадиогьы сиарҭа аханы асаара ишьҭоуп. Ашәҟәқәа
рыда аҭӡамцқәа рҿы улаԥш аазыдхало – анапылаҟаҵара
рамақәа ирҭасаны спотреҭқәа ҩба, кны хәшала иҭыхны, егьи акварельла, насгьы Рубенс иаԥҵамҭа «Аҿарпын азырҳәо Пан» арепродукциа. Ауаџьаҟ аханы аб тәыҩақәа ыршаны иадчаԥалоуп.
Сабду иишьыз аб атәыҩақәа. Уи аҵаҟа џьарсахьаны ҩ-ҟамак
кнаҳауп. Сабду иҟамақәа. Ихаанхаз аџьаԥҳаны. Ҩнымаҭәас
исзыҩнагылоуп цәарҭаӷәыки, столки, плиаж-креслаки.
Убри акресла снылаиан, амҩан сшааиуаз иаасхәаз ауараш
снаҿыхәо амузыка сазыӡырҩуан. Нас снагылан, амагнитафон
абжьы аармаҷӡаны, аҩра сҽыназыскит. Сыстол еилсыргоит ҳәа
салагар иаҳагьы
ишысцәеилататоз здыруан аҟынтә, аӷәы зыдчаԥалоу
ахышә снадтәалеит. Шә-столк ираҩсуеит уи аҭыԥ: сыҩуеит,
сыԥсы анааиҭаскуа хыхьынтә ҵаҟа ақалақь салаԥшуеит. Аха
иаразнак аҩра сзалагаӡом. Азныказ сқьаадқәа еилсыргон, нас
сдәылҵит, сыҩналеит,
сеиҭадәылҵит, сеиҭаҩналеит. Аҵыхәтәан
– сҽалазгалеит изулак. Абар рҿаархеит дара, сыззыԥшыз
ажәақәа, еҵәаҵас иаакәалыкәаџьеит, сыхшыҩ ҵәцахеит. Анҭ
иԥхыӡушәа-иԥхыӡымшәа избалақәо руакы ажәа аҟәынҵаны
ақьаадахь аиагара салагеит. Уажәы-уажә сҩаҵҟьон сгәырӷьаны.
Идыруандаз Феохарис, иеикәаӷа ахы хьыдышьшь ааҵрақәа
дахьрывоу, идыруандаз уажәыгь изыҩуа зызку иара шиакәу!
Идыруеит.
Ус баша ҳаскьынқәам урҭ аҳаскьынқәа, урҭ, агануаа рыжәӡи
ргәаӷи, рчымазарақәеи ргәыӷра гьангьашқәеи злаҵәан иҟоу, урҭ,
ақалақь ааҵра цәыҵлашьцарақәа ирцәыҵиаауа аҳаскьынқәа.
Дарбан ԥсыцқьазаалак агәымхареи амыцқьареи дреилаҳартә
аҟынӡа дарҩашьыр
ҟалоит урҭ рыфҩы лаҳалаҳа. Уахынла,
аханқәагь абаракқәагь рԥенџьырқәа анылашәу, аҩысҭаахә усқәа
ирышаҳаҭны ашьхара ианаавҵуа амзаҭәы, даԥхьан инеигеит итәарҭахь сара сыԥсы. «Ҵу-ҵу-ҵу» – ааҵрақәа ирывҩуан
абыжьқәа. Иаацәырҵит
сара сыԥсы ауада ацәыҵлашьцараҿы,
алашьцара
дшаалҵуа еиԥш ачарҳәаҩ. Сцәа-сжьы ҭаххаа ицәан
усҟан, аԥхыӡ хәашьқәа ирылахәхәа. Амала иӡышуан, иӡышуан
иахьыцәаз.
«Закәызеи зцәа ухоу дызҿу, – иблақәа налаирҟацеит сыԥсы,
иаԥхьа аҳауа иахьалакнаҳаз. Сыԥсы зыдҵа ҟазымҵаз аҵаҩ
иеиԥш аҽааиқәнаԥсаӡеит.
«Егьсымчым, Кирие, исылшо ҟасҵоит, аха...»
«Дырҩашьала, аҩни арҩашьыгеи дрыдцал, арныг!»
Иаҳа-иаҳа деицрало акәымкәа, аҵыхәтәан убас дҟааит, иганаҿ
шьушьак аԥырҳәа амца еишьылӡа иааҭыԥеит, аха иара,
дагьхьамԥшӡакәа, ацгәы ԥхьеицошәа
инапы ааиҟьан, наҟ инҭеиртәеит.
Иааҭрысит
ари збаз сыԥсы.
«Егьсымчым, Кирие, зегь еиликааит».
«Иарбан еиликааз?!»
«Усыҵамҟьалан, Кирие, сумыршәалан, гәыкала умаҵ шызуа
удыруеит».
«Нас иарбан еиликааз?»
«Зегь еиликааит. Макьана баша ихыҭҳәаақәа ракәу џьишьоит,
аха дахыччо ажәабжь рызкра даҿуп».
«Аҩра-арҿиара ҳаргьы уажәы иҳамбеит, – иҳәеит уи Дазԥагьаны.
Сара иабасусу уи иџьишьо, игәы иаанаго. Наҟ ихәаҽы,
ихаршҭ, игәы ахыршәа уи ажәабжь мӡышәа, ихәыцрақәа ыркәараҵа
ҽаџьара!»
«Исаҳаит, Кирие, амала игәиҽануп...»
«Аиеи, аиеи, сыбла дызхыԥшылаӡом, игәыла сиӷратәаны
данысԥылалак, игәасымҭахьеи...»
«Абни абырзен цыркьыԥажә иӷратәоу уара уоума?»
«Уамашәа изубозеи, – нас, акафедра дахагылазшәа, иҽааиҭакны:
– Анцәахәы ихьыԥшу ссирк рылеигалараны ирзааишьҭыз,
аха зхы-зымч еигӡаны, ма адгьыл ҟыбаӡыба зиааины, изылшоз зегь ҟазымҵаз ицәа-ижьы адгьыли ажәҩани
ахьеигәныҩша тәарҭаны
армазеиразы; илымҳахь иааишьҭзар
ажәабжь мыцқьақәа, уаҳа уахь ихәынгашьаны ажәҩан шьҭыбжьқәа
ҭамлартә; иҿы иҭыҵуазар ажәабжь мыцқьақәа,
уаҳа
уахьынтә ихәынгашьаны агәаԥхара ҳалал ҭымҵыртә; Иааираны
Иҟоу итәарҭа армазеиразы иику аикәаӷа хҿыхшьа змам агануаа
рыҩнымаҭәа аҟаҵаразы иныҟәигозар, – нас са дыстәымкәа,
дызтәхарыда
уи, угәанала?
Сыԥсы, ари ииҳәаз акымзарак шазеилымкаазгьы, ажәа
нанагӡон:
«Игәиҽануп, игәиҽануп, Кирие. Еиликаахьеит
ҩныҵҟала иҭыфаара сшаҿу. Еиликааит, иҽааиркәадар ҳа
дшаҳтәхауа. Иҽирӷәӷәоит...»
«Цых! цых!»
«Иԥсадгьылаҿ дахьыҟоу ҳԥырхагоуп, Кирие».
«Цых! цых!» – ауп ииҳәаӡаз иара; уажәраанӡа акафедра
дахагылазшәа дышцәажәоз, уажәы иԥсы еибакны инацәхыԥқәа
иҟаҟон.
«Ашьа, Кирие» – аҳәеит ари, уи итәарҭа иҩныҩуаз ахәшә
бааԥсқәа рыфҩы азымычҳакәа аԥынҵа еимлагәа
икны.
«Аиеи, аиеи, ашьа!» – иҳәеит игәы каҳаӡаны. – «Абри ауп ҳара
ҳаззымиааиуа. Ишьеи идгьыли еигәныҩуеит. – Урҭ реигәныҩра
макьана са исзымхәаҽит».
«Нас иҟасҵарызеи?»
«Уи аҭыԥҳа дмааиуа дҟауҵама?»
«Егьи иахь диасит. Зцәеижь зегьы иреиӷьасшьо, Аиҿамс,
шьыжьла
иҩуа ашьха ихало, агитарагьы азырҳәо
».
«Убас иажәа еицакла, узҿу закәызеи ҳәа ихыччо, уаҩытәыҩса
дизеилымкаауа дҟаҵа. Ииҳәарц дызҿу иуаажәлар ирзеилымкаауа» – абри ишиҳәаз ихы дацәажәозшәа акәын, нас еиҭах
иблақәа аԥсы иналеирҟацан, дныҩныҵәааит: «Абригьы улымшои!»
«Схы сеигӡозар умдыруеи, Кирие».
«Знык абри даҳзырлашәыр, нас дара дроуӡом Иааираны Иҟоу
раԥхьа дгәазҭаша, зынӡа дрымбаӡакәангьы
рқыҭақәа дрылсны
дцар ауеит, нас уи Иааианы Иҟоу! – инацәақәа иҟаҟон, иҟаҟон.
– Уца, уҟәыбҷаӡа уҟаз. Абри иудысҵаз анузыҟаҵа, нас сара
Кирие сакәым, ухала уаԥшәыман уназеилаҳаз даҽа цәеижьк
усымҭозар». «О, уи ҟауҵондаз, Кирие», – иааиҿақьақьеит
сыԥсы. «Иҟасҵоит сымҳәеи». «Аиҿамс дышԥасгәаԥхо
амалахазгьы!» «Дусҭоит».
Афҩы иазымычҳауазгьы ахашҭит сыԥсы, агәырӷьара
ҳәаа
амамымзт: «О, сумыркьаҭоз, шьыри, Кирие!» «Ашара ааигәахеит,
уца шьҭа. Сара сажәа ажәоуп, иудыруеит. Аха иухоумыршҭын:
ихшыҩ, ыркәараҵала, иажәақәа ырхәанчала!»...
Сгәырӷьаны сгылон, стәон. Иаауан, иаауан, иаҿын, иаҿын,
еилагьежьуан урҭ ажәақәа, шьҭыбжьы хазынакгьы саҳауан.
Аамҭа нықәҳа ицон, аха избодаз...
Ус сышнеиуаз џьара акы сԥырхагахо иалагеит; сцәа сафо,
сҳәыҵәыҳәыҵәуа, ссааҭ хәыҷ акәакь иахьцәыҵагылаз абжьы схы иалнарҟьон. Сҩагыланы уи асааҭ избаз нақәжьны
исшәаҳаит, аха схышәахь сеиҭахынҳәаанӡа иҿыцәахьан сыеҵәақәа-сажәақәа, ишахьан сыхшыҩаҿ, ҭынчрахахьан. Изҩыз
ҽазнык аԥхьара салагеит. Иабаҟоу аеҵәақәа, иабаҟоу абжьы
ссир? Урҭ ақьаад ахь ишысзиамгаз збагәышьоит аргамаду:
Ажәҩан иаҵәа иалакнаҳау асаркьал абжьеиԥш ицқьоу агимн
ацынхәрас – апоза, амц-гәышьҭыхра. Сеиқәҭацә, сгәы, схы
каҳа суада сааҩнахеит. Аӡә дысҭаххеит,
акы сҭаххеит, сгәы
зырҭынчшаз. «Ҷық-ҷық, ҷық», – абжьы цәыҵыҩуан асааҭ.
Ԥыхьа, Аҭакәажә даныҟаз, заҵа азаҵәра снымыԥшрыз.
Есышьжьымҭан, афилармониахь данцоз, са сҟны дкыдымгылар луӡомызт. Уи дыҟаны данцалак – абри суада
хкыдкыларҭагьы аҩнатәара угәаԥхо иҟалон. Еилырганы,
сымаҭәақәа
кәаԥӡа џьарак иахшьны. Сқьаадқәа мацара шаҟа
гәыблыла
еиқәылҵауааз! Астол ачех уараш сзықәгылан, зеиуахк уҭаху афатә. Даараӡа сгәы арԥшаауан Аҭакәажә абас
дахьсыхӡыӡаауаз.
Ауараш зжәуан, маҷк акрысфон, нас, џьаргьы
сымцаӡакәа сгәы алаҟа, схы алаҟа схатә усқәа срылагон.
Исгәалашәоит, шьыжьымҭанк еснагь еиԥш аусура данцоз
даакыдгылеит. Сыцәа аԥсымҭаз. Иаразнак дыздырит скәымра
зегьы ааҩнзырҭәааз лыфҩы лаҳа-лаҳала. Дааины саԥхьа
днықәтәеит. «Еиҭаужәыма,
иахәа, изужәи?» – лыбжьы ӷьаҵәыӷьаҵәыуа
сгәы иаақәҩит. «Аиеи, Аҭакәажә, амала даҽазны
изжәӡом
», – ахала иаҳәеит сыбз. Сара сымҿыхаӡеит. Снапқәагьы
рхала рыҽлыкәыршаны даасгәыдрыҳәҳәалеит, лцәалжьы амшын шәахеиԥш иҟәымшәышәӡа. Схы-сҿы лыхцәы анаақәҳәаза
сааԥышәырччеит. Аха заҵа сыблақәа хысымтрыз, исҭахын
лабҿабеиԥш ԥхыӡлагьы дысзааигәазарц, лабҿабагьы ԥхыӡлагьы
дысзааигәазарц, лабҿабеи ԥхыӡи рыбжьарагь дысзааигәазарц.
Аха ус лара: «Угылар, акрымфакәа аҭаҭын уамыхан», – лҳәан,
дгыларц далагеит. Саргьы аҭҳарцәҳәа саалҵит. Сшааԥшызҵәҟьа
лыблақәа иааигәаӡаны снархыԥшылеит; схы-сҿы еицакны,
аҩыџьарагь аицакшьа еиԥшны лыблақәа иаархызбаалеит, ҩ-ӡиа
иаҵәҟаҟарак рыҵан иҭаршәызшәа...
Ашьҭахь са сахь дааило далагеит Аиҿамс. Ахаҵа-бзиа иԥеиҳаб.
Иара са дсықәлоуп, џьара аҵарагьы дҭоуп рҳәоит, ианиҵо
сзымдырит акәымзар: иахьа хәлаанӡа агитара арҳәо аҩны
адиван дықәиоуп, зны-зынла ичхьарԥқәа шишьоу иара иеиԥш
амшгацәа ахьеизало аркахь дналбааны ибз данасуа алоумҵозар.
Нас есыхәылбыҽха еилшәарада ашьхаҿ иҟоу аресторан ахь
дхалоит.
Дааилон иара шьыжьымҭанла. Дааҩналалон, ахԥатәи
аетаж
дыццакы-ццакуа дахьхалаз дҳашҳашуа. «Убеиазаап» – иҳәон,
иҟазшьала, иԥынҵа дҭацәажәо, астол исзықәгылаз афатә
анибалак. Агәабзиара илыжжуа...
Шьыжьнаҵы дыҩны Аҟәа
ашьха дхаланы дылбаахьан, иаха қьаф ахьиуаз, иахьа макьана
иҵарҟаца иаркыз аресторан аҟынӡаҵәҟьа – нас уажә дышиашаз арахь дхалон. Шьыжьхьа иҿаҵара
ҟәаданы исықәызшәа.
Иблақәа чча-ччо, иргызмалны
акәын дышсыхәаԥшуаз, уара
аубаџьыр иҳәарашәа.
«Акрыф, иф зегьы, са исҭахӡам». «Иауазеи акырсымфакәа». Астол иқәыз снапҩымҭақәеи
сышәҟәқәеи
ашыжәҳәа днарыгәҭасны, аҟәардә иқәызгьы
ыршәны урҭ
инарықәжьны, абас ала итәарҭеи
имашьхәылҵи аҭыԥ аарзылхны днатәон, нас ԥыҭраамҭак ицламҳәашьҭыбжь акәын игаӡоз,
ԥыҭк анифалак ихаԥыц дааҵхо сҵәылхра далагон. Сыхьча, уара
мыжда ҳәа, шәҟәык аашьҭыхны сҽагәыласкуан.
Уанааиҿаԥалак, илаԥш «сыхәмаруеит, узыргәаауазеи» аҳәо,
аласбеиԥш духәаԥшуан. Улаԥш ааидурхалар – дааицрашәаны
иаразнак наҟ дынхьаҳәуан, нас уи иԥхашьара имыраргамарц
иаҳагьы аҽхырцәажәара далагон.
Аиҿамс Асахьаҭыхҩгьы дичычарц далаган, аха, изакәу сеидру, уак деиҿасит. Асахьаҭыхҩы абри злаилшаз, мыцхәы дмырцәажәакәа
дызлеиԥыригаз – исзеилымаакәа иҟоу амаӡақәа
иреиуоуп. Аха, ишакәхалакгьы,
ишҟа Аиҿамс шамахамзар
днеилаӡом, днеиӡаргьы
– зықьачақьра ианышәаз иеиԥш дҿаԥхаҿаччо
даатәоит; ианамуӡах аҵәылаҵара иаҿу асахьаҭыхҩы
иоуп. Уи акы аниҳәалак ари инамыцхәны аҽыгә-ҽыгә дыччоит.
Аха Асахьаҭыхҩы ацәажәара бзиа ибаӡом, Аиҿамсгьы араҟа
акгьы изаламшәа анибалак, ганха-ганха дындәылҵуеит.
Аха сараӡәк аакьыскьанӡа ҭаха сиҭомызт. Есаашар дышсысасыц дсысасын. «Ари закәи, Апоет?» – иҳәалон, изхара
ыфа, изхара ыжә, сқьаадқәа руакы аашьҭыхны. Наҟ ишьҭаҵа
ҳәа сиқәҳәҳәаны, имысԥаарц, снапы аҿанынасырхалак,
иара дмыццакӡакәа инапы аанасҭханы, иласба блақәа рыла
даасыхәаԥшны, аԥхьара
дналагон, сгәыԥжәара ахьсынсырԥшыз
иаҟара ицнаҵо. Даԥхьон, иԥынҵа дҭацәажәо. Изҩыз иҿы
иҭыҵны иахьсаҳауаз жәацыԥхьаӡа гәырны акәын сгәы ишналакьакьоз, изҩыз хәынгашьо
салагон. «Хҿыхшьа змам агануаа»
– иҳәон, дазцас иажәақәа
еиҵыхуа. – «Агәаԥхара ҳалал схалашеит... Ацәҳәыраҿы зыбжьы гоз имҩа шәыриаша Иааираны
Иҟоу!». Уԥши, уара. Ништиак, блад буду!
Аха шьҭа сҭаара даҟәыҵхьеит: уажәы Аҭакәажә...
Ахьыцқьа иалхуп уи лыхцәы, илшәӡом, ус Анцәа илиҭаны
илымоуп ахьыцқьа иалху ахахәы. Лыблақәа
санырхыԥшылоз
схы-сҿы еицакны акәын ишызбоз:
аҩыџьарагь аицакшьа
еиԥшны ҩ-ӡиа иаҵәҟаҟарак
ирӡааршәылан. Уажә урҭ аҩӡиак
рыҵан иҭаршәуп, иагьа еицакхаргьы, хаҵара згым Аиҿамс
ихы-иҿы.
Схәыцрақәа сышрылаз усҟак сахамҵгылаӡеит Асахьаҭыхҩы
иааира. Аха иаргьы ахаҵгыларақәа ирыцклаԥшуа дреиуаӡам.
Дааины аплиаж кресла днылатәеит, шәҟәык аақәихын
абӷьыцқәа еихиршәшәон.
Нас амузыкагь наҿеикит.
Ус лассы-ласс ҳаиҭанеиааилоит иареи сареи. Дааиуеит,
ашәҟәы
даԥхьоит, амузыка дазыӡырҩуеит. Дԥырхагаӡам. Ҿымҭҩык
иоуп, уилацәажәаанӡа дулацәажәаӡом
абжьааԥны. Уажәыгь
икны сызхәаԥшуаз
афотографиа Аҭакәажә ишылтәыз ибахьан,
аха ҿиҭуамызт.
Аҵыхәтәан, ацәажәара шысҭахыз блаҵарыла игәеиҭан
ҿааиҭит:
– Аҭакәажәи Аиҿамси еицны избон, – нас, иччаԥшь аанкыло,
– иҟам, уара, иҟам акомпозициа.
Уи иаанагоз еинаалом акәын. Асахьаҭыхҩы аӡәы изы, аказы игәаанагара иаҳәоз, аԥхьа асахьаҟны ишыҟалашаз игәы
иҭеикыр акәын.
– Аиеи, ухалтурақәа реиԥш, – сҳәеит сара, иахьсыхьҵәҟьоз
дахьалакьысыз.
– Схалтурақәа реиԥш, – дааччеит Асахьаҭыхҩы. – Ихаҿы
зегьы иаразнак ирбоит, иҩныҵҟа егьҭаҵәахӡам.
Ипатреҭ
аҟаҵара мариаӡоуп, – иажәа наигӡон, дшашьцылахьаз еиԥш
зегь асахьахь ииаго. – Знык деиԥшны дузҭыхыр, нас иҭынхацәа
ишырҭаху еиԥш иурдууеит...
– Дыԥсны ипатреҭ узҿарҵазшәоуп ушцәажәо.
– Анцәа думшьын, рыцҳа. Сара сзаказқәа са исызхартә
сыҟоуп, – иҳәеит Асахьаҭыхҩы.
Асахьаҭыхҩы днеины ахышә днылагыланы ԥыҭраамҭак
аҭакар зхажьыз ақалақь далаԥшуан. Нас даахьаҳәит.
– Шьоукы ирҳәоит иҭухуа акәӡам аус злоу, ишҭухуа ауп ҳәа.
Уигьы ҵабыргуп, аха усгьы аҟаза игәы иҭоу, ихы иҭоу зеиԥшроу
ҳәа ами. Изҿыз адуӡӡақәа? Урҭ ртемақәа аԥшьа темақәа ракәын,
иԥшьоу акәын анаплакра иаԥсаны ирыԥхьаӡоз.
даԥхьеит иара.
– Дҭых ахәыҷы.
– Дарбан хәыҷу? Атаксист ихәыҷу?
– Атаксист ихәыҷы уҳәоу? Уи сазымхәыцӡацызт. Сара
исҳәарц исҭахыз: дҭых ахәыҷы, ажәлар еиқәырха ҳәа зан
дааӡаны адәы иқәылҵаз.
– Амадоннеи ахәыҷи роума узҿу? – егьигымхеит урҭ модаӡам
уажәы ҳәа иҳәарц.
– Сара акырынтә сазхәыцхьеит аԥсуаа ақьырсианра анрыдыркылоз уи аидеиа аҟны иаҳа ргәы зырхыҭ-хыҭыз,
изтәызтәыз иарбанхари ҳәа. Еилыскаазаргьы
ҟалап. Усгьы
иудыруеит, Аԥсны
иаахьан апостолцәа
рхаҭақәа, Иаса Қьрысҭа
зылала дызбахьаз,
изыӡырҩуаз.
Аха усгьы Аԥсынтәыла
неибеиԥшны қьырсианра
иаразнак ирыдрымкылаӡеит.
Ирыдрымкылаӡеит инеибеиԥшны, Григори Арккаҩы абазгаа
рҳәынҭқар данинаҭгьы. Ицеит еиҭах ашәышықәсақәа. Аха
нас Аԥсны ақыҭақәа ирылалеит аҵара змаз аԥсуаа хаҭақәа,
ажәлар рыԥсихологиа бзианы издыруаз. Уарӷьарахьала иуҿасыз
уармагьы иҿакы ҳәа аҳәахьа аԥсуа идикыломызт усҟан. Аԥсуа
идикылаз даҽакуп. Жәытәаахыс ҳҳәамҭақәа дырдыруан зԥацәа
аҩны измыртәоз, шәца, ацәгьара жәуы ҳәа идәықәызҵоз ан.
Дызҿузеи Саҭанеи-Гәашьа? Лыҷкәынцәа, шәымтәан,
шәцаны
шәқәыла, ахьыӡ шәырҳа ҳәа ҭаха рылҭаӡом, усами? Уимоу,
илыреицлабуеит, зегь еиԥшны
илбаӡом. Ажәлар рҳәамҭаҿы
ирацәоуп асеиԥш аԥацәа гәымбылџьбарақәа рхаҿсахьа. Аџыраа
ран. Рашьа ишьа руаанӡа илмыртәеит лыҷкәынцәа. Вариантк
ала, раӷа ихы хҵәаны ианылзаарга, ақәаб инҭаҵаны илжәын,
атәан дахәеит. Самахьхәаа ран иара убас. Ажәлар ашьҭан
аҭынчреи агәыблреи зҵаз идеалк. Уи аидеал Анцәа Иан лакәын.
Зыҷкәынцәа ацәгьарахь идәықәызҵоз ан илҿадыргылеит
ажәлар ихы рықәиҵарц дышгылаз заанаҵ идырны дзааӡаз ан
лхаҿсахьа лаша. Уахәаԥш: Дыдрыԥшьгьы ажәытә иҟаз аԥшьара
Анԥсы ахьӡын. Анԥсы илызкуп аԥсуа ԥшьарҭа дуӡӡақәа зегьы:
Пицундатәи, Лыхнытәи, (иара Лыхны ахьӡгьы Лхы – Ан-лхыасахьа), Дранда, Мықә.
Ирҟьашьыз аԥшьаҭыԥ дышԥазыҟалои аныхаԥааҩ? Ихәынгеишьоит
уи зымч зцәыӡыз, зхы ззымыхьчаз иԥаарҭа. Аха илахь
еиқәуп, идыруеит цқьаҭыԥда ԥсҭазаашьа шыҟам... Исҭаху удыруама? Феохарис дҭысхыр сҭахуп.
– Избан Феохарис?
– Уамашәа деиԥшуп иара икаҳаз амаалықь иажәымҭыҽха.
Икаҳаз амаалықь, ицәыӡыз ацқьара зыԥсахуа адунеи ишықәым
еиликааразы адунеи дзықәымҵӡо
дықәхеит. Зны иманы
ицәыӡыз ицәымӷуп,
дахыччоит, аха игәхьаагангьы дыԥсуеит.
Егьирахь зегь гьамадоуп иара изыҳәан.
– Феохарис дзаҵәуп...
– Ишԥоуҳәеи? – дҵааит Асахьаҭыхҩы, исҟәыдҟәындыз
иаҳан.
– Феохарис дзаҵәуп.
Еиҭахгьы исҳәар сҭахын, иасҳәар сҭахын Феохарис илаԥш
зысзымычҳауа, аха изеилымкаар ҳәа сшәеит; иара изеилымкаар ҳәа акәӡам, схаҭа сгәы иҭоу еилыхха ажәала исзымҳәар
аҵкыс, сҳәан бжеиҳан ишыҟасҵало еиԥш, ҿысымҭит.
Баша дгәырӷьоит Феохарис, сара ихьымӡӷысшьаӡом уи
сахьицәшәо. Сара сзыцәшәо иара иакәӡам, аикәаӷала
деиқәных
дыҟоуп аха. Сара сзыцәшәо иара сиеиԥшхар
ауп. Сымаалықь-сыхьчаҩ дысзааишьҭит иара, игәылара сынирхеит, есҽны саԥхьа
дааганы диргылоит сыԥсы сацәымшәар, сыԥсы есыҽны еиқәсмырхалар
иара сышиеиԥшхо сбаларазы.
Сара исцәымӷуп амшәара. Амшәара гаӡароуп. Ауаҩы
дымшәароуп, ипату азыҳәан иқәԥатәызар. Аха еснагь иацәшәалатәуп ҳаԥсы аҭархара иашьҭоу амч лашьца. Сара бзиа избоит
уи сшәара. Избанзар бзиа избоит сзыцәшәо, сзыхӡыӡаауа. Анкьа бзиа дызбон Аҭакәажә, уажә бзиа избоит сшәара. Ашәареи
ашәаӡыӡареи акакәӡам.
Амала, анкьа дыҟан Аҭакәажә.
Уи зегь анысгәалашәо, аԥхьа сыҭхаџьуеит, убас иссируп, убас
игәыҟаҵагоуп уи агәалашәара. Аха нас, иаҳа-иаҳа анҵәамҭахь
ианиаслак уи сгәалашәара ажәабжь, ҩаԥхьа иҿыцӡа, ианыҟалаз
иацы акәызшәа, сгәаҿы иааҿыхоит ахьаа.
Абыржәгьы, асахьаҭыхҩы амузыка аҿаҵаны днеины
сыплиаж кресла данылаиа, сара сазаанхеит уи агәалашәара, инархааархо инасымҵасҵеит уи сгәалашәара ажәабжь.
Ԥшаҳәала асасааирҭа «Абхазиа» аԥхьа сиасны сышнеиуаз,
аӡәы исызҿылҭит. Саахьаԥшзар, Аҭакәажә лакәын. Ҳаигәылацәан,
адәахьала аԥсышәак ҳабжьан акәымзар, цқьагьы
ҳзеибадыруамызт
аабыкьа ҳашҭаҟны
«аматанеирҭа» иҩналаз
амузыкарҳәаҩы ԥшӡа.
– Уааи каҳуак еицаҳжәып, – лҳәеит лара.
Лҩызакгьы длыдтәалан. Лгәалаҟан лара. Сыԥхашьаԥхаҵо
саарыдгылеит.
– Ари сгәыла ҷкәын иоуп. Утәа, утәа, уԥхамшьан, – лҳәеит
лара длаша-лашо.
Изыхьӡузеи «уԥхамшьан» ҳәа саҳәаны, сара ҩажәиак шықәса
схыҵуеитеи!
– Каҳуак шәзаазгап, – сҳәеит сара.
– Иааг нас, уааҳаиҽырба.
Акониакгьы аазгеит, ажәакала.
Ԥыҭраамҭак ҳааидтәалеит, аха макьана сшьара сықәланы,
хаҵак ишиқәнаго еиԥш ҳаицәажәараҟны аԥыжәара зго схы
збомызт. Ус ҳаштәаз дааҳахҭыгәлеит афилармониа аҟынтә
шәаҳәаҩык. Уи данааи, аиашаз сыԥсы аасылалеит: шьҭа
ацәажәараҿы
аԥышәара згарц суалуп ҳәа ахьысыԥхьаӡоз азыбжак иара ибӷа инықәсҵон. Акыс иара ацәажәара бзиа ибон,
ибжьгьы баритонын.
Дук Мырҵыкәа ирацәаны ауаа ҳадеизалеит. Реиҳараҩык
лара са саҟара акәын дахьырдыруаз, арҿиаратә коллективқәа
иртәыз ракәын, аха лара дҿыцымзи. Зегь леиҽырбон Аҭакәажә.
Лара гәахәарыла
илыдылкылон. Иахьа лгәалаҟара бзиан, изырбзиазгьы
лҳәеит: лҩымҭак Москва ирыдыркылеит. Ахацәа
азыҟаҵақәа еицлабны иахьлеиҽырбоз, сара сыԥхашьаԥхаҵо
санылба, иаҳа салылкаазаап. Џьара аирониа ззууша аӡәы
акы анааиҳәалак, схы ааларҟәны, ҿымҭӡакәа
сԥынҵа снаснасуан. Маҷ-маҷ, хаҭалагьы ҳмеицәажәаӡакәа,
ҳаилибакаауа
ҳалагеит аҭыԥҳа-ԥшӡеи сареи. Ицәажәоз рцәажәашьа ҳшазыҟаз
еиԥшын – ицәырҵит ҳхәыцшьақәа шеиԥшыз. Уимоу, зныкгьы схы лгәасырԥхоит ҳәа лаф ҵарык аӡәы ианиҳәа, саргьы
схы ааласырҟәит, ларгьы ицәыҵагәны
снапы аалырӷәӷәеит,
еицеилаҳкааит ҳәа. Снеины даҽа кониаккгьы аазгеит.
– Уҽхурҵәара уҟоуп, сгәыла, – дааччеит лара, аха уи лҳәашьа
иаҵызбааит даҽакгьы: – Арҭ, асҟак зҳәо, урҭгьы рџьыба иааҭалар
ҟамлаӡои.
– Агонорар ду шәоуеит шәара, – иҳәеит иҳадтәалаз руаӡәык,
ихаҭа атеатраҿ уаҩ дызхәамԥшӡо спектакль гәарҭак ықәимыргылацызшәа.
– Уԥара нҵәар са стәы ҳахалоит, ҳаигәылацәами, – слымҳа
амца иҭаршны даасахәыҭхәҭит Аҭакәажә.
Аиҽырбацәа аҭыԥҳа ԥшӡа рылымкаа дышсызҿлымҳазгьы
рбахьан, иагьаасыҵашьыцхьан, уимоу уажәы-уажә ҳалаԥшқәа
анааиқәшәалак, рлакыҵақәа хааӡамкәа снарҿаԥшуан, ҳара амаана здыруа ҳтәамызҭгьы,
уԥхашьаԥхаҵара ахала аус ауазҭгьы
умбарыз рҳәарашәа.
Шьҭа саргьы схылԥа аҵыс ҭан. Акыс егьырҭ са сеиҳа ирылсит.
Арежиссиор ажәеинраала даԥхьеит. Аха дшаԥхьоз ус ауп,
иара ишитәым иаҵшьуа, иара ажәеинраала аҩра аҵкыс ибаргәу
аусқәа дшырҿу ҳарбо.
– Уаргьы акы уаҳзаԥхьи, – иҳәеит ашәаҳәаҩ.
– Шәара шәтәы шәаԥхьа! – дсыҳәеит Аҭакәажә.
Макьана «шәара» ҳәа акәын ишсалҳәоз.
– «Уара» ҳәа саҳәара балагозар, – сгәы ааӷәӷәахан, ллымҳа
инҭасҳәеит сара.
Сыԥсааит, убасҟанҵәҟьа сқьышә ллымҳарҭа ишынахькьысыз.
Арҭ зынӡа иаасыҵашьыцит.
Аха абри ажәеинраала аԥхьара сшазыҟоу ус ауп,санмаҷыз
аахыс «апоет» ҳәа ҽырхықәымҵарыла исарҳәо мацара, абри
апоезиа нигилист ҳасабла азнеира сацәшәо салагеит. Иахьа уажәраанӡагьы усоуп сшыҟоу. Ашкол салганы аинститут
сҭалаанӡа зынӡагьы исырзаӡомызт ажәеинраалақәа шызыҩуаз.
Аха ашкол саналга, Москва Литинститут сақәшәеит, шықәсыкгьы
сҭан, нас саргамахар сабацоз. Аха иахьа уажәраанӡагьы,
сагьықәгылақәахьеит, аха усгьы ажәеинраала аԥхьара
сықәшәацыԥхьаӡа, сгәаҭа зегьы ирзаасыртуашәа ауп сгәы
ишабо. Аха Аҭакәажә даасыхәаԥшит, уигьы шеилылскаауаз
мҩашьо, сгәы рӷәӷәо.
Амра ԥснырхага аҳәшьа,
Быблақәа ирхыло дызусҭа,
Гәыӷра еижьагақәак узҭо
Быччаԥшь кыр ианаҳәаз џьшьа, –
саԥхьеит сара.
Арежиссиор ус иаҭахуп ҳәа инапқәа ааиниҟьеит. «Ашәа бзиагьы алҵуеит», – иҳәеит ашәаҳәаҩ. Аха лара, лара снапы маӡала
иаалырӷәӷәеит. Шьҭа даара схы агәра згон.
– Маӡак сымоуп, аха ибасҳәаӡом, – ҩаԥхьа ллымҳа снахькьысны сналахәыҭхәыҭит.
– Уи са сзын имаӡаӡам, – слымҳа амца алыркит лара. –
Ажәеинраала
зызку сара шсакәу.
Сагьааицрашәеит. Сахьӡахьан уи ажәеинраала лызкра,
ишԥалдыри!
Ашәаҳәаҩ аҩныҟа шәаала ҳәа дҳаԥхьо далагахьан. Инцәыҵакны
напыла еибаҳҳәеит лареи сареи ҳшымцо. Даҽа кониакгьы
аазгеит.
Ажәакала, урҭ ҳарцәыбналеит. Даҽа баҭлыкак аашьҭыхны
аҩныҟа ҳдәықәлеит, аха ишакәхалак «Амра» ҳханагалеит.
Амыргәырӷьа сымоуп. Ҽазнык саԥхьарц дсыҳәеит сажәеинраала.
Саԥхьеит. Дҩагылан,
саԥхьа дахьтәаз астол даахыкәшан, дааины
аҵәах аасыхлыргеит, зегьы ишырбоз. Иахәҭоу акеиԥш исыды-+
скылеит. Ҳаздыруаз рнапқәа ааинырҟьеит.
Ажәакала, ҳаиҩызцәахеит. Исалҳәахьеит Москва аконсерваториаҟны
апрофессор Н.-и лареи шымааибыз, изымаа-+
ибызгьы еилкаауп, нас, аҳәаақәа дырхысуан. Нас сара уаҳа
сабабҭаху, сжьы быхәом, сцәа быхәом, дсымшьуеи, сҳәеит.
Лара дҩаҵҟьаны ҵаҟа дылбааит, адәыӷба Москваҟа ианцо
еилылкаарц. Аԥара сымоуп, ҳцап Москва, дҳазшьыр даҳшьит,
даҳзымшьыргьы, ма ҳаалеиҩеип, насгьы уа уеиԥш иҟоу апоет
Москва дыркьыԥхьуазароуп.
Уаҳа ԥшра ҳәа ҟамҵакәа, авокзал ахь ҳцеит таксила. Аԥсҟы
зкыз сгәыла ҷкәын иакәын, ус иақәшәеит.
– Иуҿаццеит ҳәа сыҟоуп, – иҳәеит иара длахҿыхӡа.
– Ус умцәажәани уара! – иааиҿасырхьит сара, сгәааны аԥара
имгаргьы сымуит ҳаннеига.
Аблеҭқәа ааҳхәеит, аха, уҭаххар, СВ ала ҳҩыџьагьы
ҳаиццо.
Сара сакәым, лара илҵәахуамызт дышгәырӷьоз.
Ҳҽааиҩаҳшан,
хаз-хазы аҩны ҳааины
зыда ԥсыхәа ыҟамыз ҳамаҭәақәа
шьҭаҳхит. Ҳаиҭеиқәшәеит
авокзал аҟны. Макьана аамҭа ыҟан.
Ус иаасгәалашәеит
апрофессор ишьыга шышьҭысымхыз.
Ҩаԥхьа атакси аанкылан, ашьха ҳанхашылеит, макьана аамҭа
ыҟан. Настәи аамҭа ҳара иаҳтәын усгьы. Хыхь сынхалеит, лара
амашьынаҟны дааныжьны. Аԥсҟы зку длылацәажәар, уажә
сабџьар сыманы смааиуеи. Скәымра сныҩнаххит, сабду иҟама
аҭӡамц иаакнысԥаан, аҭра аԥынҵала сџьыба нкылжәаны,
инҭасҵеит.
Авокзал аҟны ҳанааи, ҳдәыӷба цахьан.
Заҵа ҳгәы иалымсрыз, ҳарччеит. Сылгеит лҩызцәақәак
рахь.
Уа ҳгәы иҭаз мӡакәа иралҳәеит, аблеҭқәагьы
цәырганы идлырбеит. Зегь арччеит даара.
Ашьҭахьтәи уаҳа акгьы сгәалашәом,
аха лара ишылҳәаз
ала, ашьҭахьгьы зегь шьахәын.
Ажәакала, ашьыжь саналҵ, сывараҿы дышьҭан. Аҭуан санаҵаԥш
– лара лтәакәын. Маҷ-маҷ исгәалашәоз сгәаларшәо
сҿаасхеит. Макьана сшааԥшыз сырӡаӡомызт. Аха лара дыцәан
усгьы. Убас насыԥк, ҭхаџьрак сааимнадеит, сыдунеихаан исымбацыз. Сматанеир сҭаххеит, аха аматанеишьа сыздырӡомызт.
Аԥшьашәҟәы аҟынтә издыруаз алагамҭа аасгәаласыршәеит:
«Аԥхьаӡа иҟан Ажәа, Ажәа Анцәа иакәын».
«...Адгьыл акәзар, иԥшрадан, иҭацәын, Анцәа Идоуҳагьы аӡы
иахаԥыруан», – лҳәеит лара сывараҿ.
Егьи исҳәаз сыбжьы ҭганы исҳәазаарын, егьи лара дыцәаӡамзаарын.
Уи ашьҭахь ҳаишьцылеит, ԥсҭазаарахеит, уи аԥсҭазаара
раԥхьатәи аҽнеиԥш иԥхыӡссирханы иҟамызт.
Аха иаҳагьы
бзиа дызбон Аҭакәажә. Лара шьҭа даасышьцылан,
дсыхлафуа
далагахьан, иаҳарак дзыхлафуаз
сахьыԥхашьаҩыз, сахьгаӡаз
акәын, аха дахымыччакәа,
уигьы бзиа ибо. Иласҳәеит ԥҳәысс
дызгар шысҭаху.
– Акыр ҵуоу? – дҵааит лара.
– Баазбазар аахыс.
– Изакәытә ԥҳәысаагароузеи, акыр угума, – лҳәеит аԥхамшьа.
– Аиеи, аха, Аҭакәажә, аԥааимбар дыбхылҵыр ауми исҭаху!
Уи мцны исҳәаӡомызт: агәра ганы сыҟан усҟан дираны
дыҟоуп ауаа Аиаша Ҿыц рызцәырызго Аҵеи ҳәа, уи агәра ганы
сыҟоуп иахьагьы.
Аха башаӡа имҳәозаап ажәларқәеи аамҭақәеи рызегь рҟәыӷа
Аиҿамс «все лафа» ҳәа.
Бзиа дахьызбоз, сыԥсы аиҳа лара бзиа дахьызбоз – уи мацара
азхоз џьысшьон ҳаизыҟазаашьа баагәарак еиԥш аӷәӷәахаразы.
Сазхәыцыр сҭахымызт исцәымӷыз, иахьа уажәраанӡа исцәымӷу
аизҳара, аҟәышхара...
Лара лзы маҷ-маҷ ҳаизыҟазаашьа шьцыларак иаҩызахеит,
сара сзын ишныҳәац иныҳәаны иаанхеит. Иаҳа-иаҳа дсыхлафуан, схаҭагьы абжьааԥны, лара ишылгәаԥхоз еиԥш, аҵәы
алаҵаны сахыччашәа акәын аԥсҭазаара сшазыҟаз. Аха уи
санцәажәоз, абжьааԥны зегь акоуп сзаиааиуамызт сысаби
цәаҩа.
Исызгәамгаӡакәа иааины сгәаҵа иҭалахьан гәҩарак,
сныҳәа
асеиԥш ишныҳәоу есааира изцарым ҳәа. Аха уи иазыӡырҩырцгьы
аҭахымызт сыхдырра, аҩеидасра иатәыз уи
ацәалашәара.
Аныҳәа шныҳәац инеиуан, иара схаҭагьы иаҳа-иаҳа схаҵамхоз, анкьа аныҳәа машәыршәа иуԥылароуп ҳәа
сыҟазҭгьы, шьҭа издыруан аныҳәа еиҿукааргьы шауаз. Лара
ақьаф азыҳәан дшан аиашаз, лара лоуп ақьафура акыр ргьама
раԥхьаӡа исзырбаз, уажәы шьцылараны исзынхаз. Аха абзиабареи аҭхаџьреи рами дызхылҵша Аиаша Ҿыц Аҵеи!
Амра ԥснырхага аҳәшьа,
Быблақәа ирхыла дызусҭа,
Гәыӷра еижьагақәак узҭо
Быччаԥшь кыр ианаҳәаз џьшьа?
Дхагахан давоуп амшын.
Дзымтәеит, дзымгылеит, дызмыцәеит, –
Мца бааԥск игәаҵа иҭашын,
Бжь-кәаршаҩык ирызмырцәеит.
Усоуп еснагь: бшәахәақәа
Рылаԥш аазкьысыз ддырҿыцуеит.
Амца ԥснырхага дыркуа
Еисуа агәқәа зегь ирҭысуеит.
Анцәахшагьы аҵмыҳәҳәаргьы
Зыччаԥшь рзеиԥшны ирыхьӡо
Амреиԥш, блакҭа цқьа хәашьӡом,
Згәеисра ҭаахьоу иага рҳәаргьы.
Амра аҳәшьазаҵә, ҭабуп, –
Бқьышәқәа рҩашьыган сырҿыхәоит! –
Ус аханатәгьы иаԥуп:
Аԥшӡареи Ашәеи еицныҟәоит.
Уи акәызма исдырҵоз сызлырԥхьаз ашәҟәқәа! Аԥшӡареи
Ашәеи еицныҟәошәа. Аԥшӡара зииз аҟаза игәы ҭыхны иафаларц
азоуп. Аԥшӡара аԥызҵаз иҵаны
иҳәаларц, игәы арԥшааларц
азын иҭыхны иакызароуп
аҟаза игәи игәаҵәеи.
«Бқьышәқәа рҩашьыган сырҿыхәоит». Ҳыҳ, анаассын,
ишԥасықәнаго!
Аԥхьа ус ауакәхыз ишыҟаз. Аԥхьа иҟан: «Бҿаԥхьа
сбызԥагьаны схырхәоит» ҳәа. Аиаша ҳҳәозар, аҟазара аганахьала рыҩбагьы зыԥсоу ҳәа акгьы збом, аха аԥхьа ишыҟаз ала,
иаҳа хӡырымгарак аҵан. Аԥшӡара сеихырхәоит, са истәындаз
ҳәа сагьеилаҳауам,
иахьызбо, амҵахырхәарҭа ахьсоуз
саҭабуеит. Егьыс амазаара анасыԥ, амыргәырӷьа. Шаҟа ауаҩы
дыԥхасҭанатәуазеи, дарчалозеи амазаара. Анасыԥ амазаара
акәзаргьы. Амазаара иацуп азажәра. Азажәра аганахьынтә
иччархәымхар ауӡом. Нас, аԥҳәыс лаҟара игәазҭода аганахьынтә
иччархәу!
Ажәакала...
Уи аҽны, изыхҟьаз сгәалашәом, даара сгәалаҟаны схынҳәит
аҩныҟа. Аҭакәажә лҟны алашара анысымба, арепетициаҟны
дынхазаап ҟасҵан, аха аҩны сыҽсзыҩнамкызт, ашьха ахықәцәанӡа сыҩны схаларц сыӡбит. Сҩаҿалеит, санааԥсалак сааҭгыланы
ҭаалым ҟаҵо. Аиҿамс иакәызҭгьы, уи зныкгьы иԥсы
мшьаӡакәа дыҩхашылон, аха сара уиаҟара маха-шьахала
сазыҟаҵам. Уааԥсаны уанааҭгыло ишубо еиԥш ҽазны иузгәаҭаӡом
аԥсабара. Сыҵаҟа алҩа аҿыкәырша ишьҭаз ақалақь
ашьшьыҳәа иахатәон ашәшьы. Уи ашәшьы аҽацәнахьчарц
аҭахызшәа, ақалақь акакала алашарақәа анаркуан. Аҩынтә
санааҭгыла, ишылашьцара илашьцахьан, ақалақь еилаарцыруан, абларгәырӷьаразы лашара ԥшшәыхкыла аӡәы иҩычазшәа.
Инахьхьи, анаҟә зхатәаз асқьала иадубалоз аӷбақәа – урҭгьы
кәалыкәаџьон ԥшшәы рацәала,
ақалақь дгьыл дуны, дара дгьыл
хәыҷқәаны иара иаԥшьызшәа, иҳәаақәырҵозшәа. Сгәы алаҟа,
схы алаҟа, уаҳа сыԥсы мшьаӡакәа, хынтәҟьарала снықәххит
аресторан ахьыҟоу. Араҟа ирацәаны игылан амашьынақәа,
аресторан аханыҵәҟьа. Асасцәа реиҳараҩык адәахьы астолқәа
дәылганы абарҵаҿ итәан. Абарҵахь идәылган амузыкагьы. «Аҳ,
Одесса, оф, Сирун!» Сгәы аҭҳара еисуа сааҭгылеит. Аҭаҭын ахара
ҵызгеижьҭеи сыԥсыԥ сзымхо салагахьан, маҷк аҟара сымаха-шьаха аџьабаа анасырбалак. Ахәылԥаз ҭынч ԥхаҵәаҵәара қьаф
уа акрыфарҭа беиа иҵатәаз ауаа еилаҳәеилаца, ҭәы-ԥхақәа –
зегь ныҳәак еиԥш акәын ишызбоз. Сгәы иаанырит хьаа ласык,
угәылара ачара аныҟоу уалахәымзар угәы шыҟалало, аԥсҭазаара
аҭхаџьра уара иуаҩсны ицошәа анубалак угәы шыҟалало. Сыԥсы
анааиҭаск, исыӡбеит уи аресторан ахь узлалбаауа амардуан
ала иааихҵәаны ҵаҟа скылсырц... Аӡәы сгәеиҭан, схьеирԥшу,
мамзаргьы са схаҭа уа итәаз рқьафушьа снахьыԥшырц сҭаххоу
– уахь саахьаҳәны сныҵаԥшызар: ахәынагаҩцәа лацаҩацо,
гәатабӷата дыкҿатәоуп инахьхьы акәакь, арахь дааԥшуа
дыкҿатәоуп
сгәыла Аиҿамс. Дыблахкыгаха, ари аԥшӡарагьы
дацәымыцхәны,
лҭеиҭыԥш уамашәа исызгәакьаны, аха иагьысцәыхараны
дтәоуп, лҽырхәашәа, лмышьхәылҵ аишәа акьыԥшь
иқәыргыланы, лнапсыргәыҵа лыцлымҳәа ԥшӡа
иаҵаргәаны,
лнацәақәа шшәыр-шшәырӡа лыргәҵысҭа
аҟынӡа инаӡо,
ахьыцқьа иалху лхахәы иалархәмаруа
дтәоуп – Аҭакәажә!
Аспортсмен ааԥса иныҟәашәа иҭаны дҩагылан, ашәа аҿеиҵарц
аоркестр ахь иҿынеихеит Аиҿамс. Зегь лара ишлыхәаԥшуа,
рылаԥшқәа шлыдхало дыруа дтәан лара. Иналыхәаԥш-аалыхәаԥшуаз алаԥшқәа
ирылҟьаны макьана лцәа ианмырцызт
сара сылаԥш лымкаа. Ашәа аҿеиҵан даахьаҳәит, зегь рылаԥш
иҭыԥҳа ишлыдхалоз бзиаӡаны игәаҭо,
аха «сара дсыцзар – сара
соуп илзаԥсоу» ҳәа дазыгәдуӡаны, длыԥсахартә илзыршаз имчилшара еидараны даҵазза реишәахь иҿааихеит Аиҿамс. Хҿашәа
сгәаҵа иныҵашәаз ахьаа чҳашьа змамыз акәын. Шьҭыхшьагьы
змамыз акәын, уа сахьгылаз сынхьыдышьшьшәа аҭӡамц снадиалеит, сыблақәа ҭырхаха уахь сыԥшуа. Илеиҳәоз сеидру,
длахәыҭхәыҭуа иҿааихеит, ашәа илзаҿеиҵаз азыӡырҩыха
лыҭара ацынхәрас.  – лыбжьы рдуӡаны дааҵәыуеит ашәаҳәаҩ ҭыԥҳа. Аиҿамс, абзиабарадара даҽаӡә дагозаргьы, сара сакәым иҳәарашәа акәын
дахьцәажәоз иԥшрақәа шыҟаз. Ҳәара аҭахума, уажә лаҳәатәык
иманы акәмызт дзыхәыҭхәыҭуаз, зегьы идирбар иҭахымзи иара
ицәажәатә шакәыз шьҭарнахыс лара дзызҿлымҳаз. Лнацәақәа
шшәыр-шшәырӡа лыхьтәы хахәы иалахәмаруан,
иара иахь
дмыԥшӡо ҽакы дазхәыцуан, аха Аиҿамс изын зегь акакәын.
Ииҳәоз лаҳа-илмаҳа, иааигәара дыҟан, уи зегьы ирбон. Иналыхьшьы-аалыхьшьуаз алаԥш рацәа инарылсны сылаԥш лымкаа лцәа ианыру сеидру, лхьыцқьа-хахәы иалахәмаруаз лнацәа
шшәырқәа ааццакит. «Амҩа укитеи, арԥыс!» – сызқәа инадгылеит ахәынаҳаҩ лаԥхьа иргыланы иаалгоз асаан. Сгәы иалаз
агәхьаа-ахҿа уа ишалаз саахьаҳәит. Дааусышьҭын, лчеиџьыка
лнапы иқәыргыла,
днасаҩсны илыма дцеит.
Абраҟа избоз зегьы аасцәымыӷхеит, аха ишԥа. Уаанӡа аныҳәа
ԥшра змаз зегь ааԥаршеихеит уажәы иаразнак ала. Иагьгәасҭеит
амузыкагьы шԥаршеиз, ашәаҳәаҩы дышԥаршеиз. Абзиабара
иазылкуаз ашәагьы шԥаршеиз. Ишылҭихьаз уи, абзиабара
анырра,
анкьа лгәы иҭазаргьы, уажәы ишылҭихьаз. Абар ашәа
ахьылҳәо, уи зыбзиабара ԥаршеихаз, абан ана дахьтәоу зыбзиабара ԥаршеихаз даҽаӡәы. Амала ари лыбзиабара ԥаршеи
зегьы иртәхеит, иԥлыргахьеит, иԥара ссахахьеит, абраҟа итәоу
иаазҭаххаз
зегьы аахәара рылшоит. Егьи лыбзиабара уажә ауп
аџьырмыкьахь ианкылылга, макьана ахә ҳаракуп, аха шьҭа ахә
аиухьеит, иаиухьеит. Шьҭа наҟ иналысԥаахыргьы сҭахын хьааны
сгәы иалаз ахҿа. Шьҭа избон имцымкәа аџьырмыкьахаҭа шакәыз
сызлаԥшуаз. Сыԥшны игәасҭон макьана ихымшәац аӡӷаб
хәыҷқәа, ара агәылара инхақәо ракәхап, хыхь, амашьынақәа
рыргыларҭаҿы аихатәы аанда ихыԥшны
ҵаҟа ишааԥшуаз. Иарбан урҭ ирхәыцуаз? Урҭ ирбоз зегьы ныҳәа ссиркны акәхарын
ишызбоз, аамҭацк аԥхьа схаҭа ишызбоз еиԥш! Урҭ азхьаауазар
акәхарын ирлас аҩеидасра, аизҳара, ирлас иааиндаз рҳәозар
акәхарын абри аныҳәа ссир ахь даргьы нарышьҭыртә ианыҟало
аамҭа, ақәра. Абра иаазбоз зегьы ахыччон аԥсҭазаара шыҟалаша
ҳәа исдырҵахьаз, исеилдыркаахьаз, сызларааӡахьаз адырра.
Исҭаххеит иаразнак снеины хылагәыла еиласҵап, исҭаххеит
абри ачара ԥаршеи еилазгар, аха уи сазхәыцзар, уи сазхәыцаанӡа
аҟаҵара саламгазар, – ус анакәха иаҭахымзар акәхап. Иаҭахымзар
акәхап, уизоуми сшьапқәа алу рхарҵазшәа иахьгылоу изеиҭамҵуа.
Скәанызануан, ари адәқьан мацара акәымкәа,
адунеи
зегь абас ишџьармыкьаз еилыхха ианызба.
«Уаанаскьар иауеи, уара!» – даасгәыҵасит уажә даҽа хәнагаҩык.
Уи дхаҵан. Саахьаҳәын, ихәдацәа нҭарс искит, исаангьы
наимпыҵҟьан, ашампан баҭлыка ашәах ҳаҵарчуа итҟәацит.
Иаргьы дааҭрысын, дсысыр
цәгьа имбо, инапы аамҩаниҵеит.
Убасҟан аӡәы дааины дааҳабжьаххит. Ахәнагаҩгьы иаразнак
иқьышә инҭасызшәа дааҭгылеит. Уаала арахь иҳәан, снапы
санкны сындәықәигалеит уи иааҳабжьагылаз аҷкәын сгәыла
Христо дахьтәаз астол ахь.
– дааччеит Христо, иарманап иахаршәыз
идаҷ ырхьархьаруа дҩагылан, сагьаагәыдикылеит: шамахамзар ҽаӡәы иқәимҵаӡо апату. – Ухарџь ҳара иаҳшәоит, сыла
уаԥырҵ! – ҳәа ахәынагаҩ днаиҵаҟьан, ивараҿ сааиртәеит.
Сара аҵәыуара сакуан. Сара сылаԥш аганахь икыдхаланы
иҟан.
– Аа, уи аума угәы иҭыхо, – сыжәҩа днаснасит Христо. – Макьана уҷкәынцәоуп сҳәаргьы,  шьҭа еилукаар
ухәҭоуп аԥҳәыс дахьугалакгьы дшыԥҳәысу, – сгәы дамысцәарц
азы сара мацара исаҳәо, даасахәыҭхәыҭит иара.
– Аха избан, избан, Аиҿамс?! – сылаӷырӡқәа ааины сыхәлымшәы икылагылан.
– Шьоукы ус ргәы иаанагоит, сзанааҭ закәу здыруа, –
дцәажәон иара, амҩа ҳаныланы ҳахьеицаауаз, иагьнациҵеит:
– Сдақәа!
Шамахамзар ас ҳмеицәажәаӡацызт иареи сареи, гәылацәақәак
раҳасабала аԥсышәак ааибаҳҳәон акәымзар. Уажәы,
сҭагылазаашьақәа аниба,  иҳәан, симаны иҿынеихеит,
иҩызцәа уа иааныжьны.
– Шьоукы ус ргәы иаанагоит, ари ацәгьоурада акгьы идырыр
ҟалаӡом ҳәа, – инапы иахаршәыз адаҷ анымҩаниҵа, аҳәеиԥш
амышмала амахә ааиҩнаҵәеит.
Амца цымцым иблақәа ирхылҟьо адунеи ҿыцны исзааиртит
уи ауха сгәыла ҷкәын. Иара иԥышәа агәра угартә иҟан, избанзар
ихимгахьаз иарбаныз.
– Уара упоетуп, уи азын пату уқәысҵоит, сдақәа! – дцәажәон
иара. – Сара абжьааԥны сцәажәаӡом аха арҭ зегьы рбоит, –
иҳәеит иара ибла цымцымқәа рзы; ирбоит ҳәа акәӡам «секут»
ҳәоуп ишиҳәазгьы, сыблақәа абри сдаҷ амахә шеихнаҵәо еиԥш
иаарбаз еихырҵәоит аанаго. – Насгьы уара ухатә ԥсҭазаара умоуп, аментцәа урылаӡам, уи азын пату уқәсҵоит. Иҟалап схаҭагьы
споетзар, ажәеинраалақәа зыҩуам акәымзар... Аԥҳәыс лоуп
ҳазхылҵыз, аха ҳақәызхуагьы лхаҭа лоуп, сда ҭабаақәа! Ирҳәо
саҳахьеит,
уи Казахсҭанҟа ҳахыргаанӡа акәын. Елана ҳәа ҭыԥҳа
ԥшӡак дыҟан Бырцха. Убри дымҵадырсит. Дшымҵадырсызгьы
абас ауп. Усҟантәи аиҳабыра рыҳәсақәа еисазаап, ҳауа
иԥшӡада ҳәа. Шәануак далырхит ӡбаҩыс. Уи даалаган, Нина
Гегечкори илиҭеит актәи аҭыԥ. Ларгьы дицхраан, ачекистцәа
ааицылҵан, Елана дымҵаирсит. Лхаҵа дбырзен нхаҩын,
уаҩ ҭынчын, аха аишьцәа ӷәӷәақәа иман, ихьымӡӷыршьеит.
Рҽааизырган, Ольгинскаиа, Анастасовка, Свобода уҳәа, хаҵа
ӷәӷәас иҟаз рҽеизырган, аԥсыуакгьы дрылан, аха ижәла рҳәан,
исгәалашәом, идәықәлеит Чҳалҭаҟа, Елана дрымырхырц, –
ҳәа даалаган, исзеиҭеиҳәеит Илиада аҭоурых, иара абахҭаҟны
ишиаҳахьаз ала. Иажәа иналеиҵон иара уажәы-уажә, «џьарах»
ҳәа. Аҳәса ыҟамызҭгьы, ахацәа иаразнак рҳәоу ааиқәшәаны,
реимакқәа зегьы ааиқәдыртәон хаҵарыла, леишәала. Аха ахаҵа
дарбанзаалак ԥҳәыск длыдҳәалоуп, аԥҳәыс дыҟанаҵ аимак
нҵәаӡом, аха егьырахь, уи аимак аныҟамлагьы, аԥсҭазаара
зыҟалаӡом,
избанзар ахаҵа дызлахаҵахозеи, даҽа хаҵак димацлабуазар, арахь еицлабны еимаркраны иҟоузеи ахацәа,
аԥҳәыс деимарымкуазҭгьы, – сгәы ирдон Христо.
– Дысшьуеит Аиҿамс, – саагәынқьит сара.
– Аиҿамс иоума иушьуа, џьарах? – дҵааит аӷьыч. – О, сдақәа!
Аиҿамс изоума ухы зҭаукуа? Уахь ҽеи ыҟазар са усазҵаар – са
иуасымҳәо... Уаангыли, ани бзиа иаабо сымоуп, идәылызгоит.
Уа уҟны... иамуеи?
Санақәшаҳаҭха, уажәыҵәҟьа иҳәан, иҩныҟа дныҩналеит.
Ашәаҿ диԥылеит иан.
– Угәарлама?! – акиҳәа дҟьеит лара. – Ма абарҭ уҩызцәа
ираҳәа, ҳашә илымхалартә. Уахгьы-ҽынгьы ҭаха ҳмоуит, ма
уанҭакыз иҳабыргыз, ҳҭынчымзи!
Аха Христо идыруан аҳәса рацәажәашьа.
– Маханиа, иасахьахазеи бшьал ибхоу, бгәы бахьасыргахьоу
азымхошәа? – иҳәан, иџьыба дынҭалан, шә-мааҭк ааҭыганы
иналиркит. – Уаҵәыҵәҟьа ашьал ҿыц аабхәароуп.
– Ашьал сыздырам, аха аӡахыга «Зингер» рҭиуеит, – даагәыбзыӷхеит
иан иаразнак.
Аха Христо иԥара иалшоз усгьы идыруан, дагьазхьамԥшыкәа,
ииҭахыз дәылганы дааит.
– Матиушкин дзысшьызгьы схыбааны акәӡам, – иҳәон иара,
афымцаԥечқь дахагылан иус дахьаҿыз. – Сара сзыцныҟәо
аԥҳәыс дугәаԥхазар, уи ԥсҭазароуп, џьарах, – уааины сара
исаҳәа. Усҟан ма азамана, братка, аԥҳәыс данишоз са сзын
дишаз џьушьома ҳәа уасҳәоит, ма уажә уаангыл, братка, макьана сара сқьаф даҵанакуеит, сҳәоит. Лара ажәакгьы ласҳәаӡом,
избан акәзар аԥҳәыс цәаныррала ауп дышхәыцуа.
Дысмазҵааит, пату сықәлымҵеит азоуп, – даақәыԥсычҳаит
иара, дызқәыԥсычҳазгьы ауаҩы иишьыз даарыцҳашьаны
акәӡамызт, уи ашьҭахь шаҟа аҭакра дақәшәаз ахьигәалашәаз
азы акәын.
– Иуеиҳәахьазма Аиҿамс иашьаҵас, ҩызаҵас, абри саргьы
дысгәаԥхеит ҳәа?
– Исеиҳәахьан, ицәажәашьала, аха ус иақәгәыӷуадаз.
– Умбои. Шьҭа ҽԥныҳәа имаӡам. Мамзар, сдақәа рныс, ани
абаӷь сидгылозма, уа судгылон. Аха иара еилкаарала дииашоуп.
Ажәакала, еилыскааит уи ауха, Аиҿамс иеиԥш акырџьара
сышжьаз. Уи сара издыруаз џьишьон иара. Ани агәыршшага
акәмызҭгьы, сгәы ԥжәаны сыԥсыр ҟаларын. Аха шьҭа зегь
акакәын. Шьҭа даҽакала дызбон
аԥҳәыс. Дымцуп, дчарҳәаҩуп,
аха зегь акоуп дыссируп, лыдагьы аԥсҭазаара агьама амаӡам!
Аха сара ишԥаҟасҵо, иабазгои сызаҵәра? Сгәы иадысҵар,
ихьшәашәацәоуп, аҩны иаазгар, акьиубжьы сеиланагоит, адәахьы
идәылысцар, ашә иадыбӷьаҭло иалагоит!
– Сара сыԥсихологуп, џьарах! – дцәажәон Христо, – Уара
уқәыԥшын, уцқьан азыҳәан уалылхит уи апианистка. Аха ларгьы аҳәса реиҳараҩык шыҟоу дыҟоуп. Ззин лымам ауп иаҳа
ихаау ла лзын. Уаҩ длымамызҭгьы, иҟалҵалак ауан, ара лашьа
дыҟам, лҭынха дыҟам, илхылаԥшуа длымаӡам усгьы. Арахь
хаҵацара лҭахым. Убри аҟынтә уара улзааигәалтәит, уанылжьо
иаҳа акаиф лоуларц, уара уахьыцқьоу азыҳәан иаҳагьы лкаиф
еиҳахон, ус ишоуп урҭ. Аха дыԥшит, дыԥшит, арахь уара акгьы
гәоуҭаӡом, арахь уара аҳәыс еиԥш улҿаԥшуеит, лыгәра угоит.
Знык уҵаау уара ус, абри уахынла арепетициақәа рымаҵәҟьоу
ирымаҵәҟьаму. Ас анакәха, лара далылхит Аиҿамс. Уи ихы иаҳа
ианаалоит атәыҩақәа. Џьарах, сдақәа, сдақәа!
– Аха ҳхәыҷы, ҳхәыҷы? – иаасҿыҵҟьеит, ишаасҿыҵҟьазҵәҟьа
сыбыз саацҳаит, аха ихьшәахахьан, Христо зегь еиликааит.
– Апианист илхылҵыз иаргьы дпианистхоит, уаҳа акгьы, –
иааҿахиҵәет иара.
Аха уи ауха заҵәык ауп иажәа џьбарақәа ансыхәа. Нас уи
ашьҭахь хышықәса инеиԥмырҟьаӡакәа – хышықәса! – сгәы
схьаауан, сгәы схьаауан, абри аҩны сдәылҵны сцеит азныказ,
ҽаџьара саангыло салагеит, аха уагьы еилыскааит, ма знык
иадамзаргьы сналхьыԥшыр шаҟа сгәы хьаԥссауаз, дсымбар
зынӡа ишысзымычҳауаз. Уаха ақалақь салҵны аҩныҟа санхалоз,
арка аҟынӡа сааиуаны, есуаха, уа итәаны исзыԥшызшәа, сгәы
инҭалон агәхьаа. Нас уи агәхьаа сыманы скәымра сныхәнон.
Нас снышьҭалон, саныцәалак ԥхыӡ дызбап ҳәа сеигәыӷуа.
Аамҭа
уаҳа иазмырцагәит уи сыгәхьаа. Имажәит. Уажәгьы,
Асахьаҭыхҩы
уи лыӡбахә анааиҿашәа, сгәы еиҭах ибызбызуа
иааҭалеит уи агәхьаа. Убри аҟынтә, уаҳа симацәажәаӡакәа,
схы кны сыштәаз стәан. Иара амузыка дазыӡырҩит, дтәеит, аха
сгәалаҟара шҽеимхоз аниба, дҩагылеит.
...Лпатреҭ ансымпыҵшәа ауп ианбашьҭысхи, насгьы икны
ахышә санбадгылеи ҳәа санаахәыц. Ашьышьҭра инахыԥраан,
ихиаала ҵаҟа аҿынанахеит. Ахысҩы иаҳәшьа арымӡ дахьықәтәаз
инеины иналымҵашәеит. Ашҭа ҟьашьит ҟалҵан, лҩымсаг
аашьҭылԥааит лара. Сара сахьгылаз сагьымҵысит.
– Сара иаазгоит уажәыҵәҟьа! – дындәылҟьеит Асахьаҭыхҩы.
Зегьы ибозаарын.
– Иаага уҭахызар, – сҳәеит, аха иара дцахьан.
Усҵәҟьа сгәы еизаданы сыҟандаз.
Аԥхьа саргьы иџьасшьон-илакәысшьон Аҭакәажә абри дыҵкьыҵкьамшьаӡакәа,
дхәынгамшьаӡакәа иа иҟынӡа, лхы ахьналгаз. Дысцәымыӷхеит; дысцәымыӷхамоу,
ларгьы дхәынгасшьо
салагеит азныказ. Аха уажәшьҭа, зегь, анеидысхәыцла,
сахьаркыла иугозар, ииасхьоу анапсыргәыҵа иқәҵаны
ианысза,
еилыскааит. Иеилыскааит аицәа аҵкыс еицәоу ҳәа...
– Аа, усҭ! – иҳәеит Асахьаҭыхҩы, дныҩналаны апатреҭ
аасыркуа. Ҳәатәны, иоушьҭтәыз ажәақәаны иааины сҟырҟы
иныҵагылеит уи лыӡбахә.
Ишԥаҟалеи, ишԥалагеи уи? Исгәалашәоит, еилыхх саԥхьа
игылоуп аимгеимцара, раԥхьаӡа лара ахьшәашәара анлыдызбалаз. Уи сҳәеитҳәа, исгәалашәо лҿаԥшышьоуп, исгәалашәо уи
лҿаԥшышьа шыснырыз ауп, адеталькәа схашҭхьеит. Аха урҭ
ракәым ара ихадоу. Бзиа сылбон уаанӡа. Убри аҟынтә, ҳәара
аҭахума бзиа илбон, сыбзиарақәа инарыдкыланы, сыграқәагьы.
Ишԥарҳәо? Абзиабара лашәуп ҳәа ами? Уи зҳәо рыбзиабарагь
сеихырхәоит, рылашәрагь сазыразуп, амала уи лыбзиабара
лашәӡамызт, аха сара истәу зегь аднакылон: иабон, аха иаднакылон. Избанзар, бзиа илбон урҭ сыграқәагьы, сыбзиарақәа
реиԥшҵәҟьа.
– Аха ҽнак илбеит сыгра.
– Иарбан гроу? – дҵааит Асахьаҭыхҩы, иччаԥшь аанкыло. –
Уара агра узҭада, маҷк ажьы укит акәымзар
, – иҳәеит сцәыхьӡа
сахьыҟаз дахлафуа.
– Уи акәызҭгьы имариан, – сааччеит сара, уи аниба
иаргьы
иччаԥшь аауишьҭит. – Абриоуп, – сҿы армарахь
инасырҳәын,
слымҳа аҵаҟа сыхәда снацәа нақәскит.
– Абни ашьана аума?
– Аиеи, ашьана! Умбои, «ашьана» ануҳәа сгәырӷьара шысзымҵәахыз.
Иҟоу уи ауп: ари ашьана баша шьанам. Уахәаԥши,
хәыцк иаҟарамкәа, ергьҳәа ишарку. Абри ауп сыԥсы зку ҳәа агәра
ганы сыҟоуп сара. Аԥхын шоураангьы абжеиҳан ахәдаҵагылақәа
зысшәысҵалогьы абри сҵәахларц азоуп. Сыхәда џьара ҭәицк
адыршәылоу џьашьаны аӡә даахар, иаамимыршәои! Башагь
умыччан. Усоуп. Уара уахыччала, аха сара абри ашьана ауп
ауаа злеилысхуа. Шьаноуп азызҳәаз ауаҩ убри инаркны сгәы
изҭоуп, ус акәымкәа закә кынҵыҵырои ухәда иақәгылоу зҳәаз
иара уа даасцәымыӷхоит. Уи ашьҭахь сыхиртәаларгьы абри
«акынҵыҵыра» сызианажьуам. Избан уара идыр.
Уи амцхаҵара еиԥшушәа убоит, аха абри ашьана
шьҭрала
иааиуеит. Абри аҩызаҵәҟьа абри
аиԥшырҭанҵәҟьа сабгьы
изақәгылан, сабдугьы изақәгылан рҳәоит. Уиаӡәк шәи фба
шықәса ниҵит,
иаԥыҵыԥхоуп даныԥсыз. Шәарацаҩ дуун,
Ажәеиԥшьаа
рҭыԥҳагьы дхиххьан рҳәоит.
– Ӡызлан лакәхап...
– Мамоу, Ажәеиԥшьаа рҭыԥҳа, – иааимаскит, сахаанны шаҳаҭс
самаз џьушьап. – Уи иӡбахәқәа даҽазны иуасҳәап. Амала
саб ареисахь ицамҭаз зны – иара ашьхахьынтә абна лбааигон,
амашьына ду дақәтәан – зны ицамҭаз иҩызаки иареи ҳаҩны
итәан. Ари аныҟалаз сара смаҷӡан, исгәалашәахуеи, сан илҳәауа
саҳахьеит ауп акәымзар. Ԥыҭқ аныржә ҳасас саб иахь: «Уара
абри акынҵыҵыра абауҭаху, наҟ иамаҳхып», – иҳәазаап.
Саб: «Уара иугәаԥхазар, сармаблагь сеигӡом». Ус акәын иара
дшыҟаз. Егьигь днахан иааҿиршәеит. Саб иблагь мқәацеит,
аха саб иаҳәшьа дыҟан усҟан, арҵәаа ааҭлыргазаап. Арахь иҟоу
агьылбаӡом, даҽа уадакаҿ дышьҭоуп. «Ибуеи» анырҳәа, «акгьы,
нап, ԥхыӡуп», – лҳәеит. Иара имырзаз ахьаа дарҵәаау, сеидру.
Изуҭахузеи, нас асас укынҵыҵыра аԥсаҭа иҳәан, – аныҳәаҿақәа
рымҵәахьан – илахан иржәит. Ицеит. Реидара рыманы ашамҭаз
ишаауаз рмашьына бӷалеит. Аԥсҟы зкыз саб иакәын. Ишааиуаз акәымкәа, даалҟьан: «Уԥшы, уԥшы. Ажәеиԥшьаа рҭыԥҳа!»,
– иҳәан, аруль ауишьҭзаап. Аха идтәалаз башаӡа саб инацәа
днықәԥшит: иибаз рмашьына иаманы икакәкәа ахшьыра ишҭалаз
ауп. Амала, саб дҭахеит, идтәалаз кьыс имоуӡеит. Абри
ишьана анамырхыз ауха...
– Узҿыз уажәа нагӡала, – иҳәеит Асахьаҭыхҩы, сылахь ааиқәызҵаз
атема сахигарц.
– Ажәакала, ҽнак наҟ иамухырауазеи абри укынҵыҵыра,
лҳәеит. Сҽеибыҭара саҿын, атеатр ахь ҳцараны ҳаҟан. Схарԥ
хәыҷ ахәда, иагьа зундазгьы, сшьана азыҵәахуамызт. Арахь
ҳаамҭа маҷын, ҳагхон. Абригь аалҳәеит, афымцеиԥш саарҭрысит.
«Аиҿамс иоума уи аидеиа бызҭаз!» – сҳәеит саргьы,
лҳәашьа
сҽақәыршәо. «Аиҿамс дарбан», – лҳәеит. «Дарбан
бымбои, ҳгәыла, Ахаҵабзиа иԥеиҳаб». Уи акәхеит. Уи идеиас
илиҭаз
акгьыҟам, усҟан иагьзеибадыруамызт, аха лара аидеиа
лызҭаз сара соуп. Уи закәу аҵыхәтәан еилукаап... Уаанӡагьы
игәалҭалон уи сшьана. Игәалҭамоу, лара аӡәк лакәын ааигәара
инасышьҭуаз. «Иамысхуеит ушьана», – лҳәалон, дыччо. Аха
ҽаӡәызар ишыҟасҵало
еиԥш, сшьана хьчо схы сыхәда иҭасцалаӡомызт.
Аморе! Аха уажәы... Уи лҳәеит, иаразнакгьы илхашҭит,
избанзар ауха лыҵкы жәҩангәыԥшшәыла шылнаалоз акәын
зегь ҳәатәыс ирымаз, ауха лхы-лҿы абзабаадура ықәҳәҳә дыҟан,
длахҿыхын, дҟәымшәышәын, схала исзышьҭыхуам сынасыԥ,
усыцхраа абааԥсы лҳәарашәа. Илҳәазгьы лхашҭит, аха сара
исхамышҭӡеит. Уи сшьана адагьы са избеит лыблақәа «абзиабара аш» аархыҵны, иаҳа исызҿлымҳаны, скылкааны сыхәаԥшра
ишалагаз. Избеит уи иналҿықәсыз ахьшәашәара дук мырҵыкәа
иҵааршәхар шалшоз. Лара лаԥхьагьы сара игәасҭеит. Ишубо, аҭоурых иаҳзаԥхьоз иҳәашьа: сшьана – ҽыҵган, амзыз –
даҽакын. Ашьҭахь, еиҭасҳәахуеит, дшылахҿыхыц длахҿыхын,
дшыхаац дхаан, аха сара сгәы сымҩрхьан. Уи еимгеимцарак
ибжьашәаз ахьшәашәара ашьҭахь. Уинахыс зегьы сырзыԥшын.
Сагьиашахеит.
Шьҭа еилкаауп; лара сыҟазаарц шылҭахызи сшыҟаҵәҟьоуи
ахьеиԥшымыз ауп ҳа ҳаиҟәызгаз. Сыҟоуп ҳәа лгәы ишаанагози сшыҟаҵәҟьоуи – абас иаҳа ииашахоит. Ҳәара аҭахума, уи
илҭахыз са исылшомызт: лара ԥасанатәгьы бзиа илбоз сара
сакәӡамызт, сара исыдылбалаз л-идеал акәын: нас сара убри
аидеал еилкааны – уи еилыскааит, аханатәгьы еилыскааит! –
убри сҽақәсыршәар акәын. Позак шьҭыхны инасыгӡалар акәын,
сыхәмарлар акәын. Аха, иабаҟоу, уи аидеал сара аханатәгьы башак, хәыдак, насгьы иаҳараӡак – ԥаршеик акәны избон, иагьызбоит. Лара илымазар акәым ианԥаршеиу, – сара иныҟәызгозар.
Исҳәо еилукаартә исызҳәома? Ус акәзар бзиоуп... Саргьы даара
ссирк сакәымзаргьы, уи лсхема гәырҿыӷьга аҽақәыршәара
аҵкыс сшыҟоу аҟазаара еиӷьасшьеит. Абриоуп.
– Бзиоуп, аха иуҳәаз иашан еилыскаазар, уи уара узҵанамкыз
л-идеал абасшәоуп ишыҟоу: абиограф башақәа иаадырԥшуа
апоет ихаҿсахьа – уи иблақәа еснагь аџьшьареи алаӷырӡи рхыҳәҳәыла
ажәҩан ахь ирхоуп, игәы азна, еихырԥшьыхаа, бзиабарала иҭәуп, ашьышьмахьы дныҟәаӡом, иҿы ааихихыцыԥхьаӡа
аелегиа ссирқәа иҿыҵышәшәоит, дышқәыԥшу гәнаҳарала
дҭахароуп. Абас аума?
– Аиеи, убасшәоуп, – ааиаҭаскит сара, сԥышәырччо.
– Нас уи аидеали Аиҿамси абеиднагалеи? Арадио ацәқәырԥа
кьаҿқәа рҿы ианаҿоуклак Шопен имузыкеи ахәаџьа иматанеиреи анеилало еиԥш!
– Избо: иахьа упоетхеит уара, – сааччан, нас: –Абар уи
азыҳәан сгәы иаанаго: ишԥауасҳәари... лара бзиа илбоз, уи –
сара исыдылбалаз аидеал – иакәын, нас уи дааныжьны сара,
сараҵәҟьа, аҵыхәтәан илбаз сахь лыбзиабара ииалгар, ԥсахрак
илзаҩызахон. Еилукаартә исызҳәама?
– Еилыскааит. Уҭахызар, упоетуп ҳәа анысзуҳәах даҽа
ҿырԥшракгьы
узаазгап: ажәытәуаа ишыҟарҵалоз еиԥш, аӡә
длырбаны даҽаӡәы ирҭаз аҭыԥҳа, ашара амҳара ианааҩналалак
илақәа ҟәбарӡа уи, даҽаӡәы, днеиҿаԥшыр иаҩызахеит.
– Уара упоетҵәҟьоуп, маестро! – инапгьы ааимысхит.
– Иҭабуп. Иаҳа сгәы иахәон зны ссахьак анубо усахьаҭыхыҩҵәҟьоуп
ҳәа аауҿыҵашәар. Уажәа нагӡала!
– Аԥсахра илзаҩызахон. Аԥсахрахь ианеиха – сара актәигьы
сара аҩбатәигьы ҳаанлыжьын, аҽаџьара илырхеит «лцәаныррақәа
ршәахәа». Избанзар лара лзы иҳаракыз, романтикала
иҭәыз актәи схаҭара аҟынтәи уи аромантика зыцәмаҷны
илбаз
аҩбатәи схаҭарахь аиасра – каҳаран. «Ианкаҳараха –
каҳарахааит», – аҳәеит лгәы цаны. Аԥҳәыс лгәы еилызкаахьада,
Архысҩы иԥшәмаԥҳәыс данылыпҟалак Аиҿамс иаб иҳәалоит
еиԥш. «Ианкаҳараха – каҳарахааит». Убраҟа даацәырҵит
Аиҿамс. Угәаламшәо аидеиа лысҭеит ҳәа сызҿыз, укынҵыҵыра
амх анылҳәаз.
– Ушьана, – иҳәеит асахьаҭыхҩы, иччаԥшь аанкыло.
– Настәи мариахеит. Зны аконцерт ашьҭахь... Аха уи зегь
абоуҭаху.
Снеины аԥенџьыр снадгылт.
Зегь ҳәан, ҳцәажәара ааихәлацәеит.
Иҟаҵатәыз иаразнак идырын, Асахьаҭыхҩы, инахьхьи акәакьаҿ
ак ибазшәа дҩагылеит, нас адәахьы
акы ибазшәа дындәылҵит.
Акраамҭа аԥенџьыр садгылан. Аԥсымра шәахәақәа зқәыԥхоз
аҭанақь хыбрақәа срықәԥшуан. Сгылан ԥыҭраамҭак.
Убасҟан исыԥхьеит аԥшаҳәа гәырдага, ашәарыцаҩ бзиа, абри
сабду дшыҟаз иҟоу ашәарыцаҩ бзиа, ашьхақәа шиԥхьо еиԥш.
Иаасгәалашәеит зны исымԥыхьашәахьаз, доусы зымҵан дииз
аеҵәахә ала илахьынҵа зҳәоз аԥшыга қьаадқәа – агороскоп.
Уи агәра згацәомызт, аха сыеҵәахә
амҵан ииз рзы иаҳәақәоз
ажәақәак са сзы ииашахеит: уи аеҵәахә амҵан ииз иҩныҵҟатәи
ихаҿы ҩбахоит; азаҵәра аҵкыс ауаа гәырҿыӷьгақәаҵәҟьа
рыцҟазаара
еиӷьишьоит, избанзар уи дацәшәоит азаҵәра,
дацәшәоит урҭ иҩхаҿык реизныжьра.
Ашырҳәа снеины абаҭлыка аасҿыҵаскын, иҭахаз ауараш
нҭсыркәкәааит. Уи сзымхазт, аграфин иҭаз иацтәи аӡгьы зжәит.
Стәеит, сгылеит. Исыԥхьон аԥшаҳәа.
Џьара ԥшак сҿасырсыр
акәын.
«Сыхаара Аҭакәажә, Аҭакәажә. Уажәоуп саргьы еилыскаауа
саналага, – схәыцуан амардуан албаара сахьаҿыз. – Уи аԥхьа
иббаны быԥсы зызцазгьы, ашьҭахь иббаны ихәынгабшьазгьы
– рҩыџьагь сара соуп. Рҩыџьагь сцәа еицҭатәоуп. Уи шԥабызгәамтеи?
Мамоу игәабҭеит, аха бара рҩыџьагь бҭахымызт, бара
ибҭахыз аӡә иакәын – Актәи, Актәи имацара! Ианаму – Аиҿамс
иҟынӡа акаҳара. Аха иабаҟоу, Аҩбатәи Актәи идагьы дҟалар
илшоит, дынхоит, уимоу иаҳагьы еиӷьны, аха.
Актәи Аҩбатәи ида дхәарҭаӡам. Дҟалар алшоит бара бхәыцраҿ,
аха аԥсҭазаараҿ – мап. Еилыскаауеит Аиҿамс иҟынӡа
бызнеиз. Уи Актәи даныбымба. Актәи дыҟамызҭгьы Аиҿамс
иаҵкысгьы
сеицәахон, ҳәара абаҭаху. Феохарис сиеиԥшхон.
Баргьы уажәы убасоуп сшыббо».
Иаразнак сгәы ааихьнашьит Аҭакәажә лыӡбахә аԥхьаншәа
алаф иалаԥсо сахьалацәажоз. Сахьхәит, иаразнакгьы Асахьаҭыхҩы
даасцәымӷхеит, сымаӡа ахьидыруаз азы.
Сышнеиуаз сҽыларҟәны иԥенџьырбжа санкылԥш, избеит
даланахалаӡаны аҭыхра дшаҿыз Асахьаҭыхҩы. Ҽынла комбинаткаҿ
аус иулароуп, ииҭахӡам акы даҿызароуп,
уа ирҳауа
аԥарала ашәыгеи ашқәеи
аахәаны, иԥсы злоу иусҵәҟьа
хәылбыҽхала
дазыхынҳәларц.
Иаасгәалашәеит зны, ижәны
даныҟаз,
илаӷырӡ
хаддыла исеиҳәаз. Абжьааԥны игәалақәа
иҳәаӡалом, аха усҟан дарцәажәеит. Бзиа ибозаап ашьыжьтәи
асахьақәа рҭыхра, аха шьыжьла дыццаклароуп аусурахь,
атроллеибус дахьынҳаланы; бзиа ибозаап шьыбжьон, амра
ашымҭаз, ашәшьырахь иҽыԥхьамккәа, Ван Гог иеиԥш, аҭакар
дыцәгыланы, ихы иҭашуа ашоура аш ахь аиагара, аха усҟан
иара, даҽа ҩыџьа аҷышәҩцәа идгыланы ааԥхьара ҟазҵо аусуҩы
ижьаҳәа аҭыхра даҿуп, реиҳабгьы, инацәаду иахоу амацәаз фелдышьбла амра аныҷҷало, дырхагыланы ирццакуеит: «Шәалга,
азам ихаҭа дааны дыҟоуп, ԥхашьароуп!» Иныҳәаз асабшеи
амҽышеи, ахақәиҭра изҭо... Сара ма, ианамуӡах, хазы аҟазарҭа
уада сҭахӡам, ашәыгеи, аши, қьырада зҽеилызхуа аҭыԥҳацәеи
рзы аԥара сашьҭазар акәӡам, смыругақәа – аҩыгеи ақьаади –
рыхә мариоуп.
Иуадаҿ амш лашара маҷын – афымца аиркхьан. Кәакьк
икҿагылаз Нефертитигьы, лцәаара еицамкӡакәа
ианыԥшуа егьи
аганаҿ аҭӡамц икыдыз
лыгагагьы, наҟ-ааҟ, рыхәдақәа ҭҳәаны,
рқьышәқәа харшаланы, дрыгәӡырц рҭахызшәа ишҟа рыҽдырххон.
Аха иара даланахалаӡаны аусура дахьаҿыз урҭ ибаӡомызт.
Дҭыхуан, иусумҭа дазҿлымҳаны дахәаԥшуа, нас иччаԥшь аанкыло.
Агәашә санынҭыҵ снеихьыԥшит амҩа аганқәа ирывҵыԥшаауа
ирываз ҭаҳмадак. Уи Феохарис иакәын.
Сналбаан аԥшаҳәа шыҟаз сҿынасхеит.
Ахәылԥаз агаҿа ҭәуеит, аџьар унацәа узрыламҵо. Газеҭуаҩык
иҳәан еиԥш, амра аҭашәамҭаз ҳақалақь-уаа зегьы ҟәараха
ирысуеит.
Аҟәара – зыԥсы мҭәӡо гәылшьапуп. Зны еилаҵәаҵәа
аҳаԥы
иҭаз ауаа ршьа иазынхаз аизибагара анистинкт,
ақалақьқәа
зырҿио аинстинкт, есыхәылбыҽха,
еиԥымшәарада, ҽынлатәи
русқәа ианызрылгагәышьа,
еизнацоит амшын аԥшаҳәахьы,
ирымҩатәны
еибажьо, арахь иаазцо амшын афҩи аҳауа зҩыдеи
мацара ракәушәа.
Иаауеит, иаауеит ауаа аԥшаҳәахьы; машьынала иҟоу аԥшаҳәа
азааигәара аргыларҭақәа рҿы иаанрыжьуеит,
шьапыла иҟоу ус
иааиуеит. Макьана ҽынлатәи
русқәа, рыгәҭыхақәа, рҟыбаӡыба
ирылоуп. Аха аҳәаа ршьапы ахганы аԥшаҳәа акаҭран ԥшьа
ишаақәгылалак,
урҭ цқьахоит, игәызианхоит, уи аҳәаа иахыргом
русқәа, рыгәҭыхақәа, есааира ныҳәоуп. Уааицыԥхьаӡа иҿыцу,
уааицыԥхьаӡа даҽа хаҿык змоу, аха еснагь имаӡоу, иссиру,
зҳәаақәа аҳәаадара иалшьшь ицо амшын зны рхы-рҿы аздырхоит, зны рызқәа адырбоит, зны армарахь ала иазааҳәуеит,
зны – арӷьарахь ала. Иара шьҭоуп ҵыхәаԥҵәара амаӡамкәа,
агәы раҳаҭӡа, иаанагоит аӷбақәа, иагоит аӷбақәа, ҵәҩанҵәыҟа
аԥрақәа шьҭнахуеит.
Зегь ццакуеит аҟәарахьы. Ара шамахамзар зегь еибадыруеит,
дасу зегь иҿыцу акы ааргеит. Аԥшаҳәа
ҳара ҳҟазшьақәеи,
ҳгьамеи, ҳацәҩычеи ахьцәырааго џьырмыкьоуп: ҳҭыԥҳацәа
икылыргеит рычаԥашьа еинаалақәа, рымаҭәа ҿыцқәа, римпорт
ччаԥшьқәа; ҳарԥарцәа – рстиль, рцәажәашьа, ранекдот ҿыцқәа,
амшын ыршаҳаҭны еилыргатәу русқәа. Зегь ҳаилаҳәеилаца
ҳаҟоуп, ҳлахҿыхӡа, ӡахәала иҭалаҳау ажәытә ҩынқәа ҳраҩсуеит,
амшын афҩы џьбара ҳарҩышьуеит. Изакәызеи, мшәан, сызҿу?
Неватәи апроспект асахьа ҭызхыз Гоголь дуӡӡагьы, аӡәы
исеиҳәан еиԥш, абра исҳәазгьы уи иахьысцәеиԥшхаз рацәазаап!
– убри ихаҭагьы ҳаԥшаҳәа баны иҭысхуеит ҳәа далагазҭгьы
ииҩуаз игәы аақәԥҵәаны, амца инақәҵаны иблыр ҟаларын,
ишиҵасыз еиԥш.
– Бара ашәыга цех быҩнаԥсит, бхаҵа Аҟәа аԥшаҳәа давоуп, –
иагараан дубаргьы сан илаҽԥнылҳәон саншьа аиҳабы иԥҳәыс.
«...акьаброу дасо!» – лыбжьы шәаҳәо инацылҵон саншьа
аиҵбы иԥҳәысгьы.
«Ҳара ҳтәқәа аибашьра иахьцаз изымааит, – бара бтәы?..»
Сан ҿылҭӡомызт, лыварахьшәа сахьгылаз даасыханы лнапы
сыкәыршо. Асахьаҭыхҩы ипалитреиԥш еилыӷрааӡа, ашәыга
иаганы иҟаз лыԥраҳәа сҽылаҳәо сахьгылаз. Сыблагь иаахгылон
саб акьаброу дахьасуаз: днатәаны алабақәа еиқәиҵоит, нас
аԥырҳәа дыкшоит. Илабыҵәгьы каууа хара ицаны икаҳауеит.
Аҟәараҟны акьаброу иасуа зегьы дыриааиуеит саб! Аҟармара
азааигәара аҳаблаҿ акәын ҳахьынхоз. Амшынгьы аӡбахә саҳахьан акәымзар, исымбаӡацызт. Абар уажәы Аҟәа аԥшаҳәа савоуп есыҽны. Шьҭоуп ианеилыскааз закә кьаброуз саб дзысуаз,
урҭ аҭыџьҳацәа
рҳәашьала.
Аха акьаброу асцәа дара рхаҭақәа ракәын. Сан иныҟәылгон
аҩыџьагь, уи раҽԥнылҳәар ҳәа ишәозшәа, инеимда-ааимданы,
ажәак аҳәаха лымҭаӡо,
аҭыӡшәа лылырхуан.
Лара рылаҿылҭӡомызт. Саб ԥхыӡ дылбон есуаха. Дара еиҟәыганы
иҟазар акәын. Иара азанааҭ шәарҭа инапы алакын –
имариоума уахынла атышақәа урхықәгыланы ашьха албаара!
Аԥсынтәыла абна шьоукы ихыршьаауан, иара ҵаҟа иманы
дылбаауан. Аха уи ус шакәу дазхәыцуанҳәагьы сыҟам. Аԥара
ирҳауан, нас уиала ахақәиҭра ҳарҳарц ҳахҩык.
«Уаб ахеилага ԥхыӡ бааԥсқәак идызбалеит, сызаҵә. Ак имыхьындаз». Сан иахьа уажәраанӡагьы, саб дыҟамижьҭеи иҵӡозеи,
аха лцәаныррақәа «уаб ахеилага», «уаб ахыҭҟьа» ҳәа ажәақәа
ирыҵалҵәахуеит. Уи аҽны сангьы дшәон. Сараҵәҟьагьы. Аха
шьыбжьон дааит, иҩыза дицны. Нас ицеит. Уаҳагьы дыхнымҳәит.
Иҩызеи иареи рынасыԥ иашьҭаланы, ахы рхьымӡо
ишнеиуаз рмашьына бӷалеит. Амала, иҩыза инасыԥ уаҵәҟьа
иватәазаарын – саб дҭахеит, иара агьимыхьӡеит.
Снеиуан, аԥшаҳәа саваланы, абар иаҳараӡак ауаа ахьырацәоу
араион ахь скылсит. Снеиуан, издыруа аӡәыр дызбозар ҳәа
снаԥшы-ааԥшуа. Абар гәыԥҩык рколлегацәа-сеиҳабацәа
ахьеилагылоу. Аресторан аԥхьа игылан дара, иааскьеибаго,
икәанызануа. Схы дмырбаӡакәа снараҩсит. Сгәарҭар – срыцнеир акәхон... Анкьа зны ҳабацәа астол ианахатәоз аныҳәаҿа
ауқәа аԥырҵон, иӡырибагон; арҭ ажәа дуқәа ирҟәаҵхьеит – ажәа
дуқәа аус дуқәа ирызкызароуп – аха аҵәца анырку ицәажәоит,
арегламентгьы еиҵамхаӡеит. Аԥсадгьыл анырныҳәо ражәақәа
лыԥшаахуп. Ргәалақәа, ргәыӷрақәа – ирҳәоит, еиҭарҳәоит.
Анацәеи абацәеи, аишьцәеи аиҳәшьцәеи анырныҳәогьы. Дара-дара еибаныҳәо иааркьаҿны, иааиқәырццакны агәабзиара,
агәамч рзеиӷьибашьоит, нас раԥҵамҭақәа реилыргара иалагоит.
Сара саарылашәар, санырныҳәо еицҿакны сабжьара рҽазыркуеит.
Аҽаԥсахуеит рсинтаксисгьы – аҳәоуқәа зегьы ихьыԥшу
еилоу, ракәхоит. Ихадоу аҿы – уи иаҳа икьаҿуп – сыҽхәаԥхьыӡ:
«абаҩхатәра улоуп, иулшо маҷӡам, аерудициа умоуп...»;
ихьыԥшу
акәзар ахәҭаҷ «аха» ала иалагоит, нас: «Аха иабаҟоу
уааҟәымҵӡакәа ажәра уаҿупеи, ани уихәаԥши, ари уихәаԥши...»
Сара стәоуп, сеиқәшьшьы сӡырҩуа, схы рыцҳашьо, схы ԥхашьо,
«...аха, угәы иалымсын, уаҳзааигәамзаргьы, иаҳтәу аӡәы ҳәа
уҳаԥхьаӡоит; уаҳгәамԥхозаргьы, бзиа уаабоит; иуҩхьоу уаҩ
даԥхьартә
иҟамзаргьы, убаҩхатәра агәра аагоит, – убри азоуп
абри зегь зуаҳҳәо!» «Мамоу, сгәы иалсыртә!».
Ажәакала, уажәазы урҭ саараҩсит.
Иаҳарак схы здыскыло сколлегацәа-сықәлацәа роуп. Аԥшаҳәаҿы
маҷк сыԥшыр, урҭ сықәымшәар шыҟамлоз здыруан. Абар
руаӡәк... абар аҩбатәи... абар ҽаӡәгьы...
– Шәаала, уара, каҳуак аажәып, – иҳәеит ҳуаӡәк, аԥсшәа
ааибыҳәаны ԥыҭк ҳааицәажәахьан еиԥш.
Ҳааиқәшаҳаҭханы ҳҿынаҳхеит есуаха ҳахьеизало «Амра».
– Амала, иҳамжәып, шәуаазар, – ажәалагала ҟаиҵеит
ҳуаӡәык.
– Ҳаи, џьушьҭ, иаажәыртә! – ацҿиҭит аҽаӡәы, арыжәтә атәы
ахьаҳҿыҵаҳаршәаз, ҳгәы иахьҭаҳкыз изымбатәбараха.
– Сара сыхәҭаахь ала ҵәыцакгьы сзыжәуам.
«Саргьы иаазжәыр иахьагьы уаҵәгьы аус сзуӡом...», «саргьы...», «саргьы...», «саргьы...». Абри еибаҳҳәонаҵ
«Амра»
ҳхалахьан.
Кәыркәа шоура иаршны, ихәашьӡа иҟоу аҳауа зхажьу ақалақь
иалахаз ауаҩы изы асакара иқәӡышуаз аныҟәаҩ дыззынаӡаз
аәазис еиԥш иԥсеивгагоуп амшын ихгылоу аресторан
абарҵа. Ахәхәаҳәа, игәазырҳагаха
иқәсуеит аԥша, астолқәа
ирхагылоу аҳаргь дуқәа амра ацара ааныркылоит. Амра иаркараз аҷнышқәагьы амшын ихтәалоуп. Абуфеҭ ашә ныдҵаны
даадәылҵит Ахаҵабзиа, дмыццакӡакәа, ицаԥхақәа ырхьар-хьаруа, зқәаҵа иҵаланы инеиуа анхаҩ иеиԥш днаԥшы-ааԥшуа
иҿынеихеит. Уажәраанӡа зыбжьы хҵаны аныҳәаҿақәа еимазкуаз ахҩык рыбжьы аадырмаҷит. Аӡә дцәажәон, ҩыџьа
рфырџьанқәа рыҵа астол иқәымкьысырц рнацәақәа рыҵаҵаны
изыӡырҩуан, аха рыхҩыкгьы блак-блак рыла Ахаҵабзиа
иахь иааԥшуан, дшаарыдгылалак рыҩблагьы рхы-рҿқәагьы
изаарԥшра иазыхианы. Руаӡәык дыхҭыгәлан. Егьырг аҩыџьагь
иахьак рыԥсы рҿеиҵахьан Ахаҵабзиа. Абра ҳмааикәа ҳшьапқәа
ҳаҵаԥыҵәҵәандаз рҳәо иҟаиҵахьан. Иҟалаз
абриоуп: урҭ
аҩыџьа иржәуаз аҩы Ахаҵабзиа уалла ауп ишимырхыз. Аха уи
ашьҭахь ианеиҵаха жәантә дааины ижәжәла, ҳалалс ишәоуааит,
сара ахаан акы сеигӡом ҳәа реиҳәахьан. Уажәыгь, ахҭыгәла
даниба, уигь ишиаҳауа иҳәарц дааит. Иҽынасҭхашәа
даарыдтәалеит.
Ирҳәоз иааҟәыҵны ихәаԥшра иналагагәышьеит. Ԥыҭраамҭак
ҿиҭуамызт, реилаԥсара игәы ҟанаҵо дахьтәаз.
– Абас шәа шәеиԥш ҽа шьоук сҭан жәаха ҽнак,– дналагеит
нас, – уаҵәы ашьыжь аԥара ҳаманы ара ҳаҟоуп рҳәан, «џьгьыр
патон» – сҳәеит. Уаҵәгьы уаҵәашьҭахьгьы иубар иаахә.
Ахҩык рахь ҩыџьа еибырҳәазшәа рыхқәа ааицырнааны, ргәы
рнапы надкыланы иааиҿаԥшит, аха рҿы ааихыхха рамраӡакәа,
Ахаҵабзиа арԥызаҩҵас инапы шьҭыхны иааникылт. Аҩыџьа
шиҿаԥшыц иҿаԥшуа, рыхқәа егьи аган ахь иаахдыршәҭит. Ахҭыгәыла
дтәан, уи са сус иалам ҳәа.
– Уи шәа шәзы исҳәом, шәа шәыгәра згоит, – иааиргәыбзыӷит
Ахаҵабзиа.
Аҩыџьа иааибырҳәазшәа рыхқәа аадыриашеит. Ахҭыгәла
усгьы дыштәац дтәан. Ахаҵабзиа дааҳәын ивараҿ игылаз
астол ахь аԥшра далагеит. Иара игәы зырҵкапҵәҟьоз убри
астол иахатәаз акаҳуажәыҩцәа ракәын. Абуфеҭ асааҭ жәаҩа
рзоуп ианаатуа, наҟала иаҿаԥшьу акаҳуажәырҭа асааҭ ааба
рзы иаадыртуеит. Абарҭ аҭаҳмадцәа, ашьыжь шаанӡа иҵызцо
сеидру, иара дааицыԥхьаӡа абра иеикәшаны иштәоу ибоит.
Акаҳуа аамҷыдарахаз акгьы ржәӡом, ма иреицәоу боржомк
аархәондаз, амала баша аҭыԥ ааныркылоит. Урҭ ртәы иара
идыруан, аха, иабаҟоу, акаҳуаршҩы игәы изнырхом, арахь
уигь арҭ реиԥш дшәамахьуп. Игәы нирхом аус аҳаҭыр азы:
ибуфеҭ аҿы акы аазхәауа
рыбжеиҳараҩык арахь каҳуажәра ҳәа
иқәнагалаз
роуп. «Уи акәмызҭгьы урҭ ртәы здыруан, аха иааг...
– дхәыцуан Ахаҵабзиа. – Итәоуп шьыжьы инаркны хәлаанӡа,
ма излацәажәо закәызеи. Ажәытә Аҟәа аԥсҭазаара шыбзиаз,
ишмакьҭабелыз, уажә, ҳа ҳанаа ишҽеим. Ус абарымҳәо, урҭ
Аҟәа ианықәнагалаз аҭырқәа иаҳәызба иацәцаз рызқәақәа
хьаԥссаауан, шьҭа, рыԥсы анеивырга, илаԥшуеит...»
Ус дыштәаз, идеиак шиҭааз мҩашьо, ихы-иҿы ааихалашеит. Инапы аашьҭихын, аҿахҳәа инацәкьарақәа рыбжьы
ааирган, алеи-ԥси рыбжьара ицхырааҩ-ҷкәын даацәырҵит,
дласкәантраӡа, дԥырԥыруа. Уи инеиҵаха хынҩажәа шықәса
ихыҵуан. Дыгәраган. Аидара шьҭихуан-ишьҭаиҵон; ус анимамыз ааигәа днеины днатәон, ихы-иҿы ыргызмалны амшын
дхыԥшыло.
Абас дахьхәарҭаз азы амала акрифон, уажәы-уажә
амала шәы-граммк ижәуан, хжәылас аҽԥныҳәа лбаадо.
– Са стәы, – иҳәеит Ахаҵабзиа.
Аҷкәын дыҩны дцан азага ҵәыца иҭаҭәаны ауатка ааигеит.
«У-ут!» – иҳәан, уи дисрашәа инапы ааиқәирххеит Ахаҵабзиа;
ари иаанагоз «зегь здыруеит» акәын – аҭаҳмада-ҷкәын ауатка
анааигоз ихаҭагьы аҟара ҭеимырпҟакәа дыҟамызт. Аҷкәын
дшәазшәа ҟаҵаны атрымҳәа дааиҭаԥеит, иӡышӡа иҟаз ихы
инапқәа наԥыракуа, нас ҳаи, ахәмарра бзиа ишԥеибо Ахаҵабзиа
ҳәа ихы рҵысуа, дцаны иҭыԥаҿ днатәеит. Ахаҵабзиа астол иқәыз
ача ҿаҵак аамихын, ирапаны амшын ахь иршәит. Иԥсаҟьаны
амшын ихыԥсалаз аҷнышқәа, ари анырба, рыбжьы дырган,
адруҳәа иныҵԥраан, еиманы арахь рҿаархеит. Деиҭалагахит ҳәа
иа иахь иаахьаҳәит атеррасаҿ итәақәаз. Ахаҵабзиа уарлашәарла
ачаҿаҵақәа иршәуан, аҷнышқәагьы ԥхасны инашьҭалон, еимаркуан, нас, ахәаша амшын иӡаашәалаанӡа руакы ахьӡаны
иакуан. Аҷнышқәа рыбжьы цәгьахеит. Аҷнышқәа еилагьежьуан, еилагьежьуан. Аха Ахаҵабзиа урҭ зегь рыгәхьаа имамызт.
Иара блала деимдо, дзышьҭаз иҷныш акәын. Уи зны икын
имҩашьарц ашьапы ацаха ҟаԥшь адиҳәалахьан.
Азныказ уи
насҭхашәа ихагьежьылон, аха нас иааигәахеит. Ахаҵабзиа
ча ҿаҵак ааирапан, иуатка инӡаашьыланы иршәит. Аҷныш
шааиуаз атраекториа ааԥсахын, икакәкәа инҭалан, аҿаҵа
амшын инӡаашәалоны иеимҵнаԥааит. Иаразнакгьы ишамчыз амҵәыжәҩақәа ааҵнашьын ҵәҩанҵәыҟа инхаԥрит, аха,
хара имнеицкәа иаабалыбаҭеит,
иаахьанҭахеит, иаалакҩакит,
нас ахаҳә еиԥш ҵаҟа инҭалан амшын хыла иасит. Ачаҿаҵа
иаблыз аҟырҟы архәыхәырц. Дук мырҵыкәа иаацәырҵит,
нас иагьныҵԥрааит, нас еиҭах насҭха аԥырра иалагеит. «Џаа-ҳа-ҳаҳа!» – икьатеиах ԥҵәон Ахаҵабзиа. Митәыкгьы аԥшра
иқәымшәеит. Аҷныш амгәа аиааин, еиҭах иааигәаны аԥырра
иалагеит. Еиҭах ача ауатка иӡаашьны иршәит, еиҭах аҟырҟы
аблын амшын хыла иасит. Уажәык ишәаҟьаӡан наҟ, асқьала
ду шыҟаз инаскьеит, аха минуҭкгьы мҵыкәа еиҭамааир агәы
иамуит. Ҽазнык иршәит – ҽазнык аҟырҟы аблит. Шьҭа дымҩашьахуа
ибон иаҳа-иаҳа амҵәыжәҩақәа шеилаԥсоз, иаҳа-иаҳа
ихиааланы аԥырра шацәуадаҩахоз. Аха уи акәмызт... Уажә
Ахаҵабзиа ихәашақәа атерраса инахыкны акәын иширшәуаз.
Аҷнышгьы иааигәаӡаны аԥырра иалагеит. Дахьаҵаԥшуаз ибзианы ибарҭан абла ҭиқәаҵәаақәа,
аԥынҵа ҟаԥшь. Ахәашақәа
атерраса иахыкны иширшәыц иршәуан, аха уажәы аҭаҳмадцәа
ахьтәаз аганахь ала. Аҷныш атерраса иахаланы игьежьуан, иаҳа-иаҳа аҭаҳмадцәа зхатәаз астол амацәаз иҭацало. Ахәашақәа
иаҳа-иаҳа илаҟәны инеиуан, илаҟәуан амацәазгьы. Аҷныш
ааԥсеит, «иажәыз» ахы иҭалеит, аԥырра иахьаҿыз уажәы-уажә
инҭрысуан. Ус аҭаҳмадцәа руаӡәык: «вах, мераҭ!..» – ихәан,
ихылԥа ааихыхны икалҭ инахьишь-аахьишьит. «Џаа-ҳа-ҳа-ҳа!» – иӷра еимлагәа икит Ахаҵабзиа. Дыччон, дыччон,
уаҳа илымшо аҟынӡа дыччон, илаӷырӡқәа аанӡа дыччон, нас
дкараԥсараха, «уҳ! уҳ!» ҳәо ибӷа атерраса амҩа инадиҵан,
имаӷрала илаӷырӡқәа рыцқьо идтәалаз даарҿаԥшит, ихы-иҿгьы
асаби ихы-иҿеиԥш иаалашеит. Егьырҭгьы аланагалан ицхраауан. Азага ҵәыҵа ҭацәырц егьагмызт. Амаҵәаз иаҳа-иаҳа
илаҟәуан, аҷныш шашьӡаз мҩашьо уажәы-уажә итәаз ирыцрасуан, зныкгьы ишнеиуаз астол инықәсын акаҳуа хнаршәҭит.
Уаҳа алымшо ианааԥса, знык атерраса амаа инықәтәеит, аха
иаразнак иаабалыбаҭан, ашьапқәа раҵкыс амҵәыжәҩақәа иаҳа
ишныркылоз баны еиҭаԥеит. Шьҭа аҿаҵақәагьы иааигәаӡаны
ишнеиуазгьы, иазымкуа иалагеит. Ҿаҵак
иазыҩуан еиԥш,
даҽак аҿаанахон, аҷныш анахь-арахь ишышаҟьшаҟьоз аблахаҵ
гьежьӡеит. Даҽа ҭаҳмадакгьы аҷныш амашәыр иауз еиқәаҵәаӡа
иаазхьыкәкәаз имаӷра днамҵасит. Аҷныш гьежьуан, игьежьуан,
аҷныш гьежьуан, ацаха бираҟ хәыҷҵас иԥеиԥеиуа. Аҵыхәтәан
аҭаҳмадцәа руаӡәк даӷьуа-дыԥсуа даагылеит. Дук мырҵыкәа
даҽаӡәгьы, иҭеисԥыҳә
ԥхьакуа днаишьҭалеит...
Ҳуаӡәык акаҳуа амыхразы агәаран дықәгылеит, егьырҭ
иаанхаз инахьхьи иҭацәу столк гәаҭаны, уахь ҳҿынаҳхеит.
Ԥыҭраамҭак ус ҳтәан, ҳкаҳуа ыжәуа, ҳаицәажәо. Аха абар
ҳкаҳуақәа аажәит, ааигәасигәа итәаз аҭыԥҳацәа ҳазхара
ҳрыхәаԥшит, арахь ацара ҳгәы иаҭахымызт. Аофициантцәа усгьы иааир ҳәа ушәоу: урҭ ҳара аҵабыҵасса ҳрыларыԥхьаӡахьеит.
Аҵыхәтәан ҳуаӡәык дҩагыланы абуфеҭ ахь дцан, аҩы иманы дааит. Данааиҵәҟьа аҽԥныҳәа ааиқәыҳаԥсеит. Иаргьы
дԥышәырччо, уеизгьы-уеизгьы хара дук шидым дыруа даатәеит.
Уи ҳалеигалеит ауп. Иахьагьы-уаҵәгьы аус ҳзымуит, аха
ҳақәшәагәышьеит шьҭа, данцаҵәҟьоз дҳазгәамҭеит, аф исыртә,
ианааигах пату ақәҳамҵар ауама! – ҳаргьы ҳаақәыԥсычҳаны
нап аҳаркит.
Арҭ аҷкәынцәа бзиарас ирыдызбалаз – заҵа сныҳәара
аҭыԥан
сабжьара рҽазырымкра, аныҳәаҿақәа
зынӡагьы иаԥырҵаӡом.
Аҩы зыржәуа иргәаԥханы
акәымкәа, еибаныҳәарц азакәушәа
еибажьало иреиԥшым дара. Арҭ ирдыруа даҽакуп: аҟазара –
аҟазараз, аҩыжәра – аҩыжәраз.
Аҟәараҟны наҟ-ааҟ аресторанқәа рҽы аоркестрқәа иадырҳәоз
акакәын: «Оф! Серун!», ма «Ах! Одесса!». Урҭ ашәаҳәабжьқәа
зыҩныҩуаз аҩресторанк рыгәҭаныҵәҟьа акәын ҳбарҵа ахьыҟаз.
Абас ала ҳаргьы урҭ аҩбжьык ҳаргәылатәан, астерео рҳәага
ҳазыӡырҩуашәа. Изжәхьаз сылсын, уажә сылаԥш зехьынџьара
иахьӡаӡомызт; уи кәаԥк кылкааны игәанаҭон, акәшамыкәша
анаҟә нахатәон. Иара уи акәаԥгьы сҽаҟәымхӡакәа ԥыҭраамҭак
сахәаԥшлар, иаҳа-иаҳа ихәыҷхо, анаҟә иаҳа-иаҳа иааскьо инҵаанарҟәрылон...
Акаҳуа аазгоит ҳәа саныҩагыла, инахьхьи сылаԥш нарықәшәеит
ҷкәынки ӡӷабки ахьеицааиуаз. Рацәа деинаалоуп аҭыԥҳа
– абри ауп иаразнак схы иҭашәаз. Данааигәахоуп даныздыр.
Уи Аҭакәажә лакәын, ҩызасгьы длыцын Аиҿамс. Аҭакәажә.
Зегь збон, сара зегь збон. Имахәар икылдаз лнапы азныказ
иааҭрысит, азныказ иааулышьҭырцгьы далагеит, аха усгьы
ишгәасҭахьаз, уи шьҭа ишаԥсамыз анылба, заҵа иоулмыжьрыз,
сгәы ԥылжәарц лыӡбу, иаҳагьы ирыӷәӷәаны иаанылкылеит,
лхаҭагьы лҽааидлырӷәӷәалеит. «Сара исҭаху ҩызас далысхуеит, уи уара уус иалоузеи!» – ҳәа акәын лхы-лҿы ишаҳәоз,
аха уи иаҵызбааит дшааилаԥсаз, дышшәаз, абри иқьышә
ҳаиқәимҵакәа наҟ дҳаҩсындаз ҳәагьы шаалхәыцыз. (Иҟам,
уара, иҟам акомпозициа! – иаасгәалашәеит Асахьаҭыхҩы
ииҳәаз). Аиҿамс иакәзар, дааиуан гәатабӷата, иҽырԥсыҽны,
зхы агәра згацәо аспортсмен иныҟәашьала. Лара дааҭрысны
лҽанизааигәалтә, имахәар анаалырӷәӷәа, аӡәы ибарц ишыҟалҵаз
дырны даанаԥшы-ааԥшит, уи аӡәы сара шсакәызгьы уаҟа
ибеит. Ихы-иҿы гәҭыхак анӡамкәа, сыҟаӡамшәа дсылыԥшны
дшыԥшуазгьы, азныказ дшаанлашәаз, дшааиҿасыз гәасҭеит.
Аха са сахьнеиуаз зегь реиҳа гәҭыхас исымаз сшьапы еиламгандаз, сашьуп рымҳәандаз, рқьышә излақәырҵаша рмоундаз ҳәа акәын. Ауаҩы думбазшәа ҟауҵар ануҭаху ишыҟалало
еиԥш, уахь еихоз сылаԥш мчыла иаанкыло снараҩсит. Зеиԥш
ҟамло егьыҟам, руаӡәык даахьаԥшыр алшоит – схы сааҩахеит,
сҽаариашаӡаны... Саԥхьа дааиуан Феохарис. Ҳаи, анаџьалбеит!
Еснагь еиԥш аӡәгьы дицӡамкәа. Дааиуан иҽрыцҳатәӡаны,
тәымуаҩык иеиԥш, дзаҵәӡа. Изнапыкаҿ адаҷ ацаԥхақәа ахаԥсаны
икын, ҭеисԥыҳәҵас ирҟыҵымыҵуа.
Егьирахь ала џьыкала
иааихәаз иеикәаӷа
иҩыҵракын усгьы. Амала уажәы иеиқәҷаб
агазеҭ қьаад илаҳәан. Снаиаҩсит, аихаӡа амхылдыз ишаҩсуа
еиԥш, – ирыԥшшәузеишь иблақәа? – аха иара знык дхьамԥшыр
имуит усгьы, уи схахәда иадырит.
Скаҳуа амысхын, исыманы сҿаасхеит, исыцәкамҭәаразы
сыхиаалаӡаны,
снаԥшы-ааԥшӡомызт.
Сҭыԥаҿ снатәеит, акаҳуа
афҩы лаҳалаҳауа снаҿыхәо.
«Изжәхьеит. Иныскылахьеит, иузгәамҭеит акәымзар.
Уара
уами исызҭазҭәаз! Уара уаҳныҳәеит ба? Аа. Иҭабуп, уи шьарда
иннаҵааит!»
Абаҭлыка ахы ларханы аҵәца инахеикит, аҩгьы, акылҳара
аҽамнажәозшәа, зны «ҟәыр-ҟәыр» ҳәа инҭҟьо, нас иаангыло,
аҵәцахь аҿаанахеит. Аԥшшәы ҽеимызт, еилахәашь иҟан – ацәгьеи
абзиеи еиларҭәоу сеидру.
Абри акәын иаԥшшәыз саныхәыҷыз сызҭалалоз Аалӡга...
Абри акәын ирыԥшшәыз саныхәыҷыз еиҵысхуаз аӡыхьқәа –
санхәыҷыз аӡыхьқәагь еиҵысхлон...
Аалӡга – шьха ӡиасуп, аха аӡы аҷышә иаганы иааиуеит,
аӡеиԥш иҷышәуп алахьынҵагьы. Анкьатәи аамҭақәа иреиԥхыӡуа,
иахьеиқәаҵәахаз, асаба рҿатата
иахьыҟалаз уажәыгь
изамышьцылакәа игылоу Тҟәарчал ашьхақәа иргәылсны
ишааиуа, иҟьашьуеит иара. Аха ишлеиц илеиуеит, ақыҭақәа
ирылсны, амхқәеи
аҳәысҭақәеи ырбарақьаҭуа аӡы днаржәуеит;
анышә иараӡаз аӡы цқьа ауп урҭ рҟынӡа инаӡо, агәами ашҳами
аӡиас иазынхоит. Иароуп изрылымҵуа ирхәаҽуа. Ашьха ӡиасқәа
зегь реиԥш еибахеибафоит Аалӡга, аха урҭ рыцқьара иара
иацәыӡхьеит. Амала иацәмыӡӡеит ашьха ӡиас аҟазшьақәа,
ацәқәырԥара, агәеибафара. Ҳпоетцәа ррашьқәа ирықәтәаны,
шьха ӡиасцыԥхьаӡа рашәа ссирқәа ӡааԥсало ианырхысуаз,
иҵкьыҵкьашьаны иаҩсит Аалӡга. Ихәашьҟаҟараӡа ианырба.
Аха урҭ ррашьқәа уахь ианымҩахыҵуаз мҽышазҭгьы. Асабшеи, амҽышеи, ашахҭақәа зегь аус анеицырмуа, Аалӡга уахыки
ҽнаки рыла иахьынӡауа аҽарыцқьоиг, нас амҽышаҽны иаҳа
ицқьаны аҿаанахоит.
Амала уи акәым са сызҿу. Аалӡга иамоуп
иара амаӡа. Аалӡга ҩныҵҟала ицқьоуп. Зцәа ԥырҽыз аҭыԥҳа
леиԥш, цәала ацқьара анацәыӡгьы, гәыла ацқьара азынхеит.
Саныхәыҷыз исзаанартхьан уи амаӡа, бзиа ҳаибабахьан.
Сан аус ахьылуаз ашәыга зауад хәыҷ – зегь ацех ҳәа изышьҭаз
– ахьыҟаз абарак ашьҭахьҵәҟьа акәын. Уажә абаракгьы ацехгьы
ықәыргахьеит. Ашьыжь сангылалак,
сҽааилаҳәаны, бжеиҳан
шьыжьхьагьы ымфаӡакәа, сцон уахь, снапы иаршьцылан исымаз ашьышьгьы ҳәарсалеиуа исышьҭалон.
Ашьышь сышьцыланы иҟан, исымгаӡаргьы исышьҭалон.
Сцон сан лахь.
Ацех аҵаҟаҵәҟьа ҿыбгаран, уи инавакны инаган Аалӡга
аԥшаҳәа. Уи аҿыбгара иаҳа-иаҳа иааскьон, аԥслымӡ нышә
ҿыпуа мацара; ацехгьы ахьықәгылаз ианықәырга, иааскьаӡо,
ашьаҭа ианаҵагылаӡа акәхап. Усҟангьы иааигәахахьан, аха макьана ишәарҭамхацызт. Ацех иаадәылыргоз ацәынхамынхақәа,
аҟьамсар, аихаҷамаҷа уа инаганы иаҿарыԥсон, убри аҟынтә
ааигәасигәа уи аҿыбгара агәам иаганы иҟан. Аԥшаҳәа нырцә
инахыкны ахра ҿҟьара ахагылан, еиқәцәашь. Уигьы, џьара-џьара ашыц ччиеи аџьынҵи ықәиаауан умҳәозар, ицәҳәны,
иԥсадаӡа иҟан. Абжаранӡа инаҳаракны
амашьынамҩа аҿган,
уи инахыкны – аихамҩа. Амашьынамҩа иаҳа иааигәан, аха
аихамҩа, инахьхьи, бжеиҳан анаҟә зҿатәаз аҳаракыра иаҿганы
инагаз, хәмаргак иаҟараны иубо адәыӷба, алҩа хьанҭаӡа аԥсҭара
иҭажьуа ианааҿалалак, есқьынагь иаҿҟьаны иҭамландаз ҳәа
сазыԥшуан. Уи цон, ицон аԥсҭа ааҭзырцәажәаз абжьгьы, инхон игәрымуа иааиуаз Аалӡга абжьы заҵә. Уи ахра иаҿганы,
аԥшаҳәа иқәганы, наҟ аӡнырцәҟа иган зны арацәа мҩангага
вагон хәыҷқәа зхьынҳаланы иныҟәоз амҩа. Са санахьӡаз
уи
амҩа ыҟаӡамызт, амала џьара-џьара аихатәы
шьаҟа дуқәа
нханы иҟан, Аалӡга нырцәгьы вагон хәыҷык еиқәжьакца икажьын. Абас игәырмаҷган схәыҷра иакәыршаз аԥсабара. Аалӡга
леиуан, илакьуа, ишлеиуаз ахра ду иаваҵәиуан. Ааигәасигәа
иара ҵаулаӡамызт, аха цәгьала иаӷьын, сықәла зықәлаз аӡәгьы
дзыруамызт, иаразнак ишьапқәа иҵнарҟьон. Аӡиас арразы инахьхьи, версбжак инахараны иахакнаҳаз
ацҳа аҟынӡа
ицатәын, уигьы ақәылара гәаӷьуацәан: ишакәым ушьапы ааихугар агареиԥш аҵысра
иалагон, арахь амаа даҷлыхқәа ҳаракын,
арахь иқәчаԥаз аӷәқәа бжаџьара икылабаан.
Аӡиас аҟара жәаба иҭбаан аӡхьышьҭра, иаҳарак араҟа,
иахьахаҵәиуаз, Аԥсны аӡиасқәа зегь реиԥш, Аалӡгагьы зны абри
аӡхьышьҭра ҭырҭәааны илеиуазар акәхарын. Аха аӡиасқәа
ҭамбаӡеит – адгьыл ихәыҵалеит. Зегьы ртәы сыздыруам, аха
Аалӡга аԥшаҳәа иахьамҽханакуа зегьынџьара адгьыл ихәыҵаланы
ицоит. Саныхәыҷыз еилыскааз амаӡагьы убри ауп. Аха
сажәа саԥыҩларым.
Убраҟа аԥшаҳәа ҳақәхәмарлон сышьышь хәыҷи сареи.
Аҟәара ихықәжьылан ахаҳә дуқәа. Иаҳа аӡы иацәыхараны
икажьыз хаҳәык аалхны, агәыҵасра салагон. Блала издыруан
ахаҳә ахьынӡахьанҭаз, аарҳәра
заҟа садхаларыз. Ахаҳәгьы
заҟа идуз аҟара ахьанҭара анышә иҵацаланы иаман, аха знык
иадамхаргьы иаасырҳәаанӡа сгәы ақәԥҵәаны, саҟәыҵны ҳәа
сгәалашәом. Иҟасҵоз ҟазҵоз ашьышьгьы ахаҳә иагәыҵасуан,
акралшарахызшәа. Ашьышь ахаҳә иагәон, сара алаба аҵаргәаны
сахон, абасала иага ҳкарахаргьы, хәлаанӡа ҳадхаларгьы,
ахаҳә хҳаршәҭуан. Убасҟан иҟалон ассир! Дук мырҵыкәа
ахаҳә ахьышьҭаҳхыз агәаҩара ааҿыбааӡон, нас, сгачамкны
сшахәаԥшуаз,
иаалырҟьаны иааҵыбӷьаауан аӡы. Зныкмызт,
ҩынтәымызт
ари збоижьҭеи, аха аӡы аацәырҵыцыԥхьаӡа
сышгәырӷьац
сгәырӷьон. Ишгәырӷьац игәырӷьон сышьышьгьы. Саргьы сымгылакәа
зишьа иишьа еиԥшымыз, зызҳашьа
зҳашьа
еиԥшымыз аӡыхь ажәжәаҳәа амҩа азылхуа салагон.
Усҟан ҩ-ускгьы еилазыгӡар акәын: сышьышь уажәы-уажә
ахаҳә сса агәыдҵо иԥхьасцон, сусгьы саҿын. Избанзар уажәраанӡа
зхы иамеигӡо исыцхраауаз сышьышь, аӡы анабалак
иаамӡышәахон, исцәажәырц иалагон. Саҵаҟьаны иԥхьасцон,
аха санаахьаԥшлак, аҽӡо, ашьи-ашьи еиқәҵо аҿаанахон,
игәасҭарҳәа ишәаны аблақәа цәыҵырԥш исыхәаԥшуа. Аӡыхь
ыҵысхит, шьҭа, амҩа асҭар акәын. Ишысҭаҳыз исышьҭырц
салагон. Макьана ихәашьын сӡыхь хәыҷ, аха уи ахәашьышьа
амазут зҿататаз Аалӡга ахәашьышьа
еиԥшмызт зынӡаскгьы;
уи зырхәашьуаз азныказ иарҩынтыз
алыкь сса акәын, уи атәы
мариан. Уи ааиқәтәон дук мырҵыкәа, ахала аҽарыцқьон, ҿыц
ииз аӡыхьгьы ахаҿы кеикеиуа иааԥшуан... Амҩа
азылысхуан
аӡыхь, уааи арахь, уааи арахь ҳәа сақәцәажәо, сақәҭәҳәо саахон, саахон, ашашәеиԥш, нас иара, ацарҭа ԥшааны, икәараҵо
ахаҳәқәа ирыбжьаланы аҿанынахалак, сгәырӷьаҵәа, сыҩуа
снашьҭалон;
уи иацыҩуан сышьышьгьы, азныказ агәҭакы
ахашҭны. Илеиуан, азныказ асаба алаӡҩо, аха иашьҭааиуаз иаҳа
ицқьаны, уи иашьҭааиуаз иаҳагьы ицқьаны... уи иашьҭааиуаз
зынӡа ицқьаны. Амала аӡиас хәыҷы уажәы-уажә Аалӡга аган
ахь ихьаҳәуан. Сара исҭахын иаҳа анарха аиоур уи: ахақәиҭра,
макьана ахала инеиларц, Аалӡга ахәашьыра аҽаларӡҩара
иахымыццакыкәа. Ианаахьаҳәуаз хаҳәык аԥырасыжьуан. Иара
иауамызт, аха саргьы изуамызт.
Сӡыхь хәыҷ абас аӡ дуахь изеихоз, абас ахақәиҭра изацәыбналоз сзеилкаауамызт. Иахьа
уажәгьы издырхьоу аӡиас ахьнеиуа аҭыԥ зегь реиҳа ишылаҟәу,
уи аганқәа, блала иузгәамҭаргьы, маҷӡак уахь ишхынаау
акәӡоуп, аха аԥсҭазаараҟны аӡхәыҷқәа зегьы аӡ-ду ахь изеихо,
ицқьоу амаҷра аҵкыс ихәашьу адура зеиӷьаршьо макьана исзеилымкаац.
Сангьы уамашәа илбон ахәылбыҽха зус иалганы ацех
идәылҵуаз
аусуцәа ҳәсақәа сӡыхьқәа рнапы-ршьапы ҭарыӡәӡәарц
ианалагалак сахьырхьынҳалоз, иахьысымуаз.
Аха урҭ сара исаԥҵамҭақәан. Сара сгәы дун усҟан, насыԥ
сыман. Сара сынцәа хәыҷын – аӡыхьқәа аԥысҵон.
Сӡыхь аныҵысхлак, ианыҵхәраалақ, схынҳәуан иахьыҵыҵыз
ажра хәыҷахь. Сшьамхы ласырсуан, нас снахаиауан. Смашьхәылҵ
зықәгылаз ахаҳә хьшәашәан, иџьаџьан, иџьаџьан,
ибааӡан.
Сӡыхь хәыҷ макьана аҽрыцқьара иахьымӡацызт,
макьана аҳаса еилаҳанто еилан; урҭ рацәан, урҭ хыԥхьаӡара
рымамызт, тәамҩахә рымамызт, аки-аки еилало-еилаҭыруа.
Схы ларҟәӡаны срыхәаԥшуан. Игьежьуан, игьежьуан дара,
аха зегь акоуп ахтәалара иаҿын, аҵахь ицон маҷ-маҷ. Сӡыхь
хәыҷ цқьахон. Ажра агәҭаныҵәҟьа џьара акы аԥсыԥ ланага-ҩанагозшәа иҭрысуан – аӡы аара иаҿын. Аӡыхь хәыҷ иаҳа-иаҳа
ицқьахон, абар ицқьахеит. Шәымҭак аӡы аԥсыԥ алага-ҩагара
иааҟәыҵын иааҭынчхан, еилгахо-еилгахо инаныҷҷалеит
сцәаара. Макьана сцәаара, аха сӡыхь хәыҷ еиҭах ԥыҭраамҭак
аҽамырҵысыр снаныԥшылартә иҟалоит. Сыԥсы ӡаны сыԥшуп,
слымҳа ҵууҳәа абжьы саҳауеит, сыгәгьы адыԥдыԥ аргоит,
сзықәиоу ахаҳә иадыкшалошәа... Абар...
Абар иаргьы! Ицқьаӡа, еилыхха иаацәырҵуеит схаҿсахьа,
сыхцәы еиларгыла, сыблақәа ҟәазӡа. Иаҳа-иаҳа аӡыхь цқьахоит,
сылахь иадтәалоу аԥхӡы гәасҭартә иааҟалоит. Аҵанҵәҟьа,
ҵаҟаӡа, ублахаҵ аргьежьыртә иҵаулоушәа убо, аилаҩеиласра
ишаҿыц иаҿуп аҳаса цырақәа. Ихараӡаны, идуӡӡаны, дунеик
рымҽхакны, аҭынчра иазыгәаҭеиуа ишаҟьоит дара, сылаԥшгьы
рыхьӡом, убас иццакуеит. Урҭ ирхагылоуп, ажра агьежь
ҭырҭәаауа, сара ссахьа. Ус уи иаавагылоит аԥышә кәырӡа
даҽа сахьакгьы. Ауарқь цаӡа, афҩы бааԥсы аасҿаҳауеит. Уи
инашьҭархх акәаԥҳәа уи аҳра ак налашәоит, иаразнак зегь
ныҵабоит, нас агьежьқәа духо, еихыҵуа аӡы инхылоит. Сгәааны
апҟаҩ ааҿыҵсыргоит саҳра ыҵазырбгаз ашьышь. Иаргьы
наҭрысуеит,
нас игәааны насҭха инатәоит, ахы ырнаашәа ахаҳә
иқәкны
исҿаԥшуеит, саҟәыҵӡомеи цасҳәагьы аҳәарашәа.
Еиҭа схәыцрақәа сцәеилагошәа анызба, сҽааизызгарц
сыкәшамыкәша
анаԥш-ааԥшра салагеит. Ишыхәлара
ихәлахьан.
Инахьхьи аҟәара иԥыххааса иаҿаԥсаз алашарақәа ԥшшәы
рацәала
еилаарцыруан, рыгагақәа хәхәа-хәхәаӡа амшын ихиаалан. Ааҩс апрожектор ашәахәа амшын ааиҩнашан, урҭ алашара
ԥшшәы рацәа рыгагақәеи иареи рҽанааиларыӡҩа, иблахкыгаха амарқьаф ԥшшәы аашьҭнахит. Уи ааҩс асқьала хәыҷы
рҽаддырӷәӷәалон х-катерк, рҽаддырӷәӷәалон, иҭахәхәа ицәан,
рцәаарақәа ракәын алашьцара иалубаауаз; ааҩс... ааҩс ҳтерасса
акәын: саԥхьаҵәҟьа дхаҟәӡа астол дахатәаны акаҳуажәра даҿын
Феохарис. Уааины уеиҭасҿатәахма, ушьапыжәқәа сҳәан... Уажәы
тәымуаҩык иеиԥш, иҽрыцҳатәны, акы дацәшәозшәа акәын
дыштәаз. Сара сгәеиҭаӡомызт.
– Абни итәоу дубома? – инацәа наирххеит исыватәаз,
са сахь
даахьаԥшны.
Саргьы, џьара ӡӷабк дысирбоз џьшьаны, инацәа снықәԥшит...
Феохарис иакәын изықәкыз.
– Дсымбакәа, сыблақәа ҭыхума! – сааицрашәеит сара. Сгәыла
дысирҵоит!
Ахҭыгәылацәагь ҳацлан, еидтәалаз ҳрацәаҩхахьан. Ҳабжьқәагьы
ӷәӷәахахьан. Исацәажәоз сгәы дшасыз гәамҭаӡакәа, уажә
итәаз зегьы ихы ҳақәкны иажәа неигӡон:
– Абри ауасҭа Феохарис ихьӡуп...
– «Иҭабуп, исыздырамызт», – аасгәахәит, сгәы ԥыжәжәо.
– ...аҳаскьынқәа шидыруа удыруандаз...
– «шидыруа удыруандаз», – деицаскит, аха иара дагьсыхәамԥшыкәа
иажәа неигӡон:
– Иагараан дубаргьы ааҵрақәа дрывоуп, аҳаскьынқәа
еизигоит...
Иалихузеи умбои, ахәшәқәа ҟаиҵоит. Усеиԥш аӡә
дҳамандаз!
Ажәакала, Феохарис цәажәатәыс дышьҭырхит. Ихаҭа ихы
иқәырԥс дтәан, изнапык ала акаҳуа кны, егьиала аикәаӷа
ишьамхы
иқәырӷәӷәо. Арҭ ажәа неихҳәаала-ааихҳәаало, ирызгәамҭаӡакәа
анекдотқәа рахь акәу, аҟазара ишалацәажәатәым ахь акәу, џьара
иианагеит.
Сара усазҵаауазар, анекдотқәа еиӷьасшьоит. Аха уажәазы
уигьы егьыгьы саҳауамызт, избанзар Феохарис даахьаҳәын
сыхәаԥшра даҿын. Уажәраанӡа иҽрыцҳатәны дыштәаз, сшаагәеиҭазҵәҟьа
иԥсы ааилалеит. Илаԥшгьы ааирҿыхеит. Схы
насыкәаҽит.
Феохарис... Сахьцалакгьы иа дысҿаҳауеит. Феохарис – сара
сызыбжа. Сыԥхыӡқәагьы ирылалаз. Ирыԥшшәузеишь иблақәа?
Исыздырам Феохарис са дызласеиԥшу! Ԥшрала-сахьала зынӡа
ҳаиԥшӡам. Ԥшрала-сахьала уи дзеиԥшу ҳазхылҵыз аҳаԥуаҩ
иоуп. Аха зны схы иҭашәаз уажә сатәнатәит, уаҳа акгьы. Иаҳа
иԥсыҽу, иҵоурам сызыбжа, иаҳа иҟьашьу – убри зегьы Феохарис иблақәа рыла, ирыԥшшәузеишь дара – иблақәа рыла сгәы
иҭаԥшуеит. Убри, Аҭакәажә аҵыхәтәан илбаз сызбжа, уаанӡа
илбалоз егьи сызыбжа аашәаҳаны илызмырбаз.
Схы ҭууа, сҳәыҵәыҳәыҵәуа, хгарҭа сымаӡамкәа уи алаԥш
сахьамҵатәоу сара сылахь еиқәуп. Изымдыркәа,
издыруеит абри зегь баша схы ишҭазгалаз,
усшәа збоит ауп уажә
саазқәылаз, Аҭакәажә лышьҭахь – аха уи ахьыздыруа азы схьаа
иагхом, иблақәа сгәы ианҭаԥшуа.
Схы сықәыжь сахьтәаз абри аҩыза ахәыцрақәа сырҭан,
избанзар изжәыз сгәы арԥшаартә аҟынӡа исылсхьан, аха
сыҵнарҟьо аҟынӡа, самшьӡацызт.
«Есымша улакь зеиқәузеи, сызаҵә, ҿаҵак умааиӡо?» – абас
акәын дышсазҵаауаз сан. Адунеи ӡәӡәагас
иқәу акы иазамхуам
лнапы иалаҵәыӷьаз ашәыга. Лара илзымдыруазар акәхарын
усҟан саншьа аиҳабы иԥҳәысгьы, саншьа аиҵбы иԥҳәысгьы,
снапы иаршьцыланы исымаз ашьышьгьы лара леиԥшҵәҟьа
исзааигәоуп ҳәа сгәы ишаанагоз, лара леиԥшҵәҟьа бзиа сахьырымбозгьы сымҽеира ишахарасҵоз. Урҭ аҳәса акгьы салаҟаӡамкәа
сжьы сырцо санкылрыбӷаҷаауаз, ус исықәнаганы исзыруаз џьысшьон; рыцәгьа сан иласҳәап ҳәа схаҟынгьы имааицызт. Саб иакәзар, мызкы ахь знык лабҿаба дызбон, аԥхыӡ аҟны
акәын есқьынагь сааигәара дахьыҟаз. «Ашәҟәы уаԥхьала, ууаҩ
духа, уалҵ» – лҳәалон сан. Саргьы исҭахын сдухарц, суаҩ духарц, сыӷәӷәахарц, сыбӷаҷра, сыпҟара аӡәгьы ихахьы имааиртә.
Иабаздыруаз усҟан убзиазаргьы, уцәгьазаргьы, убӷаҷырҭа баны
иаҩымсуа ауаа аԥсҭазаараҿ еснагь ишырацәоу, Абар сдухеит,
аха суаҩ думхаӡеит. Исҭахын џьара сааҭышәынтәалар, сангьы дныҟәызгартә, схаҭагьы сыбӷа ааиҵысхыртә. Аха иауам,
ус сшоуп, исыԥхьоит џьара ак сыԥхьоит, алаԥшхырԥагеиԥш,
бжьык саҳауеиг.
Сшыҟәындҟәындуаз гәаҭаны, исыватәаз иухьзеи ҳәа дсазҵаан,
ссантиментқәа саарылиԥааит.
– Усҟәаҵи наҟ, – снаиқәымчит уи.
Иаргьы, сҟазшьа имҵахьеи, митәык иҽсылаимҵеит.
Итәац сҩызцәа, исхыкны ицәажәон, исыҵакны… Урҭгьы
сызҿуоуп изҿу, сгәы иҭыхо ауп (Феохарис?) ргәы иҭыхо, аха урҭ
рахьтә дарбанзаалакгьы џьара бӷак имоуп, закә бӷоу сеидру,
Феохарис?
Сыҵаҟаҵәҟьа бжьык схәыцра саалнаԥааит. Адәыӷба
андәықәло
еиԥш азныказ иаагәыргәырын, нас иаразнак аритм
аҽынҭаршәны аҿынанахеит ҵаҟа аресторанаҿ аконцерт хзыртлаз аоркестр. Сыҭрысны схы сахьааҩахаз, Аҭакәажәи Аиҿамси
ҳаԥхьа иахьиасуаз снарҿаԥшит. Акаҳуа ыжәны иааиуан. Сцас
акәхап, исыватәаз урҭ ирылаҵәаӡаны астол ахь рааԥхьара иалагеит. Машәырхоу – Аҭакәажә сывараҿ атәара лықәшәеит. Хәыц-хәыц издыруаз лхы-лҿы аҩы зхылахьаз блала иахьеимыздоз,
исхашҭхьеит ҳәа сгәы иззаанагоз лыфҩы лаҳа-лаҳа ахьсаҳауаз,
арахь ԥыхьатәи лыԥхара, зны сара сзын хьшәашәашьа амам ҳәа
зыгәра згоз, уажәы иахьынӡасзыхьшәашәаз баны, сныҵашәшәа
сцон.
Амала – Феохарис ибла дааԥыратәаны иаанылкылон.
Аиҿамс ицәажәашьагьы иныҟәашәа иеиԥшын – гәатабӷата,
иҽырԥсыҽӡаны. Абас Аҭакәажә длыцны ауаа дахьырбо, ҳәара
аҭахума, иара изы реклама дууп. Уи митәык анарха шамоуша
ихаҭагьы изымдыруа дыҟам, аха дкалыжьыргьы лхыԥша изнымхои, – уи иҳәалап иаԥхьаҟа, джәыланы даҽа ҭыԥҳак лгәы
анигауа...
Лывараҿ сахьтәаз сгәаҟәышра исыҵанаҳәон сҽеиқәырԥсны,
сӡыӷәӡа стәазар иаҳа ишсыхәҭаз, ус акәымкәа ла лахь сааҳәны,
аӷьфҩы лҿарчуа лацәажәара
салагар, иаразнак иаҳагьы схәынгалшьар
ҟалон.
Зегь акакәымзи шьҭа дшысзыҟалауа, аха зны
бзиа сбо исыхәаԥшуаз аблақәа уажә схәынгашьаны иаасыхәаԥшыр
сҭахымызт. Зны ус ҟалаанӡа сылԥырҵит, уажәыгь...
Сҽеиқәырԥсны стәан. Аԥхьаншәа машәырны лнапы санахькьысыз ашыжәҳәа дышнахаз сгәалашәон, иара убас Аиҿамс, иарбан
сгәалашәом, ииҳәаз акы аҵәы аналасҵа, лара, «иаадыруеит
ушҟәышу» ҳәа аанаго, дыхьшәашәаӡа дшаасҿаԥшыз.
Уажә сахьынӡаҟаз ала, сыгәаӷьра маҷын, схала аӷәра сҿасырххон.
Ҟазшьала сара суаса ҭынчуп. Аҵҟьара
сцәымӷуп,
сагьацәшәоит, аха зны-зынла убас сҟалалоит, зегь схашҭны,
иаапкны исыӷрало аилаԥыххаара амч абжьы ада акгьы смаҳаӡо;
сгәы иадыруеит усҟан саб ишьа ацәажәара ишалагаз.
Уажәыгь сцәа иалашәоит иахьа зны ицәажәараны ишыҟоу
уи ашьа. Аха макьана сҟәиҭӡа стәоуп, уимоу сгәы ԥшаауеит,
сгәы ҳалалӡа... Аха акыраамҭагь ус сҟәиҭӡа сышзымтәоз збон.
Сартәомызт. Џьара иоушьҭтәын сгәы иҵачыз амч. Аоркестр
акәзар, аԥсы даргылартә аркәашага аҳәара иаҿын. Аҵыхәтәан
исзымычҳаит. «Баала, Аҭакәажә, ҳкәашап!» – сҳәеит, зегь схашҭны.
Уахала уаҳа слыламцәажәаӡацызт... Абри исҳәаз убрысҟак
гәҭыӷьӷьаа, сыбла ҭархаха сылҿаԥшуа исымҳәакәа сыҟам,
ларгьы
илзымычҳакәа дааԥышәырччеит. Ара икәашаӡомызт.
Анкьатәи гәыблыла лыччаԥшь аԥҽыха хәыҷыкгьы аларшәын
уи лԥышәырччара, асаркьаԥҽыха амхы ишалаҷҷаауа еиԥш
иалыҷҷаауа. Аха усгьы дхаран, дхаран! Сацәшәоит
аганахьынтә
схы-сҿы бзамыҟәзар ҳәа! Лара дааԥышәырччеит, егьырҭ
аҟырҟыр ааилдыргеит. Аҽырҳәа иаасҿаҭәеит рыччаԥшь. Аиҿамс
иакәзар, азныказ илахь ааимаирџахәит, аха нас, ихәыцрак
ираргамахар ҳәа дшәазшәа, зны санҵәылихлоз еиԥш ихҵаӡаны
дааччеит. Икаканԥҽыгақәа аарԥшуа дааччеит. Урҭ рыччабжь
сыблахаҵ ааргьежьит.
– Сеиҵоумырхан абыржәы, ибзианы аус уы, схы? Сеиҵашәмырхан,
сшьамхқәа, сахьыҩагыло сгарыгаҽар
исхыччоит! – ҳәа
гәаныла сааматанеин, саагылеит. Абыржәоуп ианызба зегьы.
– Дарбан шәызхыччо! – сҳәарц сгәы иҭан. – Сара соума
шәызхыччо, сара... – снапгьы аашьҭысхит арныгқәа зхыччарц
иаҿу сара сакәзар, ишысымуа дсырбап ҳәа, аха снапҟьашьа
иақәнаго ажәагьы сҳәап ҳәа схы санааҩаха... сҿаԥхьаҵәҟьа
дгылан иара!
Сҿаԥхьаҵәҟьа дгылан Феохарис! Уажәакәхап
аишәагьы данаахыҵ, иҩыҵракыз аикәаӷа ааирҽеит, иԥынҵа
ԥсыла имаӷра анааҵишь, икьаҿ аахалан, ихарԥ цәиаҵәа
ааҵыԥшит. Адаҷ иахаԥсаз ицаԥхақәа днарыха-аарыхо, ҽаџьара
дыԥшуан. Абар-абар дхьаԥшуеит. Сҽаасыриашеит. Счабра
ҭыхны сылахь иаахьысшьит. Абыржәоуп! Икьаҿ аџьыбақәа
тланы, ҳаскьын ӷрақәак рҭыҳәҳәо. Абар, абар дааԥшуеит.
Сҩызцәа срыхәаԥшын – урҭ срымбаӡозшәа ҟарҵеит. Аҭакәажә
слыхәаԥшын – лсақә цәырылган, алашьцара лҽалалырԥшӡон.
Хи-ԥси ракәын. Абар-абар дхьаԥшуан.
Убасҟан, ишысымбаӡацыз, ҿыцбарах избеит исыкәшаны
итәаз зегьы. Аҽагеи ачеиҿыхреи ирцәыбналаны,
аҟазара
иаҿушәа
зыхгьы ауаагьы зжьо, илашәу, амаӡа ззымдыруа ҳәа
ирыцҳасшьалоз ракәӡамызт дара. Феохарис урҭ зегь даарыхәаԥшын,
дҵак-дҵак аариҭеит. Арҭ зегьы иара имаҵуцәа ракәын.
Арҭ зегьы, ирзымдыруазаргьы, иара, иара иӷратәоу Кирие иус
нарыгӡон. Аӡә «аа, уи аугәышьома» иҳәошәа, ҽаӡәы ауаа ззыԥшу
акәымкәа ҽакы рылеигалошәа – зегьы аус азыруан уи Иааира
архарара, аԥырхагахара.
Уцқьаз сыхшыҩ, шәыӷәӷәаз сшьамхқәа, ухыз сыбыз. Абыржәакәын!
Счабра даҽазнык иаасҿысшьит. Сынгарыгаҽартә сшьапқәа
ааиҵыхны сҩагылеит, сҽаасыриашеит, сгәалашәарахь
саарыԥхьеит,
схаҿы иааизызгеит. Ажәеиԥшьаа рҭыԥҳа зыбла дыхгыланы иҭахаз саб; знапы ашәыга иарҵәыӷьахьоу сан, лгәы иҭыхо
саб игәхьаагара «уаб ахыҭҟьа» ҳәа ажәақәа ирыҵазҵәахуа;
саарыԥхьеит сызхысхьоу сыеҵәақәа, сыбзиабара, схьаа, сгәыӷрақәа,
иԥысҽхьоу аҵыхқәа, избылхьоу ақьаадқәа, зегьы, зегьы
– нас убарҭ зегь ааизыркәкәаны рымч зхасҵаз сылаԥш ахаҳә
кылнаҵәартә ишыҟалаз дыруа, уа адырра сгәы ҭнаргәырӷьаауа
схы сааҩахан, хьаҳәхьачарада снеиҿаԥшит.
Убасҟан еилсыргеит сылаԥш шымыҭрысыз. Азныказ акы
хьшәашәаӡа сцәа аасыхнарбзааит, аха уи еимгеимцарак акәын.
Алашьцараҿ избомызт, урҭ сназхыԥшылаз аблақәа ирыԥшшәыз,
аха џьара избахьан урҭ иреиԥшыз, абасҵәҟьа ҩ-ҟәрышьк реиԥш
ихыгьежьааӡа, иагьеилыскааит шьҭа сымҩашьахуа аҟәрышь
аԥшшәы шакәыз урҭ аблақәа ԥшшәысгьы ирхаз. Рҽаадырӷәӷәарцгьы
иақәыркит, аха уажәы мчы рымамызт зынӡа.
Ус узсыхәаԥшуазеи, угәыла сами, иахьа ҳаибамбахьеи,
аԥсшәагьы еибаҳамҳәахьеи, амц сыржьарц, идырмариарц
аақәыркит дара азныказ. Аха, уи анаму, иаразнак ихьаҵит, избанзар сылаԥш хьаҵра амамызт.
Дабаҟахыз Феохарис! Длеит дкакәкәа! Дындәықәлеит
наҟ, дыццакы-ццакуа, ицәа дҭаланы, дрыцҳахәха.
Ахаҳә
заахаз ашьышь еиԥш. Абар! абар! Исгәалашәеит иблақәа
иреиԥшыз аблақәа – саныхәыҷыз
снапы иаршьцыланы исымаз ашьышь аблақәа.
Абасҵәҟьа акәын саҵаҟьар инаскьаны
ишсыхәаԥшуаз...
Дахьнеиуаз знык даахьаԥшшәагьы иуит,
аха ашьышь аныԥхасырслак даҽа хаҳәык ашьҭасҵар ҳәа
ишәаны ианхьаԥшлоз еиԥш. Ҽазнык ҳалаԥшқәа анааиқәшәа,
дхәынгашьо сааихәаԥшит, аха аиааиҩы игәыҭбаарагьы сыман. Дцеит, даҽазнык уаха даԥхьарц сыԥсы, даҽа маанак
сзырхәыцырц азыҳәан. Дцеит.
Снатәеит. Убасҟаноуп сгәы аҭҳара ишеисуаз ангәасҭа.
Сзыргәамҵуаз
хәрак напы ҟәымшәышәла ахәшә аҿшьны ахьаа
гәыԥҵәага дыртәазшәа сгәы раҳаҭӡа сааҟалеит, сыԥсы ааивызгеит. Абасоуп игәы шыҟало згәахәтәы иахьӡаз абзиабаҩ, зымхы
рашәаны иалгаз анхаҩы, зусумҭа иалгаз асахьаҭыхҩы.
Иаалырҟьаны схы-сҿы шаалашаз, агәабзиара иатәым
мцабзык сыбла ишхылаз зегьы игәарҭеит, Аҭакәажәгьы игәалҭеит.
Гәҭыхак лыманы даасҿаԥшит. Даҽазнык, амхы асаркьа шалыҷҷаауа
еиԥш, уи лыбла аиаҵәара иаалаҷҷааит анкьатәи лгәыблра
аԥҽыха хәыҷык. Уи Аиҿамсгьы игәеиҭеит.
Аха сгәаҿы ихыҵыз агәадура урҭ зегь аҵанарӡуан. Ҵәыцак
аашьҭԥааны инҭсыркәкәааит. Феохарис дныҵаххуа дахьнеиуаз
снеихьыԥшит.
– Унан, унан, иусахьахәыроузеи! – сыбжьы ҭганы ауп ари
шысҳәаз. – Ҷыӷәа, Ҷыӷәа, уааи арахь, сӡыхь урхәашьырц
уҭахызар!
– иҽааирӷәӷәеит Аиҿамс, исҳәаз иара изкыз
џьшьаны.
Напқәак сынҭарсны адыхҳәа саадыртәеит. Схы насықәҳаит.
– Уара уаангыл, уара иуҿыда! – аҭакәажә дыхьшәашәаӡа
Аиҿамс иааиҿалырхьит.
Ахаан исмоуцыз гәамчки хақәиҭраки сшышьҭырԥаауаз
збон.
Даҽа ҵәыцак аашьҭысхит.
– Иазхоуп, уҽаанкыл шьҭа, иуҵалазеи! – еиҭааилалеит
абжьқәа.
Аҭакәажә даасҿаԥшит. Лгәыблра аԥҽыха иаҳа-иаҳа илашон.
Мап! Иахьала иазхоуп, ари мыцхәуп! Ашацаҳәа сҩагылан, уаҳагь
ажәак мҳәаӡакәа, снарԥырҵны
сҿынасхеит.
Сахьнылбааз снышьҭнаԥааит аԥшаҳәа. Иаҳараӡак ауаа анырацәахоз
иаамҭан. Сара снеиуан, сшьапқәа сыҵыԥраауа. Снеиуан сҽеидыԥсалаӡаны, иахьынӡауа аҭыԥ маҷны иго. Аӡәгьы далкааны дгәасҭаӡомызт. Ахаҿқәа, амаҭәақәа, аҽырҵысышьақәа
– зегьы еилалон. Зегь еилалон, иҟан Ақалақь. Салаланы снеиуан.
Иҟан Ақалақь, уи сара сабаӡомызт, саздырӡомызт. Аха сара садыруан
акаҭран иаҵахәаҽуаз адгьыл. Зхаҿы есааира аҽаԥсахуа,
аха згәаҭа шыҟаз инхаз адгьыл. Амаӡақәа згәылаҵәаху. Снеиуан
сласкәантраӡа.
Ашырҳәа алеандрақәа иаарылҵәрааит амза. Иҭәны, ахаҿы
гьамгьамуа. Ашәахәақәа хьшәашәаӡа ақалақь ахыбрақәа инарықәҭәеит.
Ақалақь алашарақәа аҽаарыланарӡҩеит.
Рҽыҩбартәит агагақәа. Снеиуан сышьҭыԥраашәа. Амза саҿаԥшуан.
Нас, апарк санааҵала,
амахәқәа ирылҵәраауа-ирылҵәраауа,
саԥхьа игыланы инеиуан. Иҭацәны избаз арымӡ снықәҳаит.
«Ԥыҭраамҭак стәароуп, сыҽмырҵысӡакәа стәароуп, сыҩныҵҟа
ахақәиҭра, агәышьҭыҵра ахьеилашуа саԥырхагамхартә!».
Саргьы снатәеит, амзагьы ааҭгылт. Амахәқәа иахьрылыԥхоз
ашәахсҭақәа анпыҟҟала.
Цәалашәаран исоухьан абри ҩысҭаараҵас
ҭаха сызымҭоз аблақәа шаамчыдахазҵәҟьа, иаразнак
сызтәызтәыз ахақәиҭреи агәадуреи рнырра иашьҭархх, исзааираны иҟоуп ҳәа џьара еилкаарак, ма уаанӡа схи-сгәи иҭыхоз
зегь ааилырганы, еиқәыртәаны сзырҭынчшаз, ма даҽа мҩак,
еҵәахәык сырбаны, агәараҳәа мца ҿыцк сыцразҵашаз.
Апарк абжьқәа, хәыҭ-хәыҭбжьқәак цәыҵыҩуан. Сара
сыԥшын. Издыруан уи иааираны иҟаз хымԥада ишааиуаз. Ахала
ишааиуаз, аԥыҩлара шаҭахымыз.
Саԥхьа ииасит ҩыџьа. Еилаҵәаӡаны. Лара зыԥсы зшьо
аҭыԥҳа ссирқәа дреиуан. Иара – аакьыскьа ақалақь ахь илбааз, дҭарҩаанӡа, усурҭак иоуаанӡа
згарҭа имоуа импыҵахаз
иаамҭа аԥсшьацәа ирықәимырӡуа
дыҟам. Ихы ларҟәны
длахәыҭхәыҭуан – зынӡа асахьақәа рҿы еиԥш! Иуҳәо иарбан,
арԥыс ӷьеҩ? Ларгьы дҿаԥхаҿаччо дӡырҩуан, аха лҿаԥшылара
ианыԥшуан ииҳәоз дшазыҟаз: ҿыц ҳәа илаҳарызеи ажәлар ду
рҭыԥҳа абри абориген иҟнытә. Аха иара иҳәон, иҳәон. Убас,
убас, арԥыс ӷьеҩ! – аха дара сгәамҭаӡакәа инасаҩсит. Ихәыҷуп
ҳақалақь. Ақалақь дуқәа рҿеиԥш ауаҩы иҽизаларӡӡом. Аха
ари арԥыс ара макьана дыздыруа маҷуп. Ақалақь ахақәиҭра
инаҭеит. Убри ауп абра данааи, днаԥшы-ааԥшаанӡа, ақалақьуаа
зеиԥшраҵәҟьоу иблала ибаанӡа, урҭ зеиԥшроу ҳәа игәы иаанагоз ашәага иҽзҭаиршәыз. Убас-убас, арԥыс! – ианынаскьа,
даалыхан аҵәах аалыхиргеит.
Схы ҟьаны сыччаԥшь аасҟәысцан, сааҳәны снатәеит.
Сармарахь ала ишьҭан амшын, сарӷьарахь ала – ақалақь. Амза
лаша-лашо аус иаҿын. Ақалақь иаҳа-иаҳа еиқәтәон. Ақалақь
ԥшын; ақалақь агәы ҿыӷьны ассир иазыԥшын; ақалақь даҭахын
ауаҩы; ақалақь ԥшын, агәы ҿыӷьуан – раԥхьа иааиуа адәыӷба
уақәтәаны ухы ахьынахо уца!
Иқәдыршәуа, еиҭақәдыршәуа мацара, иақәыршәу акьынтыжәқәа
зхатә қьафына рыҵаӡыз амаҭәа еиԥшуп ақалақь.
Ақалақь амашьынақәа алсуеит, аԥсшьацәа
азаауеит; аӷбақәа
аҿықәсылоит; амшын иацәшәоит, еиҭах аӷьырак ацнаҟьар ҳәа;
ахьы ҭоуп...
Амза лаԥшхырԥага аус иаҿын. Схәыҷра адунеи иахагылаз амза ахаҭа. Ахра иаавҵны Аалӡга аԥшаҳәа инҭаԥхоз, аӡы
еиқәара инхыҷҷалоз, снапала иҵысхыз аӡыхь хәыҷқәа раӡны
даҷҵас иааказырҷҷоз.
Сара: Харчлаантәи уаама, амза шаша?.. Уаазцазеи ақалақь
ахь?.. Уаазцазеи арахь, адгьыл кәылӡны ақалақь ахьашәу?
Иуцәымыӷхама абнара, аԥшаҳәа, ашьха?..
Иара: Уиакәым, уара абзамыҟә! Иумбои агәазыҳәара шысиааиз, сгәы амца шҭашыз! Шәабаҟоу, шәабаӡи?! Наҟ иашәышәх
абарҭ амаҭәа еихьыжәкәыжәқәа – Аергь рҭыԥҳа леиԥш иблахкыгаха, иҟьантазӡа избар сҭахуп адгьыл!
Сыԥшын. Амшын ашшыҳәа ицәажәон. Аҽеиқәнакуан.
Аҟәара
иқәтәаз аҷнышқәа агарашәа рзаҳәон, агәы ихтәалаз аҷнышқәа
ашьшьыҳәа иарҵысуан. Сыԥшын. Сҭанагаланы сыҟан; сшашьцылахьоу еиԥш сыцәоушәа-сыцәамшәа, ԥхыӡушәа-ԥхыӡымшәа
акы збон – сазхәыцуан.
...Абыржәы, амзакаԥхамҭан, иҳаскьынқәа аҳаҟьа ианҵаны
ихуеит, ихәшәқәа еилеиҭәоит, еилеиҭәоит, дҟәындҟәындуеит,
аԥшра даҿуп иахьарнахыс са сзыҳәан зылаԥш мчыдоу Феохарис. Наҟ ашьхарахь, илакьуа илбаауа амҩа бааԥс ианыланы амашьына дуқәа рыла абна ааргоит даҽа хацәақәак, зны саб ишааигоз еиԥш. Урҭ рзанааҭ даара ишәарҭоуп: ҿаҵәирҭацыԥхьаӡа
ирзыԥшны икылатәоуп аԥсра. Арахь уахынлоуп. Анцәа
иџьашьаны мзаҭәымҭоуп.
Аха амза аҭәымҭазоуп ауаҩы ибла
иаҳагьы данажьо. Ибаргәузеи ақалақьуаҩ, – амзаҭәымҭа иара
изы иромантикоуп. Апарк иааҵалеит анҭ аҩыџьагьы. Анаара ацәыҵлашьцарақәа ахәыҭхәыҭбыжь шцәыҵҩуа раҳауеит.
Урҭ хәыцӡом уажәы закәы мчы маӡа, мчы ссирхарызеи арҭ
ашьҭыбжьқәа зхылҵуа ҳәа. Ҩысҭаа, нцәахәы – зегь ақалақь
ишалцоу рдыруеит. Уи ираҳауа ахәыҭхәыҭбжьгьы иаҳагьы
ршьа аршуеит, иаргәаҭеиуеит, иаргьы уи игәаҭеиуа, ишуа
ршьа ашьҭыбжь ауп ҳәа ргәы иабоит. Нас лара дааимҟьаны
дыҩит, абетон аанда днахыԥаны, ахьхьаҳәа ахаҳә лыҵацәажәо,
аҷнышқәа ацәа иалхуа, амшын ахь лҿыналхеит. Цәашьҵас илхалашоит лыхцәы хьыԥшшәыла,
амза ашәахәақәа ахьақәҭәо.
Ақалақьуаҩ, ухьчоуп. Даҽаӡәы, ақыд дуӡӡақәа зну имашьына
амҩа ианымӡало дылбааны дшаауа, агәҿыӷьи ацәеи ииааины
ахырсысра даналаго аламҭалаз, иаԥхьаҵәҟьа даацәырҵны
дныҵабоит... Ҳаи-ҳаи, ҳәа, изнапык ала аруль еимлагәа, егьи
иблақәа ирыхшьыло; ибла дажьоу, ибаҵәҟьоу уи ижакьа ду,
итәыҩақәа? – зны Ажәеиԥшьаа иӡбахә рҳәо ишиаҳахьаз еиԥш...
Ақалақьуаҩ, ухьчоуп! Уахык, уқьаф ҟаҵаны ушааиуа, аԥслыш
ашәшьыра зханажьуа абри аӡмыжь хәашь уӡааԥшны
уааҭрысыр – иууазеи, ақалақь агәҭа! Ақалақь ашыкьбжьи
ақалақь аԥҟаррақәеи уара иухылаԥшуеит, узырҭрысызгьы акгьы зхамышҭӡауа ушьоуп; умшәан, бжарахә-бжауаҩ Ажәеиԥшьаа,
аԥсуаа ҳ-Пан, иҭыԥҳацәагьы
ирахәгьы иманы днаскьахьеит
абна тоурақәа рахь, уара убаҳчақәеи упаркқәеи рышҟа
заҵа дықәмлара. Ухьчоуп. Бжь-ҳәыҳәк жәҩангәыла ишааиуа инатәаны, рцәа аархыршәшәаны, Сезанн иҽыкәабацәа
реиԥш, инықәгыла-аақәгыло, ақалақь аҭыԥҳацәа рыдунеиахаан ирызцәырымго лаԥшы цаҳәцаҳәқәак цәырго, ҭыԥҳа
ссирқәаханы изҭалало аӡмыжьқәа рымаӡам ақалақь иалсуа
аӡиасқәа. Иаҳагьы
ухьчоуп, уԥсадгьылҵәҟьа ара акәымзар.
Избанзар
ауаа рынасыԥ иашьҭаланы адгьыл ҿыцқәа ианрызцо
– ирыццаӡом рыԥсадгьыл анцәахәқәа. Акинолента акәалаԥ
ианҭоу еиԥш урҭ рсахьақәа ицаз ргәы ишҭоугьы. Аха акинолента иану асахьақәа ахьадурԥхалалак ишаныло еиԥш, адгьылқәа
зегь ршәаԥыџьаԥ ианааланы изалалом раԥхьаӡа иахьадубалаз
иашьцылацәахьоу урҭ анцәахәқәа.
Ҭыԥк аҟынтәоуп ҳаҩны иахагылоу ашпиль шыцырцыруагьы
ахьубарҭоу. Ухьчоуп, аха...
Инахьхьи, атрубақәа ирҭаланы ҳҿыӡәӡәарҭақәа рҟынӡа
иааиуа аҳәынҭқар иӡы ахьҭырго Гәымсҭа цқьа алашьцара
ианагәылаку,
амзаҭә ашәахәақәа абардра иазалмыԥхо, амотор
абжьы хҩо трышәбжьык... бжьыцәгьак, хәыҭхәыҭбжьык... уи
амотор иара аус ишаҿу, дара рзы ԥырхага шамам еилкааны
еизозар, аӡы еиқәҭәо, ихәмаруа рҽыркәабозар, усҟан ахимиа
аблала ишыцқьац ицқьоуп урҭ ирыҵыҵны иаауа аӡыхь, аха
изҿазҭәаз дарҭынчуам, дарҭынчуам, цәымҭхаа бзиа инаҭом,
дахьынашьҭало аигәныҩра иалагоит урҭ рыфҩы зху аӡи, урҭ
зхамышҭыц ишьеи. Урҭ рыхәыҭхәыҭыбжь шыкьыбжьны ихы
иҭалоит. Даагыланы афымца аиркуеит, илахь ирбааӡоит, ахәшә
ижәуеит...
Иҟалап саб имашьына аныбӷалоз аламҭалаз, иԥсреи
ибзареи шәымҭак аарыбжьалаанӡа, илаԥш иааҵашәазар аӡиа
еишьыл инахыԥрааз бжь-ҳәыҳәк. «Уԥши, уԥши. Ажәеиԥшьаа
рҭыԥҳа!» – абри ауп аҵыхәтәан ииҳәаӡаз. Уамашәа дшан...
Иԥсымҭаз дԥышәырччон. Акәыба дахьҭазгьы. Убри аимгеимцаразын иааигәалашәазар акәхап ҳабду Ажәеиԥшьаа рҭыԥҳа
дхиххьеит, убри азоуп ашәарыцараҿ дзыманшәалоу
ҳәа ирҳәо
иаҳахьаз. Иаргьы, иаб дшиԥаз
мҩашьахуа, Ажәеиԥшьаа рҭыԥҳа
дахьибаз деигәырӷьаны
дааԥышәырччазар акәхап. «Уԥшы»
зеиҳәаз днаԥшит, аха иибаз рмашьынагьы даргьы еиманы, амза
ашәахәақәа рылыҟьҟьо ахшьыра ишҭалаз ауп.
...Ажәеиԥшьаа рҭыԥҳа лымаҭәақәа аашьҭԥааны ашырҳәа
ачықьқәа иҽанаарывеикуаз, баша ӷьычк иеиԥш акәын ихы
шибоз. Иҽеиқәа аӡиа ихыԥшыланы иқәырқәыруан. Нас лара,
амзеиԥш дҟьантазӡа, аӡы дааҭыҵны, иҽцәыригарц, лымаҭәақәа
лызирхынҳәырц диҳәон. Лаҳәшьцәа афҩык ари анырба иааҭибаҳәан,
еиҭах иҳәыҳәханы, ашыршырҳәа рымҵәыжәҩақәа
еинҟьо ажәҩан инхыланы иахьцаз дрышьҭаларазы. Аха лымаҭәақәа
лмоукәа дызҳәыҳәхомызт усгьы. Лыхцәы қамызгьы
иазымҵәахуаз лыҟьантазра лыҩныҵҟа
џьара илыӷралыџьгәарц
лҭахызшәа лҽеикәаԥсаны,
арахь иара иҽахьиҵәахыз лзымдырӡо,
блала дыԥшаауа дахьынаҳәы-ааҳәуаз, уи лыҟьантазра иаҳагьы
ганцыԥхьаӡа илырбон. Игәы амца ҭашны ачықьра дцәыҵатәан,
дцәыҵатәан иҽырԥсӡаны, – длакҩакуан, ихәыцрақәа цқьамызт...
Сара сыԥшын, абарҭ исықәпапаз асахьақәа аԥсы рхазҵаша
иара ааираны ишыҟаз агәра го. Наҟ, саԥхьа рыбжьқәа еилалон
аресторан аоркестрқәа: «Оф-ф, серун, ах-х, Одесса!». Иахьа
ҳазҭаз атерраса еилаарцыруа амшын ихгылан. Ааҩс ицәан
акатерқәа. Анаҩс – аӷба дуқәа. Амшын аҟәара ҿыгьежьаа иԥыххааса
иаҿаԥсан ақалақь алашарақәа. Амза наскьаны Баграт
ишьха иаахагылеит. Алашарақәа рыгагақәа ԥшшәы рацәала
еилаарцыруа амшын иныхиаалеит. Ихәхәа-хәхәаӡа алаԥшҳәаа
иалаӡуа. Ус сыварахьшәа апрожектор ашәахәа аацәырҟьан амшын ааиҩнашеит. Урҭ алашара ԥшшәы рацәа рыгагақәеи иареи рҽанааиларыӡҩа, аԥхьаншәа атеррасаҟынтә саназыԥшуаз
еиԥш, амарқьафԥшшәы аашьҭнахит. Сыԥшын. Исызҿыцу
еилкаарак, ҵакык сзааираны ишыҟаз агәра ганы. Ма сгәы
зырҭынчшаз, ма иаҳагьы агәаҳәара сызҭашаз. Спаӷәӡа стәаны
сыԥшуан. Амала иаалырҟьаны иааины иаасылалоз џьысшьон,
ихааӡа, иблахаҵыргьежьыгаха, арҩашьыга ушааимнадо еиԥш
сааимданы. Иагьааит!
Аха ашьшьыҳәоуп ишааиз, апрожектор ашәахәа алашарақәа
рыгага аҽшаланарӡҩаз еиԥш сызлаз асахьақәа аҽрыларӡҩаны,
ашьшьыҳәа издырит иааиз
иара шакәыз, иаразнагьы
сҽаасырхиеит, сҽааизызгеит,
асахьа мыцхәқәа наҟ иаасыҟәцаны,
иара, иара заҵәык сазыӡырҩларц. Аха уажәраанӡа сыбла ихгылаз асахьақәагьы ԥхьацатәӡамызт. Избанзар иара, ицәада-+
жьыданы, иԥсыԥны ишааиуаз, иаразнак ԥсыс ирхалон, цәас
ишьҭнахуан урҭ асахьақәа, даргьы рыԥсы ааҭаланы, даҽа
лашараны иаакаҷҷон. Амала макьана ицәым амармалташь
иаҩызан, игәылыршәатәын. Нас убарҭ асахьақәа рымацарагь
азхомызт меигӡарахда иааиуаз иара, аха ацәа ззымхазгьы
сзаанхон, шьҭа, даҽазны ацәа ахасҵаанӡа, доуҳаны, ԥсыԥны...
Уаанӡа схы сгәы иҭыхозгьы иааларҟьаны иааиланартәазшәа
збон, аха ишеиланартәаз еиҭах сызмырҭынчша даҽа гәҭыханы,
гәазыҳәараны, азҵаара дыргақәа рхаргыланы акәушәа.
Сҩагыланы ашацаҳәа сҿынасхеит. Уи исзааиз саланахаланы
сыҟан, сшынеибакәыз, аха сгәалаҟара ҿыц гәыҩбаракгьы ацын.
Иҟамлои, абра сазхәыцуамызт, аха сшьапқәа рхала аҩныҟа
срыманы инеиуан. Абри
сгәалаҟара ҿыц аԥхьан изжәыз аҩгьы
анацла, сԥыррызшәа акәын схы шызбоз.
Изхысҳәаауа, сахьнеиуаз исымбаӡакәа амҩа агәҭа
санылазаап.
Исымариашаны машьынак ааиуан,
ҩ-лашара гьежьык
аԥхьа иргыланы, аха сара сҭанагалаӡаны сахьнеиуаз наҟ
ишынаскьатәыз сагьазхәыцуамызт.
Амашьына атормоз ҵәаа-ҵәаауа
исыварххны иаангылт. Сааҭрысит. Даӷьуа-дыԥсуа
дааҭыҵит
аныҟәцаҩ. Ихы сықәкны дахьааиуаз,
митәыкгьы
иажәақәа
дрышькламԥшыкәа иҳәон аԥҳәыс дышимоу, аӡҟы дышимоу, сара арныг, аԥсцәеирымга сзыҳәан абахҭа дҭашәар, урҭ
рҿаҵахәы бжьаӡыр шиҭахым, убри азын мацара шакәу абыржәы
сзышьҭеимырҟьацыз! Игәыԥжәара иагьа ибжьы еицанакзаргьы,
иоурысшәа ҳәашьала дшаԥсыуаз ҩаашьомызт. Дсысуама, агаӡа.
Сааҭгылеит. Данаасгәыдыххыла, аӷьра дааҟәыҵын дгачамкны
даасыхәаԥшит.
Сгәылаҷкәын-атаксист иакәын. Азныказ дааилаԥсеит,
абрысҟак
ахьиҿыҵҳәацәоз ааицәымыӷхеит,
нас, иҽааԥсахны иухьи
ҳәа даасҿаԥшит. Сара сгылан, имашьына алашара сыбла хнакуа.
Даауалуашеит, сизымдырӡакәа аиакәым иҳәазар ианасыжьырц
дсыҳәеит – ианасыжьит; ҳазгылоузеи, уааи, уҭал иҳәан, ашә
сзааиртит – сҭалеит, аха ацәа салазшәа. Иаргьы дынҭалеит,
арадио ааирхиеит, нас ишьҭахьҟа иҽаахиршәҭын, иарма напы
ааркәадаӡаны аруль ахы инықәиҵеит, иарӷьа машьхәылҵ ала
аццакыра нҭаиршәит, – нас хьшьыцбаҵас аруль даамҵасын,
иҩнапык рыла ирҵәиуа, амашьына ахьгылаз иаақәыргьежьаан
иҵирҟьеит.
– Умыццакӡозар, авокзал аҟны клиентк дышьҭыхтәуп,
нас
ҳшааиуа аҩны уаансыжьып... – Умбои, уара, ҳыҳы, уԥши, уара! –
сизымдырӡакәа дахьсацәҳаз игәы иаланы деиҭалагеит, аха сара
иагьшысгәаламшәоз, даҽакы сшазхәыцуаз аниба, даҟәыҵит.
Ԥыҭраамҭак ҿиҭуамызт.
– Аԥара сыԥсахгәышьеит, – далагеит аҵыхәтәан. – Аус
ҳацызуа хаҵак исирԥсахит. Зықь мааҭ ара исымоуп, егьи даҽа
ҩба мчыбжьык ала исхьигӡоит. Иаасхәароуп амашьына, иагьараан исҳәахьазаргьы.
– Уи – абзиа.
– Ибзиамкәа, џьым! О-6... Ее, џьым, амашьына умазар
ахьышәҭҳәа иахьуҭаху уцеит, уааит. Аԥсуаа усгьы аԥсхәреи
ачареи ҳашрышьҭаз... Уи иазууеи, шаҟа исҭаху удыруама абри
уара ҳчеиџьыка уаҳарҟьашьыр.
Арадио ус аҳәон: Циурих есымчыбжьа иҭыҵуа ажурнал
аҟынтә:
«Америка аладатәи аштатқәа рҟны рҽеизырган, шьапыла
мацара зықь миль иныҟәаны, Вашингтонынӡа
иааит Америка
зџьынџьҵәҟьоу аиндеиаа рцуҭақәа рхаҭарнакцәа. Урҭ ааит
Еиду Аштатқәа раҳҭнықалақь
аҟынӡа, иҭынхадахаз рыжәларқәа
рҿахәы рҳәарц. Еидҵоу Америкатәи Аштатқәа реиҳабыра имҩаԥырго агеноцид аполитика иалҵшәахеит
Америка
аборигенцәа ақәӡаара аҟынӡа рнеира. Вашингтон иааз аиндеиаа
Капитоли ахәаҿы армцақәа еиқәырҵеит, авигвамқәа дыргылеит. Вашингтон иҟоу ҳхатәы корреспондент диҿцәажәеит
аиндеиаа рцуҭак аԥызаҩ – апрофессор Џьерри А. Смит. Еицырдыруа апрофессор макьана иқәрахь дымнеиӡац, аукы, абаакы,
аџьынс ишьан, азамшлых кьаҿ ишәын, ихцәқәа ҩбаны иԥаны
изқәа иқәын. «Ацәаԥштәыдақәа Америка
иқәлаанӡа бзабаала
иҟан ҳажәларқәа, – иҳәеит иара, ҳхатәы корреспондент аҭак
иҭауа. – Ҳанцәахәқәа ҳхылаԥшуан, ҳабнақәа шәарахла иҭәын,
ҳаӡқәа ирҭаз акалмаҳа ҵҩа рымамызт. Аха иааит аԥсымҭәқәа –
ацәаԥштәыдақәа. Убриаахыс ҳархашҭит ҳанцәахәқәа, ҳабнақәа
ашәарах
рылӡааит, ҳӡиасқәа ирҭаз акалмаҳа аапкны ибналеит»,
– иҳәеит аԥызаҩ Џь. А. Смит, ҳкорреспондент
аҭак иҭауа.
– Мистер Џьерри А., адунеи зегьы азҿлымҳаны иазыԥшуп
Шәара акибернетикаҿ иҟашәҵо аартрақәа. Иҳашәымҳәари шәус
иахьа иахьынӡанажәгахьоу? – дҵааит ҳара ҳ-корреспондент.
– Шықәсык ҵуеит сара аҵарадырра касыжьижьҭеи. Уажәы,
аибашьра аҭомогавк ыҵыхнаҵ, ашәеиқәа даулқәа рыбжьы
гонаҵы, сара сыжәлар срылагылазароуп, – иҳәеит Нобель
ипремиа алауреат, апроф. Џьерри А. Смит, ҳкорреспондент
даниҿцәажәоз...»
– Иууазеи, учеиџьыка сымфаӡацызшәа...
– Ее, џьым, уи акәым. Ақыҭаҟны узгар. Саб иашьа Есыф
есымша иҳәоит: абри Ладикәа иҷкәын ҩнык дуцыҩноуп, знык
дааугарауеи ҳәа.
Сааихәаԥшит. Ари иаб иашьа итәы уажәада исмаҳацызт.
– Ишԥа, уара, иузымдырӡои саб иашьа Есыфи уара уаби анкьа
аус шеицыруаз? Абна лбааргон. Есқьынагь иӡбахә иҿыҵакуп.
Уаб данҭахозгьы иватәаз Есыф иакәын... Инапалагь деиқәикит.
Изџьоушьои, иузымдырӡоз?..
Ишԥа, уара, иуасымҳәаӡацкәану?
– иҽынхырнаан
ашыжәҳәа арадио ааиҭеигеит. – Ажәакала,
ҳцароуп. Шьҭа закәыхи, шьҭа амашьына соуеит лассы... Ҳыҳы, – акы ааигәалашәаны дааччеит. – Уи ашьҭахь уаҳа ашьха
даҿамлеит Есыф. Иԥсы ахаара цазаап. «Сзыԥсу рахь», – иҳәан,
ақыҭахь дхынҳәит. Уажәыгь аколхоз гәарзауеи дақәтәоуп. Есыф
ҟадыџь, ухәыҷы дыҟам, уду дыҟам, ԥшьаала аҩны уаатәар,
узхара уара иумоуп ҳҳәақәеит, аха... Закәи, акруҳәама?.. Аа, ак
уҳәазшәа саҳан... Иухьи, ухәда зеибауртуазеи, аҳауа узымхозар?
– дынхынаан асаркьа сзааиртит, нас, илаԥш аасыдырхаланы:
– Уара, ари ухәда иақәгылоу ашьана иахьада исымбаӡацызт.
Иаб иашьа Есыф акынҵыҵыра ҳәоуп ишиҳәаз.
– Абра иаанкыл, – сҳәеит иаалырҟьаны, – мамоу, абра иаанкыл...
Ҳаҩны иахагылоу ашпиль шыцырцыруа ахьубарҭоу амҩеихагаларҭа
аҟынӡа ҳаннеи.
– Мшәан, аҩнынӡа унасымгои! – еиҭах арадио ааирҵәиит.
«Вифлеем ақалақь амер дақәӡбит Кемп-Девидтәи асепарат
еиқәшаҳаҭра», – ҽаанаҭит арадио.
Ҳаҩны ахәы иахьықәгылаз аԥенџьырқәа зегь лашон. Уимоу
са сԥенџьырзаҵә аԥшьыркцагьы ҭылашаауа
аҩетажк ирхагылан. Ма санцоз алашара шырцәатәыз схашҭит, ма Асахьаҭыхҩы
дхаланы амузыка дазыӡырҩуеит. Амза убарҭаӡамызт арантәи,
аха иҟан иара алашара, ашпильгьы, амансарда инахыкны,
агәыреиԥш ишшәырӡа ажәҩан иаларҟацан. Уи агәыр алашара ахьубарҭоу аҭыԥаҿ сааҭгылан, снаскьа-ааскьо аԥшаара
салагеит. Ҭыԥк аҟынтәоуп иахьубарҭоу, маҷӡак иадамхаргьы
унхынаар иныбжьаӡуеит. Наҟ-ааҟ амашьынақәа сывҟьон.
Рыбжьқәагьы
дыргон ҳәа сыҟоуп. Ртормозқәагь дырҵәаауан
ҳәа... Шьоук ааҭгылан ицәҳашҳауан. Амҩа агәҭаҵәҟьа сангылан,
амилиционер-аилыргаҩ иеиԥш, амала схы раҳаны. Ишԥазури:
ҭыԥ заҵәык – амҩа агәҭаныҵәҟьа – аҟынтәоуп
агәыр акакаҷ
шаҿыҵышәшәо ахьубарҭоу. Абар ҳаҩны. Аамҭа аҽаԥсахуеит:
зны иҩназ шьоукы нҵәеит, даҽа шьоукы ҩналеит, иара гылоуп
ишгылац. Еиуеиԥшым амилаҭ, ахәыцшьа, азанааҭ, аҟазшьа змоу
ауаа ҳаҵанакуеит аҩны ахыбра. Иара ақалақь ахаҭа... Абар,
аццышә аҿыҵышәшәоит! Са избарҭоуп. Иарбан ссиру ҳмаӷаза
Вифлеем аеҵәа ахазырлашаз! Ҳҿынаҳхап, ҳдәықәлап ҳнапқәа
еибаркны, Аҭакәажәгьы, Асахьаҭыхҩгьы, саргьы, Уи дышиз
гәырӷьаҿҳәашаны ауаа ирызнаго!
Угәуҽаныз ҳәа иазҳәоз быжьқәак ыҟазшәа игәы иабон, аха
хырҩ римҭеит, иимырҳаит. Иблақәа ҭырхаха
дазыԥшуан уи зегь
раԥхьа иара игәеиҭаз аеҵәа. Ҳдәықәлап, ҳҿынаҳхап, ҳнапқәа
еибаркны...
Убриаамҭаз иҵәаа-ҵәааит атормоз, алашара цәаҟәашәа
ибла инхыҷҷалеит, аха иара иибоз уи аеҵәа амацара акәӡан.
Данаршә, даҽазныкгьы илаԥш нақәшәеит
уи аеҵә лымкаах –
аеҵә ссир.
Нас ицәыӡит уи аеҵә, аҵыхәтәангьы иибаз: уи, зҽыҵәахны
игылаз, рылаԥшқәа анааиқәшәа, иҟаиҵаз ааԥхеишьазшәа
иҽырмашьцаны ихы аалаирҟәит.
...Аха аԥсы ҭоуп уи амардуан, уи амардуан злыху ҳара
ҳауп. Дҩеиуеит, дыцқьаӡа, дгәызианӡа, ҳаԥсқәа дахьрықәгыло
ҳхьаагьы гәҭыхас имам – хыхь-хыхь мацара дыԥшуеит.
Дгьыли-жәҩани дџьашьо-длакәшьо изыԥшуп иара еилкаам,
аха иԥснырхагоу аҳаракырахь ахалара дахьаҿу. Ҳарҭ зегь аӡә
ҳакәхеит, ҳхәыцра – иара изкуп, блак еицаҳхоуп, иараӡәк иоуп
иабо уи ибла. Ҳамҭакы ҳаргьы ҳдухеит, ҳацқьахеит, ҳассирхеит.
Рыцҳашьара шимам еиԥш, ҽыԥныҳәагьы имаӡам иара. Ҳара
ҳзышьҭаз, аха џьара лаԥшҵашәарак еиԥш ҳаҵамԥшуазар
ҳаззымнаӡоз – иара дагьазынаӡеит, иагьитәитәит, дагьаҩсит.
Сажәит,
снеиқәышла сцеит, аха саныҭаҳмадаха – сеиӷьхеит.
Ибла ихызбаалеит зегь шсанаижьыз: еснагь сахьымнаӡаша
сшеиҩаӡоз санкарахалак, уарла-шәарла, сыԥсы ааиҭаскларц
адгьыл иатәу бзиабарала сыҽсырҩашьалон. Сажәит, неихыркәа
сымамкәа сажәит, аха сеиӷьхеит. Абар, абар-абар, днаӡарц
егьигӡам,
са стәыкгьы, сҟәырҷахакгьы илоуп!.. .
– Дышԥаҳзымдыруеи, абраҟа амансарда дыҩнамзи! – рҳәеит
Ахаҵабзиагьы, Архысыҩгьы, уи иаҳәшьцәа аҩыџьагьы. Алагьан
имҵаргыланы абаҭлыкақәа рыхәда ацырцыр амыхра дахьаҿыз,
иҟалаз аниаҳа, иаразнак дыҩны дааит Асахьаҭыхҩы. Дыҩны
дааит Аиҿамс, иахьа зхала ихынҳәыз.
Аҭакәажә дҵәыуо-дыхьуа ддәылҵит, илыраргамеит уаха
зынӡа Апоет ла лзын дыштәымуаҩымыз.
Иан дахьылкыз аӡҟы дҵәыуаӡомызт, ибла ҟәыӷақәа зегь еилыркаауа дааԥшуан арахь, Апоет дрыманы иахьааиуаз.
Амала аӡәгьы ибаӡомызт аеҵә ҿыц.
Акран аартын. Ахаҽаҳәа илеиуан аӡы.
Аԥҭарыԥшь шыҟаз ашьхарахь ашәаԥшь аҿалахьан, аха макьана мшацызт, Махьали Сакәыти ртрактор «Беларус» аус ааруны идәықәларц ианынҭатәоз. Асаркьа рыбжьагылоушәа наҟ-ааҟ
еиԥшны ашҭа иҭагылан ҩ-кәасқьак. Руакы асоф дықәгыланы
арахь дааԥшуан аҭаҳмада Гәдиса. Иара шәкы дшырҭысхьаз
ҩашьомызт, уахьихәаԥшуаз ҩынҩажәаҟа зхыҵуа Махьали уи
иаҵкыс еиҵбыз Сакәыти рабду иоуп ҳәа угәы иаанагарын. Аха
урҭ ахацәа Гәдиса иҷкәынцәа ракәын.
– Иамуӡозар, арахь дшәыманы шәаа аҷкәын! – нарышьҭаҿиҭит
аҭаҳмада, ибжьы ҿацаӡа.
Агәарабжьара бжьырцәажәаауа аҿыхара иаҿыз ақыҭа иналҵын,
лбааҟа аҿынанахеит атрактор.
Дук мырҵыкәа атрасса инанылан иаакылсит аинтернат
аҟынӡа.
...Жәаха шықәса зхыҵуаз Махьал иҷкәын дрыманы аантернат агәашә иааҭыҵит дара. Шьҭа амрагьы кыр ихалахьан.
Аҷкәын хәыҷ даара иҽырҟасаны дааиуан, аха ԥхашьаҩык
шиакәыз ҩашьомызт ишиԥныз ала. Уажәыгьы, днаскьаргаразы
иҩызцәа анааицрыҵ аӡәы имгәа днас-насит, даҽаӡәы инапы
ааимихит, ахԥатәии иареи аагәыдибакылт.
– Ашәҟәы ҳзыҩла, уара, ашәҟәы! – ҿаарҭит иҩызцәа.
Иаб иашьа Сакәыт, иԥаҵақәа харшаланы, ахаҵа ԥшӡа,
аҷкәын ичамадан иманы дааиуан. Уи илаԥш налықәшәеит
насҭхашәа игыланы иааԥшуаз ӡӷаб хәыҷык. Наргьы – Нар
ихьӡын Махьал иҷкәын – инцәыҵырԥшшәа
уи дышлыхәаԥшуаз
гәеиҭеит Сакәыт.
Рыхҩыкгьы акабина инҭатәеит. Ԥыҭраамҭак
ҿымҭуа ицон. Ҩаԥхьа атрассахь иаакылсын, Амзара аганахь
иаахаҵәиит.
– Аҩны уҟазар иаҳагьы еиӷьуп, ак уасҳәашан, – иҳәеит Махьал, ихәыҷы илахь еиқәызшәа аниба.
– Ҳабгьы уи ауп ииҳәаз... Сыҟанаҵ, смаҭа ара дсымазар
иҳәан, – нациҵеит Сакәыт.
– Аҷкәынцәа еиҵасырхеит, аицлабрақәа ирылагоит, –
иҳәеит Нар, аха дзызхәыцуаз даҽак шакәыз ҩашьомызт.
Махьал атрактор амаа ахьикыз, илахь еимарџахә иаԥхьаҟа
дыԥшын.
– Махьал... нас... Ҳара аҩы ҳашьҭанаҵы, Нар иангьы дибааит,
нас, – иҳәеит Сакәыт.
– Сара мап сҳәама, ак уасҳәоит, – даахәыц-хәыцын
иҷкәынгьы дааизхьаԥшын ҿааиҭит Махьал.
– Иаанкыл нас.
Амҩадыргақәа руакы Амзараҟа ахы хан, егьи – Лӡааҟа.
Махьал атрактор ааникылт. Илахь еимырџахәны иашьа
дааихәаԥшит.
– Умотор абжьы гоит, ыы, – иҳәеит Сакәыт.
– Уи Нуригьы амеханикра ҳәа илоу аҳа! – иҳәеит Махьал,
иҷкәын дгәырӷьаҵәа атрактор дахьылбааԥоз дааизхьаԥшын.
– Нас асқьалаҟны унеи асааҭ хәба рзы. Уҽагумырхан! – ҳәа
иҷкәын инаиеиҳәан, Лӡаа шыҟаз иаахаҵәиит аишьцәа. Амҩан
Махьал еиҭах ҩынтәҟа даахьаԥшны Амзараҟа амҩа ианыланы
инеиуаз иҷкәын дааизыԥшит.
Дук мырҵыкәа Нар «Кегельбан» ҳәа аҩыра зныз ахан ҿыц
даадгылеит. Даваланы ашәахь дышнеиуаз, аԥенџьырқәа руакы
амҵан дааҭгылеит иара. Дахьыҩнаԥшуаз, лхахәы лықәԥсаны
иҳәо асаркьа дадтәалан ԥҳәыс ԥшӡак. Асаркьа дахьанԥшылоз,
аԥенџьыр иадгылаз Нар даагәалҭеит. Ԥыҭраамҭак, арахь
дымхьаҳәӡакәа,
асаркьаҿ илбоз дылзеилмырго дыԥшуан. Нас
дааԥышәырччеит.
– Нар! – лҳәеит лара хәыҭхәыҭла, нас, лыбжьы ааҭылцан:
– Нар!!!
Дааҭрысын, дҩаҵҟьеит, дахьгылоз лаԥхьа иқәгылаз шьушьак
ахьаахлыршәҭыз, иҭаз ҟаԥшьӡа астол шкәакәа инықәҭәеит.
Амҩан лыхцәы хьаԥшшәыла еизго, адәахьы даадәылҵуеит
лара.
Нар иакәзар, уигьы ашәахь дыҩит. Даалгәыдлыҳәҳәалан,
лылабжышқәа хаҳәҳәыла
дгәыдылкылон дхыдылкылон иара...
– Иҟои, Нар, уаазгада, Нар? Ухала уаама? Уаала, уаала арахь!
– Саб сааигеит, – иҳәеит аҷкәын, иҽлымхуа.
– Ана дыԥшума? – иаразнак лҽааиҭалкын, дыхьшәашәаӡа
дҵааит лара.
– Сакәыти иареи Лӡаанӡа ицеит ҩы аагара.
– Аҩы иазыруазеи, ҩы рыгума?
– Сакәыт ԥҳәыс дааигоит...
– Уаб иакәымзааит ԥҳәыс даазго?
– Иш-шԥа? – акы игәы ианалсуаз иҿы акуан Нар. – Ишԥа?
Сакәыт ҳәоуп ишсарҳәа!.. Ус акәзар сцаӡом ақыҭахь! – аҷкәын
деиқәылашьца дааҟалеит.
– Саида! – иаалызҿырҭит аԥҳәыс аҩныҵҟантә.
– Снеиуеит, – даагәамҵит лара. – Ақыҭа иауеи? Аинтернат?
– Сҭыҵит...
– Избан? – лнацәа иахаз амацәаз абла аацырцырт.
– Один там б-был неправ... Мама, ари амацәаз зтәыда?
– Аӡәы исиҭеит ҳамҭас... – маҷк дааилаԥсан, ҿаалҭит лара.
Даҽазнык иаалызҿырҭын, иаҳагьы дгәамҵуа:
– Снеиуеит, снеиуеит!
Ани аҷкәыни еиманы акегельбан иатәыз абар ашҟа рҿынархеит.
Армарахь аҿаҩ-аҿаҩ рыхга акегл ахәмарра иаҿын. Ахәыҷы
уахь дынхьаԥшит. Акурорт
рԥарацәа еилаҳәеилаца, аԥсуа маҭәа
зшәыз хаҵак, нас гәыԥҩык аԥсшьацәа ихәмаруаз ирыхәаԥшуа
игылан. Ари ахәмарра аԥсшьацәа аӡәырҩы ҿыцбарах ишырбоз
ҩашьомызт. Хаҵа еинаалак исааҭ ааимӷыхны иҩыза инеииркит. Иҩыза уи асааҭ хымкых пату ақәҵаны иааидикылт. Зегь
ари ахаҵа еинаала ҳаҭыр иқәҵаӡаны акәын ишизыԥшуаз.
Иара, инапсыргәҵақәа ааихьишьын, ашар иршәит. Зегь
рнапы ааинырҟьеит.
Дызцыхәмаруазгьы инапы ааимыхны
идиныҳәалт.
– Браво, Матута! – ҿаарҭит аҷкәынцәа.
– Нар, уаала! – лыбжьы ҭцацәаны лыҷкәын дааиԥхьан,
длыманы амаҵурҭа аганахь ала абар дааҩналеит
Саида. Адахҭа
дахагылан абармен қәыԥш. Иара аџьынсеиқәа ишьан, аха
хыхь, ҳазырҭрала игәы чаԥаны, акьаҿ ишәын. Алаԥшхырԥаҩ
иеиԥш инапқәа улаԥш рхьымӡо, амузыка дацкәашо иаразнак
еизеиҟараны жәабаҟа бокал акоктеильқәа аарҭеиҭәеит иара.
Изызҭеиҭәаз аԥсшьацәа уи уамашәа
ибаны иахәаԥшуан. Акәакьаҿ
итәаз аратәи арԥарцәақәак, уи иашьцылахьазар акәхарын,
иаахьаԥшны
иааԥышәырччеит. Абармен иклиентцәа аԥара
аарымихит.
– Еи, Саида, сыццакуеит, бара! – ҿааиҭит иара дыхԥараӡа.
– Сааит, сааит! – лҳәеит ан. – Сыҷкәын дааит, иубозар, –
лҳәан, ҿаԥарашәа уа акы аман, уахь дныҩналеит.
– Аа, – иҳәан, ихә ишьошәа Нар дааихәаԥшит абармен. –
Аҳы, Саида, асмена быдкыл, саргьы сагхоит, – иҳәеит иара, Саидагьы аԥсуа маҭәа аԥшра аманы иӡахыз лкьаҿ қәҵа лышәҵаны
данаадәылҵ.
Акаба сахьа змаз икьаҿ акацхәқәа ирыҵаҵәахны «амолниа» амазаарын, ашыжәҳәа иааимирҟьеит, игәы ахәы бабаӡа
иаарԥшуа. Уи акьаҿ ааишәыхны аџьынс-лых ааишәиҵеит.
Саида дышгылаз акәын ари зегь шыҟаиҵоз. Дыхԥараӡа Саида
даалыдгылеит. Нар иааигәамԥхеит, уи дшаалыдгылаз.
– Даваи даваи, катись!.– лҳәеит лара дхәынгашьо. – Гәыдбаи,
– иҳәан, дындәылҟьеит иара.
– Аҳаиуан! – дааҟәындҟәындит Саида.
– Х-коктеильк ҳзыҟаҵа, Саида, лапа! – дныҩныҵәааит
адахҭа иадгылаз аӡәы.
– Лапа уҩны дузтәоуп! – лҳәеит иаарцәгьаны Саида.
– Саҭамыз, саҳәшьа, х-коктеильк...
– Лапа лахь уца, уи иузыҟалҵап. Уи уцәажәаразы... –
лыҷкәын имаҳар лҭахны дхәыҭхәыҭуа уи дааиқәмақарит
Саида.
Аха иара иаҳауан. Аҷкәын иашьыкьк днықәтәеит.
– Мама, ибызҭада абри амацәаз? – дҵааит згәы ԥжәо иалагахьаз Нар.
Азал дааҩналеит Матута, ицыхәмаруази исааҭ зиркызи
ицны.
– Абни, – лҳәеит Саида, абни арҭ аҳаиуанқәа дреиԥшым
лҳәарц лҭахызшәа. Арахь аҵәыуара дакуан.
– Мама!
– Ари баша ҳамҭаӡам, Нар.
– Ишԥа, б-биҳәама? – дҵааит Нар.
– Ааи... – лҳәашәа луит ан. Уи аамҭазын Матута, иҩызцәа
ааиртәан, адахҭа даадгылеит:
– Саида, Қарҭынтәи ауаа сыцуп. Макьаназ х-шампанскики
«Уинстон» блокки ҳазнабгоит.
Нар иааигәамԥхеит Матута ҭаацәашәарала дыхьшәашәаӡа
ицәажәашьа, иангьы иаразнак даагьагьазшәа
ибеиҭ.
– Сыҷкәын иоуп ари, Матута.
– Уа, абзиара умаз, арԥыс! Иухьӡузеи? – Матута адахҭа иаахырҳәҳәаны
Нар иахь инапы ааирххеит. Нар даакәанызанит,
аха инапы имихт.
– Нар сыхьӡуп, – иҳәеит иара.
– Аӡәы иакәым аниҳәа, сара исырҳа. Макьана ухала урыламлан, – иҳәеит ахаҵа еинаала.
Нас Саида даанаскьеиԥхьеит. Ишьҭахьгьы иџьыба аԥараҭра
ааҭигеит. Ҩынҩажәижәаба ицоз аалхны иаалиркит.
– Аҷкәын ибҭап, – илымҳа иҭасит Нар.
Саида уи аԥара ааимылхит. Лнацәа иахаз амацәаз ахаҳә
аакаҷҷеит.
– Абри акамфеҭқәа иҳамоугьы бхамышҭын, Саидочка, –
иҳәан, иҩызцәа рахь иҿынеихеит Матута.
– Амилаҭ культура апропаганда азутәуп. Уажәы Аԥҭарыԥшь
ҳәа ҭыԥ ссирк аҿы аԥсшьарҭа аргылара ҳаҿуп. Арантәи
иубарҭоуп. Асувенир кәаԥқәа счаԥоит уагьы. Ҳа ҳтәы ҳа
иӡыраагалароуп! – дагьаақәыԥсычҳаит
Матута.
– иҳәеит асас.
Саида аҩи аҭаҭыни асаан ду инанлыргылан, аган ахь илыма
лҿыналхеит.
– Матута иоуп абар зтәыҵәҟьоу, Цацуа ихьӡ ахуп амзар,
– ҿаалҭит лара, закәых сеидру, лыҷкәын илахь еиқәышьшьы
данааиҿаԥш.
Лдекоративтә костиум лышәҵаны данаарыдгылоз, Матута
ҿааиҭит:
– Милаҭтә понтуп абригьы. Изӡырҳамгарызеи. Аԥсшьацәа
ишыргәаԥхо жәдыруоу!
Асас даахьаҳәын, лыхә шьо Саида даалыхәаԥшит.
– иҳәеит иара. Ахәыҷы ашәаҿ даалԥылеит.
– Удәықәлама? – дшәеит ан.
– Сцар-роуп. Исзыԥшуп...
Ан даақәыԥсычҳан, адәаҟнынӡа лыҷкәын даанаскьалгеит.
– Дук мырҵыкәа ауадақәа соуеит, нас ҳаицыҟазаауеит.
Ари геи... – лҳәан, аԥара илыркырц далагеит.
– Изгом! – дагьааиҭаԥеит лыҷкәын.
– Амҩақьырас... – Матута илиркыз аԥара акәын.
– Ҳара тракторла ҳаҟоуп! – иҳәан, дындәылҟьеит Нар.
Иан илура лзымдыруа дишьҭаԥшуа дгылан.
Ашьаҟа икыдыз асааҭ ԥшьба рыбжа унарбон. Сакәыти
Махьали асасааирҭа аԥхьа иааҭгылт. Асасааирҭа
аварахь
унадыԥшылон Амзаратәи аԥшьарҭа ду.
– Рацәа ихаҵа ҩуп иаагаз! – иҳәеит Сакәыт.
– Ҳаб усгьы игәаԥхаӡом, – иҳәеит Махьал.
– Шьоукы ҳара ҳкаҷыҷ рҭахуп, ҽа шьоукы культурни еиӷьаршьоит,
– ааиаҭеикит Сакәыт.
Асасааирҭа аԥхьа «мерседеси» «запорожеци» ирыбжьадыргылар
рҭахын ртрактор, аха аконтролиор имуит. Аишьцәа арӷьарахь
рҿынархеит, аха автоинспектор атрышә дасын, ирхынҳәит.
Қьырала амашьынаргыларҭа инадгылт. Уагьы идмыргылеит.
Еиҭанақәтәан аԥшьарҭа агәашә инадыххылеит. Махьал
акабинаҿ даанхеит, Сакәыт агәашә дынҭалеит. Дук мырҵыкәа
иара даахынҳәит, ауахәама
ахылаԥшҩы диманы.
– Иахьа екскурсиа мшуп, шәтрактор абасыргылари, – иҳәеит уи.
– Ана џьаргьы ирымуит, Кәасҭа. – иҳәеит Махьал. – Арахь,
уарашк ымжәӡакәа ҳцарыма.
– Уигьы саҳауеит, – даарықәшаҳаҭхеит Кәасҭа. – Амала хәба
иахымгакәа шәхынҳәы. Мамзар бжьба рзы ауарӷан ыҟоуп.
– Фба рыбжазы ара ҳаҟоуп! – уи агәра ааииргеит Сакәыт.
Ртрактор аҩныҵҟа инҭарцалан, атерриториа шыҟаз рҿынархеит
аишьцәа.
Наргьы џьара икыдыз асааҭ дназыԥшит. Ԥшьба рыбжа.
Дынкахәыцуа иҿынеихеит, асувенирҭирҭақәа драҩсуа.
Адәахьы икылганы. Ахышә икылакны. Адахҭа иқәҵаны.
Аԥшьарҭа днаҩсит. Асувенирқәа. Аԥсара ахьҭахкааз
данаадгыла, дласкәантраӡа днахыԥан, дныҵаланы
иҿынеихеит.
Амзашақәа хәхәа-хәхәаӡа еилагылан.
Зегь аномерқәа рыдчаԥалан.
– Уа, абзиара умаз, Алмахсиҭ! – ҿааиҭит Махьал, ашә илагылаз ихы наиқәкны. Аҭаҳмада ҽырба
замана дара рахь дааҭыҵит:
– «Аԥҭарыԥшь ҟаԥшь» аколнхацәа
ҳашәзааит, асқьалаҟны
уарашк ҳнахәарацы!
– Иуҳәеи, уара? – цасҳәа деиҭаҵааит ашә илагылаз. Шьоукгьы идгылан, иаацәыҵаччақәеит.
– Уарашк ҳнахәаны ҳаахынҳәуеит, Алмахсиҭ, нас, – иҳәеит
Сакәыт.
– Уара, Сакәыт, ара курортуп! Курортуп!
– Акурорт зтәыда?
– Ишԥа? Акурортник итәыми!
– Акурорт аџьажәлар рзоуп изыҟоу. Уара иуздырӡом
Махьал
аорден шимоу?
– Схаҭагьы ахәрақәа хԥа сымоуп! – иақәмырӷәӷәацәакәа
ҿааиҭит Алмахсиҭ.
– Ухәрақәа ҳарҟәаҵып! Ҳара зегьы аадыруеит! – ааиҿҟьеит
Сакәыт.
Алмахсиҭ аԥырқьҳәа дааицралеит:
– Уара, шәца акәымзар, сасуазаап иахьахәҭоу!
– Уаала, Сакәыт, изаауазеи апараженец! – иҳәеит Махьал.
– Нар? – иааигәалаиршәеит Сакәыт. – Уи хәба рзы асқьалаҿы
дышнеиуа ухашҭма?
– Ҳнашьҭы, Алмахсиҭ, – уи аниаҳа иҽааирӷәӷәеит Махьал.
– Мамзар ушпараженецу зегьы идсырҳауеит!
– Амилициа шәрысҭоит! – дыҳәҳәеит ашә зыхьчоз. Идгылаз
ираҳауаз акәын иара уажә хьаас имаз.
– Са схаҭагьы амилициа салан! – ҿааиҭит Сакәыт. – Уара
уоуп апараженец!
Амшгацәа аднагало иалагахьан.
– Усоума? – иҳәан, ашә илагылаз даақәҵәиаан итәарҭа
дныҩнашәкәеит. – Ишәсырбап сара! – ибжьы аагеит уахьынтә.
Аха дахьындәылҵыз, аишьцәа имбаӡеит. Урҭ агәашә инҭалан,
абыржәыҵәҟьа иаарыдгылаз автобус хәыҷ инхалан,
изажә-зажәӡа иааидтәалахьан.
– Амзара! – иҳәеит Махьал, автобус хәыҷ кәыруа аԥсара ианаавала. – Абнаҟа акәын ҳхыбаҩ Шәача Баҭаҟәа ааԥҭра ахьимаз.
Сакәыт митәык хырҩа амҭакәа уахь даахьаԥшт.
Нар акурорт ахь дкылсын, амшын аԥшаҳәа днаваланы
иҿааихеит. Арагьы ирҭиуан асувенирқәа. Аплиаж пеипеиуа иҭәын. Нар иџьыба иҭаз аҿырпы ааизиҳәҳәан, амра зхы
иақәшуа ачабаба аахәаразы гәаран зуаз даарышьҭагылт. Зеиуахк уҭахыз амузыка аҳауа иалан.
– иааҩуан Высоцки
ибаритон.
, – ашәа иҳәон Леннон.
– дшәаҳәон
Пугачиова, нас лкьатеиах ԥҵәо лҿаалхон.
Нар апарапет даақәтәеит. Ачарҳәы даацҳаит, аха изылбаамдеит.
Иаԥхьаҵәҟьа игылан Медеиа лхәыҷқәеи
лареи рбаҟа.
Апатреҭҭыхҩы аԥсшьацәа Медеиа лхәыҷы дуӡӡақәа рнапқәа
рыкәыршаны иҭихуан.
Ичабаба агәамҭра инҭеижьын даагылеит Нар. Аскульптурақәа,
азныказ иаадырԥшуа узеилымкаауа, ашьац илаиан. Амҩа иаваршәны
аиашьыкьқәа ирҭаргылан апальма дуқәа. Нар илаԥш
нақәшәеит алаҳаҵла
ҩанҭхь. Уамашәа иубон уи аҳәаанырцә
ҵиаақәа
иахьрылагылаз.
– Ачех уараш, макьаназ х-баҭлыкак, – ахәыҭаҩ даалацәажәеит
Махьал.
– Ауараш ҳамам, чехаа ртәгьы, самтредиаа ртәгьы, – иааҿахылҵәеит
лара.
Аишьцәа зныкыршәа ирҳәо рҿамшәеит. Асқьала аҿаԥхьа
абарҵа иҵатәан дара, аплиаж аҭаларҭа ианшьанны арка ахьгылаз ааигәара.
– Сзымԥси амилициа саналҵуаз! – ашақә даст Сакәыт.
– Шампанское шәҭахӡами, ма акониак? – лҳәеит ахәыҭаҩ.
– Урҭ ҳсельпо аҟынгьы икажьуп! – дныҩныҵәааит Сакәыт.
– Ауараш акәын иаҳҭахыз...
– Иҳақәым, ак уасҳәашан, исҭахым сара...– Аха Сакәыт
блаҵыхәала иашьа дааникылт.
– Бара бымсит, ҳанхацәоуп, – ирхааны даацәажәеит иара,
дысзыргәыбзыӷуазар ҳәа. – Ҳаханы ашьха ҳалбааит, уарашк
ҳжәып ҳәа мацара... Аа, абригьы аџьаусаҿ, нас, дытракторист
ӷьеҩуп... Ушәҟәы лырбеи, Махьал!
– Сышәҟәы ара иҟам, ак уасҳәашан...
– Сара шәҟәыла сышәмыршәалан! Исымазар сеигӡозма!
– Бышԥаҳаршәо, ишԥабҳәаӡеи! Ҳара ҳ-Аԥҭарыԥшьтәқәоуп!
– лгәы аадырҭынчт аишьцәа.
– Абна, нас, ауаа бзиақәа дрыдтәалоуп иаҳҭаху
аӡәы, –
даацәажәеит Сакәыт. – Аха уигьы дызҳаргәамҵра
иауазеи...
Рнаҩс Матута дтәаҵәҟьан, акегельбанаҿ ицыз арагьы ицны.
– Матута дыжәдыруазар, – дааҟәымшәышәхеит ахәыҭаҩ, –
Жьоржь дымсит, схаҵа изы иҵәахны исыман,
– лҳәан, лыжәҩа
ҭҽаҽа аареиалырхан, дцеит лара.
– Пату иқәуп Матута! – иҳәеит Сакәыт.
Амшын ихыԥшыло иаатәеит. Амшын шәаҩақәа дрықәтәаны
днышьҭыԥраауан ԥсшьаҩык, аха дзыцраҳәаз
анышь шәсаџьанк имнеицкәа, дкаҳауан. Ахәыҭаҩ ауараш «Праздрои»
лыманы даахынҳәит.
– Ишәазҵаауазар, ҳара иааҳгеит шәҳәа, – днарабжьеит лара,
аишьцәагьы рхы аадырҵысит, бзиоуп ҳәа.
Рывараҿыҵәҟьа итәан аҳәаанырцәаа – арԥыски ҩыџьа
аҭыԥҳацәеи.
Арԥыс аишьцәа ипатреҭҭыхга аарықәикын, аҷах
аахиргеит.
– Исҭахым сара, ак уасҳәашан... – дааҟәындҟәындит Махьал.
– Егьамам, – ааиаҭеикит Сакәыт, ауараш аҵәцақәа ирҭаҭәо.
– Аԥҭарыԥшьаа арҭгьы интересс ирымам џьушьо!
Ахәыҭаҩ деиҭааин, раԥхьа х-баҭлыкак ашампанҩы аақәлыргылт.
– Ари иауеи?!
– Ари ҳсельпо аҟынгьы!.. – иааиларҵеит аишьцәа. Ахәыҭаҩ
Матута дызхатәаз аишәахь иаахьалырԥшит.
Аишьцәа ҩеибаргылан иааиеихырхәеит, иаҭабуа. Иара
напыла идирбеит, арахь шәмааин, уашьҭан схаҭа шәа шәахь
снеиуеит ҳәа.
– Иқыҭауаа пату рықәиҵеит, – иҳәеит Сакәыт. – Аха сара
ауараш ауп исҭаху.
– Абаҭлыка аарты, иаажәуашәа ҟаҳҵап, – иҳәеит Махьал.
Аишьцәа, закәыхыз сеидру, ргәалаҟара ааԥхасҭахан, ргәы
ҿыӷьуа ашәаҩа иақәгылаз акаҳара дахьаҿыз аԥшра иалагеит.
Дук мырҵыкәа Матута иҩызцәеи иареи ҩагылеит. Дшааиуаз,
аишьцәа данаарывала дааҭгылеит иара. Махьали Сакәыти аныҩеихаҵгыла,
иҽрыламгалакәа аԥсшәа аареиҳәеит.
– Ҵәыцак, – иҳәеит Махьал.
Иҩызцәа рмашьына ашәқәа аартны арахь иааԥшуан,
Матута
дырццакуа.
– Изжәӡом, – иҳәеит иара.
Махьал лаԥш ҷыдала дааихәаԥшын, дыхьшәашәаӡа
бзиала
ҳәа нараҳәаны, наҟ иҿынеихеит. Дахьындәылҵуаз
Нари иареи
ааиҿаҳан, рылаԥшқәагьы
ааиқәшәеит. Амашьына дынҭатәан,
аҿынанахеит...
– Шәқьафқәагь ҭашәҵеит, – иҳәеит аԥшьарҭа ахылаԥшҩы
Кәасҭа, аишьцәа рытрактор ианҭатәоз агәашә аԥхьа.
– Матута пату ҳақәиҵеит, уа асасцәа иманы дтәан, – иҳәеит
Сакәыт.
– Матута уахьнеилакгьы дубоит усгьы, – иҳәеит ахылаԥшҩы.
Сакәыт изеилымкааит. Нар Кәасҭа дкылкааны дааихәаԥшит.
Атрактор атрассаҟынтә ашьхарахь ицоз амҩахь иаахаҵәиин,
Аԥҭарыԥшьҟа иҩеиуан. «Жигули» ҟаԥшьык аарыхьӡан иаараԥысит.
Матута иакәын аруль зкыз. Асигнал аарзыҟаиҵеит.
Сакәыт иҽааҭырҳәҳәаны
инапы ааиҟьеит.
– Дахьыҟам убаҵәҟьом, – ҿааиҭит иара. Амашьына даашьҭаԥшны
аномер аахихит аҷкәын: 88-88 ГГМ.
Гәдиса иԥацәа еиԥшны ирызгылаз акәасқьақәа рыбжьара
ибжьагылан ажәытә ԥацха. Аҩныҵҟа еиқәын
ахәшҭаарамца.
Гәдиса, абырг ԥшӡа, имаҭеи иареи
ахәышҭаара иҽҳәатәан.
Нырцә Махьал акәадырӡахра
даҿын.
– Уараӡәк уоуп ҳаҵәҩаншьап, Нар, – хрыжь-хрыжь даацәажәеит
аҭаҳмада, илаба ахәа инылшьуа. – Шьҭа хара инеиуа
сакәым, абра усымандаз ҟасҵеит. Уи азоуп узаагаз, улеишәа
урцәгьеит ҳәа акәым. Уи дыр, уара ухаҵоуп, уара у-Шәачоуп.
– Ҳаб, уаҵәы ашколахь дцароуп, – игәаӷьны иаб иааигәалеиршәеит
Махьал.
– Уа уиашоуп, – иҳәеит Гәдиса ԥшьаала. – Аԥхьа ашькыл
адӡахыл, насоуп асахҭан анақәырҵо, – иԥа ихы наиқәикит иара,
нас имаҭа иахь: – Уаҵәы ҳқыҭа школ ахь уцараны уҟоуп. Уи
ашкол уа иузгәакьоуп. Нестор Лакоба ихаан, иара иҟны сҩеин,
акласс аргыларазы аԥара ауижьт Нестор. Нас, абри шәышкол
ҿыц иавагылоу амҿтәы ҩны дыргылонаҵы, ахәыҷқәа абра
сыҩнаҭа иаԥхьон, уандугьы лыԥсы ҭан. Саргьы сҵарауаҩым,
аха сазҿлымҳауп. Уцеи, уаб иузааихәаз ушәҟәқәа сзаагеи.
Аҷкәын дҩаҵҟьан дындәылҟьеит.
– Сыла уамбондаз! – наиқәиҳәеит иара Махьал. – Ириашаны
иқәкаала! Иан лыԥсы шҭоу деибаны даанужьит ухәыҷы!
– Ҳаб, сара... ак сҳәашан... – дааҟәындҟәындит Махьал.
– Лхала дықәыршәгәышьоуп уа сҭаца хәыҷ, сыӡӷаб хәыҷ!..
Аишьцәа ахьлымам ауп, мамзар раҳәшьа лкажьра
зеиԥшроу
удырбарын!
– Саб, сара Амзараҟа сзымцеит, лара ара илымуит, – иҳәеит аԥа.
Убри аамҭазын Саида луаҭах хәыҷ ашә аӡә дасын, днеины
иаалыртит. Дааҩналеит Матута.
– Аԥсшәагь бҳәом, – иҳәеит иара дыхьшәашәаӡа, нас акресла
иҽнылаижьит, уа иқәыз лыҵкы наҟ аиарҭахь
иршәны.
– Ааигәа усымбац, – лҳәеит лара, еиҳагьы дыхьшәашәаӡа.
– Амҵ быцҳазар, џьым?
Аҭак имҭакәа аиарҭа днылатәан, лхы аалыкәаҽит.
– Бзырқәыԥсычҳауеи,  Ишысцәымӷу бзымдырӡо! –
иҳәеит азныказ Матута, аха нас, даарыцҳаишьан,
даалыдтәалеит.
Диргәыбзыӷырц далагеит, аха лара днаскьаны даатәеит.
Матута ииура изымдырит. Усеиԥшқәа иҭахӡамызт
иара.
– Сара сгәы кыдымгыло џьыбшьо? Абыржәы аобиект аҟнытә
саауеит – акы ааҟарымҵац, – иҳәеит иара.
Саида лхы дааҩахеит.
– Матута, уца, ууаҩызар, схала сыҟазар сҭахуп!
Матута даагачамкит.
– Суҳәоит! – лара дҵәыуарц егьлыгмызт.
Иаҳагьы
ииура изымдырт Матута. Асеиԥшқәа дрышьцылаӡамызт.
Дҩагылеит.
– Ателефон бысзас, аҩны сыҟоуп, – иҳәеит иара.
– Ааи, ааи, амала уца!
– Ателефонгьы бзықәсыргылоит. С каким хочешь номером!
– иҳәеит иара дандәылҵуаз.
Акәасқьа дыхәнаны азал дахьааҩналаз, агәабан ааԥхьеиршәҭын,
аиарҭа днықәгылеит Нар, акамод иқәыз ашәҟәқәа
рҟынӡа днаӡарц. Агәабан инаҵшәан иаакашәеит апатреҭ.
Иаашьҭихит. Асахьаҟынтә дычча-ччо дихәаԥшуан иан.
– Наҟ аҭыԥахь иҟаҵа, Нар, – лҳәеит Наала, хәбаҟа шықәса
рыла иара иеиҳабыз иаҳәшьаду. – Махьал уаҩы имырбаӡакәа
дахәаԥшлоит. Ишубаз идырыр игәы инархьып...
– Аиҳабацәа иаҳҳәо шәшәырҳауам, арахь шәхаҭа аԥсҭазашьа
шәыздырӡом, – еиҭеиҳәеит Гәдиса.
– Саб, изурызеи, – дналагеит Махьал, аха иҷкәын ашәҟәқәа
иманы дшааиуаз аниба дааҟәыҵит.
– Иануи ара? – дааиҭашәан дҵааит аҭаҳмада.
– Алгебра.
Аҭаҳмада изеилымкааит, аха илацәагьы еихимырҟәыст.
– Ишәзырҵода?
Ахәыҷы издырамызт.
– Кәны дырзаԥхьоит ҳәа сыҟоуп... – иҳәеит Махьал.
– Арсоу имаҭоу?.. Абри хырҩаа аумҭан, смаҭа: Арсоу имаҭа
иаҭахым шәирҵарым! Ари дызусҭа? – аурыс литература арҵага
ааиртит иара, Чехов исахьа ахьаныз.
– Дышәҟәыҩҩуп.
– Иаҳәеи ишәҟәы?
– Уҵаашьоузеи, ҳаб! Иага иҳәахьан, иага шәҟәы иҩхьан.
– Уа уаангыли, смаҭа сиацәажәоит. Иеилыркааи аҭаҳмада!
– Иҳәамҭақәоу? – дҵааит Нар. Аҭаҳмада ихы ааирҵысит.
– Абар акы. «Ауаа зегь ҵлак-ҵлак ракәзаргьы еиҭарҳар,
адунеи баҳчахоит».
Аҭаҳмада даахәыцхәыцит.
– Дқәыԥшуп уахьихәаԥшуа!
– иҳәеит иара.
– Чехов маҷкоуп иниҵыз, – иҳәеит Нар. Аҭаҳмада ихы
ааирҵысит. Нас, дҩагылан, адәахьы даадәылҵит. Ахышә укылыԥшны
иубарҭан иара дцо-даауа ашҭа дшықәыз, игәы акаланы ихы дацәажәо. Атҟәацбыжь
геит. Махьал иааигәамԥхакәа
уахь даахьаԥшит.
Ахышә иқәгылаз агаз-лампа аагазҽазит, аха
икамҳаит.
– Ашколаҿ ухы бзианы идырба, – иҳәеит Махьал. – Балҭа
иҷкәын аҵара бзианы иҵон, уажәы Воркута дыҟоуп. Аиурист
ҵара дҭоуп.
– Аиуристра акәӡам исҭаху.
Даҽазнык атҟәацбыжь геит. Махьал илахь ааимаирџахәит.
Дҩагылан, алампа ахышә иаақәхны ҽаџьара иԥхьеикит.
– Уи уҭахымзар, пишьчевои.
– Пишьчевоигьы сҭахӡам.
– Ишԥоуҭахым? – Махьал икәадырҟаҵарахь даахынҳәит.
Аҭаҳмада ашҭаҿ дышныҟәац дныҟәон.
– Сгәы азҭам.
– Уара аԥсҭазаара уҭаху иуҭахыму?
– Са сықәԥаҩхоит.
– 
– Ӡиудо.
– Аа, уи ақәԥароу? Ишуҭаху. Ақәԥацәагьы амла иамгаӡеит,
ак сҳәашан.
Гәдиса ахәшҭаарахьы даахынхәит.
– Иухьи, ҳаб? – дҵааит Махьал.
– Акгьы, – иааҿахиҵәеит аҭаҳмада, нас ҩаԥхьа иҽааизиган
имаҭа днаидтәалт, ашәҟәқәа дрыхәаԥшуа.
– Ишԥеиҳәеи аурыс дыр? – дҵааит иара, нас ихала: – Дасу
зегьы ҵлак-ҵлак еиҭарҳар, адунеи шәҭуазма? – аҭаҳмада
даақәыԥсычҳаит. – Иузеиҭарҳаит, уԥшыз! Аԥҭарышьхаҵәҟьа
иеигӡом.
– Угәы ԥумжәан, ҳаб, – аҭаҳмада дааиҳәеит Махьал.
– Шәи ҩажәа шықәса адунеи сықәуп, – ҿааиҭит иара аизараҿы
дцәажәошәа ибжьы ҭцауа. – Арахәҵәҟьа неиуам, аԥсаатәҵәҟьа
ахаԥыруам Аԥҭарышьха! Иԥыржәарц!
Ус дара мсааит!
– Адинамит ҽеимзар акәхап, ҳаб, – иҳәеит Махьал. – Ҽакы
ааргар иԥырымжәо ашьха.
– Уи ҳаҟәыҵып, – иҳәеит Гәдиса. – Егьырҭ ушәҟәқәа
сырбеи.
Ари иарбан? – аҭаҳмада шәҟәык ааиртын, алашарахь инархханы даахәаԥшит. Ахәаҷамаҷақәа патаз-патазӡа ианын. Уи
хәынгашьо адаҟьақәа ааихиршәшәеит.
Адаӷьқәа иаҵәҟаҟараӡа.
Нас – аинцәышқәа.
Акамаршшақәа. Дгачамкит аҭаҳмада. –
Иазиуазеи ари ахәыҷы?
– Аҵара змоу, ак сҳәашан, даӷьи-маҭи имдырыр ауанда...
– Ауаҩы амаамын дахылҵит, уаанӡа адунеиаҿ... – дналагеит
Нар.
– Ак сҳәашан, узхылҵыз думдырыр ауандаз...
– Ҳа ҳазхылҵыз – Шәачаа дуқәа, аибашьцәа, ацқьақәа роуп! –
дныҩныҵәааит аҭаҳмада. – Зынӡагьы
умнеин абри ахьырҵо!
Ахәы дынхалан, инҩыҵхахаз амра изқәа неиеирхан, акаҩ
ааҭиргеит Сакәыт:
– Иа-шәи-уу! Рашәара, абригада, рашәара!
Аҳабла зегьы ибжьы аарылаҩит.
Ашәаԥшь зхыҷҷалоз аӡыхь иаларгыланы иҽеиқәа акәабара
даҿын Балҭа. Дааԥышәырччан, ихы ааиҟьеит
иара. Нас иҽы
кәарқәашьеиуа аӡы иааҭиган, аӷәра ианкны иманы аҩныҟа
иҿынеихеит.
Ҩыџьа – зықәрахь инеихьаз, акәмызцәа хылԥа зхаз ахаҵеи,
арԥыски аԥацха ашышра иаҿын. Зшьапы ркхьаз аԥацха авараҿ
рыҩнеихагыла ӷьазӷьазуан.
Далаԥшны ақыҭа зегь ибон абригадир Сакәыт. Ақыҭа иахагылан Аԥҭарышьха. Егьырҭ ашьхақәа
излареиԥшымыз акгьы
иалаҟамызт иара уахьазыԥшуаз.
Наҟ, ашьхаҵәҟьақәа рахь
иҟәашкакараӡа
еилачын аԥсҭҳәа.
Дцәыха-жьыхо абарҵа даақәгылт Маџь. Дгылҩызӡа,
ихарԥ
дааҩахан, имгәа ааибӷын, ахәхәаҳәа дааҿырҳасны, ҩаԥхьа наҟ
дныҩналеит.
Балҭагьы, егьырҭгьы – хаз-хазы рымҩала, рҽага разқәынҵа
Сакәыт иахьҿиҭуаз иааццакит.
Ихарԥ ҟәашкакараӡа, иеиқәа ҿыц ишьаҵаны аҩны даадәылҵит Нар. Иабгьы дицын.
– Даҽаӡә, мышьҭацәгьак дуԥылар аҵкыс, сара суԥылоит
агәашәаҿ – иҳәан, даараԥысит Гәдиса.
Агәашәаҿ имаҭа дааиныҳәеит иара:
– Уа, Аԥҭарышьха, жәаха биԥара ҳажәлантәқәа зымаҵ
рухьоу! Улыԥха-угәаԥха игумыжьын смаҭазаҵә!.. Ҿасҭоит
исымԥыхьашәо... – дцәажәон иара.
Нас Махьал иҷкәын инапы ааикын, даргьы Сакәыт ихәахьы
рҿынархеит.
– Абра уаасзыԥшы, Сакәыт иҟны; сара сцаны агараж аҟынтә
атрактор аазгоит. Тракторла ахуҳәа уназгап ашколаҿ, ак
сҳәашан, зегьы ирбаратәы!
– Иаҭахым атрактор. Схала сцоит, саб!
– Уаб ашколаҟынӡа дуцнеир уҭахӡами? – дгәааит Махьал. –
Иарбан шәызегь сытрактор затәашәымбо, ак сҳәашан!
– Уцаны иаага, саб, ара сыԥшуп.
Шьҭа ҩажәаҩык раҟара аколнхацәа еизахьан Сакәыт
ахьҿиҭуаз.
Иара иҽааиқәикын, днарылаԥш-аарылаԥшит. Нас, ахәы
днылбаашәан, Маџь дахьынхоз шыҟаз иҿынеихеит.
– Маџь, сымҳәеи! – ҿиҭит иара. Ҩаԥхьа харԥзаҵәы даацәырҵит
Маџь.
– Уара узтәои, аимхәыц ухазма? – дҵааит иҽырҳарамны
Сакәыт.
– Ыы? Ыы? Есыҽны аус аауама сеидру? – дхәааит егьи.
– Угәы ишԥаанагоз – ари колхозуп!
– Сара аа-класск срылгеит, аӷба сақәтәар сҭахуп!
– Иш-ԥа? – уи дхәынгашьаӡо ашақә дасит Сакәыт. – Саргьы
Аҟәа амилициа саламзи, аха ҳколхоз гәакьа шьҭыхтәуп.
– Сара аӷба сақәтәоит! Амзараҟа сцоит!
– Аԥхьа ақыҭсоветаа ашәҟәы урҭааит!
Убри аамҭазын даацәырҵит, аусурахь дцарц иҽырмазеины,
Маџь иаб.
– Аӷба мыжда узыҟасҵап сара! – ҿааиҭит иара,
иеикәаӷагьы
аамҩаниҵеит, ахәала итәарҭа инахиҟьарц,
аха егьи длаҵҟьаны
дыҩит.
– Дкы, абаа, Сакәыт! – ҽиҭит аб, аха Маџь Сакәытгьы дааиаҩҟьеит.
– Ашьаҟахь днашәмышьҭын, ашьаҟахь! – еицҿырҭит
аби
абригадири.
Анхацәа Маџь даҳкуеит ҳәа изыҩит, аха уаҳа иааизихьымӡаӡакәа,
дыҩуа рыҩны аԥхьа иқәгылаз ҩынҩажәи
хәба метра
аҳаракыра змаз ашьаҟа ду днадыххылан,
дыццакы-ццакуа
днахьынԥашалеит. Ԥыҭҩык ишьҭахх ишааиуаз, афымца шьаҟа
ааигәара имнеикәа, рҽааныркылт. Аха Маџь дабаҟаз: Маџь
ахыбаҩи ашьахәарқәеи ахьанызгьы даҩсны, иаҳа-иаҳа дҳаракхо-дҳаракхо мацара, адаҷқәа ахьыбжьындаз дырзынаӡан, инеиԥхьишьшьаа-ҩеиԥхьишьшьаан, аихадаҿы ишьапқәа хшьны
даақәтәеит, амаамын еиԥш.
Анхацәа уи иахьа ишырымбаз ҩашьомызт. Нар иоуп ари
зегьы уамашәа избоз.
– Уа уқәтәаз! – иҳәагәышьеит Сакәыт. Маџь иабгьы иҭаҷкәым
ааирмақарит, аха илшахуааз. Убри аамҭаз дааит итрактор
иманы Махьал. Нар дыҩны уахь иҿынеихеит.
– Саб, ани аток злеимысуеи? – дҵааит аҷкәын.
– Аколхоз аасҭа аток ичҳауеит умбои...
– Анҭица дзыҟами? Анҭица дзааумгеи? – ҿааиҭит усҟан
Маџь дахьықәтәаз.
– Дааиуеит, дааиуеит уигьы, – ибжьы ааиҭакны даацәажәеит
Сакәыт. Икьаҿ ааирҽеин, иныҟәашәа дацклаԥшуа, маҷк
дахьыԥхашьоз
акәу – дԥагьаӡа иҿынеихеит Пытараа ргәашә ахь.
– Ан-ҭи-ца! – ибжьы ныҵакны, ибжьы ҟәымшәышәӡа
даашәаҳәеит
Сакәыт. Амшгацәа ишьҭахь игыланы ишизыԥшуаз
ибаӡомызт.
Ҭыԥҳа қәыԥш ԥшӡак ашә даалагылеит, лыҵкы шкәакәа
абаҳҭ
жәҩангәыԥшшәылақәа ақәԥсаны. Лхы армарахь иаалырнаауан,
ҳара иҳамбо лымҵәыжәҩа иаҵалҵәахырц лҭахызшәа.
– Анҭица, нас, сыфтаритет... – дналагеит Сакәыт.
– Сычмазаҩупеи, Сакәыт! – ҿаалҭит лара усҟан, ихьӡ деилаҳаны
иҳәо. – Гәазаа асправка сиҭеит.
– Аҳақьым Гәазаа, нас, баша асправка биҭозма, – даалықәшаҳаҭхеит
Сакәытгьы.
Ишьҭахь амшгацәа гыланы изыԥшуеит, уи ибаӡом.
– Уаала, Нар, уагхоит, – иҳәеит Махьал.
Нар абӷьааҳәа акабина дынхалт. Анхацәа зегьы иара изыԥшуан.
Махьал иҷкәын дизыгәдуны анхацәа рахь даахьаԥшын,
итрактор ықәԥрааны аҿынаирхеит.
– Уажә аӡәы игәашә ԥиҽуеит, – иҳәеит Балҭа.
Нар днеины ашьҭахьтәи апартаҟны иҭацәыз аҭыԥ ааникылт.
– Ҭамаз сыхьӡуп, – иҳәеит иара дзыдтәалаз аҷкәын.
– Сара – Нар.
– Издыруеит. Фирмоума? – дҵааит Ҭамаз, Нар иеиқәа
инацәа нақәкны.
– Польшаа иртәуп, – Нар дҩыҵыззашәа амҳәыр ааиирбеит.
– Уигьы бзиами, – иҳәеит Ҭамаз дзажәӡа, нас ус даахәыҭхәыҭит:
– Зоологиаҿ иааиуадашь уажәы?
– Избан?
– Абиблиотекарша Дусиеи агеограф Пытеи еимаркуеит, –
иааиеилиркааит Ҭамаз.
– Иаҳа иреиӷьда? – дҵааит Нар.
Аха егьи аҭак аҳәаха дахьымӡацкәа, ашә аатын, ажурнал
иҩыҵрак дааҩналеит хаҵа ҟәазк.
– Шьыжьбзиақәа, шәтәақәа, – иҳәеит иааиз.
– Пыта диааит! – даахәыҭхәыҭит Ҭамаз.
– Абасала, ҳалагоит ҳмаҭәар, – иҳәан, ашәҟәы аахитит
арҵаҩы.
Ишәҟәы ахьаахитыз, иацы аҭаҳмада Гәдиса ихәынгеишьоз
ахәаҷақәа зныз адаҟьа акәын. Арҵаҩы дҩагылан, дныҭрыс-ааҭрысуа ауада дааҩнагьежьит.
– Ииҭахузеи ауаҩы? – иҳәан, инацәа армарахьала аҩбатәи
апарта иахатәаз аӡӷаб хәыҷ иаалықәикит.
– Аҵәыҵәри, – маӡала Нар илымҳа инҭеиҳәеит Ҭамаз.
– Уи захьӡузеи? – дҵааит Нар.
– Кислород. Иара иоуп еиҭазгаз.
– Нас, иарбан ауаҩы ииҭаху? – деиҭаҵааит арҵаҩы.
– Аҭынчра... – лҳәеит, дыԥхашьаԥхаҵо дҩагылан, инапы
зқәикыз аӡӷаб хәыҷ.
– Ииашоуп! – ҿааиҭит арҵаҩы. – Ииашоуп, ииашоуп, –
бымшәан иҳәарашәа лгәы ааирӷәӷәеит. – Аҭынчреи анасыԥи!
Аха, аиаша ҳҳәар ами, аҭынчрагьы сымбандаз унарҳәап, аҵәыҵәри
аныҟамла. Аҵәыҵәри ада ԥсыхәа ыҟаӡам! Аҵәыҵәри
ауп илбаардо, рыԥсыԥ аныларга-ҩарго, иуааугьы, ирахәугьы,
иԥстәугьы, адунеи иқәу зегьы, ҳқыҭа иқәу зегьы! – уажә даҽаџьара
дгыланы дцәажәон; иара шәпажәпак шиакәызгьы, дласын даара. – Ахсаала шәымазар?.. Ишәымоуп! Арбага-лаба
сымам, иаҳауеи!.. Акыр шықәса академик Линнеи аԥшьыркца
амаӡа ҭиҵаауан.
– Уи иарбан? – дҵааит Нар.
– Клетка, уигьы иаеиҭеигеит, – иҳәеит Ҭамаз.
– Анҵара дахьӡомызт, дакадемикымыз. Идыруан, аха ишԥеидыруаз
аԥшьыркца амаӡа! – уажә даҽаџьарантә дцәажәахуан.
– Институт дуӡӡак еилатәоуп.
Ауалафахәы рырҭоит! Урҭ
аҵарауаа зегьы зҿу иарбан? – даҽа ҵаҩык инапы ааиқәикит,
аха уи, дгылан, ииҳәо издыруамызт. Арҵаҩы ихала иҳәеит,
уи днеиртәан. – Институт дуӡӡак аусура иаҿуп, ҩбаҟа сааҭ
ракәзаргьы, – дааҭгылан, нас: – Академик Линнеи иԥсы аҭаҵара...
Убри аамҭазын Махьали Сакәыти адәахьала акласс ахышә
рхы ныларкын, Нар блала иазҵааит, иҟоузеи ҳәа. Наргьы ихы
ааирҵысит, зегь шьахәуп ҳәа аанаго. Аишьцәа ргәы аашьҭыҵны
наҟ рҿынархеит. Арҵаҩы иажәа неигӡон:
– Ҩбаҟа сааҭ ракәзаргьы. Аԥшьыркца амаӡақәа иааидыруа зегьы ақьаад ианиҵарц, иааидыруа зегьы! Арбага-лаба
скым, иабаҟоу! – иҳәон иара, акласс шанханы изыӡырҩуан. –
Аиапонцәа ирыԥшаазаап убас еиԥш ҵиаақәак, амилаҭ музыка
бзиа избо!
Иаалырҟьаны Аԥҭарышьха шыҟаз атҟәацбжьы геит. Акласс
ахышә заҵәы иҭасаз асаркьақәа нҭыҟьҟьарц
егьаарыгымхеит.
– Аԥҭарышьхахь амҩа ҳазнаргоит! – ҿааиҭит арҵаҩы,
ԥшатлакәшәа
аклассуада дыҩнагьежьуан иара. – Амҩаду
ҭбааҭыцәӡа иаҳзырчаԥоит. «Икарус»-қәа ықәҟьа арахь рҿаархап!
Ашыцра бзиахә, анкьа ҵлаҳәысҭақәак рыда уаҩы ибаргьы
ҟамло иҟаз...
Арҵаҩы дахьаахьаԥшыз, Нари иареи рыблақәа ааиқәшәан,
дааилахәеит.
– Аканат-мҩа наргоит уахь! – иҽааиԥшитәын иажәа
неигӡон
иара. – Ижәдыруама шәара: ареволиуциа ҟалаанӡа ари ашьхахь пату зқәу ҳқыҭантәи абырг Шәача Гәдиса дхеигалахьан
еицырдыруа адунеи литература аусзуҩы Антон Павел-иԥа Чехов? – арҵаҩы ҩаԥхьа Нар дааизхьаԥшит. – «Миллионк алакә
ссирқәа
чықьцыԥхьаӡа икылыԥшны исзыԥшуеит», – иҳәеит
усҟан ашәҟәыҩҩы, ҳаԥсабара аниба, шәыԥсабара
ссир аниба!
Аха дахьымӡагәышьеит. Абуржуазиатә мораль ҿаԥиҽлар акәын
– алакәқәа раха змагәышьадаз! – арҵаҩы
даақәыԥсычҳаит.
Даҽазнык иааҩит атҟәацбжьы. Нар иаҳаз уамашәа ибо дтәан.
– Ишәаҳауоу! Ишәаҳауоу! – ҿааиҭит арҵаҩы. – Абар! Еилашуеит аԥсҭазаара! Амҩақәа рчаԥома, ахрақәа еилаԥыххаа
иргома – зегьы ауаҩы инасыԥ азыҳәан!
Шәыуа дарбан, ауаҩы
адгьылаҿ даԥшәымам зҳәара? Аҳы, нас? дарбан? – Ԥыҭраамҭак
дааҭгылт. – Абар, снапы шәсыркуеит! – иҳәан, избахын сеидру,
инапы Нар иахь иааирххеит. Нар дҩагылеит, аха убри аамҭаз
игеит аҵәҵәаабжьы.
Арҵаҩы даақәыԥсычҳан, исааҭ днахәаԥшын, ихы ааирҵысит.
– Еибаҳҳәаша рацәамкәа, – иҳәеит иара ԥшьаала. –
Ишәмаҳацкәа шәыҟам иԥыруа асаанқәа рыӡбахә?
– Ааи! ааи! – иааиларҵеит аҵаҩцәа.
– Локхнесс аӡиа иҭоу амишәан аӡбахә?
– Ааи! – ҿааиҭит хәба ҳәа изҵо иԥшрақәа змаз аҵаҩы.
– Анаҩстәи ҳаурок аҿы урҭгьы ҳрылацәажәап, – ажәа иҭиит
арҵаҩы. – Уи адагьы ҳихцәажәароуп асуаҩ, абарҭ сылақәа рыла
избахьаз, Санчара акаҵәараҿы
ҳәаҭыхла аӷа ҳаниабашьуаз, –
иҳәан, иблақәа
инацәа нарықәикит. – Уажәала абзиараз! Арбага
лабоуп исымам амзар!
Нари Ҭамази еицны ашкол агәашә иааҭыҵит.
– Пыта абас аурок мҩаԥигоит ҳәа схахьгьы иҟамызт!
– иџьеишьон-илакәишьон Ҭамаз.
– Пыта ииуеи?
– Пыта, уара. Ашколаҿ Павел Илиа-иԥа ҳҳәоит, аха зегьы
Пыта ҳәоуп дшырдыруа... Иугәамԥхеи зоологиа аурок?
– Аиеи, – ихы ааирҵысит Нар, – амала...
– Закәызеи «амала» – даахыбааит Ҭамаз.
– Урокк аҟны иидыруаз зегьы иҳәазар? Ихы ҳгәеирԥхарц...
Дусиеи иареи аурок еимаркуеит умҳәаз!
– Уалагеит! – иааимеикит Ҭамаз. – Аинтернат аҿы абас аурок
бзиақәа есыҽны иҟоуп уҳәар уҭахума?
– Мамоу, џьушьҭ, – иҳәеит Нар.
– Институт дуӡӡак аус ауану Линнеи иԥсы ҭаҳҵоит
ҳәа!
– Ус акәхап, Пыта иҳәазар.
– Сельхоз еиԥш институт дук акәхап, – ҿааиҭит Ҭамаз. –
Сҭалар шԥасҭаху сельхоз.
Ашкол агәашә аҿаԥхьаҵәҟьа рылаԥш ааиқәшәеит Маџь,
иџьарацага маҭәақәа ицәхәыҷны, дырҭыҳәҳәо. Дгәырӷьаны
атрым-трымҳәа дышьҭыԥо ахәыҷқәа реиқәырԥара даҿын иара.
– Шьапҿаршә изу! Инапы ырҵәи, уара! – Еи! – дыҳәҳәон иара.
– Абар ақалақь ҷкәын уаҩы димақәԥаӡац! – ҿааиҭит
иара,
Нар дшааибаз. – Иақәԥода?
– Уи карате идыруеит, – иҳәеит ахәыҷқәа руаӡәык.
– Ӡиудо, – дааириашеит Нар.
– Иҟалазеи нас! – дныҩныҵәааит Маџь – Зегь шәицәшәама?
Ахәыҷқәа ҿырымҭит.
– Исҭахым сара ақәԥара, – иҳәеит игәы иааҵаххны Нар.
– Уџьынсқәа уреигӡома? – ҿааиҭит Маџь ибжьы ҳарамӡа.
– Уааи, уареи сареи! – дааицрашәеит Нар.
– Ишԥа? – Маџь уамашәа ибаны дааҭгылеит. – Сароу? Уааи,
нас! – инапоуқәа ааиҵиҳәеит иара.
Аха Нар амаана ҟаиҵан, Маџь атаз аашьҭиргеит.
– Аат, иусырбап! – Маџь иҭаҷкәымқәа ираҵәан Нар иахь
иҿааихеит. Ахәыҷқәа ихыччара иалагахьан.
Нар ҩаԥхьа маанак ҟаиҵан, Маџь днышьҭҟьа дцеит.
– Аат, амаҭаԥшь хәыҷ! – иҳәан, дҩаҵҟьеит Маџь, Нар иахьгьы дааиҭаԥеит, аха иаалырҟьаны иҽеикәаԥса даагылт.
Ахәыҷқәа ахьеилагылаз даарывалеит, ашьшьыҳәа ишьаҿақәа
еихго, мацқьашьацқьа еилаҳәаз ахаҵа.
– Адиректор, – иааилахәыҭхәыҭт ахәыҷқәагьы.
– Бзир-шәымаз, Баҭал Алиас-иԥа! – дқьақьо аԥсшәа
иҳәеит
Маџь, имаҭәақәа хымаԥсыма иааирҽеин.
– Бзиара збаша, уеиҭаахма, Алшәымба? – дҵааит адиректор.
– Аттестат сышәҭар, Матута Гариба аӷба сақәиртәон.
– Ақыҭсоветаҿ азин угоу?
– Иауеи ақыҭсовет! – дааҟәындҟәындит Маџь. – Сара схы
сақәиҭзаргьы ҟамло, ыы...
– Сара сырзасуеит ателефон...
– Иара иԥҳа дишьҭитеи усҟашәа!.. – дҵәааит Маџь.
– Сара сиацәажәап зны, – иааҿахиҵәеит адиректор, нас наҟ
иҿынеихеит.
Нари Ҭамази агәарабжьара ибжьаланы инеиуан.
– Арбага-лаба зиҭахыз Пыта, аа, Ҭамаз? – дҵааит Нар. –
Дзоологӡами иара?
– Географиа имҭиуаз, дашьцылахьеит, – даахәыцын
ҿааиҭит
Ҭамаз.
– Уа-ра, аҳәызба умазар?
– Исымамкәа, – иҳәеит Ҭамаз, нас, деиҭаахәыцын: – Иазууеи?
– Исраа уаҵәынӡа... Уаҵәы исырхынҳәуеит...
– Маџь далоушьуоу, арбага-лаба алаԥуҟоу?
– Исраа... Маџь ида хәыцырҭа сымам...
– Абџьар уаара ирҭиӡом, – дзажәӡа даацәажәеит, Ҭамаз, аха
ишәыра амҳасҭа баҩышха аҳәызба ааҭигеит.
– Ҳамҭас иусҭоит.
Арҩаш данынӡаагылаҵәҟьа, «аҳ» иҳәан, дагьааҭрыст Нар.
Аҵааиԥш ихьшәашәан аӡы. Иҵауламызт, аха ушьапы уқәнаҟьон.
Днырит. Ҩаԥхьа иеимаақәа ааишьеиҵеит. Амарда
дахьыныхәназ, ахьацара даалагылт. Деиҭаанаскьеит. Ергьҳәа
уаҩы ибарҭаз амҩахәасҭа днаҿаланы, дыхәно-дыхәно дышнеиуаз
аҳаԥы азалеиԥш иҭбааҭыцәӡа акы днаԥгылеит. Уа аганқәа
ирхьынҳалаз ашәшь ахцәқәа шәкы-шәкы метра ихәхәаӡа
иҭакнаҳан. Нар дааҭгылеит. Иеилыхха илымҳа иҭаҩуан иабду
ибжьы:
«Ажәытәӡа зны Аҳчыԥсааи Аибгеи рҟынтә арҳәцәа ҳқыҭа
иақәлеит, ԥхынран, ахацәа зегьы ааԥҭрақәа рахь иахьыҩаскьаз
рхы иархәаны. Ақыҭа зегьы рҳәны, иҳәынҷаны, аҳәсеи, ахәыҷқәеи,
абыргцәеи еиқәԥах, акаҵәара шыҟаз инараԥырцеит. Ашьха дахьыҟаз абри ицәа иалашәеит ҳхыбаҩ Шәача Баҭаҟәа. «Ҳаит!
Ҳаит! – иҳәеит иара. – Ҽеи шыҟам сгәы иабоит», – иҳәеит.
Аҩадара дынхықәххылазар, алҩаҵә хәхәаӡа
ҳқыҭа иахьахагылаз илаԥш нақәшәеит, Аҳҷыԥсааи Аибгааи шҳақәлазгьы идырт.
Днатәан ихәы амихит, нас иабџьар ирыцқьеит, иҽагьикәабеит.
Хаха-хымш ныҟәа ахьыбжьаз мышкала длеит, Аԥҭарышьхаҟынгьы
арҳәцәа рымҩа кны даагылеит: дҩарыхьӡан,
дҩараԥысын, иахьизыманшәалаз рымҩа ааихҵәаны аԥшра
далагеит».
Ара лашьцаран, Нар иааицәымыӷхеит, аха дыхнымҳәит.
Анышәаԥшь ҿыбааӡа дылаланы иаԥхьаҟа
иҿынеихеит. Арҩаш
ааишьала
дахьынаскьаз, аҵеџь сахьа замаз аҩхаа аҵанҵәҟьа
дышгылаз ибеит. Иабду ибжьы шиаҳац иаҳауан:
«Даарагьы аԥшра иқәымшәаӡеит: дук мырҵыкәа иаацәырҵит
арҳәцәа, раԥхьа дгыланы дааиуан Басламӷәыр-иԥа Маршьан
Абасламӷәыр. «Аҳаҳаира! Ҳаит! Ҳаит!» – акаҩҳәа ибжьы иргеит ҳхыбаҩ, аха убас бжьык ҳәа иман иара, иаӷацәа ргәы
аарымнаҟьеит, иҭахцәа ҳаиқәхеит ҳәа ргәы ааҭнаргәырӷьааит.
«Ҳажәла
апату шәыхьӡеит, шәзымцеит!» «Дарбан ҳамҩа
аԥгылара
згәаӷьуа, Шәача Баҭаҟәа ашьха дыҟазар?» «Ҳаит! Ҳаит!
Шәаԥхьаҵәҟьа дгылоуп!» «Ҳамҩа уаԥырҵ, Шәача Баҭаҟәа, бжьӡык ҳрырхьеит!» «Абжьбатәи шәмырӡацт. Агәра шәымгозар,
шәаԥхьагылаҩ ихы шәазыԥшла!» – иҳәан, ишаԥыз еиԥш, дхысны Басламӷәыр-иԥа ихы ааихицҟьааит. Аха ргәы мыҭрысит
Аҳҷыԥсааи Аибгеи рыҷкәынцәа. «Даҽа ԥхьагылаҩык дҳамоуп,
Анчы Кьагәа Сасҭангаз!» – рҳәеит дара. Убасҟан Шәача Баҭаҟәа
даарылагьежьын, бжьҩык ишьит, бжьҩык ҿеиҳәеит. Ишаԥыз
еиԥш, шәаџьҳәаҩыс ҳәа аӡәы даанижьит, Ахҷыԥсааи Аибгеи
дрызнеины иҩызцәа қәылара иахьцаз хаҵара хьыӡ шырзымгаз
еиҭеиҳәарц азы. Уи ашьҭахь ҳхыбаҩ иуаа рхы иаақәиҭитәын,
аӡахьы даахынҳәын: «Абри ашьа икаҭәаз агәнаҳа арҳәцәа ирымазааит!» – иҳәан, иҿи инапи ааиӡәӡәеит.
Убасҟан ашәаџьҳәаҩ даацәажәан, ус иҳәеит: «Шәача
Баҭаҟәа,
шәақькгьы скӡамкәа акаҵәара снаҿалар,
алашәага сиааип,
уаргьы ухаҵара еиҭазҳәо шаҳаҭ дуоурым Аҳчыԥсааи Аибгааи
рашәаҳәацәа рҿаԥхьа!» «Сара сышаҳаҭ – аԥшалас ауп, аха,
ишаԥу еиԥш, сушьыр цәгьа иумбозаап! – иҳәан, ашаҳаҭ ашәақь
ааииркит Шәача Баҭаҟәа. – Амала Ахҷыԥсеи, Аибгеи, Абзыԥ
дгьыли рҳәаа уахыҵны угыл!». Ашаҳаҭ аӡырҩаш даарын, ус
иҳәеит: «Шәача Баҭаҟәа, бжьҩы ахацәа ҭоурхеит, рҩашшәа
ашьа коуҭәеит...»
Аҵеџь еиԥш иҵаулаз аҩхаа аҵантә уахьыԥшуаз, инахьхьи уапаҭыԥк еиԥш имаҷны иубарҭан ажәҩан. Уахьынтәи
иқәҟьаны икаҭәон аӡы. Уахьрыҵаԥшуаз, урҭ аӡы цыԥхьқәа,
ас-рыцқәа реиԥш аҳауаҿ иааҭгылазшәа
акәын ишубоз.
Уи аӡықәҟьа иалыԥхаауан ацәаҟәа.
Ҭынчран. Нар хаҳәык
аашьҭихын, иаԥхьа инкаиршәит.
Уи ахьынкаҳаз, ашьҭыбжь
илымҳа ааҵнахааит, убысҟак итәымбжьны иналҩит аҿымҭра.
Гагақәак цәырҟьауашәа ибон аҷкәын. Аха даанымгылакәа,
иаԥхьаҟа ддәықәлеит, иабду ибжьгьы шиаҳац иаҳауан:
«Издыруеит ашьа рацәаны ишкасҭәаз, – иҳәеит ҳхыбаҩ Шәача
Баҭаҟәа. – Аха сара ҳқыҭа-ҳажәлантә рыпату азоуп сзеибашьыз,
шьҭагьы, сус аныҟасҵа, иулахьынҵаны уҟазар, аԥхьа хысра
уара иумаз». Ашәаџьҳәаҩ ихы аҿахьааирхаз, Баҭаҟәа иҷапанах
инақәшәан, ибӷашшара иаалагылт. «Аԥхьарца аажәг, аԥхьарца»
ҳәа ҿааиҭын, аԥхьарца рыманы ианааи, ус иҳәеит ашәаны».
Аҷкәын иаԥхьа ишьҭаз хаҳә дук данаақәгыла, игәиҽанӡамкәа
дааҭрысит. Иаԥхьаҵәҟьа ӡиа хәыҷык ҭатәан, убри агәҭан
имақьаԥсараха иалыҳәҳәон бахәаԥшьк, уамашәа аԥсуа хаҵа,
ахылԥақәацә зхоу иԥшрақәа аманы.
«Уа, раида, сиуараида, иҳәеит. Саҳәа чаԥа сашьа ишәҭар,
иҳәеит, Бзыԥаа рҭыԥҳацәа раԥхьа дҽырбалап изхара, иҳәеит.
Сыбӷашшара ахы аалхны, сыԥсуа шәақь ҩеиҵаҵаны сашьеиҵыб
ишәыркыр, уи са сеиԥш ҳқыҭа дахылаԥшлап, иҳәеит. Сызшьыз шәикьымсын, уи дшәаџьҳәаҩын, ацҳаражәҳәаҩ дхәым,
дшьым, иҳәеит. Саргьы абра, адунеи сахьынӡақәыз сыззықәыз
сус ахьынасыгӡаз сыҟазааит, иҳәан, дҳашҳатәарахеит Шәача
Баҭаҟәа. Убриаахыс ибаҟа ԥымкрада ишгылац игылоуп, иуаажәлар,
иҭахы рылаӷырӡ ӡианы иҭатәаз иагәылагылоуп».
Еиҭах ԥыҭраамҭак даанаскьан, Нар игәиҽанӡамкәа ула аҵәы
ҭаркызар иумбо алашьцара даагәылалеит. Ԥыҭрак дааԥеиԥшт,
нас, ила анашьцыла, даанаԥшы-ааԥшит.
Абри акәын ашыцра. Ашыц еихатыр ашыцламшә зхьышьшьы
еилажьыз ахаҳәҵәҟьақәа ирықәиаауан. Зегь рыла иубарҭан, ари
аккара акыр шахыҵуаз, ахаҳәи аҵлақәеи ирықәиаауаз ашыцламшәыҵәҟьагьы
шлахьан. Ашыц еилахыб иахьеилагылаз, мра
шәахәацк нылыԥхомызт.
«Шәача Баҭаҟәа ишьацқьа иахылҵны игылт шәырҵлак.
Убри
инаркны Шәачаа биԥарацыԥхьаӡа абрахь ихаргалон
ауаа цқьақәа,
шьапык-шьапык ашыц дыреиҭарҳауан, ашыц
аӡгьы хынҩажәи жәаба чмазара ирыхәшәуп, адоуҳагьы уаҩы
инаҭоит».
Имаҟа иахьавҵаз иаавҵшәаны инкашәеит Нар иаҳәызба.
Иаашьҭихын, азныказ уамашәа ибаны даахәаԥшын, дыԥхашьаны
наҟ иныԥхьеикит. Ҵаҟантәи
игеит аҭҟәацбыжь.
Егьи аганахь ала абнара даалҵын, ҵаҟа дахьынаԥшыз,
илаԥш
нақәшәеит Аԥҭарышьха аԥжәара иаҿыз рқьала. Нар уахь даалбааит. Ахәлара иалагахьан.
Ус дышнеиуаз адыхҳәа дааҭгылан, иаразнак ахаҳә иҽынавеикит.
Архәара иаавҵит амашьына: уи иаразнак
идырит аномер ала: 88-88 ГГМ. Илымҳа нкыдҵаны
дааӡырҩит.
Ашьха ԥызжәоз рус ишаҿыз даарыхьӡеит Матута. Харантәыла
асигнал ҟаиҵан, иааҭгылт дара.
– Бзиа жәуит, аџьажәлар! – ҿиҭит Матута. Апрораб иара иахь
иҿааихеит. Егьырҭ харантәыла иԥшуан, асаба иаганы иахьгылаз, дцырцыруа дахьааиз ргәамԥхозшәа.
– Унеи, абагаж аарты, – иҳәан, аҳҵас ицаԥхақәа апрораб
иааииркит Матута. – Ананасқәеи аманго-ӡи шәзаазгеит.
Апрораб дааҟәындҟәындит.
– Закәи еилауҟәаҟәаз, уаҩҵас уцәажәи! – иҳәеит Матута
дыхьшәашәаӡа.
– Ананаслоума ашьха шԥызжәо. Иԥжәаӡом, – иҳәеит еилургартә
апрораб.
– Нас атом бомба узаазгап! Уара, шәызҿқәо сгәаԥхом!
Шәахьыҟаз
шәсышьҭып, уҭахызар: ашьхараҿ
қьаф уа, аԥара бзиагьы
арҳара зҭаху смоур ҳәа сшәоу.
– Иԥымжәеит, уажәада сақәымшәац... – даҟәыҵуамызт,
дҟәындҟәындуан апрораб.
– Уи бзиоуп, акы ҳхәыцып. Аха иԥышәҟаз ашыц дәықәшәҵама?
– иаҳаит Нар, иагьгәеиҭеит Матута апрораб аԥара шииҭаз.
– Идәықәҳҵеит. – Матута иқьышә инацәа надикылеит, ашьшьыҳәа
ҳәа.
Зынӡагьы имлашьцацкәан аҩны дааит Нар. Махьал раанда
иакәыршаз ақәыц ахҿара даҿын. Аҭаҳмада амардуан даҿатәаны
амҵәышә ашышра иҽазикуан.
Агәашә ааиртын, ашҭа дааҭалеит ахәыҷы.
– Уааины уҟоуп, – иҳәеит аб. – Уаб иашьа ичара ҳҽазҳархиоит,
иара иусқәа дырхашәалом. Изеиԥшрааз
аурокқәа?
– Ибзиан.
– Унзырхеи?
– Аԥҭарышьхахь сыҟан...
– Ишԥа? – уамашәа ибеит Махьал.
– Избар сҭахын... Аха ак-кгьы салам-мкьысӡеит... Махьал
даақәыԥсычҳаит:
– Ҳаб акы иумырҳан, игәы инархьуеит, ак сҳәашан.
Нар ԥыҭраамҭак дкәанызануа дгылан.
– Акгьы сахьымсӡеит, саб. Уаҳагьы сцаӡом...
– Бзиоуп, бзиоуп, акыр сҳәама, – иҷкәын игәы нхарҳәа
дышшәоз ҩашьомызт Махьал.
– Уаама, смаҭа хәыҷ? – Гәдиса инацәақәа ццакы-ццакуа аус
иуан. – Лассы Нар иныҳәа ҟалоит, ажьҭаара
анцәахәы, зыхьӡ
ухысҵаз. Сҽазыҟасҵоит, умбои.
– Суцхраап, даду? – иҳәеит Нар, иабду ивараҿ даатәан.
– Мамоу, уҵатәқәа ҟаҵала. Анҭ ахәаҷақәа ртәы умҵаргьы
егьамаӡам.
– Даду, – Нар длакҩакуан, аха игәаӷьит. – Аԥҭарыԥшь
сыҟан,
Матута уа дызбеит.
– Матута уа усс имеи? – убас иџьеишьеит Гәдиса, ахәыҷы уа
уахь уназгеи ҳәагьы димазҵааит.
Нар даахьаԥшит. Абду еиликааит, ахәыҷы иаб иаҳауа иҳәар
шиҭахымыз ииҳәарц игәы иҭаз. Нар аԥацхахь иҿынеихеит.
Иабдугьы
дгылан днеишьҭалеит.
Аԥацха дааҩналан, аҿаԥарахь днеит Нар. Ацәыҵлашьцараҿы
илаԥш нақәшәеит аҭӡамцаҿ икнаҳаз
баҭлыкак. Икнымхӡакәа,
инарҳәы-аарҳәуа дахәаԥшуан
ԥыҭраамҭак. Убри аамҭаз дааимҳәаны
дааҩналеит аҭаҳмада.
– Уаламкьысааит! – иҳәеит иара.
– Изакәызеи иара, даду?
– Ашыцӡы, – иҳәеит абду, аха нас, акы игәалашәаны иҽааириашан:
– Ари шҳамуп!
Матута дсасны диҭан Аҟәатәи иуа ажурналист Иуана Шамил-иԥа, уи, исувенир цех дныҩныга-ааҩныго иирбон. Аҟазацәа
аԥаҭхьқәа рырмазеира иаҿын.
– Привет Дагестану! – иҳәеит Матута.
– Олеқум салам, – аҭак ҟарҵеит дара.
– Даара ишәцәла, абаа, даара! – иҳәан, днараҩсит реиҳабы.
– Матута, – даацәажәеит Иуана Шамил-иԥа. – Саркараҵәҟьеит
Ҳаԥсадгьыл амаҵзура...
– Иуҭаху ҳәеи! – дааихәаԥшит уи Матута. – Заҟа уҭаху ҳәеи!
– Сасцәақәак сымоуп Франциантәи... – даақәыԥсычҳаит
Иуана. – Агеронтологцәа.
– Иҳахәо уааума?
– Агазеҭқәа ҳарнырҵоит.
– Иҳахәоит, – даақәшаҳаҭхеит Матута. – Аратәи агазеҭқәа
урнылар шәарҭоуп, аха урҭ ртәы хьӡыми! Иаҭаху ҳәеи!
– Зегь дсырбар сҭахуп. Ҳчара амҩаԥгашьа. Амҵарсрагьы
назлоу.
– Акегельбанаҿ ҳаицәажәап, – иҳәеит Матута.
Пыта пижама заҵә, ибласаркьақәа ила иаҭаны агазеҭ даԥхьо
иуада дыҩнатәан. Адәахьы асигниал бжьы ааган, иаразнак
илақәа зегьы аашит. Пыта асигнал зтәыз дырны даареигәырӷьан,
даадәылҵит.
Агәашә илагылан Матута имашьына. Иуана Шамил-иԥа акабина дҭатәан. Матута ихаҭа дааҭыҵны агәашәахь иҿааихеит.
Лаԥина гәарҭак арахьынтә иеишуан.
– Иабоуҭаху абрысҟатәи ла, Пыта, ақәылацәа урыцәшәома?
– длахҿыхӡа ҿааиҭит Матута.
– иҳәеит Пыта, дахьааиуаз. – Цыц!
Аҭиҭ! Шәаапкит!
Дук мырҵыкәа рыхҩыкгьы Пыта иуада иҩнатәан.
– Знык амҩа ҳазнагар, уаргьы ашкол уааҟәыҵны уск унапы
налоукуан, – иҳәеит Матута.
– Зегь акоуп сааҭқәак схазы иаансыжьуеит. Сара спедагогны
ауп сшиша.
– Уи уара иуусуп.
– Иашшыр, уара? Уа ҳәырԥсарроуп, иԥужәар ауоу?
– Анахьынтә аус ҟасҵахьеит, – иҳәеит Шамил-иԥа, ажәҩан
инацәа нақәырхханы.
– Арахь Гәдисеи сареи ҳаиуацәахараны ҳаҟоуп. Сашьеиԥҳа
иҷкәын дисҭоит, – иҳәеит Пыта.
– Уи ануҳәах, – дынцәыҵыԥшны Матута дааихәаԥшын,
ҿааиҭит Иуана Шамил-иԥа. – Убри уашьеиԥҳа
дымҵадырсыр
ҟамлаӡои? Асасцәа сыманы саарын, аҳәаанырцәынтәи. Амилаҭ
қьабзгьы даҳмырбарыз, уаргьы журналк-газеҭк унанырҵон...
– Уи ишԥа, дара бзиа еибабозар? – изеилымкааит Пыта.
– Уара мап кы зҳәаз еиԥш, нас дымҵадмырсуеи.
– Ус Шәачаа урызныҟәар... – даакәанызанит Пыта.
– Адаҷымҩа еиҳабыс уҟасҵар уҭаху? – дгәааит Матута.
– Иара усгьы зоологиа сымаркуеит.
– Уи сара анахьынтә иузыҟасҵоит, – ажәа иҭиит Шамил-иԥа,
ажәҩан инацәа нақәырхханы.
– Иҟасҵара сашәҳәа, нас, акрыздыруоу, – дкәанызануан
Пыта.
– Уи закәыхзеи, – иҳәеит Матута. – Уара уажәы уаақәгьежьааны,
сашьеиԥҳа дхәыҷцәоуп уҳәароуп. Ачара аҽазырхиара
иаҿыми?
– Ауаагьы ираҳәоуп...
– Нас дымҵадмырсыр иабацари!
– Улахь сакәхшоуп, Иуана! – дгәырӷьеит Матута.
– Схәыҷы рыцҳа, сиаҭым! – даақәыԥсычҳаит азоолог.
Махьал и-«Беларус», шьаԥамаҭәахәла ирҭәны, агәарабжьара
ибжьаланы иааиуан. Махьалгьы, Сакәытгьы,
Наргьы акабина
иҭатәан.
– Ачара чаразароуп, – иҳәеит Махьал.
Азоолог инхарҭа ианавала, Сакәыт илақәа ҭырхаха уахь
аԥшра далагеит.
– Усԥырхагоуп, Сакәыт, ак уасҳәашан, – иҳәеит Махьал.
Анҭица дшьапҵыркьакьаны амжәакакал зҿассы изҿаз амахә
аиҩаӡара даҿын. Сакәыт дыԥшны лара лшьапхәыҷқәа кала-калаӡа, лшьамхы ԥшӡақәа лыҵкы иахьаҵыҳәҳәоз ибон.
– Иубеи, уара, ак уасҳәашап? – ҿааиҭит ҽазнык Махьал.
Убригьы иҳәеит, дшааиуаз агәашәгьы аҟәақ аахиргеит.
Махьал дгәыҭҟьа-ԥсыҭҟьаха иҷкәын иахь даахьаҳәит,
аха уи
заҵа егьимыхьрыз, аччара даҿын.
– Уԥшы, уара! Уа уами зегь зхароу, Сакәыт! – иҳәеит аб.
Аҭыԥҳа унан ҳәа дныҩныҵәаан, арахь даахьаҳәит.
Лнацәақәеи лқьышәқәеи амжәакакал ҟаԥшь иашәны иҟан.
Иҟалақәаз анылба, дыҩны аҩны дныҩнашәкәа дцеит лара. Ашә
даадәылҵит Пыта, пижама заҵә, игазеҭ кны.
– Уҽыҵәах наҟ, Сакәыт! – адҵа ҟаиҵеит Махьал, аха Сакәыт
усгьы иҽыԥхьеикхьан.
– Пыта, уара умсит ишмашәыру! – ҿааиҭит Махьал, акабина дааҭҟьан. – Умбои, схәыҷгьы машәыр изызуан! Шәааи,
ишьҭаҳхыпи!
Балҭа ҽыла диасны дышцоз даарықәшәан, иҽыҩ аӷәра аанда инадҿеиҳәалан, Махьали Нари даарыцхрааит. Агәашә ԥҽы
наганы ишакәхалак аҭыԥ инаддыргылт. Пыта дрыдгыланы
дрыхәаԥшуан,
игазеҭ шикыц икын. Махьал агәашә ахьыԥҽқәаз
ааириашашәа,
иаарҽеишәа иааҟеиҵеит.
– Абри Нури механикрас исызилоу аҳа! – иҳәеит иара. –
Иацами стормозқәа анысзыҟаиҵаз... Ҳаҭоумҵан,
абаа, Пыта!
– Егьҟамлеит, џьушьҭ... – дааҟәындҟәындит уи.
– Иахьаҵәҟьа агәашә ҿыцқәа узаазгоит, ак сҳәашан.
Аихатәқәа, ахааназ иҟоу... Иури сиацәажәоит.
– Изыԥсоузеи уи? – дҵааит азоолог.
– Шәи ҩынҩажәа мааҭ. Шәкы сара исшәоит!
– Ус шԥауҳәо! Аԥара умысхыртә! – дааҿаԥеит азоолог.
– Мамоу, сыхәҭаа аласҵароуп!
– Аӡәы иумырҳан!..
– Ԥшьаала уцаларауеи, Махьалхеит, ақыҭан гәашә нумыжьитеи, – ҿааиҭит Балҭа.
– Балҭа, абарҭ шәгәашә баақәа рыда кыр сакьысхьоу?
– Мамоу, аха, – дхьаҵит Балҭа.
– Иҟаҳҵап угәашә. Са садгылоит. Ҳаргьы, ак сҳәашан, ҳаицәтәымуаахом,
– иналеигалеит Махьал.
– Уаҳа убри сышәмырҳан! – дныҵыббит Пыта иаалырҟьаны.
– Дыԥшқоуп, уара, деиҭымуп! Шәылҟәаҵ
ахәыҷы, аҵара
лҵароуп!
– Иуҳәо иарбан, Пыта?! – дгачамкит Махьал.
– Пыта сакәым, аха Павел Илич соуп! Уаргьы рҵаҩыс
суман!
– Пыта, ашоура умамзааит? – дҵааит Балҭа.
– Мап, сара исҳәо здыруеит!
– Сара исусым, схы алазгалом! – иҳәан, деицрашәаны иҽы
днақәтәеит Балҭа. – Аха, изуасҳәалакгьы, Шәача Гәдиса иҩнаҭа
салахәмарып ҳәа иақәумкын!.. Ҭаацәарак
рчара ауаа
ирарҳәахьеит, иара дааҳәны ииҳәақәо! Уԥшишь! Мап икызаап!
– иҳәан, наҟ иҿынеихеит аҭаҳмада.
– Сара исҳәаз усгьы иҳәоуп, – иҽраԥшны ҿааиҭит Пыта, нас
иаргьы даахьаҳәын аҩныҟа ддәықәлеит.
Махьал иҷкәыни иареи гачамкны уи ишьҭаԥшуа рытрактор
иадгылан.
Аԥацха ахәшҭаарамцаҿ Гәдиса идтәалан егьырҭ ақыҭантәи
абыргцәа – Кәтати Ешсоуи. Махьал дырхагыланы рымаҵ иуан.
– Аамҭақәа ахьцақәо уҳәар! – ҿааиҭит Кәтат аҩы ыжәны
иаҵәца аақәиргылан. – Арлан Пыта Шәача Гәдиса иуахара
иаҭәеишьом!
– Урҭқәа абаҟоу, Кәтатхеит, – даақәԥсычҳаит Ешсоу.
– Ачара хырԥашьа амаӡам! Дымҵадырсааит! – ҿааиҭит
Кәтат.
– Иуҳәо закәызеи, Кәтат! – ихы дааҩахеит Гәдиса.
– Уи уареи сареи иаҳусым, Гәдиса, уи аҷкәынцәа роуп избаша. Уара аҵәыцак аанкыли, аӡба ҳнумырҵәозар! – иҳәеит
Кәтат, Гәдисагьы даақәԥсычҳан иаҵәца ааникылт.
– Махьал, умаҳаи? – дҵааит Ешсоу.
– Исаҳаит! –иҳәеит Махьал.
– Уцаны аҩы ҳзаагеи! – иԥа инаидиҵеит Гәдиса. Махьал,
уаҳа мҳәакәа, икәмаан шҭәыз иманы даадәылҵит.
– Уи уаҳа иаҳәара аҭахӡам. Ишахәҭоу убри рзыҟамҵозар,
Шәача Гәдиса иԥацәам урҭ! – иҳәеит Кәтат.
Гәдиса даақәԥсычҳаит.
Егьи акҿаҩраҿы Наала дтәаны ахахара даҿын.
– Нар, уа уаԥхьошәа аҟаҵара уааҟәыҵны, арахь уааи,
ҳааицәажәап, – лҳәеит лара. – Ахаҽрагьы аасзукып.
– Ҳаицәажәозар – бзиоуп, аха ахаҽра скӡом, – иҳәеит Нар,
ишәҟәы дгәырӷьаҵәа наҟ инышьҭеиҵан.
Дааины даалыдтәалеит.
– Наала, иацы сыблала избон, саб маӡала сан лпатреҭ
дшахәаԥшуаз, – даахәыҭхәыҭит иара.
Наала даақәыԥсычҳан, алаҿылымҭит.
– Бзырқәыԥсычҳауеи? Уаҳа еинышәашьа рымаӡами?
– Ус зегьы мариандаз, – лхы аалырҵысит Наала. – Лпатреҭ
маӡала дахәаԥшуеит, аха лыӡбахә иаҳар ҟалаӡом, умбои!
Нар иааигәамырԥхакәа даалыхәаԥшит. Лара иаразнак илдырит, рцәажәара даҽакахьы ишиагатәыз.
– Сара абзиабара зынӡагьы иҟоуп ҳәа сыҟаӡам! – лҳәеит
лара. – Исышьҭоу аҷкәынцәа аӡәгьы дысҭахӡам.
Аӡәгьы
дысгәаԥхаӡом! – дааицрашәан, лхы аалҟьеит Наала. – Уара
ӡәыр бзиа дубахьоу, Нар? – дҵааит лара, лыбжьы ныҵалкӡан.
– Мамоу, – иҳәеит Нар, аха убри аамҭазыҵәҟьа ибла даахгылеит аинтернат аҟынтә даныргоз насҭхашәа
игыланы днаскьазгоз аӡӷаб хәыҷ.
– Аӡәгьы бзиа дызбаӡом, – лгәы ԥшааӡеит Наала. – Иара
Баҭал Алиас-иԥагьы. Иара уигьы... – ус, уи ҳәатәымкәа
илҳәазшәа анылба. – Аӡәы иоумҳәааит, Нар!
– Мамоу, – иҳәеит Нар.
– Даду, – дҩагылан ибжьы ааҭигеит Нар. – Акы сҵаар
ҟалома?
– Уҵаа, смаҭа хәыҷ.
– Даду, ииашоума Чехов дудыруан ҳәа ирҳәо?
– Дарбан, дарбан?
– Ани ажәа бзиа зҳәаз аҵлақәа рзы.
– Дызлаздырраны сыҟааз?
– Павел Илиа-иԥа ус ҳаиҳәеит...
– Уи дызусҭахда?
– Пыта иоуп, џьушьҭ, – иҳәеит Махьал.
– Уи ус ҳаиҳәеит, – деиҭаацәажәеит Нар. – Чехов ҳқыҭахь
даанагахьан, уара, даду, думаны Аԥсҭарышьхахь
ухалахьан ҳәа..
Аҭаҳмада Гәдиса иаалырҟьаны акыркырҳәа дааччеит:
– Амц иҳәеит, аха! Амц иҳәоит, аха! Ауа бзиа дсоураны сыҟами!..
– нас дааиҭашәан. – Шәҟәыҩҩык ара дыҟаҵәҟьан зны.
Никәалаи ихаан. Иҟалап, иҟалап. Пыта ахәаҷақәа ртәы ишәзаԥхьо
иами?
– Аиеи, – ихы аалаирҟәит Нар.
– Жәа-минуҭк цахьеит, – иҳәеит Ҭамаз. Акласс ԥшын, аха
арҵаҩы дааиуамызт.
– Уаргьы умнеин, саргьы снеиуам! – ираҳаит ус ашә аԥхьаҵәҟьа
ԥҳәыск лыҵәаабжь.
Зегьы рҽааиқәыркит. Хәыҷқәак ашәахьгьы рҿынархеит,
иҟоу цқьа ираҳарц.
– Аиҳабыра ыҟоуп ара... – иаагеит Павел Илиа-иԥа ибжьы.
– Баҟәыҵ, Дусиа! – ари ахәыҭхәыҭбжьы зтәыз Дусиа лхаҵа
иакәын.
– Нас ма ботаника сиҭааит!
Ахәыҷқәа ашә ывҵрааны
икылыԥшуан.
– Аиҳабыра ыҟоуп сымҳәеи! – иԥсахы еибакуа, аха иҽырбзианы
ибжьы ааиргеит Пыта.
– Нас ботаника...
– Баҟәыҵ, иабатәи ботаникоу, Дусиа! Иалыбдыраауеи ботаника? – абиблиотека усзуҩы лхаҵа лыҳәара даҿын.
– Иара идыруама? Иара идыруама? – деиқәтәомызт лара.
Ус ааҭынчрахеит. Икабинет ашә ааиртын даадәылҵит
Баҭал
Алиас-иԥа.
– Павел Илиа-иԥа, шәзымнеиуазеи абжьбатәи акласс ахь?
– дҵааит иара.
Азоолог ишԥазугәышьари ҳәа иҽааиҟьеит, аха адиректор
уи хырҩ аимҭаӡеит.
– Шәара, Евдокиа Шьаабан-иԥҳа, шәыԥхьацәа рахь шәнеиндаз,
– иҳәан наҟ деиҭааҩналеит адиректор.
Азоологгьы зиашара аиааира агаз ауаҩԥсы исахьа иҭаны
акласс дааҩналеит.
– Дара мсит, – иҳәан, истол даахатәеит. – Дара мсит, – еиҭеиҳәеит
иара, убасҟаноуп арахь, ахәыҷқәа ирымбаратәы
истоли
раԥхьатәи
апартеи ирывҵаз арбага-лаба илаԥш анаақәшәа.
Аҟәындҟәындра
дшаҿыз,
иаашьҭыхны днахәаԥш-аахәаԥшит.
– Иаазгада? – дҵааит иара.
Хәба ҳәа аҵара зҵо иԥшра змаз ихы аалаирҟәит, ҳара ҳамзар
дарбан иҳәарашәа.
– Иҟазҵада? – деиҭаҵааит арҵаҩы, аха ихы-иҿы маҟьана
агәаара
ахьықәымҵыцыз азын, угәы иаанагарын, арбага-лаба
ҟазҵазгьы деиликаар зиҭаху, дахьирхәырц азын акәушәа. Аха
иара, уаҵәҟьа алаба иара ишитәыз даашьцылан, ирхәмаруа
ацәажәара даалагеит:
– Ԥыхьа иаҳҳәан еиԥш, ашәаԥыџьаԥ илбаардоит аҵәыҵәри,
иоурыжьуеит арацәаҵәыҵәтәы газ!
Ахәыҷқәа ииҳәаз уамашәа ирбан, иҿырҭуамызт.
– Ҭәу!.. Исҳәо закәи!.. – иҽааириашеит иара. – Анҭ ухы
еиларгар иага уамхаҳәап, – ашәахь даахьаԥшит. – Ашәаԥыџьаԥ
илбаардоит арацәаҵәыҵәтәы газ, иагьоурыжьуеит
аҵәыҵә... – иаԥхьаҟа инапы ааиршәын, ирбага лаба ӡӷаб
хәыҷык
иаалықәкны, дааҭгылеит. Аӡӷаб хәыҷ дыхәхәаӡа даагылт, дхәацыхәаԥшьха дааицрашәеит, аха егьылзымҳәеит.
Илыҵарҳәеит, аҽакит, аха лара ҿылҭуамызт. Аҵаҩцәа анцәыҵачча-аацәыҵаччара иалагеит.
– Ибыхьи, Мыта, – уамашәа ибеит аӡәы.
– Аҵәыҵәри, бара амдыр, – башоуп бара бтәы иҳәарашәа,
илаба ааиҟьан наҟ аҵаҩы дааиртәеит Павел Илиа-иԥа.
– Ишдыру еиԥш, ауаа ракәзар, аҵәыҵәри лбааданы, арацәаҵәыҵәтәы
газ аурышьҭуеит.
Шьоукы-шьоукы уи арацәаҵәыҵәтәы
газ ада ҽакы лбаардар зуамызт сакәзар, уиала ма
акы ихәарҭахаларын! – иҳәеит иара аҵыхәтәан. Уи иажәақәа
зызку
Мыта лоуп ақәырҵан, шьоукы рырҵаҩы
игәы ҟарҵарц
иаацәыҵаччеит. Иара дацԥыҳәаӡаны
дцәажәон:
– Мыцхәы ибеиоуп ҳаԥсабара, ԥстәыс, ԥсаатәс зеиуахк уҭаху,
зыԥсы ҭоу зегь рыхкқәа ара иуԥылоит, аиаша шәасҳәап! Иаагап,
Санчара ихыҵны иҭалоз Гитлер идивизиа «Еделуеис» хагәха
ҳанаԥылоз! – арҵаҩы илақәа ҭааӡа иааҟалеит, игәалашәара
иаԥхьа иаацәырҵыз дшагәылаԥшуаз мҩашьо. – Зыԥсы ҭоу
иарбану
ҳтәылаҿацәаҿ иуԥымло, – еиҭааиҳәеит иара. – Зқьы
хкы иреиҳаны иҟоуп. Уахьаанаԥшлак. Абраҟа, аԥенџьыр
уаакылԥшыргьы, – инапы неиҵыхны аԥенџьырахь
иааирххан,
иаргьы дааҭрыс-ааҭрысуа уахь иҿынеихеит. Иаалырҟьаны
ацәажәара дааҟәҵит. Ихы-иҿы ааиԥсахит. Ахәыҷқәа рҭыԥаҟны
итәауа иҟазма, зегь ҩыҵыззан, рыхәдақәа ҭҳәа уи иибаз ҳаргьы
иаабоит ҳәа адәахьы аԥшра иалагеит. Аха арҵаҩы, ажьы икымзи, акласс аԥенџьыр заҵә ныҭирҭәаан,
уивыԥшны акы убомызт.
Ахәыҷқәа ашьшьыҳәа инеин, арҵаҩ ишьҭахь иаагылеит, инеивыԥш-ааивыԥшуа.
Иара дгылан, иӡарақәа кны.
Ашкол аанда дадгылан Сакәыт. Инапы нахараны иаашьҭыхуа,
аҭаҭын дахон. Азоолог иашьеиԥҳа Анҭица, лхы ырнааны,
лымҵәыжәҩа иаҵалҵәахырц лҭахызшәа, уи изыӡырҩра даҿын.
Арҵаҩы, ахәыҷқәа зегьы ишьҭахь иааины ишгылаз ааинырын, ашырҳәа даахьаҳәит. Хәба ҳәа аҵара зҵо иԥшрақәа змаз
зегь рышьҭахь ауп дыҩны ипарта даназынаӡа.
Пыта илакҭа ааҭылашьцааит. Дахлафшәа, днықәгыла-аақәгыло
апартақәа даарыбжьалан, ҽаџьара дыԥшуа хәба
ҳәа аҵара зҵоз дааивалт. Дласкәантраӡа даақәҵәиаан, ирбага-лабала уи ихы атыгә аақәиргеит. Нас илаба ҿыцбарах
ибозшәа даахәаԥшит. Дгачамкит хәба ҳәа изҵо иԥшра змаз.
Илабжышқәа аахаддылт.
– Иара иакәын алаба аазгаз! – дыҳәҳәеит ахәыҷқәа руаӡәык.
– Ихы иасит Аԥҭарышьха! – иҳәеит даҽаӡәы. Еилахәлахьан.
Гәдиса иашҭа ҭбааҟны ачара рҽаздырхион.
Аҩнқәа рышьҭахь
аҽеиҵых игылан ашьаԥа ду. Аҿаԥарақәа рҟны аҳәса ачысҟаҵара
иаҿын. Ақәаҵараҿ
иақәгылан акәац зҭаз ақәаб дуқәа.
– Иаанзырхазеишь арҭ, – Кәтат диазҵааит Балҭа. – Иара
еилыргаҩыс далхын, алаба икын.
– Пыта дырԥырхагазар акәхап, аԥсра имоундаз! Макьана аамҭа ыҟоуп, Махьалгьы уахь дрыцуп, – иҳәеит Кәтат,
дыԥшӡаӡа, икәымжәы-икаба... дцаҩ-цаҩуа дахьгылаз.
Уи аамҭаз Махьалгьы дызцыз амҵарсцәа Пыта иҩны ашьҭахь
алтарраҿы рҽыԥхьакны илагылан. Иаҳагьы ибзианы иԥхьакын
насҭхашәа ҩ-машьына ласыки Махьал и-«Беларуси». Аҭынчра
иаалҩит гәҭыхала
иҭәыз аҟармаҵыс ашәаҳәабжь.
– Абри аҟармаҵыс гаӡа ҳус быжьнахра иҟоуп! – ҿааиҭит
Сакәыт.
– Аҟармаҵыс абоуԥырхагоу, Сакәыт, – дҵааит зцаԥхақәа
знацәа иахаргьежьуа уи идгылаз арԥыс.
– Аҟармаҵысеиԥш сшәышәуеит ҳәа ласҳәан, иара умбои, –
дааԥхашьеит Сакәыт.
– Нас ишәаҳәалааит, лара уа уакәу џьылшьап, – иҳәеит
арԥыс.
– Аиашаҵәҟьа, – иаҳагьы дааԥхашьеит Сакәыт. Наҟ, аҩны
аҩныҵҟа, Пыта иуадаҿы дыштәац дтәаны
агазеҭ аԥхьара
даҿын. Анҭица лылақәа ҭраа дааҩналеит.
–  биццошәа ауп бгәы шыхыҭхыҭуа!
– иҳәеит Пыта.
Анҭица лхы аалырнааит, лымҵәыжәҩа инаҵалҵозшәа.
– Сара сыгәра геи. Бара быхә атанкла сеибашьхьеит! – иҳәеит
Пыта...
Арахь ишшара ишахьан.
Инахьхьи ГАЗ-24 анаацәырҵ, аилыргаҩ Балҭа азныказ аҭаца
даазгоз ракәыз џьишьан, уахь иҿынеихеит.
Амашьына иааҭыҵит
ажурналист Иуана Шамил-иԥа исасцәа иманы.
– Матута Гариба дааихьазар, Балҭа? – дҵааит Иуана Шамил-иԥа.
– Макьана дмааиц, – иҳәеит Балҭа. – Уаҩы нарҳак иакәзаап
уфранцыз, Иуана! – иациҵеит иара, аҷкәын қәыԥш ҳарак ихы
наиқәкны.
– Уи даԥсыуоуп, аҭырџьман иоуп, Балҭа. Афранцыз абар
дахьыҟоу.
– Шарль! – иҳәан, дгәызианӡа Балҭа инапы ааимихын, ирӷәӷәаны
иааиҟьеит асас.
Аҭыԥҳа хыш ирыцызгьы аԥсшәа лҳәеит.
– Абри иоума уҵарауаҩ ду? – дҵааит Балҭа.
– Абри иоуп, аԥҭарыԥшьаа шәхаҵкы! – иҳәеит Иуана
Шамил-иԥа.
– Дабатәи ҵарауаҩу, иеиқәа ҿахҵәаӡа, – иџьаршьеит
анхацәа.
– Урҭ рҟны ус иаԥуп, – иааҿахиҵәеит Иуана. – Уи аҵкыс,
уҭаҳмадцәа урмазеизар саҳәи.
– Иԥшуп, Иуана, иԥшуп, – иҳәеит Балҭа.
Аҵла амҵан еилаҳәеилаца
итәан абыргцәа. Ари еибырҳәонаҵы
аҭыԥҳа хыши аиҭагаҩи ашҭа иаақәлеит.
Аҭыԥҳа
апатреҭ ҭылхуан. Аҿар ашәаҳәара-акәашара иахьаҿыз ҭылхит.
Аҽқәа аҽхырԥарҭа иахьадгылаз иҭылхит. Иҭылхит
ажәытә
ҵеџь.
– Иԥҳәыс лакәу, иԥҳа лакәу ани аҭыԥҳа ссир? – дҵааит Балҭа.
– «Франс-пресс» акорреспондент лоуп ари, џьым,– иҳәеит
Иуана. – Ауаа шәзаасымгеи!
Ари анырҳәоз Балҭа асасцәа драԥгыланы абыргцәа рахь
днеиуан.
– Шарль! – еихырааӡалазшәа аҵарауаҩ инаиқәҿиҭит
Иуана.
Аҭаҳмадацәа ҩагылан иааиз аԥсшәа аарҳәеит. Ара иҟан Ешсоугьы Кәтаттьы. Лҭаҭынжәга даҿыхо ҭакәажәыкгьы
дрылатәан.
Аҵарауаҩ абыргцәа даарылсын,
аԥсшәа аареиҳәеит. Аҭыԥҳа
рпатреҭ ааҭылхит.
– Ианыҟало сеидру апатреҭқәа, – даақәыԥсычҳаит Кәтат.
– Са иузаазгоит, уара ашьтәа ушьуазар, – иҳәеит Иуана.
Аха уи рҳәонаҵы ажурналистка апатреҭ мазеины иааҭылхит.
Аҭаҳмадцәа иааимданы иаахәаԥшит.
– Уаанеиԥш акәу џьушьо, Кәтат, – уаанӡа ииҳәаз ааихашҭны,
ҩаԥхьа ҿааиҭит Иуана Шамил-иԥа. – Уажәы апатреҭ ашәит
ахдырҵуам.
– Саан мыхкәа, саан апатреҭҭыхра акәын сызҿӡаз, – даақәыԥсычҳаит
Кәтат.
– Кәтат аҽы аниӷьычуаз, апатреҭ ҭымхкәа игаӡомызт,
– даахәмарит
аҭакәажә.
– Хаҵароуп ҳәа иԥхьаӡан, мамзар ҽы ҳагызма, – ҿааиҭит
Кәтатгьы.
Абри аамҭазын Амзаратәи акегельбан аҩныҵҟа еснагьеиԥш
амузыка абжьы гон. Адахҭа дахагылан Саида дзыԥсахлоз, акаба
асахьа змаз икьаҿ ишәҵаны!
– Абри Саида дагымхар амуит усгьы! – дгәамҵуа ҿааиҭит
иара. – Лара лзынгьы аус зуларыма, лара Матута диц...
– Амыцхә умҳәацәани, арԥыс! – уи иажәа дааԥыҩланы
дааникылеит зны Матута акегельбанаҿ ицыз арԥыс. Иара анахьала
адахҭа дадтәалан. Ибжьы аашьаӡа
акәын дышцәажәоз иара.
– Акрысҳәама, – иҽааиқәикит иара уа абармен.
– Иацы ахипишь роуит ҳәа саҳаит дара, – хәыҭ-хәыҭла
даацәажәеит даҽаӡәы.
– Уи уа унапы ианым, – уигьы иц аахьижәеит Матута иҩыза.
Ацәа иқәҳаӡазшәа акәын иҿаԥшылара шыҟаз иара дахьтәаз.
Уи аамҭазын Саида ашьхарахь игаз амҩа иаҿаланы инеиуаз
автобус дҭатәан. Автобус ҭәын. Бызшәа рацәала
еиқәҿырҭуан
апассаџьырцәа. Асакьқәа еиқәыжьын...
Деилаҳәеилаца, дыԥшӡаӡа
зегьы дрылубаауан
Саида.
Матута имашьына агәашә ишаадгылаз ангәеиҭа, Шамил-иԥа
аҭырџьман илымҳа акы нҭеиҳәеит. Асасцәа
ҩагылан, Шамил-иԥа инаишьҭалеит.
– Ԥҳәыс даазго дабаҟоу? – дҵааит афранцыз ҭыԥҳа.
– Ԥҳәыс даазго иҽцәыригаӡом ачараҟны, – иҳәеит Иуана.
– Ишԥа? – уамашәа илбеит ажурналист ҭыԥҳа. – Нас
ачареишәа аҭаца лхала дахадыртәома?
– Аҭаца ачареишәа дахатәар ауандаз, – дагьаақәыԥсычҳаит
Иуана. – Аҭаца зынӡагьы дтәаӡом.
Аҭаца ачыфҭы лҿаршәны
хазы уадак аҟны дыкҿадыргылоит.
Матута деиқәҷабӡа асасцәа даарыдгылеит. Аԥсшәа аареиҳәеит:
ахацәа – пату ақәҵаны, ажурналист ԥҳәызба – даалеиҽырбашәа.
– Абри сашьа иоуп, – иҳәеит Иуана. – Иҭахуп аԥсуаа ҳжәытә
қьабз – аҭаца лымҵарсра шәирбарц.
Абри аниҳәоз ибжьы ныҵакны ауп ишиҳәаз.
– Уи ауазар бзиами, – иҳәан, аиҭагаҩ асасцәа иаадирҳаит.
– Смашьынала ҳнеип, ҳҽааԥхьакны зегьы аабоит, – иҳәеит
Матута, ажуналист ҭыԥҳагьы лнапы ааникылеит.
Афранцыз даацәажәан акы иҳәеит.
– Ауаа рызкылԥшра ԥшӡам иҳәеит ари, – ҽааиҭит аиҭагаҩ.
– Убас изеиҭажәг: уи зегь понтуп. Милаҭ понтуп, уаҳа акгьы!
– ргәы ааирҭынчит Матута.
Матута сангәеиҭо ҳәа анахь дцо, арахь даауа ирывагьежьуаз
Маџь даагәеиҭан, дааиԥхьеит. Маџь дыҩны дааидыххылт.
– Уҩны уцаны Пыта иаҳәеи сшааз. Уԥры!
Маџь дыԥрит.
– Ддәылымҵитеи Анцәа иишәиша Пыта, – игәы ԥыжәжәо
даацәажәеит арԥыс, амҵарсцәа руаӡәы.
Убасҟан илаԥш наиқәшәеит Пыта игәашә аҭалара иаҿыз
Маџь.
– Абри сгәаԥхом, ак сҳәашан. Иаҳәшьаԥҳа дҳаимҭар иҭахызҭгьы,
ҳабла иахьамбо џьара димҵәахуаз, – дааҟәындҟәындит
Махьал.
Сакәыт иакәзар, дгәаҟҵәаҟуа аныҟәара дахьаҿыз, иҩызцәа
ихлафуа иалагахьан.
– Снашьҭы, ухаҵазар, Махьал, уи сара исырбап аԥсуаҵас...
– аҳәара ҟаиҵеит арԥыс.
– Уи акәхоит, аха еиҭак маҷк иааҳачҳап, – аҭак ҟаиҵеит
Махьал.
Балҭа аҭаҳмада Гәдиса даанаскьеиԥхьеит.
– Ауаа ҵаауа иалагеит аҭаца дабаҟоу ҳәа, – иҳәеит иара.
– Иргәыҵашәазеи? Аӡә дсышьҭыр бзиан...
– Тәымуаҩы думышьҭын, – иҳәеит аҭаҳмада.
– Нар, ара уааи! – аҷкәын инаиқәҿиҭит Балҭа.
Амҵарсцәа рахь дышнеиуаз, Нар илаԥш нақәшәеит иԥхьакшәа
игылаз Матута имашьына. Игәеиҭеит уахьынтә икылыԥшны
ишыԥшуаз. Иаргьы дгәарҭартә еиԥш даараҩсит.
Амҵарсцәа даарыдгылт. Ишьҭыбжь анаараҳа, дара ааҭрысит.
– Сара соуп, – иҳәеит Нар.
– Иҳазҵаауа иалагама? – дҵааит иаб.
– Аиеи, аха уи адагьы, саб... – Нар иаб диманы даанаскьеит.
– Абрахь санааиуаз, – даахәыҭхәыҭит иара, – ахьаца ашьҭахь
амашьына збеит. Икылԥшны иԥшуан.
– Иуана дрыцума? – аԥырқьҳәа дааилашәеит Махьал.
– Мамоу, егьи... Матута.
– Ааит, уи абгыӡ! – Махьал дааҭрысны уахь иҿынеихеит.
– Уаангыл, саб! – дшәеит Нар. Иаб имахцә даахьынҳалеит.
– Ыҳ, уи абгыӡ, шьҭа зегьы здырит!
– Иарбан иудырыз, саб?! – иааицәымыӷхеит ахәыҷы.
– Урҭ роуп зегьы зырҿиаз, ак сҳәашан... Шьҭа еилкаауп Пыта
мап изыркыз. Ҳчара акәызма амш зларгоз! – инапы иҷкәын
иааимижәеит.
Нар иаб дааихьӡан дааникылеит.
– Саб, иаҭахым. Иахьа иаҭахым. – Махьал уамашәа ибаны
иҷкәын дааиҿаԥшит.
– Аиеи, иахьа иаҭахым, – иҷкәын уи ихы ахьазцаз агьџьашьо,
дагьазыгәдуны, уиала иҽааникылеит ихаҭагьы.
– Кыр ҟалама? – даарыдгылеит Сакәыт.
– Егьҟамлаӡеит, – иҳәеит Махьал, нас рыхҩыкгьы рҩызцәа
рахь иаахынҳәит.
– Шьҭа иауама аҭыхра? – дҵааит Матута.
– Аиеи, шьҭа иҩуеит, – иҳәеит аиҭагаҩ...
– Аҳы, Маџь, уҩ шьҭа, – аҷкәын инаидиҵеит Матута.
Маџь дыҟрымҿрымуа, чашәкгьы днацҳауа, Пыта иҩны ашҟа
дааццакит.
Анҭица хәаша дгәаҟуа днапырҟәыҷуа ашә дшылагылац
дылагылан. Агеограф иҽеилаҳәа-иҽеилаца луада дааҩналеит.
– Бымгәаҟын, Анҭица, – иҳәеит иара, ибжьы ҷкәынӡа.
– Сара апитомник ахь исыԥхьеит, сцоит. Санцалак, баргьы
сааҭбжак аабжьажьны бдәылҵгәышьа, ибымуазар. Абудильник ықәсыргылеит, абжьы гоит. Алашарақәа рԥсы, – иҳәан,
иаҳәшьаԥҳа лхы днагәӡын, дындәылҵит.
Ашьапышьҭыбжьқәа анаараҳа, иаҳагьы рҽырҵәахит
амҵарсцәа.
Рыԥсы рӡеит. Урҭ даарывалеит, ихы-иҿы гәызианӡа, агеограф. Иара дааиуан ашьшьыҳәа. Алашьцара далаԥшуа дааҭгылт.
Уа итәаз рыԥсы рӡаӡеит. Даараҩсын, дынцәыҵаччеит иара.
Агеограф данца, аиҩызцәа уф,гәышьа ҳәа иаацәырҵит.
Сакәыт изымычҳакәа даашәышәит, аха аҟармаҵыс абжьы
уаҳа, иара уаҳа. Аха уи ишәышәбжьы аҟармаҵыс ашәаҳәабжь
излеиԥшымыз: аҟармаҵыс агәы раҳаҭӡа ауп абжьы шго, иара
ибжьы иаҳәон: «Бааццакы, Анҭица, балга, Анҭица!»
– Ишеит, Сакәыт, ҽынла аҟармаҵыс ашәа аҳәо уаҳахьоу, –
даалафит ацаԥхақәа знацәа иахазыргьежьуаз арԥыс.
Афранцызцәа рҽыԥхьакны иахьгылаз апатреҭҭыхра
иаҿӡан.
– Иаауеит! Иаауеит! – ҿаарҭит ашҭа иқәгылаз ауаа. Зегьы
агәашәахь иааццакит, аха убысҟан Махьал итрактор – Наргьы
уа диватәан – аҭаца даазгоз амашьына иааԥысын, агәашә инагәыдлан,
иԥыххааса инҿанаҵеит.
Махьал даалбааԥан, ихы быӷ-быӷуа агәашә даадгылт.
– Иууеи, Махьал, ианакәӡамыз ухатә гәашәгьы ԥуҽитеи! –
иҳәеит Балҭа.
– Сыҷкәынгьы дсымшьуаз, ак сҳәашан...
– Аҳы, наҟ иаҳԥырга утрактор, аҭаца амҩа лыҭ! Махьал
атрактор дынхаԥалан, наҟ иаанаскьеигеит. Рсигналбжьы
хҵаӡаны ашҭа иааҭалеит амашьынақәа. Игеит ахысбыжьқәа.
Махьалгьы итрактор дааҭыҵит. Убри аамҭазын ишьҭахьҟа
моторк абжьы аагеит. Имотороллер дақәтәаны дааиуан амеханик Нури, аихатәы гәашә иманы.
– Ҭацамш! – ҿааиҭит иара, даалбааԥаны. – Цас иууазу,
иуцәыҟалозу
сыздырам, аха ҳқыҭан амҿтәы гәашәқәа зегьы
ԥуҽит уара, Махьал. Алшықәсанык, атрактор уақәтәеижьҭеи,
аусутә сыгмызт. Кыргьы схашәалт, уа иуцәызӡом. Нас иудкыл
сымҭан ҳамҭас шәчара аҽны абри агәашә. Ианахәҭаҵәҟьазгьы
иаазгеит ҳәа сыҟоуп!
Аҳәаанырцәаа азҿлымҳаны иазыԥшуан аҭаца аҩндуахь
дахьхаргалоз. Амардуанаҿ наҟ-ааҟ иааикәагылеит
аҿар,
иаацәырыргеит
Уаридада. Ҩыџьа аҭыԥҳацәа, аҭаца лнапқәа
кны днаҿаргалеит.
Аҟамақәа
еихышьны даарыҵыргеит. Афранцыз ҭыԥҳа
апатреҭҭыхра даҿын. Наала, саанк азна аԥараҿырп
кны аҭаца даалԥылан аԥара лхы инықәлыԥсеит. Ахәыҷқәа
рҽырхианы игыламзи, еибарыҩны аԥараҟәшәара
иалагеит.
Убри аамҭазын Саида аԥацха аргылара иахьаҿыз аҩны ашҭа
дааҭалеит. Аҩны уаҩ дыҟаӡамызт, ала ԥина аҵыхәа ршәшәо
иаалԥылан, амардуан аҟынӡа даанаскьанагеит. Хыхь дынхалеит
лара, лчамаданқәа лыманы.
Гәдиса иашҭа ҭәын. Аҭаҳмадцәа арамҵан еикәшаны
итәан.
– Даагап Ешсоу, – абадақь дасуан Иуана Шамил-иԥа. –
Аимпериалисттә
фронт аҿы Корнет Лакрба ирхәҭа даланы
данеибашьуаз
иоут абри Гьаргь иџьар. Абираҟ Ҟаԥшь аорден
акәзар, дара аимпериалистцәа данрабашьуаз аграждантә еибашьраан... Аџьатә Бираҟ Ҟаԥшь аорден – ҳқыҭан аколнхара
аиҿкаацәа дахьыруаӡәкыз азын... – Шамил-иԥа аиҭаҳәара
даҿын, аекскурсиамҩаԥгаҩ авитрина инапы анақәикуа еиԥш,
аҭаҳмада игәы инапы надкыло.
– Иууеи, уара, Иуана, аторг соуҭама? – игәы иааҵаххит
аҭаҳмада.
– Ақыҭа азоуп сзаҿу, зегь рыҩуеит иахьнеиуа, – иааҿахиҵәеит
Иуана, нас, Ешсоу ихы наиқәкны ус нациҵеит. – Шаҟантә
иуасҳәахьоузеи, Ешсоу, абри убуржуи џьар хазы угәы икыдҵала
ҳәа!
– Афуст, шьала исырҳаз шныҟәызгаша уара уакәызма
исзырҵоз,
– дгәааит аҭаҳмада.
– Шәнапы ӡык нақәшәҭәар, ажәлар шәхаҵкы! – иаарылеиҳәеит
Балҭа.
Еиҳабы-еиҵбыла, ԥсуаҵас ишаԥу еиԥш анапыӡәӡәара
иалагеит. Аҭыԥҳацәа акәмаанқәеи ампахьшьқәеи
кны асасцәа аӡы
рзынарышьҭуан. Саси ԥшәымеи усгьы еимаркуан раԥхьа анапы
ӡәӡәара, «Уара аԥхьа иухәҭоуп!», «мап, уара уеиҳабуп!» ҳәа.
Раԥхьа инапы идырӡәӡәеит Кәтат, аишәахь инеиуаз аԥшәмацәа
рахь еиҳабыз. Уи ишьҭахь инапы идырӡәӡәеит аҵарауаҩ,
харантә иааз асас ҳәа.
Нар дазҿлымҳаны дазыԥшуан ари ақьабз. Убри аамҭазын
иара дааидгылеит Ҭамаз, илымҳагьы акы нҭеиҳәеит.
– Аҳы, Ешсоу ухаҵкы, Кәтат ишьҭанеиуа уара уоуп қәрала!
– Асас, уххь згеит!..
Нар игәы хыҭхыҭуа Ҭамаз дааизыӡырҩын, агәашәахь
дыҩит.
Дынҭҟьан, агәарабжьарала дыҩуа ҩадаҟа ддәықәлеит.
Дыҩуа дахьнеиуаз, иԥсы ихәламӡо Саида дызҭалаз агәашә
днадыххылт. Ашҭа ааиҩиҵәан, амардуан днықәххит.
Иан адиуан дықәтәан. Лхы дааҩахеит. Иаргьы даалыдыххылеит.
Лыҷкәын даалгәыдлыҳәҳәалеит ан. Зны, акы аалгәалашәазшәа
дааулышьҭит, длыхәаԥшыр
ҳәа дшәазшәа
лышьҭахьҟа
даанаскьеит, аха нас еиҭах даалгәыдлыҳәҳәалт.
Ԥыҭраамҭак рҩыџьагь ҿырҭуамызт.
– Мама, б-баазгеи? – иан ҿылҭуамызт.
– Зҿыбымҭуеи, мама?
– Сааит... мҽышоуп, сеидру! – даагәамҵит, ан, аха нас,
лҳәашьа
даазхәыцын: – Нар, сааит... Нар, суҳәар сҭахуп...
Шьҭарнахыс ҳаицыҟазароуп... Усыцхраа... – илҳәарц илҭахыз
аиҿкаашьа дақәшәомызт.
– Мама, бмацә-цәаз аб-баҟоу? – иаалырҟьаны акы ихы аазцан, дҵааит Нар.
– Наҟ исырхынҳәит.
– Ишԥа?
– Наҟ иршәны иҿасыжьит!..
Аҷкәын иблақәа шанханы иан даалҿаԥшит.
– Ыы... Ыы? сиҳәеит бымҳәаз?!
– Ус акәындаз... Еилукаауеи уара...
– Зегь еилыскаауеит... – ибжьы ҵыс-ҵысуа даацәажәеит
Нар.
– Еилукаауеи, Нар, уара. Ухәыҷуп макьана.
– Зегь еилыскаауеит, мама, – ахәыҷы дамхаҵәыуарц егьигмызт. – Баанымгылар акәын Амзара!
Ахәыҷы игәы ԥшаазшәа шаалбазҵәҟьа, ақьызқьызҳәа аҵәыуара
далагеит Саида. Лыҷкәын иан маҷк дааижьжьарц иҭаххеит.
Лхахәы ԥшӡақәа даарыхькьысит.
– Уи дзакәу, мама!.. Уи дз-закәу... Дара роуп, иареи Пытеи
роуп аҭаца дымҵаҳмырсыр амуа ҳҭҭазыргылаз...
Икылыԥшны
ринтуристцәа иддырбарц. Сабгьы идыруеит.
– Иҟалараны иҟоузеи! Иҟалараны иҟоузеи! – ан дҵәыуон,
лхы лыҷкәын ижәҩа иқәҵаны.
– Егьҟалаӡом, мама, – даалҵшәа даацәажәеит Нар. – Зегь
бзиахоит!
– Иҟалараны иҟоузеи! Иҟалараны иҟоузеи! – еиҭалҳәон иан.
– Са-сара исымбози, саб маӡала бпатреҭ цәырганы дахәаԥшуеит,
– иҳәеит иара, нас, дҩаҵҟьан: – Сцаны иасҳәоит ара
бшыҟоу!
– Уаангыл! – лыҷкәын инапы даамҵасыы, ҩаԥхьа даалывалыртәеит.
Маҷк лҽааиқәлкын, нас лыбжьы ҭынчӡа ус лҳәеит:
– Ишԥаузеилымкаауеи, сыҷкәын: уаб – даԥсыуоуп. Аԥсуа
енагьгьы ибзиабара акәӡам, иламыс ауп дзыцныҟәо.
– Сиҳәоит сцаны, мама, – еиҭеиҳәеит Нар, иан илҳәаз иагьеиликаан, иагьизеилымкаакәа. – Саб дуаҩ бзиоуп.
– Сара сцаӡомеи... – лыччаԥшь иашаӡа аганахь дааԥшит лара.
– Из-збан?
– Избанзар, уи ипатреҭ маӡала ицәырганы сахәаԥшӡом
сара.
Аиеи!
– Аха бара!.. Бара мшәан!..
– Уҽырҭынч, угәы ԥумжәан, – лыҷкәын дааицәшәеит
Саида.
– Мшәан, баргьы баԥсыуами!
Ари иаанагоз баргьы быламыс ала бныҟәар ауми ҳәа акәын.
Ан уажәы дазхәыцуамызт арҭ ажәақәа зҳәаз дахьынӡахәыҷыз,
лара даацәажәеит, лхазы илҳәозшәа:
– Шьҭа анкьатәи сакәӡам! – деиҭааԥышәырччеит лыччаԥшь
иашаны. – Шьҭа сара скурорт аԥсыуоуп! Уи ҽакуп зынӡа, акурорт ԥсыуара.
Ԥыҭраамҭак рҩыџьагь уаҳа ирҳәара рҿамшәо итәан.
– Аԥҭарышьхагьы анкьа ишыҟаз изыҟалаӡом, урҭ ауаа уаанӡагьы
ианзынаӡа.
– С-сара... зегь ҟасҵоит сара! – ҿааиҭит Нар. Ан лхы
дааҩахеит. Ан ааигәа ишыҟалымҵацыз икылкааны лыҷкәын
дааихәаԥшит. Ан ҿыцбарах дылбеит лыҷкәын.
– Нар! Нар! – дныҩныҵәааит лара, лылаӷырӡқәагьы ҿыц
рҿаархеит. – Ишԥаузҳаи! Удухазаап! Зегьы удыр... удухазаап,
Анцәа срыцҳашьа!
– Ухьӡ дазҵаауеит, Кәтат!
– Кәтат Маршьан! – дагьазԥагьаны аҭак ҟаиҵеит аҭаҳмада.
Афранцыз иаҳаз уамашәа ибеит. Дыццакы-ццакуа аиҭагаҩ
ак ааиеиҳәеит.
– Апрофессор саргьы с-Маршьануп иҳәеит, – ихаҭагьы уамашәа
ибо иааиҭеигеит аҭырџьман.
Ашьаԥахь анеира иаҿын. Раԥхьа игылаз аҭаҳмада адыхҳәа
дааҭгылеит. Апрофессор аҽыгә-ҽыгә аччара даҿын.
– Маршьан, Маршьан, – ихы ирҵысуан иара.
– Дабатәида, дад, дымҳаџьырума? – дҵааит Кәтат игәы
хыҭхыҭуа.
– Маршьан зыжәлоу Франциа ирацәаҩуп, – иаареилиркааит
аиҭагаҩ.
Аха аҭаҳмада уигьы иара итәала еиликааит. Аҭаҳмада
аҵарауаҩ
дааигәыдиҳәҳәалеит. Нас иаалырҟьаны
иҟама чаԥа
ааиҟәнихын, афранцыз иахь иааирххеит.
Афранцыз мап икырц далагеит.
– Ианидимкыла – иашьа игәы нирхоит! – ҿааиҭит Кәтат.
Ешсоу, усоуп ҳәа ихы ааирҵысит. Афранцыз аҳамҭа идикылар
акәхеит. Аҭыԥҳа лпатреҭҭыхга уи аҩымшәеит. Нас ԥыҭраамҭак
асасцәа уамашәа ибо аҳамҭа ахәаԥшра иаҿын.
– Уа иахьынхо амчра рзынханы иҟоума Маршьанаа, мамзар
ара митәык рылшо иҟам? – дҵааит Кәтат.
– Иҟоуп! Ирымоуп! – ихы ааирҵысит аҵарауаҩ. Ашьаԥа
иныҵалеит.
– Ҳа дшаҳтәу мҩашьахуа дыҟами, Ешсоу? – иқәла дааиазҵааит
Кәтат.
– Аиеи, рыцҳа, – иҳәеит Ешсоу.
Асасцәеи абыргцәеи еиҿадыртәеит аханы. Матутагьы ажурналист
ҭыԥҳа даалыдтәалеит, длеиҽырбо. Гәдисагьы даарган, ԥыҭраамҭак уааҳадтәал рҳәан, даанасҭхашәа ҟәардәык
иҽнықәикит, даарҭаххар дҩагыларц азын. Дук мырҵыкәа
иааиҵәҟьан
дыргыланы дыргеит.
– Абри ҳаԥшәма иҭоурых аинтерес аҵоуп, – даацәажәеит
Иуана, аҭаҳмада дышцазҵәҟьа. – Ҳаԥшәма 121 дырҭагылоуп,
уи зырҵабыргуа ара итәоуп, уи иирагьы здыруа. Ԥҳәыс данааигаз 80 ихыҵхьан. Ҩыџьа аԥацәа имоуп, иԥҳа аиҵбы даниз
иара 103 дрықәын.
– Даара агәрагара цәгьоуп, – иҳәеит агеронтолог.
– Шьҭа даказат ҳзыҟаҵаӡом, – аҭыԥҳа даалахәаччан алаф
иҳәеит Матута. – Иԥҳәыс ҩышықәса раԥхьа дыԥсит.
– Абри афеномен зыхҟьаз ҳәа ҳколлега игәы иаанагозеи? –
агеронтолог ақыҭа ҳақьым ихы наиқәикит.
– Аӷьармацаҳәа акы ҳәа, аҳақьым Гәазаа! – ҿааиҭит
Шамил-иԥа.
– Аџьыка ахьифо ауп, – дҟәыӷаӡа, иажәа агәра го ҿааиҭит
аҳақьым Гәазаа, чашәсакгьы аашьҭихын аџьыка жәпаӡа инахьишьит.
– Нар, гәалак умоуп, – лҳәеит Наала.
– Гәала сымаӡам сара! – иҳәан, аҷкәын длыдҵны иҿынеихеит.
– Нар, сара сыгәра угонеи! Иухьи? – деиҭаҵааит лара.
– Акгьы сымҳәеи! – иҳәан, дналыдҵны иҿынеихеит...
Ашьаԥа дааҵалеит. Иабду дахьтәаз аҟәардә ҭацәын.
– Ҳабацәа ишырҳәоз ала, Аԥҭарыԥшь – хаҵан! – ажәа иҳәон
Кәтат...
– Уи абзиабара атәы ҳәа, Кәтат! – ҿааиҭит Иуана.
– Иуана, даҽазнык сажәа уанааԥыҩла, зынӡа саҟәыҵуеит! – уи
иааиҿаирхьит Кәтат, нас иажәа неигӡон. – Аԥҭарыԥшь – хаҵоуп,
рҳәоит, Амзаратәи аԥсара – ҭыԥҳауп, иагьгәаԥхеибашьоит дара.
Лассы-ласс иаабалоит ԥсҭҳәаҵас, амца алыԥхаауа Аԥҭарыԥшь
инахыҵны уахь аныха ԥырны ианцо. Аԥҭаҟәых дәықәнаҵеит
ҳҳәалоит ҳара усҟан. Ииашоума, Ешсоу?
– Ииашоуп, – ихы ааирҵысит Ешсоу.
Уи рҳәонаҵы Нар даарыдгылан, Матутеи иареи рылаԥш
ааиқәшәеит.
Матута азныказ уамашәа ибеит аҷкәын ас дымшәаӡакәа
ибла ахьиҟәимгоз. Аҷкәын уи дкылкааны дихәаԥшуа
дгылан, Матута изымычҳакәа илаԥш иҵәахаанӡа. Нар
даарԥырҵны иҿынеихеит. Акгьы имбаӡо, илахь еиқәшьшьы,
деиқәпата ашьаԥа дыҵаланы днеиуан, наҟ-ааҟ қьаф уа еилатәаз
рахь дхьамԥшӡо. Аханы дааҭгылеит, иаби иабдуи рыбжьы
анааиаҳа.
– Шьҭа ма сара, ма иара, уи абгыӡ! – дхәыҭхәыҭны, аха ибжьы
хәарҭамкәа, даацәажәеит Махьал.
– Умыццакын, сыҷкәын! Уи ҳахьӡап! – иҳәеит аҭаҳмада.
Нар иаб дааихәаԥшит. Иахьеиԥш иҿаԥшылара имбацызт.
Иаб гәыраз уажәы уааицәшәартә дыҟан.
– Са соуп изуалу, – игәы иааҭеиҳәеит Нар. Дыҩны аԥацха
дныҩнаххит. Иаакнихит аҭӡамцаҿ икнаҳаз абаҭлыка.
– Снапы данҵа абри аҭыԥҳа, зегьы са илсырбоит! – иҳәеит
Матута, агылара дахьаҿыз.
– Уаҟәыҵ, Матута, уаҳа аҳәса уцәынҵәазшәа, – иҳәеит Иуана.
Матута зегьы бзиала ҳәа аареиҳәан, афранцыз ҭыԥҳа ҵакы
аманы лнапы аалымихын, аишәа днахыҵит.
Уи днаиаԥысын,
агәашә дныҭҟьеит Нар. Ихьӡара лзымгәаӷьыкәа, дыҩны дышнеиуаз агәашәаҿ дааҭгылеит Наала.
Дԥагьаӡа аԥсшәа раҳәауа, агәашәахь дааиуан Матута.
Уи аамҭазын Нар Матута и-«Жигули» даадгылан, даанаԥшы-ааԥшын, аҳәызба авҵарԥаны ашә асаркьа аартра далагеит. Дук мырҵыкәа унапы ҭашәо иаалеирҟәын, нас дааханы
иаалбааишьҭит.
– Бааи ара, аҭыԥҳа ԥшӡа! – иҳәеит Матута. Наала лыԥраҳәа
шкәакәа лаԥхьа иаҭаны агәашә дылагылан. Дааҭрысит.
– Рацәа быбзиоуп... Ҟҳы... Амзара усура баласыргар бҭахӡами?..
Иара итәала еиликаауан Матута аӡӷаб аҟәара деиҵасуа
дахьгылаз.
– Уф, сшьабсҭа! Ҳаибабахп, усами?
Наала ҿылымҭит, аха дахьгылаз деиҭаҵуамызт.
– Абзиараз, – иҳәан, имашьынахь иҿынеихеит иара.
Цаԥхала ашә ааиртын, имашьына дынҭатәеит Матута.
Ааԥсараки
хәынгашьараки ихы-иҿы ианыԥшуа, амашьына
аус ааирун, ддәықәлеит. Наала дахьгылаз, ацәа даалҵызшәа,
дыҩны амашьына дашьҭалеит, аха иара архәара инаваланы
ицеит. Аха хышәҟа метрагьы дымнеицкәа, ихәда ихьшәашәаӡа
акы аадгылеит Матута. Ашьшьыҳәа, иҽмырҵысӡо
имашьына
ааникылан, ԥшьаала маҷк иарӷьарахь даахьаҳәит. Нар аҳәызба
злеикыз инапы маҷк аҵыс-ҵысра иаҿын.
Матута игәиҽанӡаны,
ихы даахан, иблақәа хьшәашәаӡа дааԥшит.
– Иууеи, арԥыс? – иҳәеит иара дыхьшәашәаӡа.
– Уз-зымцеит, – ибжьы ааҭикааит Нар.
– Ус акәым, арԥыс, – дааԥышәырччеит Матута, еиҭак маҷк
иҽаанеисҭхеит, ус, иаалырҟьаны ахәыҷы инапы ҭарсны иааникылан, ишимчыз иааирҵәиит.
Аҷкәын даагәынқьит, аха ҿимҭӡеит. Инапы ҭымԥарц
иҽхыршәҭны аԥхьаҟа иҽынҭаижьит. Цыгәхыршәҭ
ахьыҟеиҵаз,
Матута дааиваҳаит. Изшьапык аԥхьатәи асаркьа инанҟьеит,
егьи аԥсҟы инақәҳаит. Аҷкәын, ибаҩ ицәыласымзи, акшарҭа
иԥшаан, хыла иаӷа диҿасит. Егьи игәиҽанӡамкәа ааха аниоу,
аҷкәын инапы ааимпыҵҟьан, Нар уи ихәлымшәы иҽналарԥс
икит. Еиҭах ҩынтәҟа хыла диҿасит.
– Уаи... – ашақә дасит Матута, ииулак ашә ааиртын, амашьына иҽынҭиҳәеит. Илакыҵа ныҵшәаахьан, иқьышә кақәчаахьан
иара. Дааҭыҵны дыҭрысны даниха, аҷкәын ҿыцха асаара длеит.
Аҷкәын даашьҭихын, иҭаҷкәым аҿааирхеит Матута.
Аха
Нар иҽааирманшәалан, аҭаҷкәым дацәцеит,
нас дааиҭаԥан,
дласкәантраӡа амашьына акапот
днықәԥалеит. Уахьынтәи,
даашьҭыԥан, иманшәалаӡаны,
ақәԥара имҵози, шьапыла иаӷа
ихәдаџьал дықәсит.
– Уаи-и!.. – Матута даагазҽазын, инапқәа наиваҳаит.
– Абри саб ашампанҩы ахьизынаушьҭыз азы!.. Ари амҵарсра
азы!.. Ари Аԥҭарыԥшь азы!.. – иҳәон аҷкәын, еишьҭаргыланы
дыкшо, Матута дахькамҳара акәын дзызхәыцуаз. – Абри
сан лзыҳәан! – даҽазнык дыкшеит Нар. Матута ишьамхқәа
днарыхтәалеит.
Аҷкәын даалбааԥан, егьи дангыло ҳәа дыԥшын. Аха егьи,
дгылошәа ааҟеиҵан, иаалырҟьаны днышьҭыԥан,
ишимчыз шьапыла аҷкәын ицацха дынҭасит. Иара уаҵәҟьа иӷра
еимлагәа, даахәеит Нар. Нас Матута, аҷкәын дааникылан,
дазхәыцуа дисуан, иаҳа ижьицартә, аха шәыта инымлартә
еиԥш. Ихы-иҿи иӷреи хьчо, аҷкәын даҽа ҩынтәҟа дыкшеит,
аха егьи уи иаҳагьы дараапкын, аҷкәын игәарԥхаӡаны дааисуа,
дааисуа уаҳа наилымшо дҟаҵаны дынкаижьит. Дахьхажьыз
даҽазнык дааиӷрасын, имашьына длақәтәеит.
Харантә ачарауаа рашәаҳәабжь ааҩуан.
Матута деихашәы, иԥсы ихәламӡо амашьына аус ааируит.
Архәара даавҟьан, арахь дыҩуа дааиуан Наала. Матута, уи даниба, иқьышә ахьҭаҟәаҟәаз даахькьысын, имашьына ныҵирҟьеит.
Наала аҷкәын дааидыххылан, дышьҭысхуеит ҳәа далагеит.
– Аӡәы имаҳароуп! Сб-быҳәоит, Наала! – иҳәеит иара.
– Умшәан! Умшәан! Угыл! – дицхраарц лҭахын, аха лнапы
днахан, ихала дҩаҵҟьеит Нар.
– Схы-сҿы цқьоума? – дҵааит иара.
– Ааи! Ааи! Иухьи?
Аҭак лымҭакәа, акәараҷҷахь даалбааит аҷкәын. Наала
дааишьҭалеит.
– Аҩны ак рабымҳәан. Саб акы имаҳааит! – дшылымбацыз
ала дыхьшәашәаӡа ҽааиҭит иара. – Сан лахь сцоит, – иҳәан,
ддәықәлеит, нас, даахынҳәын: – Бсышьҭамлан сымҳәаӡеи?
Аԥхьаншәа алеи-ԥси рыла дызҭысыз акәара, албаара
хар
имамкәа дылбааит, аха хыхь ахәнара даара
ицәыцәгьахеит Нар.
Иҩныҵҟа акы иӷраланы, деиланарҩынтуан, чҳашьа амамызт,
чҳашьа амамызт ихьаа, аха ичҳауан, иныҵакны дықьуан, аха
ичҳауан, акызаҵәык Анцәа дызиҳәоз: сыԥсы маҷымхандаз,
саламыԥсындаз, сан лҟны снеиаанӡа!
«Уаламкьысын, ишҳамуп уи ашыцӡы!» – иаҳауан иабду
ибжьы.
«Ашыцӡы хынҩажәи жәаба чмазара ирыхәшәуп, агәамчи
адоуҳаи ауаҩы инаҭоит», – иаҳахуан ҽазны иабду ииҳәаз.
Ииулак дҩыхәнеит. Ибла ихгылаз адунеи хәашьхьан
ишыхәашьра.
Агәашә ааиртит ергьҳәа, аха уаҳа наилымшазт,
днеины днықәиеит агәашә авараҿыҵәҟьа
аанда иадгылаз ауардын. Макьана цқьа имшацызт,
иан дыцәазар ҟаларын, уаҩы
димбаӡеит.
Аха дыцәаӡамызт иан, дҳәыҵәыҳәыҵәуа аиарҭа дахьылаз,
илаҳаит агәашә абжьы.
Наала лакәзар, абду иалҳәеит иҟалаз. Гәдиса аԥацха дныҩнаххызар,
ашыцӡы зҭаз абаҭлыка еиқәҭацә асаара икажьын.
– Смаҭа! – дыҳәҳәеит иара.
Иан дҩагылан, лхалаҭ аалышәхалырԥан, дындәылҟьеит.
Аха Нар уаҳа акгьы ибомызт. Ибозаргьы,
зны-зынла даалҵуан
акәымзар, ҩаԥхьа дынҭанагалон.
Абри ауп иабаз игылаз амра.
– Еи-ҳеи! Оу-ҳоу! – еиқәҿыртуан анахь шьоукы.
Ишшара ишеит. Инахьхьи иаакаҷҷеит ашьыжь шәахәақәа
анрықәԥха Амзара аҩны ҳарак ссирқәа. Илаԥшхырԥагаха, иаднахалон иара акәшамыкәша ақыҭақәа рҟынтә иреиӷьыз аҿар,
нас ирылаз нарылцәцәааны
иахьынтәааз иашьҭуан.
Иацы шьац иаҵәала ихҟьаны иҟаз амӡырха иахьа амашьынақәа
рышьҭа анпыҟҟала, ицәаӷәаны икажьын. Аган иаваҵаны
ихәхәаӡа илашьҭыз ашьаԥа амшьамба ахҳәаны, абаҩ еиԥш
ахаҳәҵәаҳә ааԥшуан. Ашҭа иқәжьыз ақьаад ԥжәахақәа арҳәазон,
иарҳәазон аԥша.
– Ажәлар рзоуп аџьабаа зызбо, анҭ ҳарфарц иахьаҿу шәымбои,
– иҳәеит Матута, ашампанҩы аанкыло.
– Еи! Уи! Иласышьҭит! – ҭагалантәи аҳауа иналаҩит.
Нар дагьаалҵҵәҟьеит усҟан.
– Иҟалозар, шәаҟәыҵ аҟуҵәыуара! Шәысԥырхагахоит!
– иаагеит аҳақьым Гәазаа ибжьы.
Нар сылақәа хыстуеит ҳәа далагеит, аха иауамызт.
– Аҳақьым Гәазаа, кыр ихәома? – иаб ибжьы акәын.
– Иижәыз сзеилкаауам, анализ... – ҩаԥхьа Гәазаа ибжьы.
Ииулак иблақәа аахитит. Ихагылаз аӡәгьы дибомызт. Ахәынхыҵ
ажьҭаара иаҿын. Зегь реиҳа иҳаракыз
ҵлак ахыцәқәанҵәҟьа
дықәтәаны аҳәҳәара даҿын Маџь. Амҵәышә азна рҭәны
илбааишьҭын иҵыргаразы ҿиҭуан. Аколнхараҿгьы днаргеит,
хыхь ахалара дахьазыманшәалазгьы рхы иадырхәеит.
Ҳаирпланк ажәҩан аӡмыжь ихыланы ишнеиуаз, амра иахьнаҵԥрааз,
еимгеимцарак ихьшәашәаӡа агага адгьыл инахьнашьит. Нар дааҭрысит.
Зны-зынла иаҳауан ацәажәабжьқәа, зныкгьы игәы иабеит
иан лыбжьы акәызшәа иаагаз, аха уаҳа илымшеит ааԥшра.
Нас иаҳауаз ма изеилкаауамызт, ма зегь акакәын иа изыҳәан.
Харантәы иааиуазшәа акәын ишиаҳауаз. Ус шьҭыбжьқәак
даартәыртәын, ус музыкак аацәырҵын, игәеисыбжьи уи амузыкеи ааилалеит.
«Сара соуп Шәача Баҭаҟәа! – иааҩит харантәи. – Уан лыпату
азын уқәԥеит уара, сыҵкар!»
– Уа, иласышьҭит, уа, ихазгалеит! – уи иналалон даҽа
быжьқәак.
«Аҳаҳаира!
Ҳаит! Ҳаит! – ҩаԥхьа иаиааиуан игәы иаҭахыз
абжьы. – Ужәла умырԥхашьеит! Иумырԥхашьеит!»
– Ашыцӡы адоуҳаи алахтыреи унаҭоит! – иабду ибжьы нарыликааит.
Нас урҭ абжьқәагьы ааиқәтәан, иаанхеит ашьҭыбжь ссир
мацара, иблақәагьы хитит. Ажәҩан даҵаԥшуан. Дшыԥшуаз
наҟәы-бааӡак аахылан, ажәҩан ӡыжьшәа иааҟалеит. Уи иблақәа
ракәын лаӷырӡыла иҭәыз. Иблақәа ҭырҭәааны, ихыҵны, иӡамҩа
иахьыкәкәа, илымҳа иҭаҭәон илаӷырӡқәа. Иара дԥышәьирччон.
Иҟан ашьҭыбжь ссирқәа.
Зхы ларҟәны ихагылаз рыцәаарақәа еилиргеит.
– Ишԥаҭынчраз!.. Зегь збеит!.. Ишԥалашаз!..
Аҭаҳмада Гәдиса ашьха ашьапаҿы ашыцҵла ду дамҵатәан.
Нар данааидгыла, аҭаҳмада ашьшьыҳәа даахьаҳәит. Нар иабду
дааидтәалеит.
– Шьҭа иудыруеит? – иҳәеит аҭаҳмада.
Аҷкәын дыԥхашьаԥхаҵо ихы ааирҵысит.
– Егьырҭ мыццакааит.
Аҷкәын ихы ааирҵысит.
– Егьырҭ макьана уа иҟаз.
Аҷкәын ихы еиҭааирҵысит.
– Уажәы идыдуеит! – иҳәеит Шәача Гәдиса.
– Ақәаршаҩгьы иалагоит! – иҳәеит Шәача Нар. Идыдит,
ақәаршаҩы аҿынанахеит. Абдуи амаҭеи ашыцҵла иамҵатәан,
қәа ркьымсӡо.
Аҩхаа иҭаҳауаз аӡхыҽҽа иазҳауа, иазҳауа, идухан, уахьынаԥшуаз,
ацәаҟәа алыԥхаауан.
Нинеи Мушьнии ирзыскуеит
– Леиҩеираҳәа сахьааҭыҵыз, машәыршәа саашәывалеит,
– ҳәоуп ииҳәаз Нургьы захьӡу – Камидаҭ,
археологцәеи иареи
аԥсшәа анааибырҳәа.
Нур-Камидаҭгьы агызмал ҳәа изуҳәар гәнаҳарами,
аха
иҽирмашьцон, иҽирмашьцон иара, агызмал-гәыраз. Арахь
ижокеи-еиқәа ҟаԥшьыхәаҵәараӡа
ишьан, иаԥхьа иаркын
имедал цырцыр. Уимоу иџьыба иҭыҳәҳәон иршаҳаҭга-шәҟәы,
агерб аныззала. Иаразнак уаҩ илаԥш ақәшәаны дазҵааратәы
акәын ишҭыҳәҳәозгьы. Уи адагьы дара рышҟа хықәкыла
дшаауаз
зыраргамоз: макәанк азна ақьафырҳа рызхеигалеит,
иҽыхәда иқәкны.
– Ҩыџьа аҳәса ааимырбит иҩны зҳәауагьы дҟалап сара
сзын... Аха, нас, анхара ду сахаанхеит, иаанагазгьы пату
ақәылҵар сҭахын, – дцәажәон иара дааҟәымҵӡакәа. – Шьоукы,
дгәамҵҩуп, уи ауп уаҩы дзимаабуа ҳәа сзырҳәоит аха...
– даҿын иара, аха, дышгәамҵуазгьы мҩашьо, иаргәҵысҭаҿы
ихахәы дацрыха-ацрыхон, ирҳәы-ирҳәуан.
Археолог Мушьни, ҳәызбала Аҭӡамц гәцаракӡаны
арыцқьара дахьаҿыз дааҟәыҵын, иҽааириашеит.
– Нуклеуск збеит – иҳәеит иара. – Нина, бхыси! – ҳәагьы
нациҵеит.
Ахысра ҳәа изышьҭаз анивелир акылԥшра акәын. Нина анивелир ахьгылаз ахь лҿыналхеит. Мушьни иԥшаах ааирыцқьан,
аномер нақәыҩны икәалаԥ инҭеиршәит. Уи ашьҭахь аметр уи
ахьиԥшааз инақәкны даагылеит.
– 187, – лҳәеит Нина, анивелир дынкылԥшны. Мушьни урҭ
арыцхәқәа ахсаала инаниҵеит.
– Исырбеи, уара, иуԥшааз, – иҳәеит Нур-Камидаҭ.
– Ари нуклеускуп, ԥҽыхоуп. Абан амыруга еибгақәа ахьҭоу.
Аԥшаахқәа зҭаз акәалаԥ днахалеит ахҭыгәла.
– Абри бџьарну? – ихеиҵомызт иара, ашьанҵа еилыхуа
дахьрылаз.
– Мыруган, – иҳәеит Мушьни.
Аха ахҭыгәлаҩ агәра игомызт, урҭ шбаша хаҳәқәамыз,
ауаҩы инапы ишыҵиххьаз цқьашәа идырбаанӡа.
– Убаашәт! – дааҟәындҟәындит иара аҵыхәтәан.
Хышықәсоуп археологцәа Мушьнии Нинеи ари аҳаԥы
ԥшааны, араҟа ашьанҵа-уаҩ анеандертал
итәарҭа шыҟаз
агәра ганы, аҭаларҭа дрыцқьеижьҭеи.
Сынтәа усгьы,
иазынаӡеит дара, ԥшаахла ибеиаз ари Аҭӡамц. Иаҳауеи, сажәа
иалшозҭгьы ақыцәи ашәыгеи ирылшо, иҭысымхрыз усҟан
Аҭӡамц ԥшӡа, шәнызқь шықәса аамҭа зхагалара иадхалаз.
Ахаҳәқәа иалыԥшуаз ирыврыцқьааны, маҿа-маҿа аилазаашьа ааԥшуан Аҭӡамц, хԥаҟа метра агылара аманы. (Мушьни
иага иџьеишьап, «хԥаҟа метра» ҳәа даԥхьар. Иареи Нинеи
рзы сантиметрабжакгьы акыр аанагоит, уи ашәышықәсақәа
ирышаҳаҭгоуп). Аҭӡамц уахьаҿаԥшуаз анышәаԥшьи
анышәеиқәаҵәеи реилазаашьа иунарбон ҩынҩажәи жәаба
шықәса раԥхьа ара ауаҩы данҭалаз инаркны рыҽшырыԥсахуаз
адунеиаҿ аҳауа, ашәаԥыџьаԥ, аԥсҭазаашьа. Мушьнии Нинеи
урҭ анышә аԥшра аҽеиҭакшьақәа, ишахәҭаз еиԥш, аномерқәа
рыҭаны идырҩашьомызт: 1А, 1Б.., 4А, 4Б.
– Аџьабаа сымбазҭгьы, амала исырҭомызт абри амедалгьы.
Иагаҩ аҽы дырҩхьеит, зегь амедал рырҭом, – дааҽырбеит
Нур-Камидаҭ.
Маҷк дагьыԥхашьон иара Мушьни иҿаԥхьа, илаԥш Нина
иахьлыдхалацәоз. Улаԥш здымхалашазгьы лакәызма уи
ленинградтәи аҵарауаҩ қәыԥш. Камидаҭгьы, Мушьни
дышиацәажәоз акәымкәа, акы иаҳазшәа, «ааҳ» ҳәа лара лышҟа
дамхахьаԥшуан уажәы-уажәы.
– Уԥҳәыс лакәхарым ари? – дҵаахьан иара амала.
Мушьни мап ҳәа ихы ирҵысит.
– Нина, бааи, – иҳәеит иара, Ахаҳә ҟәымшәышә дықәтәаны
Аҭӡамц дахьаҿаԥшуаз. Нина днеины, ирҳәоз ахҭыгәла
изеилымкааӡо ҵарабызшәала акы аимакра иалагеит. Реимак
зызкыз Аҭӡамц акәын.
– Агәарадуаа акаҳуа ианаԥшуа еиԥш, – иҳәахит Нур-Камидаҭ, Нина ихы аалықәкны.
Нина дыхәмаруа ишҟа лнацәа аалырмақарт.
Мушьни бзиа ибон ааигәа инхоз ауааԥсыра ааны иус
ианазҿлымҳаз. Аха иара хьҭакы илаланы дыҟан. Уи азын
игәалаҟара ҽеимызт. Уажәы-уажәы антибиотик ацынхәрас
ихаҭа еилеиҵаз ашьхардац-ӡы ажәра даҿын. Нина диабашьуан, уаҟәыҵ, ахәшә амикроб бааԥсқәа реиԥш амикроб
хәарҭақәагьы шашьуа узымдырӡои, амыцхә ужәыр хәарҭам
ҳәа.
Ленинградтәи аҵарауаҩ қәыԥш лхахәы бырфынқәа
лнапҟьашьа ԥшӡала лылахь иааԥырылгеит. Мушьни
иаахьаԥшымҭаз ибахит Нур-Камидаҭ уи дышлыхәаԥшуаз.
Мушьнигьы маҷк ахыбаарақәа иман, уи ихы-иҿы ианыԥшзар
ҟалап. Нур-Камидаҭ дааԥхашьан, ақьаад кәалаԥ иҭаз
аԥшаахқәа руакы ааҭиган, иаанаирҳәы-ааирҳәит.
– Закәи, уара, ари? – дҵааит иара.
Убасҟанҵәҟьа иикыз аҿақҳәа иааимпыҵаԥҵәеит.
– Ҳаи, афаст, сыԥсыр иауаз, убаашәт! – иааицәымыӷхеит
иара.
– Иагьаурым, наҟ иҭаҵа.
– Уара, абас ҟасҵеит акәӡоуп, – ирыӷәӷәаны ишимкыз дирбаразы даҽакы ааҭигеит.
Уигьы аҿеҩ аахган, инеимпыҵаԥҵәеит.
Ахҭыгәлаҩ убас дыԥхашьеит, аффа-ффаҳәа ихахәы
арҳәра
далагеит иаргәҵысҭаҿы... Мушьнигьы Нинагьы аамхаччеит.
Мушьни уи даарыцҳаишьан, дааины дааидтәалеит.
– Амшә аԥыц ауп ари, – иҳәеит Мушьни, иԥҵәаз аҩхәҭак
еидкыланы асас ирбо.
– Иахыҵуа удыруоу, шьҭа баша иааурӷәӷәаргьы иазычҳаӡом.
– Иԥсгьы ааилалеит ахҭыгәла, насгьы изхамҵеит иаҳаз.
– Убаашәт, амшә уажә иаабама, аԥыц асҟак изырдууааз?
– Аҳаԥымшә акәын ари, ажәытә аԥсабара ианыз.
– Абасҵәҟьа идуну? – аԥыц ахьԥиҵәаз еидкыланы дахәаԥшуан
асас, иаргьы нарҳәы-аарҳәуа.
– Ааи. Насгьы мышәҿан, мамзар аԥыц иаҳагьы еиҳахон.
– Убаашәт, – уажә амшә аԥыц инацәа џьаџьақәа
иахьрыбжьакыз, аԥшқарах еиԥш акәын дшеиҷаҳауаз. – Акыргьы
ахыҵуеит, ыы?
– Омак ахыҵӡом, ааба роуп, – ҿаалҭит Нина аԥсышәала.
Ахҭыгәла арик убысҟак иџьеишьеит, иикыз абаҩ уаҳа
аԥҵәарҭа амазҭгьы, ҽазнык иԥиҵәар ҟаларын.
– Аԥсшәа абалҵеи?.. Иабабҵеи, бара?! – иџьеишьеит
иара.
– Ашьанҵа сахьашьҭаз исҵеит, – лҳәеит аҭакс аԥҳәызба,
лыблақәа ыргызмалны дихәаԥшуа.
Мушьни уи иикыз амшә аԥыц ҽазнык иԥиҵәаанӡа иааимихын, иԥхьеикит акәалаԥ ахь.
– Ари зегьы лдыруеит, уара!
– Зегьы здыруазҭгьы анышә сыҵхозма, – лҳәеит лара урыс
бызшәала.
– Убаашәт!
– Аҳаԥы уҭаларц уҭахӡами, Нур? – дҵааит аҵыхәтәаны
Мушьни, ахыбаара иахҟьоу, ашьхардацӡы
деиҭанаҿыхәан.
– Камидаҭ ауп сара исыхьӡу! – археолог дааириашеит
Нур, аха нас, сыхжәацәахазар игәахәын: – Нур ҳәа ашәҟәы
сануп ауп, – ҳәагьы нациҵеит. – Абри ҳасас лыхьӡгьы сыздыруам, усазҵаауазар. Ахьыӡ гәнызкыло акы иашьҭоу иоуп,
– нас, иаҳагьы ихахәы рҳәуа, – аҳаԥы уҭал уҳәоу? Иауазеи,
сҭамлакәа. Абра санаах, имбакәа сцома.
Абригьы неиҳәан, иџьыба иҭаз иршаҳаҭга шәҟәы ахаҳә
днықәҭәҳәа-аақәҭәҳәан инықәиҵеит. Икьаҿ иамаз амедалгьы
амихырц далаган, аха нас даахьхәын инижьит. Аамҭа игозар
ҟаларын.
– Зверем запахло, – ҿаалҭит Нина ус.
– Амшә афҩы лҳәама? – иаҳәызба ахьыҟазаашаз егьааиԥхьишьшьааит
Нур-Камидаҭ.
– лхы наиқәылкит Нина, нас Мушьни дааиацәажәеит, – Уаԥстәыла ҳаныҟаз, аҳаԥы сынҭалазар,
афыҩгьы саҳаит, шьаҿақәак ҟасҵан, абыржәыҵәҟьа игылан
ишцаз мҩашьо, иахьтәаз аҭыԥ ахылҩԥсылҩа ахыҵуан...
Камидаҭ, арҭ сшырбараз сырбеит игәахәу, уаҳагьы илҳәоз
дазымӡырҩыкәа, ашьха аныҟәара дшашьцылаз мҩашьо,
Аҭӡамц ахы днықәыххит. Аха уа дааҭгылт, длакҩакуама уҳәо.
– Мшәызма? – ари Мушьни иакәын.
– Мшәызу, рыжик акәзу, сеидру.
– Рыжик дарбану? – дҵааит рысас.
– Ашьанҵа-уаҩ, – аҭак илҭеит Нина.
– Уара, Мушьни, шаҟа ахыҵуеи лҳәаз ани амшә? Аашықәса
лҳәоу? – ишьҭахьҟа, аҳаԥы акылҳарахь даахьаҳәит Нур-Камидаҭ, шьапыжә уахьынтә иаа-ҭыҵрашәа.
– лхаҭа аҭак ҟалҵеит Нина.
Рысас, иеиқәа ҟаԥшьӡа, ихы аалаирҟәын, аҳаԥы дынҭаԥшит:
– Ҳыҳ, убаашәт!..
– Уи амшә адунеи ианыӡааижьҭеи иҵӡо удыруоу, Нур!
– Ҳыҳ, убаашәт, – иҳәахит рысас, нас, акылҳара ԥшьынаԥха
длыҵысын, иеиқәа ашьапқәа ҟаԥшьӡа уахь дылҭалеит.
– Уа ацәашьы шьҭоуп, уҭахызар, – уи изҿиҭит Мушьни.
Рысас ҩаԥхьа ԥшьынаԥха даацәырҵын, ацәашьы
аашьҭихит.
– Еи, Мышә, уцәырҵ арахь, агәы умазар! – ибжьы нҭыҩит
аҳаԥы.
Аха, хара дҭамлакәа, ааигәа акәын ибжьы ахьгоз макьана.
Мушьнии Нинеи рыԥсы ааивырган, рус иналагеит.
– Бахәаԥши 4А аҳәааҟны аҳаш ссақәа мзаҿаҵас ишҭархәалоу,
анышәаԥшьи ачашәи рыбжьара. Уаанӡа иаҳжыз аҽыҭ
аҟны уи уажәы 3Б ахьыҟоунӡа иҳаракын.
– Ус анакәха, – ԥыҭрак Аҭӡамц даԥшны, нас дааиқәшаҳаҭхеит
лара. – Абжьаратәи апалеолит аан, уа анышәыргәы
аныҟаз, адәахьынтәи аҩныҵҟа акәын аӡы шҭалоз, иҭыӡәӡәаауа.
Уи ҳнарбоит аперфакарта Д-Альфагьы.
– Иааги аперфокарта!
– Ка-ац дызмыхәаз Уазбақь ахаҵа! – уажәы ҩбаҟа-хԥаҟа
шьаҿа иаахараны ибжьы аагеит аҳаԥы иҭалаз.Нас ԥыҭраамҭак
иҳарҭа-сырҭа ыҟамызт.
Мушьни ахсаалаҿы акы даахәаԥшын, днеины днықәтәеит
аҳаԥы аҭаларҭа аныдрыцқьоз иаадырԥшыз
ахаҳәқәа руакы. Идрыцқьаанӡа аҳаԥы аҭаларҭа ҭшәан, Аҭӡамц инахыкны иааԥшуа акылҳара
акәын адәахьы иҟаз, ԥсасамзар
ашьамаҟа зҭамло. Амшцәгьа аныҟаз ирахә уахь иҭеицалалон
ааигәа ааԥҭраҿы итәалоз ахьча Мачагәа. Мушьнии Нинеи,
аҳаԥы ахаҳәргәы аарԥшны ашьанҵауаҩ итәарҭа анырԥшаа,
иахьӡырҵеит Мачагәа иҳаԥы ҳәа.
Аҳаԥы аҭаларҭаҿ иааԥшыз ахаҳә дуқәа, зқьы шықәсала
иҵәахны иҟаз, уажәы рхы-рҿқәа ақәа иахьаӡәӡәаз,
ипашәкакараӡа, иҟәымшәышә-ҟәымшәышәӡа
ишьҭан, аԥшеи
ахьҭеи идыршәшәахьаз, идырџьаџьахьаз егьырҭ ахаҳәқәа
иреиԥшӡамкәа.
– Уа-уаау! Амшә сакит! Амшә! – ибжьы аагахит аҳаԥы
иҭалаз.
Ибжьы ахьынтәааҩуаз ала маҷкгьы днаскьахьан.
Ара иаанхаз азныказ акәыз џьыршьеит, аха «џьа-ҳа-ҳа» ҳәа
иччабжь ааҩит уи инақәырццак.
Нас ԥыҭраамҭак ибжьы зны имго, зны ашәаны иааҩуа,
Мушьнии Нинеи рхала ианаанха, рхы ақәырԥсны аусура иалагеит. Ирыԥшааз ахьырыԥшааз
нивелирла ишәаны ахсаала
ианырҵон. Иара аномер нақәыҩны акәалаԥ инҭадыршәуан.
Абри иаҿын.
Убасҟан еиҭах рысас ихәаабжь геит.
– Уа-уаау! Абнауаҩы! Уа-уаау!
Мушьнии Нинеи ааччеит. Уажәшьҭа хынтәын дбыбуеижьҭеи,
игәра ргозма, ахьча ихьыз еиԥш. Аха ус, ишьҭыбжьқәа
ааигәахаҵәҟьан, дыццакы-ццакуа акылҳара иҽынкылирҵәрааит
рысас. Дгәыҭҟьа-ԥсыҭҟьаха дшыҟаз ала, уи
акы ибаҵәҟьазар ҟаларын. Ихалашьа аиҳа илбаашьа анбанӡаццакыз.
Афырфырҳәа акәын иаргәҵысҭаҟны ихахәы
ширҳәуаз
уажәы.
– Абнауаҩы! Абнауаҩы! – иԥсы ихәлаӡомызт иара.
Ихаҭагьы дзеиԥшыз абнауаҩы иакәын. Аԥхьа имидал икьаҿ
иахьамаз, ишамаз агәра иган, ишәҟәы иџьыбахь иааԥхьеикит.
– Акрубаҵәҟьама? – лнапқәа аалрыцқьан, асаби иеиԥш
ихы аалшьышьит Нина.
Аха Камидаҭ уи аха имамызт, ацәажәара ицәыцәгьан.
Дааччашәа иун усгьы, ус иҳәеит, ихы зшьышьыз лзын:
– Уара ари уҩыза лыхьӡгьы шысзымдыруа сыԥсцәа
ирымаҿоуп. Ахьыӡ гәнызкыло ак иашьҭоу иоуп, –
иагьнациҵеит. – Нас дыҟам рҳәахуеит абнауаҩы!
Аха рысас иҭагылазаашьа митәык иахамҵгылеит
аԥшәмацәа. Мушьни шьанҵак ибан, Нина даахәаирԥшит.
Иаарыцқьаны, карандашьла аномер нақәыҩны,
акәалаԥ
инҭеиҵеит. Нина аметр кны даагылеит, иара анивелир ахь
дҩыхәнан, даакылыԥшит.
– 187,5, – иҳәан, длалбааит.
Нина уи арыцхә атетрадқәа иаарнылҵеит.
– Аҳы, уаалеи, – иҳәеит археолог иаармариаӡаны. – Иубаз
закәу еилаҳкаап.
– Уара, уҭалаҵәҟьарцу, сыгәра умгаӡои! – иџьеишьеит
Камидаҭ.
– Уҭахызар, ара уҟаз, нас, – иҳәан, Аҭӡамц ахы днықәԥалеит
Мушьни.
Ахҭыгәла даакәанызанит, аха аԥҳәызба лылаԥш иумгәаӷьышагьы
унаргәаӷьуазаап, иаргьы Мушьни днаишьҭалеит.
Амала аҳаԥы данҭалоз даахьаҳәын, уаҟа ишьҭаз ажыга баҳагьы
шьҭихит.
Аҳаԥы аҩнуҵҟа нышәаԥшьран, ҟьаҵәырран, аха иашараны илеиуан. Рцәашьқәа жжаӡа рҿынархеит.
Камидаҭ
ашьҭахь дгылан. Мушьни уажәы-уажәы аҭуан ааирлашон.
Уаҟа рыҽкыдыршәыланы иԥхьон, алашара рҽацәыҵәахуа
ахәылԥҵарақәа. Аха урҭ убрысҟак
уаҩы дрыздыруамызт,
ацәашьы иагьамыршәеит.
– Нас?
– Избомеи уажәы, – дааҟәындҟәындит Камидаҭ.
– Иумбо?
– Абнауаҩы ишьҭа.
– 
– Иҩашьома абнауаҩы ишьҭа амалахазгьы!
Еиҭах ԥыҭк инаскьеит.
– Убла уажьазар ҟалап, арҭ агагақәа ԥшрас иаауҭаху
шьҭырхуеит, – Мушьни дахьцәажәоз ибжьы дуун.
– Ҵсс! – иҳәеит Камидаҭ. – Абар! – Мушьни имахәар нҭарс
иааникылеит.
Археолог ишьамхы дныхтәалан, уи ахьиирбаз алашара
аақәирԥхеит.
Раԥхьаҵәҟьа анышәаԥшь ианын ашьапышьҭа хырҟьаҟьа.
Аҳаԥы аҭӡамцқәа абжьныҩра рымами, Камидаҭ игәеисыбжь
аныцәгьаха, Мушьни ус иҳәеит:
– Шьҭа ухынҳәи, Нина лхала даанумыжьын.
Камидаҭ ҩынтә иаҳәара аҭахымхаӡеит. Деихеит
аҭыҵырҭахь, ибаҳагьы иманы.
Мушьни иибаз ашьҭақәа руакы длахатәан, аҭҵаара далагеит. Ихала дыҟазар еиӷьишьон иара еснагь, иаҳарак
аҳаԥы аҩныҵҟа. Ауаҩы ишьапышьҭа акәын, аха иаргьы
ишьапышьҭамызт, Нинагьы илшьапышьҭамызт. Уаҳа арахь
иҭаларыдаз, акыс ишьапқәа хтны? Ишакәхалакгьы, ари ашьҭа
ауаҩы ишьҭа излеиԥшымыз акгьы имбеит, Камидаҭ ишиҳәаз
идумызт. Иара усгьы абнауаҩы даабеит ҳәа зҳәо зегьы ирҳәо
акоуп – ишьахәар асаара ианаасыргыла, смаҟҿаҳәаранӡа
иҩеиуан, ихәамц шьаҿала ианысшәа, ԥшь-шьаҿак иҟан ҳәа,
ибаҩ азы. Иацырҵоит, даара ишшәаз мҩашьо. Анаука иадыруеит анеандертал урыла иахьатәи ауаҩы иаасҭагьы дышмаҷыз.
Деиԥхьхәыцаауа ицәашьы аҭуан инаҵаирԥхеит. Дааԥышәырччеит.
Схаҭа сышьҭақәа роуп исзымдырыз,
хыхьынтә
ацәыкәбар рҭасуа мацара иҭнаӡәӡәаан, рыԥшра рыԥсахит
акәымзар, аагәааигӡеит
иара. Иаразнакалагьы уи ашьҭа
игәы аахшәеит,
аха, арахь данҭалах, Мушьни иӡбеит аҳаԥы
аҵыхәан
иҟаз аҭшәара ҭиҵаарц. Уи аҭшәара макьана
дызхәыҵамлацызт, анаҩс уаҳа ацарҭа амазаргьы издыруамызт.
Аҭшәара аҟынӡа дымнеицкәа деиҭааҭгылеит. Ҩаԥхьа
илаԥш нақәшәеит даҽа шьҭак. Дшьамхнышгыланы алашара
лақәирԥхеит. Дагьааԥышәырччеит, иахьа исыхьзеи, Камидаҭ
сааиеиԥшхеитеи ҳәа.
Аҭӡамц ижәҩа надҵашәа дааҭгылан, даахәыцит. Абжьаратәи
аполеолит иатәу ари ажәытә уаҩ игыларҭа
аиԥш зеиԥшу ара,
Амраҭашәаратәи Кавказ акәым, ҳтәыла ахьынӡанаӡааӡогьы
имаҷуп, аха, иабаҟахыз, иусбарҭаҟны аԥара маҷны иахьизоурыжьыз аҟнытә аусуцәа ириҭо имамызт, бжеиҳан Нинеи иареи рымацара заҵәык иаҿын ажра. Ма аракац сзыԥшаазҭгьы,
ахәы аара иаҟәызхуа, даагәыӷит иара. Уи иаҭныҵуа аԥара ала
аус аамуларыз, акыс иара аракац...
Ари уажәада игәеимҭацызт. Дахьадгылаз ивараҟныҵәҟьа
ҭӡамцӡамызт, хлымҩҵас акылҳара хнаҩон даҽа хаҳәк. Имч
зегь наҭаны даанаха-аахеит. Ахаҳә ҵысуан!
Имч зегь аҭаны дагәеит. Иара ахлымҩ еиԥшҵәҟьаны
иҟьаԥсӡа наҟ ала икаҳаит. Уа иааԥшыз амҩа ҭшәа лада
илашьҭын. Алашара нҭаирԥхеит, аха аҵаулара изеилымкааит.
Иаразнак дханагалеит Мушьни, ишиҟазшьаз еиԥш. Ушьҭа
ахьҭа илаланы дшыҟазгьы ихашҭхьан. Иахьынӡаҵаулаз
изымдырӡо дынхәыҵалеит аҳаԥы мҩа ҿыц. Дылбаауа-дылбаауа, инацәақәа аҳаԥы аҭӡамц иаларԥс, ицәашьы иц
ибжьарӷәӷәа, акыраамҭа дласкьон, аха аҳаԥы акылҳара
нҵәомызт. Игәы аҭҳара еисуа деихон ҵаҟа.
Дахьынылбааз иаразнак ибла иаахылеит алҩа. Иԥынҵагьы
инҭасит алҩа афҩы.
Иаԥхьа ишьҭан аҳаԥы ҭбааҭыцә. Дахьгылаз инаркны
шьаҿақәак ҟәаԥаҿаԥараны илеиуан. Нас дашьма еизиашаран.
Иаразнак днаҿаԥшит
ҩаҟтәирахьҟала аҿхышә ду. Уи акәын
уахьынтә
аҳаԥы аҭаларҭа хада. Ашәшь еимхәыцқәа хәхәа-хәхәаӡа ԥарда ссирны иаҿакнаҳан уи аҿхышә. Уалыԥшны
иубон адунеи хьыҵәцара. Ашәшь ԥарда иалыхәхәа арахь
иҩнаҭәон амрахәага, аҳаԥы иҩначыз
алҩа шәахәацла еилышьуа. Аҿхышә ааҩсанҵәҟьа
амца еиқәын. Уи иахылҵуаз
алҩа акәын арахь иааиуаз. Амца иахылҵуаз алашареи амра
ашәахәац раӡақәеи алҩа анрыцла, ианеилаӡҩаха, лашара
маӡа-гәыҿкаагак рхылҵуан аҳаԥы аҩнуҵҟа. Даҽаџьара иимбацыз ԥшшәы баала аҳаԥы аҭӡамцқәа рҩычон аҭыхымҭақәа.
Иахьанӡа ибла иабахьаз, ма шәҟәыла иидыруаз аҳаԥтәы
ҭыхымҭақәа арҭ раасҭа имариан, ибашацәан. Алҩа анааимҟьоз
амца инадибалеит ҩыџьа ауаа. Алашара рыжәҩақәа
иахьрықәыҷҷоз, аԥхьа асахҭан кьаҿқәа ршәызшәа ибеит иара.
Насоуп ибла ианеилнарга урҭ иршәыз шцәалыхыз. Арԥыски
ҭыԥҳаки уахьынтәи арахь иааԥшуан. Ҩашьара ақәмызт урҭ
рҩыџьагьы шреиуаз иқәӡаахьеит ҳәа зыӡбахә арҵага шәҟәқәа
ирну анеандерталцәа-ашьанҵа-уаа. Ааи, урҭ рыԥшрақәа
анеандертал изҷыдоу ԥшра хаҭақәан: рылахьқәа пагәа-пагәаӡа, рыхәдаџьалқәа кьаҿны, рыцламҳәақәа хыркәшаны,
рыџьымшьқәа жәпаны. Дара рхаҭақәагьы араԥцәа реиԥш
еиқәан. Аха уамашәаҵәҟьа игәыкқәан, рыблақәа ҭыԥхаауа,
иблахкыгақәан арԥысгьы, уи изқәа зҽавазкуаз аҭыԥҳагьы.
Мушьни дшанханы дгыланаҵ, иара иаԥхьа
шьаҿақәак
ааҟаиҵеит арахь уи арԥыс. Аҭыԥҳа азныказ дыԥхашьаԥхаҵо
лҭыԥаҿ даанхан, аха нас ларгьы лҿаалхеит, ҩаԥхьа арԥыс
изқәа лыҽнавалкразы. Арԥыс даалызхьаҳәын, лнапы аанкыланы арахь дааскьеигеит.
– А-у-о-и-ы, – иҳәеит иара. – А-у-о-и-ы! – Ауоиы! – Ауаҩы!
Аҭыԥҳа лнапы шикыз икны, еиҭах шьаҿақәак ааҟаиҵеит
иааиз иахь ашьанҵа-уаҩ, аҟәаԥа-ҿаԥарагьы дааҿагылеит.
Амра ашәахәақәа хьӡыла даахдырҷан, ичаԥашьа еинаала
иааҿыкәшеит. Ус дааҭгылеит иара. Ихы-иҿгьы гәрамгарак
ааҿықәлеит.
Аҭыԥҳа ашацаҳәа ишьҭахьҟа дааиеигеит. Азныказ изеилымкааит Мушьни ашьанҵа-уаҩ ас иаалырҟьаны
игәыиҽанызҵаз, уажәы икьаҭаны инапы иакыз ацәашьазы
шакәыз ихаҿы иааиаанӡа. Иџьыба аҵәыџь мца ааҭиган, иааихьшьны ацәашьы аиркит. Ашьанҵа-уаа рхы-рҿқәа аархалашеит. Ус дааԥышәырччар ауеит асаби, аӡҟы, зегь еилызкаауа,
аха зҿы иззамырҳәо, уи иччаԥшь акәын ирымаз даргьы.
Ицәашьы иаԥхьаҟа иааирххеит Мушьни. Дара шьҭа имшәакәа
рҿаархеит. Уажәшьҭа гәрамгара рымамызт. Ашьанҵа-уаа рзын амца иахьатәи ауаа рзын ақәыршаҳаҭга шәҟәы
иаҩызазар акәхарын.
Убасҟан аӷьӷьа-гәгәаҳәа быжьқәак аагахт. Ашьанҵа-уаа
рыгәқәа
рҽанырҵеит. Мушьнигьы даахьаҳәит, иҟалаз ибарц.
Акылҳара, уажәыҵәҟьа иара дызлааиз, ибжьы мацараха илҭыҩрын,
иаԥхьа икаҳаит ажыга. Уи инашьҭарххны акылҳара
иаакылсит аԥхьа амса иарганы шьапы хырҟьаҟьа дуқәак, нас
аиқәа ҟаԥшь. Аҵыхәтәан иҽаакылигеит, алҩа зхылаз иблақәа
ҟәыс-ҟәысуа, Нур-Камидаҭ.
Нур-Камидаҭ ара дшааиз адырразы ҳаахынҳәыроуп
ҳашьҭахьҟа. Уажәраанӡа ленинградтәи
аҭыԥҳа лаԥшыла деимдо, иԥаҵақәа рҳәуа дыштәаз акәымкәа, рхалаҵәҟьа ианааизынха, Камидаҭ дыԥхашьаӡан,
ҿымҭ даатәеит. Мушьни ара
даныҟаз аҽакын
акәымзар, дыҟаӡамкәа аҭыԥҳа леиҽырбара
ихы иаҭәеишьомызт, насгьы ԥҳәысаагара иҭахын, иҭахымкәа.
Аха даԥсыуамзи. Амала, аиаша заҳамҳәарызеи,
иҽыҩ ԥаџьԥаџьуа
лахьхьишәа усгьы игылан, сҽыхәда дықәкны дызгап аурыс ҭыԥҳа ҳәагьы
ааигәахәхьан азныказ. Лара, игәы
иҭаз еилылкаау,
дааихәаԥшын дааччеит. Лҟазшьала лнацәагьы аалырмақарт. Иаҳагьы дыԥхашьаны, аасҭха
даатәеит
Камидаҭ, шьҭа дцаргьы цәгьа имбо.
Аҭӡамц ллаба хәыҷы аадылкылан, ус лҳәеит лара:
– Уахәаԥши, ара ҵаҟаӡа нышәаԥшьуп, нас адгьыл еиқәаҵәахеит.
Адгьыл ԥсылахеит. Ус анакәха ари анышә арахь
иҭалоз ршьапы ианҭанагалоз ԥхаррахахьан. Нас ҩаԥхьа
нышәаԥшьуп. Ус анакәха, ҩаԥхьа хьҭахеит. Ари аҽыҭ иубо
акәзар – уи хәышҭаароуп, арацәа алоуп. Ишубо, баша каҳуаԥшрам ҳазҿу.
– Ус бгәы ишԥаанаго, сара просто исҳәеит, – лыблақәа
гызмалӡа дахьихәаԥшуаз, зынӡа дааԥхашьаӡеит
Камидаҭ.
Лара дагьцәажәон, абӷьаҭрагьы даҿын. Даҽа шьанҵак
лыԥшааит.
– Уԥшишь, уара, убаашәт! – иҳәаӡеит ауп иара дахьтәаз.
– Унеины узхысру?
– Сышԥахысуеи?
– Уаалеи арахь, – лҳәан, дҩаганы анивелир ишкылԥштәыз
илырбеит.
– Мушьни дмааӡои, – лҳәеит лара аԥсышәала.  – нацылҵеит, дагьыҩагылеит, лыԥшаах
ақьаад ианҵаны
ианыԥхьалк.
Камидаҭ ари аниаҳа иуазма. Дҩаҵҟьеит, сара снеины даазгоит
уажәыҵәҟьа ҳәа. Иеимаақәаҵәҟьа шишьеиҵашаз ихашҭит.
Амала аҳаԥы данхәыҵалоз аламҭалаз ишьҭихит ажыга,
зеиԥш ҟамло егьыҟам ҳәа. Аԥхьан игәеиҭаз ашьҭақәа днархысын, ирлас даниеит Мушьни дызҭалаз акылҳара. Уи акылҳара
сҭа-лоит ҳәа дагьалагеит, иаразнакала длықәҵәраан, ибаҳагьы
леимпыҵҟьаны илаиаԥысит, ихаҭагьы итәарҭа дықәчаразуа
длашьҭалеит. Аха усгьы ибжьы имыргеит, дхаҵамзи.
Ара иаанхаз Нина дыԥшын, дыԥшын, аха лҩызцәа
анымааӡа, аҳаԥы лхы нҭакны ҿылҭит.
– Ҳаи-ҳаи! – ибжьы ааиргеит Нур-Камидаҭ ааигәантә, дук
мырҵыкәа дагьаацәырҵит, аха ҳаӷеиҭа
иҿыԥшылара акәын
ҿыԥшыларас имаз.
– Иубеи уа? – иааџьалшьеит Нина.
Камидаҭ, амыцхә заҳҭахузеи, ҩбаҟа минуҭ усгьы иҿы еилгомызт.
– Ашьхардац ымжәкәа арахь усымбан иҳәеит! – ауп
аҵыхәтәан аҭакс иҟаиҵаз.
– Ашьхардац? – илзеилымкааит Нина.
– Амикроб иулоу рԥырхагоуп, иҳәеит урҭ рзын. Ашьхардацла умикробқәа мшьыкәа арахь умааин, иҳәеит Мушьни.
Нина усҟакҵәҟьа шылзеилымкаауаз ихашҭны, зегь
аԥсышәалоуп ишиҳәаз иара. Амикробқәа иахьаԥсуа ажәам
ауп акәымзар, ииҳәаз егьылзеилкааҵәҟьомызт
лара.
Мушьни дҵарауаҩын, аха дҵарауаҩ қәыԥшын. Насгьы, раԥхьаӡа иргыланы, дуаҩ-қәыԥшын. Убри аҟнытә
анеандертал-уаҩы акинои аестрадеи дшаадырԥшуа
ауп
раԥхьаӡа ихы иҭашәаз. Уажәыгьы раԥхьаӡа абар иҟаиҵаз,
еиҳа сеилыркаауеит
ҳәа:
– Ҳаи-чаи, буги-вуги, ҭвист-егеин! – иҳәан, акәашара далагеит иара.
Аха, ара ари иақәымгәыӷуаз ашьанҵа-уаа шәаны рыхқәа
еимлагәа иркит. Урҭ ргәы иаанагеит ари аҿатә уаҩ раԥхьа аибашьра кәашара ҟаҵаны, нас дҳажәлоит ҳәа.
Аха Мушьни уажәшьҭа аҽынкылара аҭыԥан, дшәаҳәо
акәашара дшаҿыц даҿын, ишәаҳәашьеи икәашашьеи рыла
цәгьара игәы ишҭам дирбарц.
Дахьынӡаҿызаарызгьы сеидру, ҩаԥхьа аӷьӷьаҳәа абаҳа
млеизҭгьы. Мушьни дааҭгылеит, Камидаҭ дшыхынҳәыз, аниба.
– Уара, умикробқәа уманы умааин сымҳәаӡаз.
– Изымжәи ашьхардац! – иҳәеит Камидаҭ иҽыршәшәо.
– Уара, иужәит, аха, – дыҳәҳәарц егьигымхеит Мушьни. –
Иаразнак иулсуа џьушьома, аамҭа аҭахыми! Уца сҳәеит наҟ!
– Бара, ари иуӡомеи! – акылҳарахь ҿиҭит Камидаҭ.
Уахьынтә дласкәантраӡа дааҭыҵит Нина.
– Баргьы баама? – ауп ииҳәаӡаз Мушьни.
Уажәшьҭа аҿатә уаа ишыхҩыкыз иааины иҟан ажәытә уаа
рҟны. Аха Мушьни ицәыцәгьан урҭ рацәажәара.
Камидаҭ
иакәзар, иҳәса аҩны ианааигалак ауп игәы аныӷәӷәахоз
акәымзар, уаанӡа ианрацәажәатәыз цҳаражәҳәаҩыс игәакьа,
акәампартиа
амаӡаныҟәгаҩ ихы даирхәалон.
Аха аԥҳәыс еснагь дыԥҳәысуп, уи Нина қәыԥш лакәзаргьы.
Аԥҳәыс лыгәаӷьра дууп. Нинагьы иҟаз иаразнак еилылкаан, днеины ашьанҵа ҭыԥҳа лхы аалшьышьит. Аҭыԥҳагьы
лҿы аахылтит. Аԥҳәыс дыԥҳәысуп усгьы, уи дшьанҵа-уаҩы,
даҽаӡәы. Нинеи
уи аҭыԥҳаи ааиҿаԥшит, иаразнак еилибакааит. Ашьанҵа-ҭыԥҳа дааԥышәырччеит, саби-ччаԥшьла.
Нина дааԥышәырччеит Мушьни Ленинградаа аҳаԥы
ирыцәҭаҵәахны имаз лыччаԥшь ала. Нас рҩыџьагь убас
иргәарԥханы иааччеит, ԥҳәыс дызқәашьмыз Камидаҭ руа
дарбан иаҳа зыччара ихы ихнахыз изымдыруа.
– Сахшьа, – иҳәеит арԥыс аҭыԥҳа лахь.
Зегь ааҭрысит, убас ргәырҽанӡамкәа иҟалеит!
– Сахшьа, ауаҩы!
– Ицәажәоит! – лыбжьы лымҟьеит Нина.
– Аԥсышәоуп ирҳәо! – иџьеишьеит Мушьни. – Диашан Аҷи
Кьагәа-иԥа.
– Иԥҳәыс лакәӡам! – дгәырӷьахит Камидаҭ.
Насгьы даазхәыцит шьҭа акала ихы дирдырырц шаҭахыз.
Иџьыба дынҭалан, ишәҟәы аацәыригеит, иаҳарак ашьанҵа-ҭыԥҳа илымҵакуа.
Мушьни иџьыба ажәжәаҳәа аҵәыџь ааҭиган, ицәашьы аиркит. Нур ишәҟәы ацәашьымца еиԥш ишеибардыргоу дирбеит.
Ашьанҵа-уаа рыхқәа аадырҵысит,
ҳа ҳтәала мап аанаго. Аха
ҳа ҳтәқәа игәарҭахьан ашьанҵа-уаа аболгарцәа реиԥш мап
анырҳәоз ааи ҳәа рхы шдырҵысуаз, ааи анырҳәоз – мап ҳәа.
Сҩызак Болгариа даныҟаз уи иахылҿиааз жәдыруандаз... Аха
уажәы уи аха ҳамам, даҽазны. Уажәы еиҭаҳәатәуп раԥхьаӡа
акәны ишеибадырыз, ишеицәажәаз иахьатәи ауааи ашьанҵа-уааи. Акыс макьана ашьанҵа-уаа ирҳәахьаз аԥсышәан.
– Гәыжә Ԥсы, – иҳәеит ашьанҵа-уаҩ, ҳа ҳаиԥш инапы игәы
инадикылан, нас, иаҳәшьа лыжәҩа инапы нықәиҵан: – Гәыжә
Ԥха.
– Гәыжә ҩынтә иҳәазар, рыжәла ауп. Гәажәаа Хәаԥгьы инхоит, – Нина даалҿахәыҭхәыҭит Мушьни, нас ҿааиҭит:
– Мушьни.
– Мышьны, – ихы ааирҵысит ашьанҵа-рԥыс, дара ртәала
ааи ҳәа.
– Нина.
– Нына.
– Камидаҭ, – Камидаҭ изын иҳәеит Мушьни.
– Нур ауп исыхьӡу, – даабжьалеит Нур-Камидаҭ.
– Ныр, – ихы ааирҵысит ашьанҵа-уаҩ.
Арԥыс асасцәа даарыдгылан, днарыцәхас-аарыцәхасит.
Илаԥш гәымшәа аартны, инапҟьашьа – зегь рыла уаазеилаҳаша
ҷкәынан иара. Ииҳәоз даара аԥсшәа ишазааигәазгьы,
инагӡаны аилкаара цәгьан. Иҟаларын аԥсуаагьы, аубыхцәагьы,
азахәқәагьы зны ирзеиԥшыз абызшәа акәызҭгьы ииҳәоз.
Акреилыбкаазар ҳәа Нина даалыхәаԥшит Мушьни, аха уигьы
мап лҳәеит. Аихәлаччара иаҿын. Асоуп ҳшеицәажәо збызшәа
маҷк иҳаҳауа, аха цқьа иаҳзеилымкаауа аҳәаанырцәааи
ҳареи. Ҳаччоит, уажәыҵәҟьа шәаҳзеилымкааит,
аха абар-абар шәеилаҳкаауеит ҳәа аанарго. Аха усҟангьы аилибакаара
ҳалагахьеит ҳаччаԥшьқәеи ҳлакҭақәеи рыла.
Ашьанҵа-уаҩ ԥшӡа ииҳәаз ҽазнык иҳәеит. Уажәы
дмыццакыкәа, хрыжь-хрыжь даацәажәеит. Иҳәоуқәагьы
ирмариазар ҟалап, аха ҩаԥхьа дахьырзеилымкааз рых хара
адҵо иааччеит арҭ. Ашьанҵа-рԥыс Мушьни инапы ааникылан, аҭӡамцқәа
злаҩычаз
иҭыхымҭақәа даарыдигалеит. Иахьа
иҟам шәыгала иҭыхын урҭ асахьақәа, уамашәа иԥшӡан.
Ашьанҵа-уаҩ аҳаԥы аҭыҵырҭа днылаххит. Иарма напала
ашәшь чыфҭы аанаскьаганы, дындәылҵит. Уахьынҭыҵҵәҟьо
ишьҭан хаҳәы ҳарак дук. Дласкәантраӡа
уи днықәԥалан,
асасцәа даарыԥхьеит.
– Убаашәт! – иҳәеит Нур-Камидаҭ, аха уа дахьгылаз даанхеит.
Ахра аҿалара иазҟазаз Мушьни ахаҳә ҳарак даахәаԥшын,
иаразнак даазхәыцит азныказы ишьапы ахьаҿеиргылашаз,
инапала иикышаз алгәыгәрагьы гәеиҭеит, нас ахалара шилшозгьы агәра игеит, ашьанҵа-уаҩ иаразнак дназқәыххылаз
ахаҳә. Аха ашьанҵа-рԥыс арыҭәеиԥш иӷәӷәаз инапы ааирххан, Нинагьы Мушьнигьы аашьҭиԥаан ивараҿы иааиргылеит.
– Ба, – иҳәеит иара.
Ахаҳә ақәгылара маншәаламызт аҿатә уаа рзыҳәан, аха
ашьанҵа-уаҩ инапы ӷәӷәақәа рыкәыршаны икит наҟ-ааҟ идгылаз Мушьнии Нинеи.
Раԥхьаҵәҟьа илашьҭын ашыц еилачы зқәиааны иҟаз ахшьыра. Ҵаҟаӡантә абжьы ааҩуан арҩаш. Уи унахыԥшны иубон
аҳәырҭа, нас аԥсҭа, нас еизиашараны инашьҭын адгьыл ҟьаҟьа
акаршәра – амшын аҟынӡа. Уахьынаԥшуаз улаԥш ибзианы
еилнаргартә еилыхха иҟан. Амра шкәакәаӡа амшын иахьаахагылаз, адгьыл инахыкны, иқәжьын алҩаҵә еишьылӡа. Иԥшуаз
идыруан Аԥсны асахьа гәакьақәа, – абар Џьырхәа-ных ашьха
хыгьежьаа, аԥсҭақәа, ахәқәа, – аха, анышәаԥшь ҵҩажьӡа, адгьыл ахаҿы аарԥшымызт џьаргьы, иубомызт аҿыцынхара гьамадақәа,
аԥсҭақәа рсахьа дырҿаасҭомызт ачаи радқәа.
Бна еилачырала ихҩан улаԥш ахьынаӡоз зегьы. Иубахьац акәынгьы,
аха иубац акәӡамкәа, еимгеимцарак иаатызшәа ажәытә
Аԥсны. Нцәахәгьы, уааԥсырагьы, шәарахгьы, лашәатәгьы еимак рымаӡамкәаны
Ран-Рыԥсабара ианакуаз.
Аха усгьы анеандертал ибла еиҳа иҵарызаап. Аԥхьа Мушьни игәеиҭан дгәырӷьеит, уи ашьҭахь Нинагьы игәалҭеит
ашьанҵа-уаҩ идирбарц ииҭахыз. Ергьҳәа анаҟә еишьыл иалубаауан ҳәызбаҵас иаланахаланы инагаз ашыцәа иаҵәа. Уаҟа
слан баҩшәа
аԥсымра ахьрықәыҷҷаз иаалашеит, избахьоу
дара шракәу идырратәы, Пицунда акорпусқәа.
– Ацуҭа, – ҿааиҭит ашьанҵа-уаҩ. – Ацуҭа.
– Ааи! – иааиқәшаҳаҭхеит асасцәа.
– Ааи! – дгәырӷьеит ашьанҵа-уаҩ.
Нас иныҵабеит уи аблабара, уаҳа иага рундазгьы ирымбеит.
Ашьанҵа-уаҩ инапҟьашьа-ԥшӡала акы иҳәеит,
дааҳәыҵәыҳәыҵәит, даахәыцхәыцит, иреилиркаарц ииҭахыз
уаҳа ҳәашьас иеиҭашаз ӡбуа.
Дласӡа ахаҳә дҩалбааԥеит. Инапы анааирхха, Нина игәра
ганы дыԥан, длымҵасны дааиргылеит, имырхьааӡакәа.
Мушьни изгьы инапы ааирххеит, аха Мушьни ашьанҵа-уаҩ
иаҳа дахьеиҿамсыз аахьымӡӷишьоу, мамзаргьы Нина дылхыбаау, – имуит, ихала дналбааит. Ашьанҵа-уаҩ Мушьни
днаицәхас-ааицәхасит, иахьатәи ауаҩ иакәзар, ижәҩа дшынас-насрыз. Аҳаԥы иныҩнеигалт, рнапқәа кны. Аҭӡамц ианыз исахьақәа дырбаны, игәы иҭаз деилиркаарц иҭахын.
Аҭаларҭаҟны дааҭгылеит адыхҳәа, иаҳәшьа аҳаԥы аҩныҵҟа
данимба. Даанаԥшы-аанаԥшит, аха изгәамҭазар ҟалап
акылҳараҟны аҽыҵәахымҭаҵәҟьаз Мушьни илаԥш зықәшәаз
Нур-Камидаҭ ишьхәа амса еиҟәыдди иеиқәа акалҭ аԥшьи.
Ашьанҵа-уаҩ дыҩит, иаразнак еиликааит иара урҭ злацаз.
Мушьнираа злалбааз акылҳара дынҭаԥҟеит уаҳа мҳәакәа,
арҭгьы ашацаҳәа инаишьҭалеит. Ирулак рҽихьырыгӡеит,
акыс ацәашьы адмыркыкәа егьырбаӡомызт. Иара иакәзар,
акылҳара дынкылсны, аҳаԥы аҭшәара дынҭалан, дымҩашьо
дцон. Анеандертал алашьцараҿгьы ибозу сеидру.
Уаҳагьы иааихьымӡаӡакәа алашарахь даакылҟьеит.
Мушьнии Нинеи рыԥси-рыԥси еихьымӡо Аҭӡамц аҟынӡа ианынаӡа,
ашьанҵа-уаҩ шәарахшәа дшаҟь-шаҟьо Аҭӡамц аԥхьа дықәгьежьаауан.
Рылаԥш
иааҵашәеит рымаҭәахәқәа зегьы
рҭыԥаҿ ишыҟаз,
Нур-Камидаҭ ихылԥеи икьаҿи рыда. Аганахь ианаахьаԥш, Камидаҭ иҽыҩгьы ахьҿаҳәаз иҟаӡамызт.
Ашьанҵа-уаҩ дымчыдаха дуазыруан, аха, закәых сеидру,
анышә иҵхыз Ахаҳә ҟәымшәышәқәа ахьаанҵәоз дзахысуамызт, уа дааннакылон, аԥарда еилыхха ҿазшәа. Дыгәжәажәо
уи аҳәаа иахьаҵанакуаз
дынҭахеит иара. Ҵаҟа, амҩахәасҭа
лакьы ахьлагаз, Мушьни илымҳа иааҭасит аҽеимаашьҭыбжь.
Уи иаҳауан ашьанҵа-арԥысгьы. Мушьни ахшьыра
днықәыххылеит. Дагьынеихьыԥшит абардра ааимҟьаны еимгеимцарак иалагӡаны иаацәырҟьаз аҽыуаҩ. Ашьанҵа-ҭыԥҳа
иҽыхәда дықәкны, иҽыҩ дамеигӡа, ахаҳә мҩа ианцала длеиуан Нур-Камидаҭ.
– Камидаҭ! Уаангыл! – ҿиҭит Мушьни.
– Камидаҭ сыздыруам, аха Нур! – аҭак иаҳаит ҵаҟантә,
аҽышьҭыбжь алагьы иҩашьомызт Нур-Камидаҭ иҽыҩ иаҳагьы
ишарццакыз.
Ашьанҵа-уаҩ, уаҳа акгьы анилымша, дыгәжәажәо Ахаҳә
ҟәымшәышәқәа руакы днықәтәеит.
– Камидаҭ! Нур сымҳәеи! Уаангыл, уара! – дыҳәҳәеит
Мушьни, нас мҩада, дышиашаз дыбӷаланы иҿылеихеит,
сызихьӡозар ҳәа. Дықәҟьа, иԥыхьашәоз
махәи даци дрымҵас
иҽаанкыло, дылбааит ҵаҟа, арҩаш аҟынӡа.
Амра гьагьа, аҵыхәтәантәи ашәахәа кьынаақәа
аагәыҵнаҳәҳәан, инҭалеит аԥсҭа. Уажәшьҭа Камидаҭ
дшихьымӡоз ибон Мушьни. Уи дабасыцәцари ҟаиҵан,
дыццакит ҩадаҟа, ашьанҵа-уаҩи Нинеи рышҟа.
Мушьни Аҭӡамц аҟынӡа даныҩаӡа ашьанҵа-уаҩы
дыҟамызт. Дыҟамызт Нинагьы. Лашьцахьан. Дымԥшыкәа,
афымца цәымза аашьҭԥааны Аҭӡамц дыҩхашылан, аҳаԥы
дылҭаԥҟеит Мушьни, иҟалаз гәаагӡо. Али-ԥси рыбжьара
ашьанҵа-уаа ртәарҭа аҟынӡа днаӡеит.
Аҳаԥы-мца ҿаҳәан. Иҩашьомызт ашьанҵауаҩ-мҵарсҩы
ара дшыҟаз. Ишьҭалатәын. Ашәшьԥарда ааимԥааны адәахьы
дындәылҟьеит Мушьни.
Амза ашәахәақәа зқәырҭәаз анаара данаҿаԥшы даҽазныкгьы
игәы иаанагеит иара иимбацыз, ари адунеи иатәымыз даҽа
ԥсабарак дналаԥшызшәа. Иахьа иибаз ақәыԥшылара: ашыцра, уи анаҩс ахшьыра, нас уи ахшьыра инахыҵны аԥсҭа,
ҩаԥхьа аԥсҭа, урҭ рылада – ахра ҿҟьара, – зегь рцәаара шыҟац
иҟазшәа, аха зегь акоуп ибламбараха, илакәха акәын ишибоз. Иблахаҵ аагьежьыгьежьын, ишьамхы аакәадахан, ԥшра
ҟамҵа абналацәа рышьҭалара ацымхәрас, иахьа изықәгылаз
ахаҳә ду длаҵатәеит. Ус иҟалалоит шьхатәыла: уцәаныррақәа,
уҭахрақәа зегьы ааҿыцәааны, абра саанхап, абра сыҟаз наӡаӡа
ҳәа анааугәахәуа... Амзагьы убасҟан аԥсҭҳәа инавҵалан иаалашьцеит.
Акыраамҭа дтәан Мушьни уа, ахаҳә ду амҵан, аҳаԥы
аҭыҵырҭаҿ. Уи ашьҭахьгьы, иҟалаз анигәалашәоз изҳәаӡомызт
заҟа аамҭа уаҟа дынхаз. Акалашәа, дҟәызгаӡа акәын ихы шибоз, акгьы дазымхәыцӡо,
акгьы изымбаӡо, изымӡыбӡо, агылашьагьы дақәымшәо.
Иаалырҟьаны амза аацәырҵхын, иаалашеит. Иаргьы дҩаҵҟьеит, даацәырҳазшәа, ихы аҭыԥаҿ иааит. Амза
аԥсҭҳәақәа ианрывҵ, алаԥшҳәаагьы аатит. Иладаҟа версбжак
аҟара хшьыраны илашьҭын,
Ахаҳә
ду ашьапы инаркны ашыцра илалоз мҩахәасҭакгьы
ааиҿаҷҷеит. Ашыцра данаалагыла,
иаалашьцахит: ашыцҵлақәагьы ҳаракын, еилачны ажәҩан
рхыбуан, амзагьы ҩаԥхьа иааҵәахит ҽыҭ-ҽыҭ ажәҩан
ихыз
аԥсҭҳәақәа руакы. Аха амҩахәасҭа мырӡкәа
дылбааит Мушьни
ахшьыра аҟынӡа. Дынхықәгылеит
зқьышықәсала аӡиас-рҩаш
ахьышьҭра ааҭыжаауа, ҵаҟа илбаауа-илбаауа мацара иқәнацәааз аҭӡы. Амҩахәасҭагьы абраҟа иааҿахҵәон. Дцо-даауа
иҭиҵааит атыша ахықә, даҽаџьара амҩахәасҭа ахы сызкуазар
ҳәа. Аха уаҳа царҭа ыҟаӡамызт. Ҵаҟантә зыбжьы ааҩуаз, аха
ибарҭамыз
арҩаш акәзар, уи араҟа иахагьежьуан, аҭӡамцгьы
амзаҿеиԥш иҭахәалан, нас, ҵаҟа хшьыра бааԥсны илашьҭын.
Уаҳа ҽаџьара мҩа шыҟамыз аниба, ҩаԥхьа иаалашаз амза
ихы иархәо аҭӡы даҿалеит Мушьни. Џьара-џьара ачықьқәа
ахьаҿиаауаз ихәон, уаҟа албаара мариан, аха бжеиҳан
шьаҿацыԥхьаӡа даара ишәарҭан. Зегь реиҳа агәҽанызаара
анаҭахыз аламҭалаз иаалашьцеит. Ҩаԥхьа амза цәырҵаанӡа
дааԥшыр акәхеит. Уа даҿакнаҳан, изшьапык дықәгыланы,
инацәақәа ахаҳә акырҭа ахьынӡамаз иаларԥс. Нас қәгыларҭак
аҟынӡа даанаӡан, иԥсы ааиҭеикит. Уажәыгьы ибарҭаӡамызт
иҵаҟа дзылбаараны иҟаз аҭӡы.
– Нина! – ҿиҭит иара ишимчыз.
Аҭынчра ааилаӡыӡит. Нас ааҿымҭрахеит, игәеисыбжь
иаҳаратәы аҟара. Ибжьгьы еицакуа ирыманы идәықәлеит
ахаҳә ҭыӡқәа.
Дахьынӡалбаахьаз аҟара дылбааит ҩаԥхьа, иаҳагьы ишәарҭаз
хшьырала. Арҩаш амақарбжьы иаҳауан иҵаҟа, аха аӡы
ахаҭа ибарҭамызт. Ашьанҵа-уаҩ дцазар – аҿысшьа амоуп
ааигәахәын, ддәықәлеит Мушьни. Абахә давҵаланы дылбааратәы
иахьыҟазгьы ибеит. Аҭӡамц инацәақәа аларԥс
давҵало-давҵало, днаҿыкәшеит, иаҳа иуадаҩыз амҩа
дшаҿысызгьы ибеит. Шьҭа албаара иаҳа имариан. Ҵаҟа
ддәықәлеит, џьара дықәчаразуа, даҽаџьара
даҿаҩуа. Дышнеиуаз адыхҳәа дааҭгылеит, маҭәарк ахькаршәыз иааиҿаҷҷан.
Иаашьҭихит аҭаҳәҭеи ишҭаз Нина лфагот хәыҷы. Рышьҭа
ииашаны дышхыз анидыр, дыццакӡеит Мушьни. Амза
аҽанаҵәахгьы даанымгылаӡакәа дылбаауан. Агәҽанызаара
ихашҭын,
дықәҟьеит. Дагьықәҟьеит, иблақәагьы акакаҷ
аарыҵыддит. Иагьынаиқәлашьцеит. Ихы аҭыԥаҿ ианааи,
иблақәа хитаанӡа уамашәа ибаны даазхәыцит дахьықәиаз
уамашәа иштатаз. Иблацәақәа алашара рылыԥхаауан, иблақәа
аахитзар – Мачагәа иҳаԥы аҭаларҭаҿы, Аҭӡамц аҿаԥхьа акәын
дахьықәиаз, амшьамба иҵаҵаны. Хьаа имамызт. Имахашьаха аус аадирун баҩԥҵәа шиламыз агәра игеит, дҟәаҟәа-чаҟәақәан акәымзар.
Ацәылашара иаҿын. Дҩыхтәалан даанаԥшы-ааԥшит. Игәы
иқәыршәыз ақьаад бӷьыц нықәшәаны инкашәеит. Дҩагылан,
ихы аҭыԥаҿ иааигеит. Бзиоуп, аха ара даазгазеи? Маҷ-маҷ
игәаларшәо, ахра данаҿаз аҟынӡа днаӡоны, игәалашәеит ахра
данаҿҟьазгьы. Аха ара даазгеи? Ари абӷьыц иауазеи?
Абӷьыц аашьҭихын, иааиртит: «Мушьни, ара сшәарҭам
ҳәоуп сгәы ишаанаго. Ашьанҵа-уаҩ, дахьынӡеилыскааз,
цәгьара игәы иҭаӡам. Амала сзигаз шасыс ауп. Уаҵәуха думаны ухалароуп иаҳәшьа. Убасҟан саргьы схы сақәиҭитәуеит.
Иҟалаз макьана аӡәгьы иоумҳәан. Иугәаларшәала асенсациа
дуӡӡа ҳшазааигәахаз. Аракац узышьҭоу еиԥшым уи. Камидаҭ
даҽа ԥҳәыск дизаҳаԥшаап нас. Абзиараз. Нина».
Ахыбаара иҽизацәымхьчеит Мушьни, шаҟа лгәы ҭынчыз
ананыԥш Нина лышәҟәы. Алафгьы лҳәо дыҟазаап. Дхымхәаха
ахра дахьаҿажьыз дышьҭыхны арахь данхеигалоз ашьанҵа-уаҩ, иага дизыгәдуны дихәаԥшуан. Лара, ашәҟәы ҩны
– дмыццакӡакәа ауп ишылҩызгьы, аракац егьи ҳәа аҩра
дахьӡазар – нас уа, ҵаҟа дыԥшызар акәхарын, ашьанҵа-уаҩ
Мушьни хымхәа хыхь дхеигалонаҵы!
Аха уи акәмызт уажәы изызхәыцтәыз. Иццактәын
Камидаҭ
ишҟа. Насгьы, имцымкәа, сенсациа дуӡӡан ари.
Камидаҭ ақыҭа аханы дынхон. Дахьаауаз ҩбаҟа гәараҭа роуп
заҩсра иқәшәаз. Урҭгьы иахьынӡауаз инахараны иҽрывигеит.
Ҵхыбжьонын, зегьы ыцәахьан.
Уаҩы дышгәеимҭаз
дымҩашьахуа идыруа даакылҟьеит аҩны. Уахала уаҩ диднагалар иҭахымызт.
– Агәылацәа еизар, ҳазхарагьы ҳаибадырбом, – даалахәмарт
ишәаҟьаӡаны иҽыхәда иақәтәаз ашьанҵа-ҭыԥҳа...
Дышҽыжәыз ихы ааларҟәны агәашә алыкә нылиршәын,
иашҭа дааҭалеит.
Илақәа рыҩбагьы хыԥхыԥуа иааиԥыххылеит, ршышьа
еиԥшӡамкәа. Инеимда-ааимдо акәын ишшуаз дара, рыԥшәма
иацәажәозшәа.
– Амла ҳаушьит, амла! – абасҵәҟьа аҵарбжьы иаалҩит
алаб Бжьацал.
– Ма уажәшьҭа акраҳҿаҵа, абаа! – аҟубжьы ина-лыҩны,
«иаацәажәеит» алаԥс Пырқьа.
Реиԥш ламаҟақәа цәашьыркыла уԥшаауазар иубомызт
даҽаџьара. Иҭакызма ааугәахәрын, убас рцәеи рыбаҩи
еикәыршан.
– Шәымшәан, абаақәа, шьҭа аԥшәмаԥҳәыс дшәоут, мла
шәалыркрым, – рықәҿыҭны иааиргәыӷит
иара длахҿыхӡа.
Аха ииҳәоз ззиҳәоз лара лзакәын иаҳарак, лгәы ҟаиҵарц.
Уи рзеилымкаауа иҟахызма амла иарҟәышхахьаз
илақәа. Баша
аламала афатә шырмоуаз рымдыруаз, дара еибырҳәазшәа
еиқәшәаны
акәын рыԥшәма дшазааргоз. Агәаӷҵәҟьагьы
рызҭамызт,
агәаӷгьы амч аҭахыми. Рыҽшаны абас акәын
рҭагылазаашьа
аԥшәма ихы ишҭаргалоз. Бжьацал захьӡыз,
уажә ибжьанацалоз ҳәа егьыҟамызт, аха лабамзи, агәы иҭаз
ааҭырҟьаны иаҳәон. Пырқьа ҟууа уи иаҳәаз хьанаршшон, «ари
гаӡоуп, ханшьаларак амаӡам,
уаргьы угәы мбылуа ауакәху, аха
ууаҩы заҵәуп, уаныҟам еиҳахеит» ҳәа.
– Шьҭа егьшәыхьуам, слабаақәа, аԥшәмаԥҳәыс дахьаазга
шәымбаӡои! – ргәы ааирӷәӷәахит дара Нур-Камидаҭ.
– Уара умсит уигьы дшааурбуа, – игәра мгацәо иааҵарит
Бжьацал.
– Ус умҳәан, иудыруеи диаабыр, – иаахьанаршшит ҟурыла
Пырқьа.
Убасҟаноуп ианырк ирмаҳацыз лыфҩы, ирбацыз ауаа
дышреиԥшымыз анеилыркаа. Иҵәааны рҿаархеит
арахь. Иагьаангылараны иҟамызт, икырҿаҵара
аиҳа ирдыруаз иҟамч
ԥҵаҵа иамыршәазҭгьы.
– Алышькьынтра шәагеит ҳәа саҳааит! – иҳәан
дынҽыжәԥеит, аҭыԥҳагьы даалбааигеит, касышла лнапы
ахьҿаҳәаз дацәыԥхашьо.
– Уа, бзиала баабеит! Блеи, баба, блеи, – иҳәеит иара.
Нас, иааигәалашәан, иааԥиртлеит лнапқәагьы.
Лнапхәыҷқәа, идысны иҟаз аус аадлырун, дыԥхашьаԥхаҵо
даагылеит лара. Баша игәыиҽанын имҩанылҵо
џьшьа.
– Блеи, ббаашәт, быԥхамшьан!
Лара деиҭаҵуамызт.
– Аԥхьа бахьымнеиуа – уигьы аԥсуа ҵасуп. Аха баргьы
бшаԥшәымоу бдыруаз шьҭа, – аҽырӷәӷәарагьы
алан ари
аниҳәоз.
– Шьҭа блеи баргьы, – иҳәан длыҩналеит.
Рыԥшәма данырба ргәы аашьҭыҵын, арахь рҿаархеит
алақәагьы. Аха имыццакыкәа акәын ишааиуаз. Рыбжьқәагьы
дырцәгьаӡеит. Аԥшәма иаҳаны иааникыларгьы цәгьа ирымбозар акәхарын.
Ашьанҵа-ҭыԥҳа ашьшьыҳәа ашә лшьапы нахылгеит.
– Бымшәан, ббаашәт, – иҳәеит иара. – Шәылҵ сҳәеит! –
днарықәыҵәҟьеит
нас илақәа.
Пырқьа хыԥхыԥуа иҩит. Уи дшаҵаҟьоз, Бжьацал маӡала
иааин, аԥхьан икашәаз ақьафырҳа аашьҭнаԥаан,
иаманы
ицеит. Пырқьагьы ҟууа уи илашьҭалеит.
Али-ԥси рыбжьара
иааимырыжәжәеит ақьафырҳа.
Камидаҭ аҭаца лахь даахынҳәит.
Аха усгьы акыраамҭа аеҵәа кыдырԥаауан алақәа, ахьаԥарч
рбазшәа. Амала Камидаҭгьы идыруан урҭ рыхәшә. Уи ахәшә
амыцхә ирыдигалацәомызт ҳамҳәозар.
Иԥакәины асаара
иҵахҩаз абысҭа иманы даарыздәылҵит.
Абысҭа анроу, даргьы рҽааиқәыркит
иаразнак.
Ашьанҵа-уаа акыраамҭа агәырҩара-агәжәажәара рылымшозаап. Уи азын илахҿыхцәоуп дара. Аригьы лылаӷырӡқәа
аалрыцқьан, лҽазылкит иҿыцәаахьаз Камидаҭ ихәышҭаарамца арҿыхара.
Амца аҿаԥхьа лшьамхқәа днарыхтәалан, ҩ-фархьк реихьшьра далагеит. Акыраамҭа дзыдхалоз
аус шакәызгьы
лдыруан лыԥшра шыҟаз ала. Камидаҭ
длыхәаԥшуан,
дызҿыз изеилымкаауа. Аха аԥҳәыс дыԥҳәысуп дахьугалак,
уи дшьанҵа-ҭыԥҳазаргьы.
Аԥҳәыс лаҟара аҿыц ирласны
иашьцыло дарбану. Инахьхьи аишәа иқәыз аҵәыџь лылаԥш
аақәшәеит. Уи ахархәашьа лымбахьаз иахьа, иаақәхны
иааихьылшьит, афархь амца алыркырц.
– Бмоурыхә мыӡааит, бара хәаша, – иҳәеит ари збаз
Камидаҭ. – Баргьы амца быцымгылаӡозаап, сара сеиԥш, –
ибжьгьы
хаарак аҵан, ишимаҳаӡацыз. – Ари ббоу, баба, –
иҳәан, агазеҭ ԥжәахак иԥшаан, икәыкәны афархь илаҵеиҵан,
амца
аиркит, ишаабац. Амца анааибак, ашьанҵа-ҭыԥҳа убас
илгәаԥхеит,
илзымчҳакәа днаицәхас-наицәхасит.
– Ббаашәт, баатәар, уахак аџьабаа бымбар атәыла бгазшәа,
– дыԥшқаӡахеит Камидаҭ.
Амца анеиқәылҵагьы, аҩымсаг лыԥшаан, ԥыҭрак
инарҳәы-аарҳәуа дахәаԥшуан, нас изакәыз еилылкаан,
аҩны ԥссо даақәлеит. Иара ихылԥа аҵыс ҭаҳәуан. Шьҭа
иқәнагоз аԥҳәыс дышиоуз агәра игаӡеит. Аҳа ҿыхны еизганы
акәакь иахьизыкҿаз иреиҳаз акы аалихын, амца хәажажаӡа
дныҽҳәатәеит. Иаҳәызба ду аацәыриган, иаацәирԥссеит.
– Бааишь, бтәеи. Бтәа сҳәеит, ббаашәт. Уи аӡә даныҟоу
ауп акәымзар, уажә егьамам бтәар! – мчылаҵәҟьа ивараҿ
дааиртәеит.
Мчыла уҳәаргьы, иҩашьомызт ахаҵа иҳәатәы ахыԥара
шлырҵамыз лара. Сак ԥсылаӡа иамхны иаалыдигалеит.
Дыԥхашьаԥхаҵо мап лкит. Лыбла зыдхалоз иа-ҳәызба
акәын.
– Икы, икы, бара хәаша, – иҳәан, аҿы нарыцқьа-аарыцқьаны
иналиркит иаҳәызба. – Амала бамхәааит.
Акыраамҭа инарҳәы-аарҳәуа аҳәызба дахәаԥшуан
ашьанҵа-ҭыԥҳа. Иара дуун, азганкахьала ихын, аха атыҟә
алагьы ицҳафыруан. Ашьанҵа адкылашьас иамаз иара усгьы.
Амца аныҷҷалон аҿы. Ахәы амса иалхын, аха ишԥацҳауаз
аҿы. Еиԥш ссир, џьашьахәы збахьадаз амалахазгьы. Иаабац
аԥсуа ҳәызба, Хәаԥаа ржьи иҟаиҵаз. Аҿы шыцҳауаз ангәалҭоз
лгәылҽанын, лнапы наҿылшьит. Дацәшәаны дааҭрысит. Аҿы
цырцыр даахәаччеит. Дҩаҵҟьаны ӷәык лыԥшаан, аҳәызба
иалшо ԥылшәарц далагеит. Амҿы иалалон, иалашьшь ицон,
џьабаагьы аҭахымкәа. Камидаҭ иҭаҭын зқәиххлоз аӷәыцәмаҟьа
акәын уи, аха џьеи алаҿиҭрын иара. Шьанҵа-мыругала аусура иашьцылахьаз лнап хәыҷқәа даара иманшәалан, аха
аҳәызба ссир макьана иамышьцылацызт. Илцәит аӷәы, илшьалашьынит,
агәы шыҭнацәаауазгьы гәалҭеит. Лнапаҿы
аҳәызба зны иӡыӡын, зны иҵәымҟан, зны ипарпантан. Ҿибзи ирзеиҭаҳәарым ари аихеи ауаҩи раԥхьаӡатәи реиԥылара.
Камидаҭ уи аҵакы ихаҟны иааиуамызт. Ҳәызба зымкыц
ԥҳәыс дыҟоуп ҳәа идыруазҭгьы, уи аԥҳәыс сара дабасҭаху
иҳәар ауан. Игәы маҷк иалаз иӷәыцәмаҟьа акәын. «Бамхәааит
аҳәызба, баба!» – иҳәон уажәы-уажәы. Иҭаҭын зқәиххуаз
аӷәыцәмаҟьа «анҭаха» аҭаҭын ахара ааигәалашәеит.
Агазеҭ ҽыҭк аамԥижәан, иҭаҭын нылаҳәаны ирҳәит,
нас ижьцәала иҷабит. Игәарԥханы даахәаԥшит иалҵыз.
Ҟурашвили истанок иҟанаҵазшәа
иԥшӡахеит
иҭаҭын-рҳәы.
Аҽҳәа дныҽҳәасын, кәицк аалиԥаан,
инаршә-ааршәуа инапы аиршьцылан, иҭаҭын амца наиркит. Иблақәа хәыцрак
рхыҳәҳәала аганахь дааԥшын, нас иӡамҩақәа нҭапалеит,
иҟырҟмыџьгьы
ааҵысит – алҩа лбааидеит. Иҭаҭын-рҳәы ибз
наҵеиргылан, ашырҳәа иааиеигеит иқьышә армарахьтәи
акәакь аҟынтә арӷьарахьтәи акәакь ахь. Аԥхьа иԥынҵа азҳаԥык,
нас егьи аҳаԥгьы иаарыҭҟьан, идәықәлеит алҩа еилаҳанта.
Аԥацха амра ашәахәа анкылыԥхо еиԥш, ҩ-шәахәацк рхханы.
Аԥхьа хаз-хазы ишлеиуаз акәымкәа, игәышҵа ашәара илбаахьаны, рҽеилыршьит урҭ ашәахәацқәа. Убри илашьҭарххны,
иҿгьы илҭыҩрит алҩа еишьыл. Иҭыҩрит, иԥынҵаҟынтә иаауаз реиԥш иххаӡа акәымкәа, еилаҳанто, икәымпылуа. Иаауан акыраамҭа,
уажәшьҭа инҵәар акәын. Аха убасҟан ҩаԥхьа
иӡамҩақәа нҭапалеит, ҩаԥхьа иҟырҟмыџь ааҵысит. Иҭаҭын
злаҳәаз ақьаадгьы иҩеижь-ҩеижьӡа иналҵәрааит
ашьҭақәа.
Аханы иакыз амцагьы ааскьеит.
Нас лҩацк нымхакәа
ирыԥҳақәа инарылаҵәеит,
еилаҳанто иалаз асабагьы иаргьы
шеимаз.
Ашьанҵа-ҭыԥҳа, аҳәызба «абжьара» дахьаҿыз, уи иаразнак игәалымҭаӡеит, аха илзымдыруаз фҩы ҵарк лԥынҵа
ишааҭасыз, дааҭрысит. Дааҭгылеит, арахь дааԥшуа. Убас икылкааны дазыԥшуан уажәы, «аҭаҭын дамыхозааит, змоурыхә
мыӡша» ҳәагьы ааигәахәит иара зныкыршәа. Аха лара аҭаҭын
дахо
моу, алҩа фыҩ ҷыда анлаҳа, дҩаҵҟьан, дааиқәҟьашеит.
Аӡы лыԥшаан, лҿи лнапи лыӡәӡәеит. Лажәцәеимаақәа
аалышьхлыршәшәан, лшьапқәа хылтит. Лҽеикәаԥса даагылеит.
Иҟалаз изеилымкааит Камидаҭ. Азныказы хырҩгьы
аимҭеит. Абас ирыԥҳақәа зыргәамҵуа алҩа-фугара
лбааидагәышьозар, уи акы иазкын. Ари ахаҵа даҿымкәа
дыҟамызт лара илзымдыруаз ныҳәагатәык.
Уи азоуп лшьапы
хтны дзыкҿагылаз ларгьы.
Игәарԥханы алҩа аалбааидахт. Ицигар иаҳагьы иаакьаҿхеит.
Ашьанҵа-ҭыԥҳа лҽеикәаԥса дахьгылаз, уахь аԥшра азин
лхы иалҭон. Уажәы алҩа амацәаз асахьа аҭаны иҿихуа далагеит. Акакала еишьҭала рҿаархеит амацәазқәа. Ашьанҵа-ҭыԥҳа иаҳагьы лҽаалыриашеит, аԥааҩы данныҳәо аԥҳәыс
ишлықәнаго еиԥш. Лгәанала иара илзымдыруаз ныҳәагатәык
даҿын, мамзар уаҳа изиҭахыз алҩа-фугара албаадара.
Аха «аԥааҩы» ахынтә раан илҩа данаҿыха, ихәласын,
иқьышә еимлагәа ахәыз-хәызҳәа дааимҳәеит.
Илаӷырӡгьы аахаддылеит. Убасҟан ауп иангәеиҭа
ашьанҵа-ҭыԥҳа лгылашьа.
Уажәшьҭа
лхаҵа
дызҿыз шныҳәагатәымыз еилылкаахьан.
Лыблақәа иаархибаалеит аҽԥныҳәеи арыцҳашьареи.
Иаразнак ибеит, аргамаду ибеит Нур-Камидаҭ аҭаҭын ахара ҵоурак ҳәа шаламыз. Иаразнак иаҳаит шаҟа афҩы бааԥсыз,
ахәыз-хәызҳәа дзыреимҳәоз алҩа. Уи алҩа шаҟа иаҭахӡамкәа
ирыԥҳақәа аргәамҵуазгьы
ааинырит.
– Ҳаи, Минадора, бара хәаша, ббаашәт! Рацәа хшыҩла
бысиааит, наҟ икасыжьуеит. Ибышьаҵа бажәцәеимаақәа,
анышә хьшәашәоуп, – иҳәан, хьаҳәхьачра ҟамҵа иҭаҭын амца
иналеиршәит.
Уаҳагьы убри инаркны ԥсраҽнынӡа иҿахьы иааимгеит,
ҳаргьы зашәа убас ҳаҟәыҵра.
Аҭаҭын ахьалаиршәыз ибылны иццышәхаанӡагьы
агәра
лгомызт, насоуп лгәы анлырҭынч ашьанҵа-ҭыԥҳа.
– Минадора, бааишь, бааишь! – иҳәеит иара дук мырҵыкәа.
Ашьанҵа-ҭыԥҳа лӷәыцәмаҟьа илгәарԥхаӡаны ацәра
дахьаҿыз дааҟәыҵны дааидгылеит.
– Бахәаԥшла, баргьы ибҵап, – иҳәан, ахьурӡы кнеиҳан,
абысҭоура далагеит иара.
Ашыла уамашәа ибаны лнапы наҵылшьит, нас, лнацәақәа
ирыбжьахәхәа иахьцоз аалгәаԥхеит. Аха абысҭа хәаны ианаакних,
амҳабсҭа ааимылхын, абысҭа лхала иҭылхит. Рҩыџьагь
рзы иҭыҵра ауп ииуз Камидаҭ, аха ашьанҵа-ҭыԥҳа рҿахрақәа
аалырмаҷын,
даҽа ҿахрак хазы инанылҵеит.
– Ахҭыгәла изын ианыбҵеит акәу, Минадора! –
иаалџьишьеит Камидаҭ. Агәаҵәа быӷразаап, соуԥшәыл, – лхы
ааишьышьит даалыдгылан.
Лцәа дааҭалеит, аха дымнаскьеит лара. Даҽа ҩ-ҿахракгьы
ааҭылхын, лӷәыцәмаҟьа инықәылҵеит.
– Арҭ ируеи? – иџьеишьеит зла рыцҳақәа еснагь изхашҭуаз
Камидаҭ.
Ашьанҵа-ҭыԥҳа лӷәыцәмаҟьа абысҭа анҵаны адәахьы
даадәылҵит.
– Бырфоит, ббаашәт, Минадора! – иҳәан дналышьҭалеит
Камидаҭгьы.
Аху-аху дырган арахь рҿаархеит алақәа.
– Пырқьа! Бжьацал! Уа шәаангыл сымҳәеи! – урҭ
днарықәҟааит Камидаҭ.
– Уаа, даҳҿаҵа, абаа, акәац илықәжьу умбаӡои! – ажәала
иаҳәозшәаҵәҟьа аҵарбжьы иаалҩит алаб Бжьацал.
– Усҵәҟьа акәым, аха егьырҭ реиԥш лыҩныҟа дцар аасҭа...
Уаргьы џьабаас ҳазуоури ҳәа акәымзи, – ихьаршшо иааҟуит
Пырқьа.
– Минадора, бааишь, бааишь, арҭ абга рыӷрыхароуп, – лнапы ааникылеит Камидаҭ.
Аха лнапы ааимылхын, алақәа даарԥылеит лара.
Аламлашьқәагьы аалыдыххылан иналыфҩы-аалыфҩит
акәӡан.
– Ҳаи, бара бакәызма ҳаззыҵҟьоз, иабидахәа, – аҳәарашәа
иааҵарын, иааҵыхәаршәшәеит Бжьацал.
– Уара уакәымзи, уара, зыԥсы мҭәӡо, – уи иабашьуа иааҟуун,
иааҵыхәаршәшәеит Пырқьа.
– Баҟәымҵуаз, џьушьҭ, абысҭаԥха аабахьазма, амалахазгьы, – иааҵарит Бжьацал.
– Абри аҩнаҭа багымхарц сиашьапкуеит, нан, са сшамкәа
сызшаз Алышькьынтра, – иааҟуит Пырқьа.
– Ҳаи, шәыҟамхеит сҳәарым, – дааҟәындҟәындын,
днарыдҵны аганҩны дҩыхәнеит Камидаҭ.
Ашәқәа ааиртын аԥша ныҩнаирсит акаруаҭ ду зыҩнагылаз
азал. Уа дыԥхьаӡаломызт иара, ԥҳәыс данааигалоз уахык-+
ҩаха раамҷыдарахаз. Амаҵурҭаҿы
ацәардаӷәы дықәианы
акәын дшыцәалоз.
Аиарҭа
ааирҽеит. Нас абарҵа даақәгылан:
– Минадора, бааишь, бааишь!
– Аброуп ҳахьышьҭало, – аиарҭа налирбеит ллақәа
ааныжьны даныҩыхәна.
– Ибгәаԥхома?
Ҿылымҭит.
– Ибгәамԥхозар, ббаашәт, Минадора? – дхааӡа дагьаалафит Камидаҭ.
Ашьанҵа-ҭыԥҳа мап ҳәа лхы аалырҵысит, аха Камидаҭ ааи
ҳәоуп уи шеиликааз, ус иҭахын азыҳәан.
– Баацәажәар иауазеи, быбжьгьы аасмаҳари, – иаҳагьы
дхааӡа даацәажәахт. – Бцәажәа, Минадора, ббаашәт. Еиҳабык
иҟны ауп, мамзар ҳмеицәажәаӡар ҳагьызлеицынхари! – лыцламҳәагьы
ааникылт, инап џьаџьақәа иахьынӡауаз ирҟәымшәышәуа.
– Уажәыҵәҟьа
сааиуеит, сыхьҟәыршәа! – иҳәан
дҩалбааит.
– Минадора! – дышнеиуаз даахьаҳәны инапгьы
ааиҟьеит.
Аха ихылаԥа аҵыс ҭаҳәуа данаахынҳә, ашә дагәан, имаатит.
– Минадора! Ибуеи! – иҳәан ахышә дынкылԥшызар,
– ашьанҵа-ҭыԥҳа ацаԥха аркышьа лыздыруамызт, аха ашә
ажәагәашьа лдыруан, асқам ду ылалыргылазаарын...
Азныказ дгәааит иара, аха иҽааникылан, дцошәа ҟаҵо
ишьапы ашьҭыбжь ааирган, нас дықәгьежьааны даахынҳәит,
аԥенџьыр хышәала дыҩналарц. Аха уа данадгыла, ԥаса ашә
иадгылаз асқам уа иадгылан. Ашә акәзар, аҷахҳәа абжьы аагеит – ацыԥха шадыркуазгьы еилылкаазаап. Еиҭеиқәшәеит егьи
ахышә анаҩс-ааҩс, лара аҩныҵҟала ахац алыркуан еиԥш.
Даҽазнык дааилашәеит, аха егьырҭ рҟны иимчҳаз лничҳаит
ари.
– Ҳаи, быҟамхааит сҳәарым, – ауп ииҳәаӡаз. –Ан лҳақ
ҳәагьы рҳәоит, снеиуам, бара, снеиуам, – нас ԥыҭрак
дааиԥхьхәыцаауа ашә дылахан, – абар бысҭ, бара иҵәахы,
баша исмоуит, – иҳәан имидали ишәҟәи аалирбеит.
Минадора ахышә ывҵрааны урҭ ааимылхит, нас ашә
еиҭалыркит. «Ан лҳақ» ҳәагьы рымҳәои, уахаҵәҟьа сагьшԥанеиуеи
», – игәы ааиҟажеит Нур-Камидаҭ. Аха амаҵурҭахь
днеины ицәырдӷәы хьшәашәа
дзықәиомызт. Дгәаҭеиуа
ԥыҭраамҭак дықәын имӡырха. Амза зны аҽаҵәахуан, иаалашьцон, дук мырҵыкәа еиҭаацәырҵуан ашәахәа маӡақәа
ашәаԥыџьаԥ иахьыршо. Ус дааҭгылеит Нур-Камидаҭ. Даа
ӡырҩит. Аҭыԥҳа дахьышьҭаз иҩныҩыз аҿарпын абжьы ааиаҳаит.
Уа аҭӡамц аҿы иахьыкнаҳаз лбазар акәхап.
– Минадора! – игәы ԥшааӡеит Камидаҭ. – Быҟамхааит
сҳәарым, брыцҳауп!
Ашьшьыҳәа, ишьапышьҭабжь мгаратәы днеины ааҵра
длаҵагылеит. Азныказ даахәыцит иара, абри иалырҳәо
абасаҳахьеи ҳәа. Нас ауп ианеилирга уи иаҳауаз ауасарҳәыга
ишазааигәаз, аха зынӡагьы уи иеиԥшымызт, маҷк даҽакын.
Камидаҭ инхара дыццакы-ццакуа даназааигәахоз,
ашкол ахь ицоз ахәыҷқәа иԥыло иалагахьан Мушьни. Шьҭа дук
мырҵыкәа ишшара ишон. Агәашә данаадгыла иааигәалашәеит
Камидаҭ ханшьаларак ззымдыруаз алақәа шизаныз.
Ҿиҭит. Аху-хуҳәа арахь рҿаархеит Бжьацали Пырқьеи. Ма
иааҿеиҳәалар, даахәыцит Мушьни, аха уи азхәыцхагьы
дахьымӡакәа игәеиҭеит алақәа иибац шракәмыз.
– Уаама, уаама? Уаазааит, археолог! – аҳәарашәа иҵаруан
Бжьацал гәырӷьаҵәа.
– Ҳаргьы гәы ҳазҭаӡам џьушьозу, ҳахьымлашьуаз ҳгәы
ҵкапуан акәымзар, – ажәала иамҳәеит ҳамҳәозар, аҟубжьы
иаалыҩуан Пырқьа.
Агәашә иаалагылеит иҵыхәаршәшәо, рҽыраԥшәымаӡаны.
Рыда уаҳа даҽаӡә дцәырымҵит, арахь амаҵурҭа ашә аартын. Мушьни агәашә дынҭаланы уахь иҿынеихеит, ала уа
ивакәашо. Днеимҳәа-ааимҳәеит, – «Аԥшәма!»– иҳәеит. Аха
анасыԥ дагәами, ҭак имаҳаит. Нас ашәхымс дынхыҵит.
– Камидаҭ, ухагахама? – даацәажәеит Мушьни, игәамҵрақәа
зегьы ааизаны иԥсы иныҵагылан, аха иаалырҟьаны иҿы аӡәы
икызшәа даангылеит.
Ахәышҭаарамца агәгәаҳәа иахьеиқәыз, дыҽҳәатәан
Нур-Камидаҭ. Уаанӡа игәааны иҟаз, аха абыржәыҵәҟьа иагымкәа
идыргәыбзыӷыз иакәын иара зыԥшра имаз, длахҿыхӡа.
Ашьанҵа-ҭыԥҳа уа дихагылан. Дахьихагылаз, лызнапык
ижәҩа иқәын, егьи лнапала иаргәҵысҭаҿ ихахәы арҳәра
даҿын.
Ашьыжь данааԥш иаха ашә злалжәагәаз асқам зынӡа
абарҵахь идәылылгеит ашьанҵа-ҭыԥҳа. Ацаԥхақәеи
алыкәқәеи русушьа анылҵа, уи шьҭа имыцхәын ҳәа иаанагозаргьы ауан уи иҟалҵаз, аха Камидаҭ иара изын иаҳа
ишеиӷьыз еиликааит: уаҳа иаҳҭаххом, ашә аартызааит ҳәа.
Игәы зыҵкапуазгьы дахьамхагәырӷьацәаз акәын, лара лхала
идырны ауп ихахәы арҳәра дшалагаз.
Мушьни изымчҳакәа даамхаччеит.
– Бзиала уаабеит, Мушьни, – ихы-иҿы гәзианрыла иҭәны,
деиқәынасыԥха даагылеит Камидаҭ. – Избан, сызхагахаз ҳәа
иудыруеи?
Мушьни дааԥхашьеит. Ииашаны, ҳәатәыс имаз иҟәбаҟәшәо
ианеидибала. Ашьанҵа-ҭыԥҳа дыԥхашьаны
даанаскьеит.
Лара даԥшәыман, иара дсасны ауп уажә дшааиз.
– Абзиара бымаз, Ԥха, – ауп ииҳәаз.
– Минадора ауп илыхьӡысҵаз, – ибжьы аагеит зыхь-ӡҳәак
иааузақәмыршәаӡоз Нур-Камидаҭ. – Минадора иаҳа илнаалоит. Усами, Минадора?
Ашьанҵа-ҭыԥҳа ҿылымҭит.
Мушьни иџьыба аҵәыџь ааҭиган, иааихьшьны амца аиркит.
Ашьанҵа-ҭыԥҳа иҟаиҵаз шеилылкааз ала, амца ашьапаҟынтә
даахыкәшан, дааидгыланы днеицәхас-ааицәхасит.
Ахәышҭаара нырцә-аарцә иааиҿатәеит ахацәа.
– Душьыр дузыртәом. Даԥсыуами, д-Гәажә-ԥҳами, –
дгәырӷьо дцәажәон Камидаҭ.
– Гәажә-ԥҳа уҳәоу?
– Ааи. Иацы иумаҳаӡоз? Гәыжә Ԥсы, Гәыжә Ԥха... Ных,
лыхьӡгьы сурҳәеит, уҟамхааит сҳәарым!
– Аиашаҵәҟьа, – дақәшаҳаҭхар акәхеит Мушьни.
Ларгьы лхы аалырҵысит, дақәшаҳаҭхо.
– Уаҳа умԥсындазгьы дсызмырцәажәеит, – уажәы-уажәы
лышҟа
дамхахьаԥшуан, лыӡбахә аҳәарагьы
дшеилаҳауаз
ҩашьомызт
Нур-Камидаҭ. – Иахьа ашьыжь амца еиқәызҵазгьы
лара лоуп. Са сеиԥш ларгьы амца лыцымгылаӡозаап, газеҭ
ԥжәахалоуп ишеибалырк, – аха Мушьни ихы иқәкны ари
иҳәонаҵгьы игәы дыҵалан, деиҭахьаҳәит лара лахь.
– Бааишь, бааишь, Минадора! – лнапы кны лаԥш хаала
даалыхәаԥшын, – абна ашыла ҭоуп, хьурӡык ҳзыкнаҳаишь! Ари
дсасыми, бара... Ааи, дсасуп, бзиала уаабеит ҳәеи... Бцәажәа,
бара, ббаашәт. Ари дҵарауаҩуп,
бареи сареи ҳмаанафесҭқәа
усҟак
дрылаӡам, – ҭаха лиҭомызт ашьанҵа-ҭыԥҳа.
Иҟалҵаз
убандаз. Сҭаҭын зқәысыххуаз аӷәыцәмаҟьагьы
далгеит, аха уи
аҭаҭын уаҳа сҿахьы ишаазымго
ҳәа ҭоуба зуит усгьы, – нас, ла
лахь деиҭаахьаԥшын:
– Иаагишь, иаагишь, Минадора! Иааги
бӷәыцәмаҟьа, иҟабҵаз ирбеи!
Ашьанҵа ҭыԥҳа, иажәа ҩбамтәкәа, аӷәыцәмаҟьа аалган
Мушьни иааилыркит. Дагьахәаԥшит, дагьҩаҵҟьеит
Мушьни.
– Уара! Камидаҭ!
– Нур!
– Аԥсуа орнамент! Аԥсуаагьы адаԥақәа ирнырҵоит
абарҭ
асахьақәа!
– Иауеи, нас, Минадора даԥсыуаӡами? – лышҟа даахьаԥшын,
уи агәаанагара ԥырхага шлызнамуз ибарашәа, нас дгәаауа далагеит аԥшәма.
– Уи акәым, Нур...
– Камидаҭ!
– Аиеи, Камидаҭ, – деиҭалагеит Мушьни, аха даахәыцын,
ари жәанызқь шықәса раԥхьатәи уаҩуп ҳәа иоуҳәар, зынӡа
дгәаауеит ааигәахәын, шәеигымхааит, – ауп ииҳәаӡаз.
– Уразҟы иакит ҳәа сыҟоуп, Камидаҭ.
– Џьоушьҭ, убаашәт, – дгәырӷьеит Камидаҭ, ихьӡгьы
иамеимкит, иаргьы ашьанҵа-ҭыԥҳа илҿиҵаахьан,
Мушьни ижәҩа
кны днеицәхас-неицәхасит,
нас ихаара лышҟа еиҭаахынҳәит
илаԥш.
– Бгьагьеи, баагьагьеи, Минадора!
Имцымкәа, ачуан аашьҭылхит лара.
Камидаҭ мҿык аазгап иҳәан, дындәылҟьеит.
– Нина, – зыӡбахә имаз дылдырразы лхахәқәа шлықәыԥсаз
лирбеит напышьашәала.
– Нина Ԥсы дымҵаирсит.
Лхы аалырҵысит.
– Цәгьара лзимуӡои?
Лхы аалырҵысит.
Уажәраанӡа «ааи» анылҳәоз нада-аада акәын лхы
шлырҵысуаз, иаргьы ишахәҭаз еиликаауан, аха уажә
аҵыхәтәан лада-ҩада лхы анлырҵысы, зныкыршәа
иаицәымыӷхеит Мушьни, уи мап шаанагоз дазхәыцаанӡа.
– Бзымцәажәои, Ԥха? – дҵааит иара. – Бзымцәажәои?
– деиҭаҵааит, анҿылымҭ илзеилымкаазар иҳәан, ибзгьы
инацәа нақәикит.
Лара лхы аалырҵысит, лылахьгьы ааиқәылҵеит. Закәых сеидру, иааицәымыӷхан, дааԥхашьан, адәахьгьы
дындәылҟьеит
Мушьни егьымҳәаӡакәа. Уажәоуп
иангәааигӡаз, лара дҿаҳазар
ҟалап ҳәа.
– Нас, угәы иҭоуи? – иҳәеит, Камидаҭ дааидгылан.
– Сгәы иҭахи, ачара шәзысымуеи, – иҳәеит Камидаҭ,
иеиха
ақды иналаҵаны, иҽааириашан.
– Нина дшымҵаирсыз удыруоу ашьанҵа-уаҩ?
– Ҳаит, иқәақәра згааит сабхәында! – ааиҿыҵҟьеит
Камидаҭ,
аха нас уи Мушьни ишигәамԥхоз
даазхәыцын: – шасыс дигазаап, убоу. Ҳзакә уаау иалидыраауаз. Аха умшәан,
Мушьни, – инапгьы ижәҩа инықәиҵеит, – арҭ закәытә уаа-+
ԥсылманқәоу умбои, уи цәгьара лзиуамызт, – нас ихы ҿыц
иааҭашәан, – бзиоуп, аха ԥшаашьас ираҳҭараны
ҳаҟоуи?
– Уаха диманы дҩеиуеит, иацы ҳахьеибабаз аҳаԥаҿы,
ҳаргьы – Ԥха...
– Минадора?
– ...Минадора дҳаманы ҳнеироуп.
Ари Камидаҭ иагьааигәамԥхацәеит.
– Уара, аҭыԥҳа дымҵасырсит. Хаҵаҵас сныҟәеит, аиаша
уҭахызар! – дҵәааит иара, инацәагьы ихахәы ашҟа инымҩаниҵеит.
«Иа-шәиу-шәиу!» – иҳәарц егьааигымхеит Мушьни, аха уи
ацынхәрас:
– Камидаҭ, ушьанҵа-ҭыԥҳаи уареи шәеиқәшәазар ҳәоула,
уи уара думызхуа дарбану. Мамзаргьы иатәарымбаша
уакәзар даҽакын. Ҳаиццап зегьы, уаб-хәарааи уареи иаҳагьы
шәеибамдырри.
– Саншьа иԥа изысыцҳауеит. Агалаварез цқьа иоуп, уҭаххар
хынтәгьы дҭаркхьеит, – иҽааирӷәӷәеит Камидаҭ.
– Аӡәгьы даҭахӡам. Уара ухаҵами, ухы уақәымгәыӷуеи! –
Камидаҭ дызҟажашаз иҳәеит Мушьни.
Ҵоуп, уи иҳәеит, аха усгьы иӡбеит Мушьни, уаҳа амаҵурҭахь
дымнеикәа ашҭа дҭыҵны дандәықәла, усгьы днеины иҟалаз
иеиҳәарц иуа бзиа, абра Хәаԥ аекспедициа ыҟоуижьҭеи
ирхылаԥшуаз, пату рықәызҵоз Мирод Гәажәба.
Дук мырҵыкәа даадгылеит Мирод игәашә. Амӡырха
дықәланы аԥацха ашә даназааигәаха, ибжьгьы иргеит.
Аҭаацәа аадәылибаҳәеит. Ашә даалагылеит Мирод иашьеиԥа
Руслан, Аҟәатәи аҵарауаҩ.
– Аҳаҳаира! Ҳаит! Ҳаит! – иалшозҭгьы ахаҵа дҽыжәнарҟьаратәы
ибжьы ааҭирҟьеит Руслан, ихы-иҿгьы ианыԥшуан
иаха иҽширааԥсаз, аха шьыжьнаҵы
идақәа реиҵыхрагьы
дшахьӡахьаз.
Мирод аусҳәарҭа аҟынӡа днеит ҳәа аниаҳа, иага уааи
рҳәазаргьы, аҩныҟа дымнеикәа, уахь дыццакит
Мушьни. Руслангьы днаишьҭалеит, сшьапы ааиҵысхып
ҳәа. Амҩан Мушьни
Руслан изеиҭеиҳәеит иацы изықәшәақәаз зегьы. Ҵарауаҩык
иаҳасабала Руслан даара игәы архыҭхыҭит ашьанҵа-уаҩ дахьырбаз, Гәажәбак иаҳасабала зынӡа даргәырӷьеит, рыжәла
иахьынӡеидыруаз аиҳагьы иахьжәытәтәихаз.
– Ари изыхныҳәатәу усуп, – ҳәагьы нациҵеит.
Аусҳәарҭаҟны иахьлеиз, Мироди асҭаршыни еицәажәо
ҵаҟа игылан.
Мушьнии Руслани аус ахьыруаз аусбарҭаҟны аҭел абжьы геит. Абжьы агашьа ала амаӡаныҟәгаҩ ҭыԥҳа илдырит
даҽа қалақьк аҟынтә ишасуаз, Москвантә акәыз џьылшьеит
азныказ. Аха абжьы ергьҳәа ишааиуаз ала еилылкааит
иахьынтәасуаз егьшыхарацәамыз.
– Алло! Алло! Баҳауама? – ергьҳәа акәын ишааҩҵәҟьоз
Руслан ибжьы. – Хәаԥ аусҳәарҭаҟынтә ауп сахьасуа, – ергьҳәа
иааҩуан, аха иҩашьомызт Хәаԥ арантә еиҭах ҩажәаҟа верс
иааигәазҭгьы, дышҭаҵәаауаз ала ҭелдагьы ишлаҳауаз.
– Аҷи Кьагәа-иԥа дааихьоума?
– Дааихьеит.
– Каҳуажәра дықәҵхьоума?
– Мамоу.
– Нас дааг!
Аҷи Кьагәа-иԥа, Мушьни ихьӡала Руслан даниацәажәа,
деихеит ашәахьа ашьыжьтәи аизаракьаҿ иалагаанӡа адиректор дибарц. «Зегь акоуп сыгәра игаӡом
» иҳәарашәа акәын
иҿаԥшылара
шыҟаз иара, еснагь еиԥш, акабинет ашә данаалагылоз.
Аха адиректор исааҭ ццакуазу сеидру, аизаракьаҿ
далагахьан. Аҟәша аиҳабацәа аӡәаӡәала ааира иаҿын,
иццакы-ццакуа, ишагхаз анырбалак
иаарцәымыӷханы рсааҭқәа
ирыхәаԥшуа. Избан
акәзар адиректор убас дагьуаҩиашан,
дагьуаҩыҟәымшәышәын – дануԥхьа
уагхар ԥхашьаран.
Ҽыԥныҳәа ҟаиҵомызт, аха уахьааихәаԥшуаз
иаразнак
иааугәалашәон иара иакәызҭгьы абас ахаан иҽшагимырхоз.
Џьара ҽԥныҳәак
ааиҳәар иаҳа имариан, аха иара заҵа акы
имҳәарыз, иагхаз дшагхаз имбаӡазшәа ҟаиҵон. Уи акәын зегь
реиҳа изцәыԥхашьауаз аус ицызуаз.
Аҷи Кьагәа-иԥа дыԥшыр акәын шьҭа, ишԥаҟаиҵоз.
Аизаракьаҿ сааҭк еиҵахомызт, нас уи ашьҭахьгьы
жәохәҟа
минуҭ адиректор имацара дынрыжьуамызт аҟәшақәа
реиҳабацәа. Арахь адиректор иамҳәакәа, Хәаԥҟа, игәы ахьихоз, дәықәлашьа имамызт Аҷи Кьагәа-иԥа. Избан акәзар,
цас ауашәа мзызда хымш аусураҿ дыҟамызт иара. Ашә сылхо аасҭа иҳәан, дындәылҵит, ма аԥшаҳәахьы сынкылсны
каҳуак зжәып ҳәа. Ашьыжь иааины, ишааиз ала ашәҟәы рнапы ананырҵалак, арахь ианаауаз ишыццакуаз еиԥш, иццакуа
аԥшаҳәахьы идәықәлон каҳуажәра ҳәа аусбарҭа аусзуҩцәа.
Аха иҟан акаҳуа зынӡа изымжәуазгьы. Иаҳҳәап уажә Аҷи
Кьагәа-иԥа иааихьӡаз Игор Антон-иԥа, апалеоориентолог-апалеокинолог. Уи зынӡа дыццак-ӡон, акаҳуажәхагьы имоуп
ҳәа иԥхьаӡомызт. Избанзар анаукатә гәаанагарақәа реиҳарак
рыгәра мгакәа, аиашаҵәҟьа хаҭала иԥшаарц дашьҭан иара
иагьараан дубаргьы. Апалеонтологцәа ирҳәоз рӷьырак шиашамыз
ҭиҵаахьан, аха урҭи иареи ааилгоны, џьара физикк иаацәыригон зыгәрагара цәгьаз гипотезак. Уи дшиҿыз
алингвистцәа акы ааларыжьуан.
Ҳәарада, ихала мацара
даҿымызт иара агхақәа рырҽеира. Аҩызцәа рацәаны иман Москвагьы, Қарҭгьы, еиҳараӡак ара Амаамынқәа ракадемиаҿы.
Дааиуан иара, еснагь еиԥш, ашьха мҩахәасҭа даҿазшәа
ишьапоуқәа еихҳәа-еихҳәо. Аҷи дихьӡаны ианааиҿаԥш,
«иуасҳәаргьы сыгәра угашам усгьы» аҳәон еснагь еиԥш Аҷи
Кьагәа-иԥа ихы-иҿы, Игор Антон-иԥа ихы-иҿы усгьы ианыз «афактқәа, афактқәа» акәын. Иаанымгылаӡакәа аԥсшәа
анааибырҳәа, Аҷи Кьагәа-иԥа дҵааит, ишахәҭаз еиԥш:
– Иухьи, Игор, аҟәара уеиҵасуеитеи?
– Исыхьыз уҳәоу? Серебрианаиа гора ҳхамлеи сҩызцәеи
сареи.
– Хьымцрыԥшьу?
– Аиеи... Ҳыҳ!... Нас рыгәра гала ҳархеологцәа... уаҟа
иҳақәхәлан, ахьҭа сылалеит. Агәаҵәыхь ашҟа ииасызар ҟалап.
– Уԥшишь, уара! Уҽухәышәтәыроуп. Ас иааныжьтәым.
– Аха змада! – даақәыԥсычҳаит Игор Антон-иԥа. – Саҭамыз,
сыццакуеит, – иҳәан, Аҷи Кьагәа-иԥа днаиаԥысны,
– Гамкрелиӡеи
Иванови ртеориа атәы усгьы иуаҳаит, акәу
џьызшьогьы иагаҩ ыҟоуп, – ҿааиҭын иҿынеихаӡеит.
Даақәыԥсычҳаит Аҷи Кьагәа-иԥа, асенсациа ду игәыҵамӡо
дахьааиуаз раԥхьа иԥылаз зегь реиҳа ашьанҵа-уаҩ иҟазаара
агәра зымгаӡоз Антон-иԥа ахьиакәхаз азы. Игор диваҩуа днеиуан, аԥшаҳәахьы акәӡамкәа, уи дахьцоз.
– Сара сыгәра умган, аха аа, агазеҭқәа «Труд», – харантәила дналагеит иара, –
ателехәаԥшралагьы иҟаз умбакәа уҟам усгьы...
Игор Антон-иԥа даангыларц егьааигымхеит, убас ччараха
исит.
– «Труд» уҳәоу? – илаӷырӡқәа аахаддылеит иара.
– Центральный компетентный орган, – агәрамга иааиаҽԥникылеит
Аҷи Кьагәа-иԥа.
–«Комсомолка», – иччабжь акы ааинарҳауамызт Марк. –
Ари дгәаарц далагеит, аха егьи иччабжь инарбомызт.
– «Труд», «Комсомолка»! Уф-уф! – ичабра ааиҿишьит.
– Аҷи Кьагәа-иԥа, сыхаара! Амистификациақәа
ирызҟазоу
агазеҭқәа! Иугәаларшәа
«Реис Таллин–Тбилиси»! – аимҳәара
далагеит Игор.
– Анеандертал дыҟоуп! – изымычҳаит Аҷи Кьагәа-иԥа.
Игор дахьнеиуаз инапгьы нҭарсны дааникылеит. – Дыҟоуп
сҳәеит.
Игор аччара дааҟәыҵын, иҩыза дкылкааны дааи-ҿаԥшит.
– Аҷи Кьагәа-иԥа! – ҽԥныҳәала ҿааиҭит иара, аха иҩыза
иҿаԥшылара ааигәамԥхазт. – Угәы иалымсын, аха анаука наукоуп, иаҭахуп афакт ҟадыџьқәа.
– Анеандертал дыҟоуп! – еиҭеиҳәеит Аҷи Кьагәа-иԥа, –
аҳаԥы аҭӡамцқәа зегь иҩычеит сахьала.
– О, уи интересуп, – даақәшаҳаҭхеит Игор, еиҳарак
далеиԥырҵырц азы акәу, – шаҟа нызқь шықәса рхыҵуеи?
Еилургартә иҟоу?
– Абыржәоуп ианҭих! – дацыҳәҳәеит Аҷи Кьагәа-иԥа, –
Мушьни дасуан Хәаԥынтәи.
– Сышԥаццакуеи, анышә иамандаз, – инапы ииулак ахы
иаақәиҭитәит Игор Антон-иԥа, аха ддәықәымлакәа даангылеит.
– Мушьни ибеит анеандертал цқьақәа. Иагьцәажәоит.
Абыржәыҵәҟьа уахь сдәықәлоит, уи удыруаз, Игориок! –
дгәааны акәын дышцәажәоз Аҷи Кьагәа-иԥа.
– Афактқәа рыда изыҟалом анаука, – иҳәан ахәыз-хәыз
дааимҳәан иҿынеихеит Игор Антон-иԥа. – Мушьни дубар
иоуҳәаша: «Уаргьу, Брут?»
Аҷи Кьагәа-иԥа дгылан, уи дишьҭаԥшуа, уама-шәагьы ибон
Игориок ҟәыӷа Мушьни иааицҳаз хырҩ ахьеимҭаз. Мушьни
амц шимҳәоз рҩыџьагьы ирдыруан арахь.
– Дагьызлатәарызеи абыржәы аусбарҭаҿы игәы каршәны,
– ихы ааиҟьеит иара.
Антон-иԥа иакәзар, аусураҟны даакылҟьаны, икабинет
иҽыҩнеикын, аҭел аақәиԥааит.
– Абгыӡра аума? Анна Махаз-иԥҳа дысҭахын!.. Анна Махаз-иԥҳа! – дахьҭацәажәоз иҿы инапала ихҩо, аҭӡамц иалыҩны
аус ицызуаз ирмаҳаразы, ҿиҭит иара. – Серпантингьы
даашьҭыхны, шәышзахәо
шәдәықәла Аҟәаҟа! Шәышзахәо,
абааԥсы,
ишәасҳәалакгьы... Сышәзыԥшуп аусураҟны, – аҭел
нықәиҵан, егьҟамлаӡазшәа адәахьы дындәылҵит.
– Ҳасуама ашахмат? – даҽа ашәык ихы нылеикит иара.
– Уҩнал арахь, – наиаҭаркит уахьынтә.
Аҷи Кьагәа-иԥа акаҳуа ыжәны, аха иажәабжь уаҳа ҽаӡәы
иҟны имырзакәа дхынҳәит аусбарҭахь. Аизарагьы иалгахьан,
аха адиректор аӡәи иареи еидхаланы иҟан. Уи дагьаадәылҵит,
Аҷи Кьагәа-иԥа уахь дныҩнашылеит, дыҩнаҵәаауа:
– Асенсациа! Алықьса Платон-иԥа, асенсациа!
Аха иара заҟа дацраланы иҳәоз аҟара дҭынчӡа ихи-иҿы
ҳалал дааҩахан, ԥшьаала даацәажәеит, Аҷи Кьагәа-иԥа
исенсациақәа ирышьцылахьаз адиректор:
– Уабаҟаз хымш, ишаасоуҳәара?
Инапгьы ашьшьыҳәа абыржәыҵәҟьа дызҭацәажәоз
аҭел
ақәҵара иаҿын.
– Алықьса Платон-иԥа, абааԥсы, аартра ду ашәхымс
ҳалагылоуп! Найден неандерталец! – дааԥаҭхалеит Аҷи
Кьагәа-иԥа.
– Азамана ауми, – иаҳагьы дҭынчӡа даацәажәеит адиректор.
– Ҵарадырратә усбарҭа цқьаӡам ҳара ҳусбарҭа, аха аҵарауаа
шәҳамоуп. Адисциплина ауп, мамзар Мушьнии, уареи, Игори
шәеиԥш иҟоу академиагьы реилаҳауеит, издыруеит уи. Зегьы
ҳарҟәаҵып,
аха увзносқәагьы уа узын са исшәаларыма?
– Исшәоит, исшәоит, Алықьса Платон-иԥа! – Аҷи Кьагәа-иԥа иџьыба нҭирҩрын, мааҭ ҟәаҷқәаки аҿырпи аишәа
инықәиԥсеит, аҭаҭын ргәыҵатата. – Мааҭак агуп, нас иусҭап.
– Сара сакәӡам апарторг, – иаҳагьы ашьшьыҳәа даацәажәеит
адиректор.
– Сшаадәылҵлак исшәоит, Алықьса Платон-иԥа, амала
Мушьни иааицҳаз уазыӡырҩы!
– Мушьни уҳәоу! – иҽирцәгьарц далагеит адиректор. – Уигьы мчыбжьык дагхахьеит.
– Анеандерталец... – деиҭаналагеит аҵарауаҩ, аха адиректор дааҟәихит:
– Алықьса Платон-иԥа, узыргәыбзыӷуа иԥсра убааит!
– Бзиоуп, бзиоуп, иуҭаху саҳәи!
Убасҟан агха ҟаиҵеит Аҷи Кьагәа-иԥа.
– Анеандерталец даабеит. Уазхәыци, Алықьса Платон-иԥа, аҵарадырразын ари закәу. Уазхәыци! Уазхәыци! –
дааҟәымҵӡеит уаҳа.
– Аиеи, иабаздыруеи анауказы аминерал зыԥсоу. Асып
зыԥсоу сара иабаздыруеи – дгәаауа далагеит адиректор.
– Асланец акәым, анеандерталец... – даҽа гхак ҟаиҵеит
Аҷи Кьагәа-иԥа.
– Аплан ала иуқәнаго аԥара сынтәа иузоуҳажьхьеит.
Иагьнамцхәны. Ҽааны ианаамҭоугьы
мап сҳәозар убап, –
иҭел ахь инапы ааирххеит адиректор.
Аҷи Кьагәа-иԥа даақәыԥсычҳаит. Еиликааит уажәы адиректор игәалаҟара аҽшаԥсахыз ала, агәра иргара шыцәгьаз инахьхьи Хәаԥ иҟалаз. Мушьни иӡбахә иҳәаргьы, абгахәыҷы аҵыхәа
шаҳаҭс ианыҟанаҵоз еиԥшхон. Арахь иҭахын амашьына,
иҭахын амагнитофони
афотәаппарати, иҭахын амҩақәҵага
бӷьыц. Аха убысҟан ашә лхы аалалкит амаӡаныҟәгаҩ-ҭыԥҳа..
– Кьагәович, Демур уигоит, Демур!
– Иҭабуп, башаӡа угәы ԥысҵәеит, Алықьса Платон-иԥа,
– ашәахь иҿынеихеит Аҷи Кьагәа-иԥа, амашьына иоуз
ҽаџьарантә изаазшәа...Арахь русбарҭа амашьына акәхын Демур дзықәтәаз.
Руслан аҭел дшасызҵәҟьа, Мироди Мушьнии даашьҭырхын,
идәықәлеит Нур-Камидаҭ ишҟа.
– Инхацәа цқьақәоу, уи Камидаҭ акәу, ижәла? – дахыбаан
дҵааит амҩан Руслан.
– Ирыбарги, акруцәоуп, рчеиџьыка бзиоуп, – аҭак ҟаиҵеит
Мирод.
– Мамзар изабалак диаҳҭома ҳахьшьа, – Руслан ажәытәрақәа
гәхьааганы иман азоуп ақыҭахьгьы дзааз ҩымшҟа.
Ҳахьшьа ҳәоуп ишиҳәаз, Ҭырқәтәыла инхо ахҷыԥсаа
рцәажәашьала. Идыруазҭгьы иара ашьанҵа-уаҩгьы «ҳахьшьа»
шиҳәоз!
Ус ишнеиуаз иаадгылеит Камидаҭ игәашә. Аха уа иахьнеиз «рахьшьа» дызҿқәаз Руслан иакәым, Мирод ханшьалагьы
уамашәа ибеит.
Амра ашәахәа лықәыҷҷо ацалаҟьа дықәгылан лара.
Дара
лбаӡомызт. Ацалаҟьа дықәгыланы цыгә-хыршәҭ ҟалҵон.
Нас, лҽаалыриашан, егьи ацалаҟьа днықәԥалеит, уаагьы цыгәхыршәҭ ҟалҵон. Нас, ишанханы агәашәахьынтә
ишылзыԥшуаз, ацалаҟьа аҵкар шьапԥынҵала лҽынхылшьын,
даагьалеит. Дылбаагьалан, хланҵы дшыкнаҳаз иаалырбзеит
ҵаҟа игылаз аҳаҟьа. Аҳаҟьагьы аалырбзеит,
нас деиҭаагьалеит.
Ахьышәҭҳәа ацалаҟьа даақәгылеит. Нас, еиҭа цыгәхыршәҭ
ҟалҵан, егьи ацалаҟьахь дааиасит.
Ашьанҵа-ҭыԥҳа иахьатәи чемпионкак лаҟара лыбаҩ
лцәыласын. Уи ибон Мушьни. «Анцәаду» иҳәеит
Миродгьы,
иԥаҵақәа инапы нарылеишьын. Руслан иакәзар, игәаԥхомызт
иахьшьа лхымҩаԥгашьа.
– Аԥшәма, уара! – раԥхьа ҿиҭит Руслан. Ашьанҵа-ҭыԥҳа абжьы лаҳаит. Лҽаалыриашан, деинаалаӡа ацалаҟьа
даақәгылеит. Аца ашә днасҩасит.
Иаақәырццакны ашә аатын, уахьынтә ихы аакылирҳәҳәеит Нур-Камидаҭ. Ларгьы
ҵаҟа дналбааԥеит,
ус лыдимҵакәа дыҟам данаацәырҵ. Асакь
аалиркит.
– Уа, бзиала шәаабеит! – иҳәан, акьыба длалбаан,
иҽыршәшәо арахь иҿааихеит.
Аха иҽааиԥсахит Мирод даниба.
– Аду, уххь згеит. Иҟалаз ҟалеит – усмабашьын. Саргьы
ауаа сырхылҵит, уажәы сзаҵәхеит акәымзар, – иҳәеит иара.
– Ус шԥоуҳәо, Камидаҭ, дад. Аҳы, аҩныҟа ҳнаганы
фырџьанк-фырџьанк ааҳаржәшь. Ҳажәла лхуп рҳәеит, уи
ашьанҵа-ҭыԥҳагьы дааҳардыр.
Руслан иакәзар, «рымаҳә» ас иаб иашьа дахьиацәажәаз
игәы ааҟанаҵан, ҿааиҭит:
– Амаҳә бзиа аешьа диаҩсуеит, Камидаҭ! Камидаҭ ауми
иухьӡу?
– Нур ауп, џьушьҭ, исыхьӡу, – дыԥхашьаԥхаҵо, аха усгьы
иара итәы иҳәеит амаҳә ҿыц.
– Ҳноугома, нас? – аҽыгә-ҽыгә дааччеит Мирод.
– Шәахьнааго ишәаҭәоу ҳәа егьсымам, Аду. Суаҩызаҵәын
иахьанӡа. Аха шәааи, иҟалозар!
– Акагьы угӡам, акагьы угӡам, Камидаҭ, – иҳәан, амаҵурҭахь
иҿынеихеит Мирод.
– Акәасқьахь шәхалар, Аду?..
– Ҳара аԥсуа мца ахьыҟоу ҳнеиуеит. Уцеишь, уаԥшәымоуп,
– иҳәан, Камидаҭ ишимуаз аԥхьа днеишьҭын, иҩызцәа иманы амаҵурҭа дааҩналеит Мирод.
– Ара бааи, дад, – иҳәеит, ашьанҵа-ҭыԥҳа дшәаԥырҳаԥуа
акәакь лҽахьалҭаз даалыԥхьан.
Дыԥхашьаԥхаҵо дааидгылеит. Леилаҳәашьала деилаҳәан,
аха Камидаҭ имидал лаԥхьа иаркын. Ари зынӡак дигәаԥханы
имидал ланеишьазар... Мирод инап дуқәа рыла лхы ааникылан, лхагәҭа днагәӡит. Амала макьана лыиаҳәшьара
иахирҟьаӡомызт. Руслангьы асас лхы днагәӡит.
Камидаҭ ашьанҵа-ҭыԥҳа илақәа лирбеит, адулаԥи аишәеи
ихы рықәкуа. Аха лара иаҳагьы дшәеит, ииҳәоз лзеилымкаазт.
Сааҭқәак рышьҭахь Нур-Камидаҭ исасцәа лахҿыхӡа
амаҵурҭа иаадәылҵит. Агәашәаҟынӡа ианнеи, Мирод инап
дуқәа рыла ашьанҵа-ҭыԥҳа лхы ааникылан, даалыхан, лылахь днагәӡит.
– Бызлыҵыз рылԥха-ргәыԥха быманы бызланагалаз рзы
бымшны Анцәаду, Аллаҳ ду дбықәныҳәааит,
дад!
Уи иҳәонаҵы дыԥхашьаԥхаҵо дгылан аҭыԥҳа, нас
илгәаӷьын, днеицәхас-неицәхасит.
– Абзиараз, Ԥха, сахьшьа!.. – зынӡа длахҿыхӡа дҟалахьан
Руслан.
– Минадора ауп, – Мирод имаҳаратәы уи дааириашеит
аԥшәма.
– Минадора уи уара узы. Ҳара ҳзы ҳахьшьа лыхьӡ шьатәыс
иҳамаӡам, – иааҿахиҵәеит Руслан.
Мирод наҟ ихьаԥшымҭа иақәыршәаны Руслан днеицәхас-неицәхасит Камидаҭгьы. Маҳә бзиа бхәында бзиа дшизыгәдура
дизыгәдуун уи уажәы.
– Нас, ишеибаҳҳәаз, Нур, – иааигәалаиршәеит Мушьни.
– Камидаҭ ауп... Аха саҳәшьаԥа усгьы даазгоит.
Гәарабжьарала иахьааиуаз Мирод ус иҳәеит:
– Димырхыр ҳәа дшәоит, нас уигьы деилкаатәуп. Дицәыӡыр
иҭахым. Шаҟантәы деиқәымшәахьоу имдыруеи.
– Ҳрыбжьаҟазап, – иҳәеит Руслан, аха нас, Мирод
дааихәаԥшын, – урыбжьаҟазап иҳәеит.
– Уи ԥсыхәак аиуп, аха иԥсҭазаара зеиԥшрахои иара, Камидаҭ?
– ихы дазҵаауашәа ҿааиҭит Мирод. – Уаҵәы иахымгакәа
ашьанҵа-ҭыԥҳа лыӡбахә ахыҵәашт. Арахь идәықәлап ауаа...
– Иара ус атуристцәагьы, – нациҵеит Мушьни.
– Хәаԥ ршьаҟьарцу! Ацҳа ԥаҳжәоит, Хыԥсҭа иаху! – иажәа
ааиԥсахит Руслан.
Мирод иашьеиԥа иццакра игәамԥхакәа ихы ааирҵысит.
– Удәҳәыԥшахь амҩа анбанӡаноугахьеи, Мирод? – дҵааит
Мушьни.– Мышкгьы сзумыцхрааит.
– Сара соума, уара уоуп изыцхыраатәу. Шәхала аусура
шәаҿуп Нинеи уареи. – Нас, шәымҭак аныбжьала инациҵеит:
– Дәҳәыԥш ԥшӡоуп, ихтызааит ауаа рзы. Уахь арахә-ашәахә
ықәлом усгьы.
– Арахь иқәлом уҳәоу? – даазҿлымҳахеит Руслан.
– Сеидру, уахь арахә ҩеиуа ҳамбаӡацт.
– Дыдрыԥшь-ныха ашҟагьы рахәгьы шәарахгьы ҩеиӡом.
«Аиаша иҳәоит убоу, уажәадагьы схаҿы имааицызт», –
гәаныла даацәажәеит Мирод.
Гәанылагьы иаазгәеиҭеит иашьеиԥа дласызаргьы ихшыҩ
шыбзиаз.
– Иҳаздырам. Жәытәла Хәаԥ иашьагәыҭҵәҟьаз амҳаџьырра
иагеит. Ара инхо ажәлантәқәа Дәрыԥшь, Џьырхәа
уҳәа
рҟынтә иааны инхаз роуп. Ахә-ных ахьӡуп акәымзар, изакәу
ҳаздырӡом, – ииҳәоз иаҳа-иаҳа игәы архыҭхыҭуан Мирод.
– Иаҳзымдыруа иагьа ыҟоуп адунеи аҿы. Ашьанҵа-уаҩгьы
дыҟоуп ҳәа заҳахьадаз, абнауаа ҳәа шьоук рыӡбахә рҳәалон
ҳабацәа амзар.
Ашьанҵа-ҭыԥҳаи Нур-Камидаҭи анеизынха акәзар,
Нур-Камидаҭ даахәыц-хәыцын ус иҳәеит:
– Минадора, бааишь, бааишь!
Лара даахалеит ахьҿиҭуаз аганҩны.
– Исзаагишь бракац, иалшо збап, – иҳәан, аҽеилаҳәара далагеит.
Аракац анизаалга, «шьҭа бца» иҳәан, асаркьа днадгыланы асақә еиԥш иааиҿишьит. Инапгьы неиҿишьын, иӡамҩа
ахәгьы нықәнырбзаан, зхәы амзымхыц арԥыс иӡамҩеиԥш
иҿыҟаԥшьааӡа иааҟалеит.
Абасала «ихәы аамихын»,
деилаҳәеилаца даалбааит. Иҽы кәадырны иааҭигеит.
– Минадора, бааишь, бааишь! – ҿиҭыхит иара.
Ашьанҵа-ҭыԥҳа амаҵурҭа ашә даалагылеит. Лӷәыцәмаҟьеи
лаҳәызбеи лнапы иакын.
– Уажәыҵәҟьа саауеит, баба, – иҳәан дынҽыжәлеит
ахаҵа.
– Џьырхәанӡа слеины сааиуеит. Бгәы бмырҿыӷьын,
– нас,
«чоу!» ҳәа иҽы ааирхәмарын, ашҭа дылҭҟьеит.
Џьырхәа дахьлеиз, ииҭахыз иаҳәшьаԥа дыҟаӡамызт.
– Ахәылбыҽха дааип, уҽыжәҵ, узыԥшузеи, – лҳәеит
иаҳәшьа.
– Умидал абаҟоу, Камидаҭ, – иҽыҩ леишәацәгьагьы
иацәымшәаӡакәа ишькыл иахьынҳалон ахәыҷқәа.
– Макьана ишәасҳәаӡом, – маанала даацәажәеит
Камидаҭ, нас иаҳәшьа ус леиҳәеит: – Уаха уеизгьы-уеизгьы
дысзынашьҭи быҷкәын, дысҭахуп.
– Дзуҭаху уҳәар иауеи.
– Макьана ибасҳәом, – маанала даацәажәан, иҽы ишьхәа
неирбеит лашьа.
Абжьааԥны данырзаалоз акыргьы даанхалон, уажә
иццакра
уамашәа илбеит иаҳәшьа. Игәаалыгӡон игәы лас иҩныҟа
изихоз, аха егьзимҳәаз иарбан?
– Ҽазных ԥҳәыс дааигеит ари аиқәымшәа, – даахәыцит
иԥҳәысаагарақәа згәы иадыргахьаз иаҳәшьа.
Аха Камидаҭ иӡбеит аус ҿыц дызланагалаз анарха шаиуа
ихаҭа агәра игаанӡа имырзарц. Дыццакит ишьанҵа-ҭыԥҳа
лахь.
Амҩан дааиԥылеит рқыҭан абга дақәтәоуп ҳәа ззырҳәоз
алыгажә. Уажә абга дақәтәаӡамызт, шьапыла акәын дшааиуз
уи, аха усгьы иааицәымыӷхеит Камидаҭ. Наҟ иҿы нарҳәны,
димбаӡазшәа диаҩсит. Урҭқәа ирышьцылахьаз алыгажә
игәы ааихьнашьын
ихы ааирҵысит, аха ишьҭаҿимҭит. Уи
азымхошәа дшааиуаз
жәык ахы иқәкны иқәҟааит ҳҽыуаҩ.
Изтәызгьы
дидыруан.
– Алашәатә уӷрыхааит, – иҳәан, дҽыжәымҵӡакәан
дааиҩаӡан,
ахәажә налиԥааит Камидаҭ.
Иҽы ашҭаҿ иааужьны амаҵурҭа дааҩнаххит, игәы аҭҳара
еисуа. Иԥҳәыс хәаша аҩны дыҟан, аха изуҭахи... Амца лыцәкьаҭазаарын,
еиқәысҵоит ҳәа даҿын. Уаҳа қьаад анылымба,
иршаҳаҭга шәҟәы ааимылыжәжәан, уи ала амца аибаркра
даҿын. Амца ааибакуан еиԥш дааҩналеит иара. Ашьанҵа-ҭыԥҳа даахьаԥшит, иршаҳаҭга шәҟәы иаразнак амца
шеиқәнаҵаз ирбаны длыргәырӷьаразы.
Илзеилымкааит игәы изамыхәаз. Лыччаԥшь налҿабеит.
– Ааит, бара атрацкист хша, авридитыл! Еицәазгьы
сықәнаган санбыднагалоз! – уажәшьҭа лхала лакәӡамызт
иибоз, уаанӡа дызмаабыз иҳәсақәагьы
лывагылазшәа ибон. Уи
азоуп шәара ҳәагьы зиҳәаз.
– Шәара шәыжәла ақәны ақәрыԥсароуп, қьаафыри
мааинцыз, иана саԥыс!
Амцагьы дныҽҳәасгәышьеит, аха ишәҟәы былхьан,
иабаҟахыз.
– Бдәылҵ абыржәыҵәҟьа! – дыҳәҳәеит ари ахаҵа.
Даауалуашеит, даашаҟьшаҟьеит ашьанҵа-ҭыԥҳа.
Дааҩнагьежьит
амаҵурҭа шәарах ӡыӡымкшәа.
Лмаҟа
иавҵан
аҿырпын. Лӷәыцәмаҟьеи
лаҳәызбеи лнапы
иакын. Уаҳа
мҳәакәа лхы лықәырԥс дындәылҵит
лара ашьшьыҳәа. Ашҭа
днықәланы лҿыналхеит,
алақәа
ахьлыдгәыбзыӷлоз мбаӡо.
Ашҭа агәҭа днеиуаны, лхы аалалырҟәын, аӷәыцәмаҟьа ашьац
инылалҵеит. Агәашә данҭыҵуаз аҳәызба уа амҿы иналалырсит. Лгәы иахьаркыз иаамхны уи инаҿалыршәит амидалгьы. Ашә аныдылҵоз алақәа
лаԥҟьаны иҭыҵхьан. Знык лхы
дынҩахан, Мачагәа иҳаԥы ахьамаз ахра ахьыҟаз гәалҭан,
уахь лҿыналхеит, амҩа еихыҵәҵәа.
Рыбжьы мыргаӡо
илышьҭаланы иҩеиуан Бжьацали Пырқьеи.
– Бцо, бцо, бахьымаара анцәа бишьҭааит! – иҳәеит
Камидаҭ, ибла агәаӷ анхыҵ, ибла анааԥш, ишьанҵа-ԥҳәыс
хәаша данимба.
Дуазыруа аҩны дыҩнахеит. Аҩны дамкызт, ашҭа дықәлеит.
Иаргәҵысҭаҿы ихахәы ирҳәуан, ирҳәуан. Аха ихы цқьа аус
азымуит, иҟалаз изеилымкаацызт цқьа. Ашҭа иқәыршәыз
аӷәыцәмаҟьа зныкгьы дахҟьашеит, аха изакәыз мбакәа иркаланы шьапыла наҟ днацәхасит.
Дук мырҵыкәа даакылҟьеит иаҳәшьаԥа-агалаварез.
Имашьына лас аапкны ишааиуаз, агәашәаҿыҵәҟьа
иаақәирчаразын, дааҭыҵит.
– Иҟалеи, цәгьароума, диахоз? – ҿиҭит иара.
– Дцо, дцо, дахьымаара дцеит ҳәа уаҳааит! – иҳәан, уи
днеиԥылеит Нур-Камидаҭ.
Аха агәашәаҿ дахьнеиз илаԥш нарықәшәеит аӷәы иаларкьакьаз аҳәызбеи, уи иахаршәыз имидали. Аҭҳарцәҳәа
ацәа даалҵызшәоуп ихгьы шибаз иара уа. Аҳәызба уа
ишалаз амҳасҭа ааимлагәа илахь инадикылеит. Уаҳагьы
иҽизнымкылакәа даақьызқьызит.
– Иҟалац ҟалахма, диахоз? – зегь еиликааит иаҳәшьаԥа.
Ашьанҵа-ҭыԥҳа ԥыҭраамҭак дҩеиуан, ахра лхы ақәкны,
деиқәышьшьы. Аха, нас, лҽааиҭалкит, алақәа лышьҭаланы
ишааиуаз ангәалҭа. Дагьаалахҿыххеит,
лҿырпынгьы лмаҟа
иахьавҵаз лнапы аахьылшьит.
Мирод иҩызцәеи иареи Ахә-ных аҵаҟа аҳәысҭа иааҭыҵит.
Шыцла иҭалаҳаны игылан Ахә-ных хыгьежьаа
ԥшӡа. Иара инахыкны иубон Мачагәа иҳаԥы змаз ашьха. Ахә-ных иаҿыкәшон,
ирҩашха, Иаӷырҭа цқьа. Еизааигәаӡаны игылаз ҩ-ӡлагарак
аус днаруан уи аҟәыҵәак, хаҳә ҟәазла ихыбыз адәыиаҵәаҿы.
Аҩны ианааи Мирод иԥшәмаԥҳәысгьы рхәы ҟаҵаны
дырзыԥшын. Ианаатәа, Анцәа улԥха ашьҭахь,
Мирод
дҩагыланы ҳаԥсуа бызшәа иныҳәеит. Ҩасҭха аишәакьаҿ
иахатәаны ичоз ихәыҷқәа, раб дцәажәонаҵы иӡыҩӡа игылан.
– Амын! – рҳәеит дара адруҳәа, иажәа даналга.
Мушьни дааԥышәырччеит. Ари аҩнаҭаҿы ус ишаԥыз идыруан.
– Аӡәгьы иуцәигаӡом, Мушьни, уракац хәшәы, – иҳәеит
Руслан.
Мушьни ахәшә зҭаз ашьушьа наҟ инықәиргылеит.
– Агәабзиарахьчара аминистрра ирыдызгалоит арецепт. Апатент иаҭныҵуа ала апалеолит саҿызаауеит, аӡәгьы
сихьымԥшӡакәа, – дгәырӷьон иара.
– Уусқәа еиқәуршәеит уҳәар смаҳаи, сашьа! – ҿааиҭит Руслан.
Мирод ҩбаҟа фырџьан шьҭиххьан, дҳәыҵәыҳәыҵәуа далагеит.
– Шәара шәсасцәам, шәмыццакын, – иҳәан, дгылеит иара.
– Деиҭадәықәлеит идәҳәыԥш ахь, – лҳәеит иԥшәмаԥҳәыс.
– Баба, саргьы суццоит, – дҩаҵҟьеит иҷкәын.
– Уаала, нас, – иҳәеит Мирод.
Ибжьы еизадаӡа ауп ишиҳәаз, аха иус иҷкәынгьы игәы
ахьазыбылуаз игәы иахәон. Уигьы ааныԥшит ихы-иҿы.
Иаӷырҭа уахьныруаз Ахә-ных ашьапаҿыҵәҟьа иҟан
уи адәҳәыԥш еизиаша. Уахь анеирҭақәа амаӷ рхиааны
иахьыҟаз ирыцқьаны адәҳәыԥш ааирԥшит Мирод. Иҩнусқәа
иҽрыгырханы уи даҿын иара ҩымчыбжьа. Иахьа аӡы ацҳаҵәры
хҵангьы иалгеит иҷкәыни иареи. Амра аҭашәарахьы ахы архахьан.
Шьҭа ицатәын аҩныҟа, избан акәзар идәықәлар
акәын
Мачагәа иҳаԥы ашҟа, аиԥыларахь, ишеибырҳәахьаз.
Ахәыҷы аҩныҟа дишьҭын, ԥыҭраамҭак дынкахәыцуа даатәеит
Мирод. Нас, даагылан, ԥсыуак ишыҟаиҵац Анцәагьы
Аллаҳгьы рыӡбахә иҳәеит, хыхь дыԥшны. Убасҟаноуп данааидгыла ашьанҵа-ҭыԥҳа, уаҳа данааиуаз лышьҭыбжь имаҳаӡакәа.
Дааидгылан, дыԥхашьаԥхаҵо днаицәхас-наицәхасит.
– Ҳаи, бара бшеибгоу, дад, – иҳәан, игәышԥы ҭбааӡа
инапқәа ааиҵихын, дааигәыдиҳәҳәалеит аҭыԥҳа.
Аҿатә уаҩ ижәҩахырқәа аанкыланы Ахә-ных шыҟаз
даахьалырԥшит ашьанҵа-ҭыԥҳа. Акы илырбон, напышьашәалагьы
иалҳәарц лҭахын. Ахә-ных иқәиаауаз ашыц
аиаҵәара еиқәарахахьан. Мирод ибомызт ашьанҵа-ҭыԥҳа
дзызхьалырԥшуаз. Ҿымҭкәа
уахь уԥшла ҳәа илырбеит, лышҟа
данаахьаԥш.
Иаргьы дыԥшуан, дӡырҩуан. Алақәаҵәҟьагьы
уахь иԥшуа иӡырҩуан. Дыдбжьызу дыдбжьымзу изеилмыргеит
арҩаш цқьа инамырҳазт. Аха ҿымҭ дшыԥшыц дыԥшуан.
– Злыԥха ҳаура, злыԥха ҳаура! – даахәыҭхәыҭит Мирод.
Ибла ишабоз ашьха ақәцә инахылҵын, ажәҩан аҩеижьра иналалеит акы жжаӡа. Амца алҟьошәа убон иара ҟәашӡа иахьлеиуаз. Аныха лабҿаба ишибаз агәра игеит Мирод. Дшанханы
дгылан алаԥшҵашәара аниасгьы кыраамҭа.
Иагьизгәамҭеит ашьанҵа-ҭыԥҳа днеицәхас-неи-цәхасны
лҿаныналхоз, ллақәа лыманы. Ауасарҳәыга абжьы илымҳа
ианааҭас ауп дцәырҳазшәа данаалҵ. Амра шәахәа кьынаақәа
лхахәы иалаҭәо, лцәалых маҭәақәа ирҿыкәшо дҩеиуан лара,
аӡиас аҟәара дықәланы, хыхь. Дҩеиуан,
аҿырпын арҳәо.
Илываԥало
иҩеиуан ихьыԥшшәылаз ахьчалақәа ҩба.
Миродгьы дқәит, иахьа иибаз аӡбахә ауаа игәра ргаратәы
ишреиҳәара ҳәа, насгьы абра иуаажәлар ааганы аԥсаҭатә
шыҟаиҵара ҳәа.
Ашьанҵа-ҭыԥҳа ллақәеи лареи шнеиуаз, Мачагәа иҳаԥы
иазааигәахоны еиԥш, амшә рԥылеит. Алақәа уи рбеит, ирбеит
моу заанаҵгьы аԥба рыкгәышьеит, аха ишәаны иахьзажәымлаз
иацәыԥхашьеит. Рҩыза рҽаалыдырӷәӷәалан, Пырқьа абжьы
ныҵакны иааҟуит,
Бжьацал абжьы ныҵакны иааҵарит. Наҟ-ааҟ ллақәа лыҩнапык рыла иаалгәыдлыҳәҳәалан даатәеит
лара. Иахьаалгәыдлыҳәҳәалаз, лызнапык аҿы инхаз аҿырпын
ахы Бжьацал ақьышә иқәкын, иарҳәа ҳәа иадылгалазшәа. Аха
Бжьацал аҿырпын арҳәаха амамызт, Пырқьа еиԥш аҟәара
еиҵасуан иаргьы агәы ҭҟьаны. Избан акәзар амшә, рымҩа
ахьеихнаҵәоз игәанаҭан, ихынҳәны иааин, иаарыдгылеит.
Рыхқәа ааидыркылеит ашьанҵа-ҭыԥҳаи иареи. Ахьчалақәа
рыблақәа аахырҩеит, ушьҭан, «ҳабла нҭаан, акгьы ҳамбеит»
рҳәарц рыӡбызшәа.
Ллақәа шылкыз амшә лхы ааҿылшьит,
сеибганы
срылҵит, сеиҭашәзааит лҳәарызшәа. Амшәгьы
ахы
аалыҿнашьит, баагәышьама
ҳәа. Нас, арыӷьарахь иаахьаҳәын,
уахь идәықәлеит. Бааит, бызбеит, уажәшьҭа сгәы ҭынчуп,
сцаны бгыӡрак сфап аҳәазар акәхап.
Игор Антон-иԥа аҭелгьы дасит, сааҭки бжаки ирылагӡаны
иаакылҟьеит иҩызцәа. Урҭ алааит аспецмашьына. Иара
машьына ласын, аха иаман иҭахкааз ацраҳәа. Уи ацраҳәа
иҭартәаны Аҟәантәи Тамшьҟа, ма Тамшьынтәи Аҟәаҟа
имҩаныргалон амаамынқәа. Иҩызцәа ирыманы иааит «Санио» иҭнажьыз аҭыхгеи «Тошиба» иатәыз анҵагеи. Ирыман,
зеиԥш ҟамло егьыҟам ҳәа, «Шарп» иҭнажьыз аибашьыга аерозоль, Анна Махаз-иԥҳа Иокагама даныҟаз иаалхәеит уи.
Инызҿоуҭәаз, маамыныз, уаҩыз, жәохә минуҭ инҭаҳәахаа
иарцәон, ԥырхагагьы рызнауӡомызт.
Амашьына амаа икит Серпантин, аиог, ателепат. Хәаԥ
ақыҭа ахьыҟаз усгьы ирдыруан. Егьырахь, Серпантин дтелепатын, хә-верск рыкәшамыкәша ауаҩы ихәыцбжьы иаҳауан.
Насгьы, гәаныла дарбанзаалак адҵа ииҭар илшон.
Хәаԥ иҩалалоны иаангылан, амашьына иааҭыҵит, ӡык
ржәырц. Аӡыхь ишахагылаз дыццакы-ццакуа даарывалеит ҽыуаҩык. Ақыҭауаа ирзымдыруагьы аԥсшәа иамҳәакәа
иаҩсӡом. Аха ари аҽыуаҩ аӡыхь иахагылаз
иагьимбеит.
Дыхшәааны акәын дышцоз. Серпантин атәара дахьымӡазт,
дышгылаз Шьхатәыла Абжьныҩра поза ааникылеит. Иагьидырит уи ахаҵа аӡәы дааигарц дишьҭаланы дышцоз, уаха Минадора ҳәа ҭыԥҳак дицәырымгаразы. Уаҳа егьизеилмыргеит,
избанзар уи ахаҵа ажәала данхәыцуаз ииҳәоз аԥсышәан. Уи
Серпантин иаҳауамызт. Игәыԥжәарабжьи «Минадора» ахьӡи
ауп еилиргаз.
Даара ауаа ирзыӡырҩит, ашьанҵа-уаа рыӡбахә аӡәы
иҿыҵшәаны ираҳауазар ҳәа. Аха баша аамҭа рыцәцон.
Аҵыхәтәан ақыҭсовет аҟны иҩеины иҵааит,
археолог Мушьнии аетнограф Руслани абаабари ҳәа. Уа ираҳаит урҭ ауаа
Мирод Гәажәба иҟны ишыҟаз.
Мирод дахьынхоз дзырбашаз
хәыҷык даашьҭырхын,
уахь ихалеит.
Серпантин даара идырцалазаргьы ҿамҩак иҿахьы инеимгеит Мирод иҩнаҭаҟны. Мушьнии Руслани зны-зынла аԥсуа
интеллигентцәа ишырҵасу еиԥш, иналаршә-ҩаларшәны
урысбызшәала иахьхәыцуаз
ихы иархәаны иҟаз зегьы еиликааит иара. Уажәшьҭа иҩызцәа иманы хыхь дцаргьы цәгьа
ибомызт, зегь раԥхьа анеандертал дрыԥшааразы. Аха аишәа
иахьеицахатәаз
раҳәашьа дақәымшәеит. Аҵәы дахьахаз
ахәыцрақәа рзыӡырҩра иаҳагьы ицәыцәгьахеит.
– Изимжәуеи ари?
– Идумцалан, Мирод. Уи идин иаҵанакуам, – аԥшәма
диҳәеит Мушьни.
– Аԥсылманума?
– Мамоу. Даҽа динуп. Индиаа ртәы.
– Иога, – иҳәеит Руслан. – Аԥсара – жәҩан ҭыԥҳацәа.
Ҳари-ҳари – аҳаҳаира.
«Уажәшьҭа ҳгылап, уажәшьҭа ҳгылап», – гәаныла иҩызцәа
иргәыбзыӷуан Серпантин, аха урҭ ҩба-хԥа хпыҿ аныржә,
гәаныла уаҩҳәа раҳауамызт, убжьы ҭыганы ироумҳәакәа.
– Саԥсыуоуп бҳәоу, дад? – Анна Махаз-иԥҳа ихы налықәикит
Мирод.
– лҳәеит лара.
Убасҟан бжьык ааиаҳан, Мирод иҷкәын адәахьы
дындәылҵит. Агәашә машьынак ылагылан.
– Камидаҭ иоуп. Мушьни ажәак иасҳәар сҭахын иҳәеит, –
иҳәеит аҷкәын даныхынҳә.
– Мушьни дызҭаху арахь шәааи ҳәа роуҳәар ҟамлаӡоз, –
иҷкәын иааиаҽԥниҳәеит Мирод.
– Маҳәра имуеи, арахь дааиуама, – иҳәан аишәа днахыҵит
Мушьни. Агәашәаҿ данааи, Камидаҭ амашьына ашьҭахь
дахьҭатәаз дҭымҵӡакәа дааиԥхьеит. Иаҳәшьаԥа аԥхьа дтәан,
амаа кны.
– Арахь шәааи, дад, – даадәылҵит Мирод.
Аха уи ихы данықәыԥш, Камидаҭ, уцала ҳәа иаҳәшьаԥа
адҵа наииҭан, амашьына цеит, Мушьни даманы.
– Ҳаргьы ҳцоит, – иццакит Галкин иҩызцәеи иареи.
Аԥшәмацәагьы урҭ аанаҳкылоит ҳәа иаламгеит.
Амала Руслан игәы иалсыз:
– Шәаалаҳәагьы ҳарымҳәеит. Уахь ҳашцоз рдыруан. Иара
усгьы Аҷи Кьагәа-иԥа даамгаӡакәа иахьааз рџьысымшьеит.
Амашьына дара ирыман...
– Ҳара ҳаицәажәо ашьшьыҳәа ҳцалап. Амҩа кьаҿ са издыруеит. Дара аннеиуа ҳаргьы ҳамнеиуазар умбари, – иҳәеит
Мирод.
Еиманы рҿынархеит Агәажәбақәа, Мачагәа иҳаԥы шыҟаз.
Ишнеиуаз ахысыбжь анраҳа рныҟәашәа иацырҵеит.
Ҳхынҳәып амашьына Мушьни дынҭартәаны иандәықәлаз
ашҟа.
– Ҳхалароуп, Мушьни, ҳхамларгьы зуӡом!
– Сара мап ҳәа уасҳәама, Нур.
– Нур моу, Камидаҭ!
иҳәеит аиаҳәшьаԥа.
– Ус умцәажәан, арԥыс, суршәарашәа. Аблатнои бызшәагьы
аасаҳар ауӡом, – дгәааит Мушьни.
– Аҳы, ажәа еимашәымкын, – иаахьеиршшеит Камидаҭ.
– Бжьҩык сашьцәа сыцызшәа сзықәгәыӷуа ара
исымӷыҵроуп, – иҳәеит аиаҳәшьаԥа, аха Мушьни уи имаҳаит,
ма хырҩ аимҭеит.
Амашьына адәҳәыԥш азааигәара иааныжьны, аҩада
иҩаҿалеит. Аџь гылҩа аҟынӡа ианҩеи, аиаҳәшьаԥа дааԥсан,
иԥсы еиҭеикыр акәхеит.
– Дыхание ни к чорту, – даақәыԥсычҳаит иара. – Тубик.
– Аҳаԥы аҭаларҭаҿы ҳаузыԥшуеит, умыццакыкәа ухал,
– иҳәеит Камидаҭ, нас Мушьнии иареи аанымгылаӡакәа
идәықәлеит.
Аха аҳаԥы аҭаларҭаҟны инеиуан еиԥш ашьҭыбжьқәа
цәгьахеит ҵаҟа. Иҟалаз анырба иҩит ладаҟа, ахәнаразы шәсаџьанк шагыз иҟаз аизиашарахь.
Иахьа ашьанҵа-ҭыԥҳаи амшәи ахьеиԥылаз акәын уи аизиашара. Амшә абгыӡра абар усгьы изадҵуама, азхара ыфа
уажәы акәын ианааиуаз. Ишааиуаз аиаҳәшьаԥа-галаварези
иареи ааиҿаҳаит.
– Уца, баба, суԥырхагам, – аҳәарашәа иааихәаԥшит
амшә.
Аха аиаҳәшьаԥа дшәаны ипарабеллум, бжьҩы иашьцәа раҟара
дзықәгәыӷуаз дахеит. Иааҭиԥаан, хынтә еиқәырццакны амшә
деихсит. Нас дыҩит, ахшьыра иҽеиҭарц.
– Козел! – иҳәеит иара дахьнеиуаз.
Амшәи абшьтәеи изеиҩымдыраауа акәмызт, аха иара
игәамԥхоз ԥстәгьы уаагьы «козел» ҳәа реиҳәон.
Амшә иагәыдиҵаз ахқәа амаахеит, аха аиаҳәшьаԥа
ахшьыра иҽахьеиҭаз, далҟьеит, дагеит. Мушьнии Нинеи аҳаԥы
иҭырхуаз анышә зегьы ааганы абра
иҭарыԥсон. Убри иԥсы
иаԥшәмахеит. Анышә тата дылакәымпылуа, дылакәымпылуа,
ижьы ааимырцаӡакәа
даманы ишнеиуаз, Иаӷырҭанӡа длеит, аӡмыжьгьы абықҳәа длалаҳаит. Саҳәшьаԥа дахьҭахо
збаз сара соума иҳәан, Камидаҭгьы кәанызанра
ҟамҵакәа
иаҳәшьаԥа дишьҭалеит. Уигьы дкәымпылуа дышлеиуаз, иаргьы иаҳәшьаԥа ивараҿы
аӡы ааҭиҟьеит.
Аиаҳәшьаԥа имаҟа ааиԥхьишьшьаан, бжьҩеишьцәа
иреиҩигоз
уа иавҵан. Иҽааршәшәаны, иҽаабыӷны
аӡы
дааҭыҵит.
Мушьни иакәзар, амшәгьы имбаӡеит, аиаҳәшьаԥа
дахькаҳауаз дшәаны дхысыз џьишьеит. Ҵаҟа дылҭаԥшит атыша дхықәгыланы. Иҩызцәа цәыха-жьыхо аӡмыжь ишҭыҵыз,
ԥырхага шырмоуз аниба, дырзымԥшыкәа ддәықәлеит аҳаԥы
ашҟа.
Амшә Мушьни ишимбаз еиԥш, иаргьы дамбеит. Акгьы иалаҳәаӡамкәа агәыз-гәыз захдыргаз азеилымкаауа,
иааԥшын, нас иқрымҽо ишҩеиуаз, Аҭӡамц иҩықәыззан,
аҳаԥы иҭалеит. Аригьы имбаӡеит Мушьни.
Ажәакала, Аҷи Кьагәа-иԥа уажәшьҭа амашьына иман. Амала абензин ԥшаатәын. Џьаразаҵәык, абензин уаҩы иахьиоуаз, МВД-аа ргараж аҟны акәын. Аҷи Кьагәа-иԥа алеқциақәа
дрыԥхьахьан, еихеит уахь Демури иареи.
– Аҷи Кьагәа-иԥа, умашьына иахәлакьысуа абензин
узҭасҭәоит, амала исаҳәа: Турчанинов ииҳәаз иахуҳәаауеи,
ииашоума? – дҵааит уи, дахьнеиз иидыруаз аиҳабы.
– Ииашоуп, – иҳәеит Аҷи Кьагәа-иԥа.
– Даҽазны акәызҭгьы дмыццакӡакәа ажәабжь имҳәози, аха
уажәы амҩа иман, амҩа.
– Ииашоуп уҳәоу? Минуҭк уаангыли! – иҳәеит аиҳабы, нас
ҿиҭит: – Леитенант Қьецбаиа!
Алеитенант арахь иҿааихеит, анкьа иҷапан ахьыҟаз ашҟа
имаҟа дҩахо.
– Уизыӡырҩи укапан аҵара змоу ииҳәо, – уи ихы наиқәикит
аиҳабы.
– Аепиграфикатә наука шыҟоу усоуп, – иааркьаҿуа дналагеит Аҷи Кьагәа-иԥа, аха дышԥаццакуаз.
– Иуаҳама, – уи иажәа дааԥыҩлан, алеитенант днаиқәыӡбит
аиҳабы.
– Бжьҩык академикцәа ирҳәаз ада акгьы сҳәом, –
дацрамлацәеит егьи.
– Уакадемикцәагьы уаргьы сҳәап. Уабду дызмилаҭдаз?
– Сыццакуеит... – дааӷьаҵәыӷьаҵәит Аҷи Кьагәа-иԥа.
– Алеитенант, абри аҷкәын абензин иҭи, уамеигӡакәа,
– иҳәан, ашофери алеитенанти цеит. – Уажәшьҭа
алхрақәа шцо
саҳәалеи!
Аҷи Кьагәа-иԥа абензин ҭарҭәаанӡа дыццакӡомызт.
Уа иманшәалахеит. Иԥшаатәын аҭыхгеи анҵагеи.
Аҭыхга
лыман Фатима. Аха уи илымамызт аекспонометр. Аекспонометр иман Фарткес, аха аплионка имамызт. Аплионка
змаз Алмас иакәын. Аха уи Совмин аҟынгьы, ателехәаԥшра
аҟынгьы аус иуан. Рҩыџьарагьы икра цәгьан. Усгьы инеит ателехәаԥшраҟны. Алмас уа дрықәшәеит, аха аплионка
аҭыхга иаҿаҵатәын.
– Иаҿаҵа, нас! – дааӷьаҵәыӷьаҵәит Аҷи Кьагәа-иԥа.
Аха аҿаҵага ахьыҟаз Совмин акәын. Уахь иҩит еиманы.
– Алхра атәы шаасоуҳәара, – дҵааит Алмас, аплионка
аҿаҵара даналага.
Усгьы уи далгаанӡа џьаргьы изцаӡомызт. Аҷи Кьагәа-иԥа
иажәа аахациркит.
– даҿын иара, аха ус игәеиҭеит Алмас
иаҳауаз игәы аархыҭхыҭын, дызҿыз
даҟәыҵны дышьхныԥсыланы
дыштәаз. – Уус уалга, мамзар ленинградтәи
аҵарауаҩ
итәы уасҳәаӡом,
– иҽирӷәӷәеит Аҷи Кьагәа-иԥа.
Ажәакала, уаҟагьы иманшәалахеит. Шьыбжьы ааихьан.
Уажәшьҭа иԥшаатәын анҵага. Анҵага змаз Ҭамара Аимхаа-ԥҳа лакәын. Мсыртәи аминистр, аԥсуа хаҵа ҳамҭас илиҭаз,
аха акассетақәа цыракгьы лымамызт. Акассета иман Руслан Гәажәба. Аусураҟны ианаакылҟьа ауп Аҷи Кьагәа-иԥа
ианигәалашәа Руслан Хәаԥ дшыҟаз, Руслан шиакәыз иахьа
Хәаԥынтәи аҭел иасны анеандерталаа ражәабжь изаазыцҳаз.
Адиректор сасцәақәак наскьаго дахьаадәылҵыз, адәаҟны
дгылан. Иааиҿаҳаит.
– Узымцаӡеи, Аҷи Кьагәа-иԥа? – дгәызианӡа дҵааит адиректор.
– Сышԥамцои, Демур симгои, – иамхаҳәеит Аҷи Кьагәа-иԥа.
– Демур ииуеи. Ҳмашьына шьыбжьышьҭахь са исҭахупеи.
Аҷи Кьагәа-иԥа амыцхә шиамхаҳәаз, ихала ихы шиҭииз
ибон, аха шьҭа дызхьаҵуамызт, ихьшәахахьан.
– Алықьса Платон-иԥа! – дааӷьаҵәыӷьаҵәит иара. –
Уазхәыци, анауказы...
– Бзиоуп, шәца, – иҳәеит адиректор, – амашьына са
исхатәӡам, аусбарҭа зегьы иатәуп.
– Алықьса Платон-иԥа, акассета умазар? – игәы ӷәӷәахеит
Аҷи Кьагәа-иԥа.
– Акассетақәа усҭап ҩбаҟа. Аха абатареикақәа шсымам
сыԥсцәа ирымаҿоуп.
Асасцәа абзиала ҳәа нареиҳәан, адиректор Аҷи Кьагәа-иԥа
диманы икабинет дааҩналеит.
Ҩ-кассетак ҿыцӡа исеиф иааҭыганы астол инықәиҵеит.
– Угәы иаанагои Турчанинов изы? – Аҷи Кьагәа-иԥа акассетақәа
иџьыба инҭеиҵан, дандәықәлоз иааихьӡеит азҵаара.
– Иааркьаҿны: са садгылаҩуп... Уаҵәы зегь ԥшьаала иуасҳәоит!
– ашәахь дыҩит Аҷи Кьагәа-иԥа.
– Алхразы сахьышәҭаху – ара сыҟоуп! – инаишьҭаҿиҭит
адиректор.
Акассетақәа рзы иманшәалахеит. Абатареикақәа змаз Галкин иакәын. Аха уи иҿы даннеи, Игориок икабинет ашә аркын.
– Амаамынқәа ракадемиа аҟынтә иҩызцәа аакылҟьан, машьынала џьара ицеит, иццакы-ццакуа, – иаҳаит Аҷи Кьагәа-иԥа.
Иаразнакгьы зегь еиликааит. Еиликааит Игориок гәрамга
иара иаԥхьа уа днеины, иаԥхьа рахә иоурц шиҭаххаз.
– Уеиха! – иҳәеит иара, амашьына дынҭаԥалан. –
Абатареикақәа Ԥсырӡха измоу дыздыруеит.
Аҷи Кьагәа-иԥа асенсациа, ахьӡ акәмызт дзышьҭаз,
аха Галкин ас иҽырмашьцаны дижьарц ахьақәикыз игәы иҵаххит.
– Уеиха, Демур!
Аха Демур иаҳәара аҭахӡамызт. Уи акәын ииҭахыз,
дықәԥраа амҩа инаниршәлеит. МВД-аа рбензин зҭеиҭәаз
«РАФ» иагәарԥхаӡаны акәын ишцоз. Автоинспекторцәа
иԥырхагахошәа аниба, имашьына аԥхьа асаркьа инаиркит
аҩыра «Экспедиция АН СССР».
Афон иахьнеиз абатареикақәа рзын иманшәалахеит.
Ирызҭараны изықәгәыӷуаз имашьына
аресторан аԥхьа
игылан. Аҷи Кьагәа-иԥа даныныҩнахх, уи ауаҩ ҩыџьа
аҭаҳмадацәа дрыдтәалан, акаҳуа ыжәуа. Уа дманшәалахеит.
Абатареикақәагьы уа ишәыра иҭан. Аҷи Кьагәа-иԥа дцарц далагон еиԥш, ахәаагаҩ иманы дааит ашампан-ҩи ашәыри.
– Хә-минуҭк роуп, уаҳа шәынҳархом, – рҳәеит аԥшәмацәа.
– Аццакра шшәымоугьы аабоит.
– Бриут акәымзааит, дад, – иҳәеит абырг, ашампанҩы аартуа, нас, Аҷи Кьагәа-иԥа ихы наиқәикын. – Ишаасоуҳәара,
дад, абри Турчанинов дзыԥхьаз ахаҳә атәы.
– Ԥсевдобибл, – даалагагәышьеит Аҷи Кьагәа-иԥа.
Аха хәыцырҭас имаз джьаны идәықәлаз иакәын. Арахь
алхрақәа ртәгьы мҳәакәа дшырмышьҭуаз идыруан иара.
Ахә-ных ашьапаҿы ианҩеи, Игор Антон-иԥа иҩызцәеи
иареи рмашьына уа инрыжьит. Аӡхьышьҭра иаҿаланы
идәықәларц рҭахын азныказ. Аха Серпантин дӡыҩӡа
дааӡырҩын, уахь акәым, аха арахь ауп иҳәеит дук мырҵыкәа.
Ииашаны иаалихит Мачагәа иҳаԥахьы амҩа. Аӡы зныланы иааиуаз амҩахәасҭа шәшьы илаҿалеит.
Аџь гылҩа ахьгылаз ианыҩаӡа, уажәшьҭа абрахь ауп иҳәеит
Серпантин. Дук мырҵыкәа амҩахәасҭагьы рбеит, араҟа
ааигәа раԥхьа ицаз шиасызгьы агәра ргеит. Серпантин ителепатиа ҟаиҵаразын
ԥыҭраамҭак даатәаны иҽеизигар акәын.
Уи ада илшомызт ихшыҩ иаԥхьа иҩеиуаз рхьыгӡара.
Аха
арахь раԥхьа шьоук шхалахьаз ҩашьомызт. Уи днарбеит аакьыскьа аӡәы ишкаиршәыз мҩашьо амҩахәасҭа ианыршәлаз
аҭаҭын ҿыблаах. Аиҩызцәа ааццакит. Аҭыхгагьы анҵагагьы
иапон ҟаҵаран, иласқәан. Аха усгьы ахацәа иааныркылеит.
Адәҳәыԥш аҟны ианыҩаӡа, Серпантин дааҭгылеит.
– иҳәеит иара, иҩызцәагьы ҵаҟа илеирԥшит.
Арҩаш амҵан ҵаҟа зегьы еицырбеит... «анеандерталцәа».
Ҭылашьцааран уа, аха имҩашьахуа акәын ишырбоз. Руаӡәк
дқәарқәашьеиуа арҩаш даҵагылан, егьи имаҭәақәа рырҩара
даҿын. Ишцәалых маҭәақәазгьы ҩашьомызт. Рҩыџьагь ран
ишаалыхшаз
иҟан. Абнауаа шракәыз мҩашьо, руаӡәк, уи
аԥыза иакәхарын, ихы инаркны ишьапаҟынӡа
дҩын, дҭыхын.
Ашьҭазаҩцәа еибымҳәаӡакәа рҽаадырҭынчит. Шьҭа Серпантин иԥырхагахатәымызт. Ҵоуп, рҭыхгагьы ранҵагагьы
аус ддыруит, аха урҭ иапон ҟаҵаран, рыбжьы мгаӡо акәын аус
шыруаз.
Серпантин атыша дылхықәтәалеит, алотос поза аашьҭыхны:
ишьапқәа еишьклаԥсаны, инапқәа ишьамхқәа ирықәыргыла,
ибӷа ааиҵыхны. Акыраамҭа ус дтәан, илацәақәа еиқәыԥсаны.
Гәаныла асигналқәа рыздәықәиҵон анеандерталцәа.
Ирзышьҭуаз асигналқәа
мариаӡан:
– Сара суаҩуп! Сара ауаҩы соуп! Саргьы ауаҩы соуп! Цәгьара
сгәы иҭам! Сгәы иҭоу цәгьарам. Сгәы иҭоу ицәгьарам! Сгәы
иҭоуп аҩызара! Сгәы иҭоуп шәацәажәара аҭахра!
«Анеандерталцәа» асигналқәа шроуз мҩашьо, руаӡәк
дааҳәыҵәыҳәыҵәын даахьаԥшит, аҽакит,
аха арҩаш абжьы цқьа иднамырҳауазар ҟаларын.
Мамзаргьы Серпантин ихаҭа алотос поза
аан иахьынӡахәҭоу иҽизеизымгозар
ҟалон. Ицәеиԥхьыттозар
ҟалон исигналқәа. Иҽааԥиртлан,
иаҳа иуадаҩыз ашьыжьтәи ашәа поза шьҭихит: ишьапқәа ихы
иахыршәҭны ихәдаџьалаҿ еиҿеиршәит. Ихәамцгьы шиашаз
иаашьҭыхны, инапқәа даарықәгылеит.
Иҩызцәа шьхныԥсыланы игылан, иԥырхагахомызт.
– Сара исҭахуп аигәныҩра. Сара соуп шәҩыза. Ауаҩы
диԥырхагам ауаҩы!..
Убри инақәырццакны иоуит аҭак. Ишьапқәа ихәдаџьалаҿ
иахьеиҿаршәыз иахьынӡауаз, еиҿымшәаратәы
иааиркәадеит.
Иахьынӡауаз ихәамц ааириашеит, инапқәа дахьрықәгылаз
иҽаашьҭихӡеит.
Аарлаҳәа акәын ишизааиуаз «анеандерталцәа»
рсигнал. Аха усгьы еилургаратәы иҟан.
– Сыԥсымзар, аԥсшәа еиԥшуп, – даахәыҭхәыҭит иара.
Анна Махаз-иԥҳа лхы ларҟәны Серпантин дааихагылеит.
Цыра-цырала асигналқәа идкыланы, ибжьы ҭыганы иҩыза
иаалирҳаит Серпантин. Анна Махаз-иԥҳа атәым бызшәақәа
дрызҟазан, аха лхатәы бызшәазы дуашәшәыран. Избан акәзар
ақалақь аҿы диит, ақалақь дааӡеит. Иаахьаалгеит лхатәы
бызшәа ахьылзымдыруаз. Амала Серпантин ииҳәаз шиҳәаз
имырҩашьакәа транскрипциала ианылҵеит: «аб-га-аӷ-ри-хат-ҳам-фо-зи-у-баашвт-а-мушв...».
Нас, егьи, арҩаш иаҵагылаз исигнал: «уф-иш-ԥах-шва-шво-адз-ы-диа-хоз...»
Уажәшьҭа имҩашьо агәра ргеит Игор иҩызцәеи иареи
анеандертал хаҭақәа шырбаз. Насгьы арҭ «анеандерталцәа»
еиҳараӡак хәызмаз екземплиарқәан,
избан акәзар ицәажәон.
Ҵоуп, урҭ рбызшәа,
адешифровка ҟамҵаӡакәагьы иубон
иахьатәи абызшәақәа ирыдукылар – ишымариацәаз. Иҭҵаатәын
макьана Анна Махаз-иԥҳа транскрипциала ианылҵаз
ажәақәеи ажәеицааирақәеи. Иҟалон урҭ инагӡоу, ҵакык
змоу ҳәоуқәазаргьы. Аха уи мацара адагьы, абар, рҽеилаҳәа,
арахь иаҿалеит дара. Анаука аҳаҭыр азын амч хжәа ахархәара
аҭаххозар, уи аҿгьы иаангылатәӡамызт. Зегь ирыцкыз –
ахықәкы гәзианын. Галкин иаҳа дыӷәӷәан, акаҭа аашьҭихит,
Серпантин дҩагылан, уи дицхрааразы дааивагылеит. Анна
Махаз-иԥха анаука ианаҭахыз дхаҵамԥҳәысын. Иаашьҭылхит
аерозоль. Уи аерозоль рхы иадырхәалон амаамын ӷәӷәақәа
рыкраан, иаҳҳәахьеит ԥырхага шамамыз.
«Анеандерталцәа» агьаахәнеит, Игор Антон-иԥа иршәыз
акаҭ нархаԥеит. «Шәабиԥс, ҳаи-ҳаи!» ҳәа еилкаамыз бызшәала
ибыбырц иалагеит дара, аха Анна Махаз-иԥҳа дымшәакәа
раԥхьаҟа дааиасын, аерозоль нырҿалырсит, «Абнауаа»
рҩыџьагь иаразнакала инхьыдышьшь-аахьыдышьшьын,
илҭаҳәахаа
ицәеит.
Уажәшьҭа иццактәын. Рдырҩатәқәа рыманы ҵаҟа илалбаан, рмашьына ацраҳәа инҭадыртәеит. Идәықәлеит. Жәохә
минуҭ рыла иалҵуан «анеандерталцәа», аха, дхәыцуан Игор,
закәытә аартроузеи ари анауказы.
Амашьына Хәаԥ аҳәааҟны илеихьаны «внеандерталцәа»
алҵит.
– Закәызеи, убаашәт, ҳзырбаандаҩыда, саҳәшьаԥа!
– аҵарауаа рлымҳа иааҭасит руаӡәк ибжьы.
– Умшәан, диахоз, иашьак иеиԥш сзықәгәыӷуа ара смаҟа
иавҵоуп, – иҳәеит егьи.
Нас, аиаҳәшьаԥа етапла ианыргалоз ишиҵахьаз еиԥш,
изҭатәаз арҵысра иалагеит.
Амашьына ааныркылан, инахыкәшаны аԥыркы ахышә
инадгылеит аҵарауаа. Аерозольгьы аҭаххозар ҳәа ирмазеины
иркын. Уажәоуп иангәарҭа рытҟәацәа
руаӡәк иаԥхьа амедал
цырцыруа ишаркыз.
–
дыҳәҳәеит
амедал змаз иакәымкәа, егьи.
Аҵарауаа ирбагәышьон ишҩашьаз. Еиҳарак аурысшәа
анраҳа. Анеандертал аԥсышәала дцәажәар
ауа, аурысшәала
дцәажәар амуа иҟоушәа.
– Ҳаргьы урҭ роуп ҳзышьҭоу! Ҳаушәыжь! – иҳәҳәеит аҳәынҷацәа.
– Агха ҳахьит. Шәаҳкьымсын, шәоуҳажьуеит.
– Ҳаушәыжь, ҳашәкьысуам! Уауаау!
Ашә аадыртын, иааԥдыртлеит, иагьрыцәшәахуа. Аха
знапқәа зауз, заҵа ршьа руразы аҵарауаа иргәыдымларыз,
руаӡәык «сагхеит, сагхеит, дысцәыргоит
Минадора!» иҳәан,
дыҩит дызлааргоз ала; егьи иакәзар, уигьы дшаӷьыц даӷьуан,
аха дыргәыдымлеит.
Уимоу деиҭанҭаԥҟеит уажәыҵәҟьа дахьҭакыз.
Днапыршьышьуа акәакь длыкҿалеит. Ииҭахыз
иаразнак иԥшаан, даахьаԥшит. Инапы иакын апарабеллум, алакҭа
цымцымуа, ҳаӷеиҭа.
Ҳҵарауаа асаара ииеит.
– иҳәан, дрыламкьыскәа
днархысит. – Диахоз, диахоз, сухьӡоит, – иҳәан, дишьҭалеит ианшьа.
Аҵарауаа амашьына рыҽҭарыԥсан, ихынҳәны урҭ
инарышьҭалеит, ас аныҟалах, ма рыҩнынӡа инаргарц.
Аха
уаҳа рбызшәа еибамкит ажәлари аҵарауааи.
Ажәлар амашьына анаарывала, аиаҳәшьаԥа-агалаварез дгәааны амашьына днаԥыххылеит. Ицазҭгьы, игәаӷ хьаԥссахьан, аха
иахьыхынҳәыз игәы иҵаххит. Убри аҟнытә апарабеллум
аацәыриган,
днарықәмақарит иара аинтеллигенциа:
– Абыржәыҵәҟьа шәықәыҵ наҟ, мамзар амыждара шәзыҟасҵоит
иаҳзыжәуқәаз зегьы рзы! – днарықәмақарит иара.
Ақалақьуаа мыцхәы раҳәара аҭахымхаӡеит, рмашьына аус
адыруит ицаразы.
– Акаҭи арцәагеи арахь иаажәг, – иҳәеит аиаҳәшьаԥа.
Иабџьар иикызгьы, «ишәҭ, баба, игәы шуп, шәхы
илашәымгалан» аҳәарашәа ахы аарҵысит.
– Реквизит, – даақәыԥсычҳаит Игориок.
Аха аҭыхгеи анҵагеи игәалашәаны урҭгьы ҳамихыр аҵкыс
иҳәан, иааҭыганы агалаварез иааииркгәышьеит акаҭагьы аерозольгьы.
– Иҟоу уасҳәап, диахоз, – иҳәеит аиаҳәшьаԥа, урҭ аноуишьҭ.
– Уара уианшьоуп, исаҭәамзар ҟалап, аха исҳәо урҳа. Шәлымаа
рҟны иҟоу аӡӷаб – очен даже хорошо. Уаала, дусырбап, саншьа, уаала. Уи улҟәаҵ.
– Минадора! – луанытә даақәыԥсычҳаит Нур-Камидаҭ,
дымчыдаха иаҳәшьаԥа инапы дахьаццоз.
Аҳаԥы дагьынҭалеит, ашәарахфҩы иаҳаит Мушьни.
Сажьоит ааигәахәын, ифымца аркны иҿынеихеит. Аха аҳаԥы
аҩнуҵҟа ашәарах-фҩы иаҳагьы еиҳаны иаҳауан. Мушьни
дшәозма, дмыццакӡакәа дцо, аҳаԥы аҵыхәангьы днеит, акылҳарагьы
длалбааит. Амшә афҩы шыҟац иҟан, аха уи ихашҭит
уа дахьылбааз, избанзар даарыдшанхалеит аҭӡқәа ирныз
аҭыхымҭақәа.
Амра аҭашәамҭаз аҳаԥы аҿышәҭ инылаԥхеит. Мушьни аԥардеиԥш днарыха-аарыхеит ашәшь хәхәақәа. Аҳаԥы
аҩныҵҟа аалашеит. Ибзиаӡаны ибарҭахеит аҭӡамц злаҩычаз
аҭыхымҭақәа.
Ибла иазаатыз убас даршанхеит Мушьни, дыззыԥшыз
игәҭыхагьы ааихашҭит зныкыршәа. Ԥасашәа аԥшшәы
ԥшӡақәа
ибла ахьаахыркыз данашьцыла, изаатит иара урҭ
аҭыхымҭақәа ишеиҭарҳәоз,
еишьҭаргыла-еишьҭаргыла, ҭоурых
наӡак.
Уи аҭоурых – ашьанҵа-уаҩ иҭоурых акәын. Аҭыхымҭақәа,
аки-аки рҵакы рхеибарҭәаауа, жәаҩа ыҟан зынӡа.
Абар, раԥхьатәи асахьа, уи иаанарԥшуан ашьанҵа-уаа
рыԥсҭазаара, рыҭхаџьра. Ӡнырцәк аҿы адәҳәыԥш иаҵәа
убон, аҳаԥқәа рҿаԥхьа. Инахьхьи абахә ҭӡамц ӷьазӷьаз амҵа
еидгылан х-ҵла тәӷәырԥса дуқәак. Урҭ рымҵан еилатәан
абыргцәа ӡышӡа, рыҵкар ирылаԥшуа. Абар хацәақәак
ршьанҵа
мыругақәа кны ақьалақәа ахьдыргыло. Шьоукы
аисыр ргәыдыҳәҳәала иааргоит. Даҽа шьоукых ашьанҵа-ԥҽыхақәа еимырҷо, амыругақәа рырмазеира иаҿуп. Лахьхьы ахәы иаақәгылеит ашәарыцацәа. Акаҩҳәа Ажәеиԥшьаа
рашәа ааҭыдмырҟьакәа иҟам, рышҟа ахацәа аахьаԥшит, уахь
рҿынархеит, иахьҩеиуа ирымҩатәны абӷьыжә шьҭыхуа. Абар,
ԥҳәыс еинаалак аҵла иҿылхуеит ашәыр. Лызнапык ала дылкуп
лхәыҷы, еиҭах ԥшьҩык лыҷкәынцәа хәыҷқәеи лыхҩы ԥҳацәеи
ҟәбаҟәшәо илывагылоуп. Аҳәса аус руӡомызт уи аҭыхымҭаҿ,
урҭ ана-ара адәҳәыԥш аҿы еиқәыз амца иахылаԥшуан, насгьы
рхәыҷқәа рааӡон.
Аҳауа иалан иразныԥсараха кәаԥқәак зхьынҳалаз даҷқәак.
Закәыз цқьа изеилымкааит иара. Ажәлар ирхагылан
амра. Убри инаԥшьны ирхагылан, зегьы еицырбарҭаны,
ирхылаԥшхәыз Аныха. Ижжаӡа иахьырхаз иеигәырӷьон уи,
аха иџьаршьаӡомызт. Избанзар имиасӡо блабараны ирыман
уи аԥҭаҟәых лаша.
Абри аиқәшаҳаҭра, агәазыҳәара, акашырра даалҵын, ихы
кны даатәеит даҽа ҭыхымҭак аҟны арԥыск. Дхәыцуа дыштәаз
ихы дааҩахеит. Ибеит Амра, Амза, Аеҵәақәа, аха уаҳа
имбаӡеит Аныха. Машәырзар акәхап ааигәахәит Мушьни, уи
арԥыс иара иԥшрақәа шимаз аниба.
Аха егьырҭ асахьақәа рҟынгьы иара иԥшра акәын имаз уи
арԥыс. Иуаажәлар дрылҵны ддәықәлеит уи Арԥыс. Ихала даанхеит. Иара изкын егьырҭ аҭыхымҭақәа зегьы. Урҭ шҭыхыз-ишыҟаҵаз ажәала
аиҭаҳәара цәгьоуп, аха уаҳа уи ишԥааури,
ма еиҭаҳәатәуп рҵакы мацара.
Ихала данаанха, хәыԥшӡак длықәтәеит Арԥыс, иҿарпын
арҳәо. Шәарахи лашәатәи ԥсаатәи дара-дара еиԥырхагамхо
идеизалеит, икәшеит, иҿарпын иазыӡырҩуа.
Ус, даҽа ҭыхымҭак аҿы иааилаҭырит дара. Азныказ убас
иарлахҿыхыз џьишьеит Арԥыс иҿарпын абжьы лахҿых.
Аха илахьеиқәҵагоу арҳәара даналагагьы ишылахҿыхыц
илахҿыхын шәарахи, лашәатәи, ԥсаатәи. Убасҟаноуп
иангәеиҭа ҵиаак агьама шырбоз урҭ.
Иҿарпын нышьҭеиҵан, днеины агьама ибеит Арԥысгьы
уи ахышәҭ ҟаԥшь. Ԥстәи, лашәатәи, ԥсаатәи шеихәмаруаз
еихәмаруан, иара ҿыцха длаиеит. Игәаҵа иааҭагьежьит
изымдырӡоз азаҵәра.
Игәы иабеит Арԥыс, дҩагыланы дахьдәықәлалак, лада
аума, ҩада аума, наада аума, аада аума – зегьынџьара
иааҿахымҵәар шамуаз имҩа. Уи имҩа ҿахымҵәар ахьамуаз
агьежь еиԥш икәшаны дааҭанакит иара, ҿыцха ишьҭаз. Иара
дахьышьҭаз Акәаԥ аҟынтә уи Агьежь ашҟа ирххан амҩақәа.
Амрагьы гьежьын, Амзагьы, уаҳа иимбоз Амчгьы – аха урҭ рыгьежь хыхь акәын иахьыҟаз, ари Агьежь ааикәшаны дҭанакит.
Ари Агьежь – Аԥсра акәын.
Уаҳагьы изымычҳазт, иуаажәлар рахь дыццакит Арԥыс.
Ахәада даақәгылеит. Амра хьшәашәан, раԥарбаан. Ауаажәлар
аҳаԥқәа рахь имхалацызт ӷыжәара, аха рымцақәа хаахахьан. Ахәадантә ҵаҟа дахьырзыԥшуаз ибон: иуаажәлар амца
иахьакәшаз ртәашьа – Агьежь акәын. Амцахь идырххоз рнапқәагьы
имҩақәа иреиԥшын. Аха имҩақәа ирныланы Агьежь
ахь инеиуаз Иԥеиԥш акәызҭгьы, арҭ анапқәа ирыӷраланы
Агьежь ашҟа инеиуан Амца иахылҵуаз Аԥсҭазаара.
Дгәарҭан, иара ишҟа иҩуа идәықәлан, иааикәшеит
иуаажәлар. Икәшаны ргылашьа – уигьы Агьежь акәын. Иара
ишҟа идырххон рнапқәа – Агьежь аҟынтә Акәаԥ ахь.
Иазҵааит иуаажәлар: «Анкьа уанаауаз иаҳзааугеит
Амца.
Иаҳзааугеи уажәы?». «Уажәы ишәзаазгеит
Акәыр».
Акәаԥи Агьежьи акаламқәа рыбжьархханы иааҟеиҵан,
идирбеит иара Акәыр. Нас деиҭацеит Арԥыс. Даргьы, Акәыр
рхы иадырхәо ианалага, иаҳагьы рыбзазара мариахеит. Аха
ишизыԥшыц изыԥшуп уаҳа ихнымҳәыз рашьа. Аҳаԥы ашәаҿ
ишьҭоу
Ахаҳә ду инықәгыланы иԥшуеит. Ирбоит дара нахьхьи амшын еишьылра ианаалыҷҷало рашьа иӡыз ицуҭа – слан
баҩышла агаҿантә ирҿаҷҷо Пицунда
акорпус дуқәа.
Абри зегь ибеит Мушьни. Аха иаци иахьеи дзыниахьаз
ала, уажәшьҭа акы дазыршанхомызт иара. Шьҭа еилкаамзи,
арҭ аҭыхымҭақәа хаҭала изызкыз иара шиакәыз. Урҭ рыла
Гәыжә Ԥсы иҳәеит ииҳәарц ииҭахыз. Гәыжә Ԥсы даашьҭын
ашьанҵа-уаа рбыргцәа рҟынтә, адырра ииҭаразы Арԥыс, иахьа уажәраанӡагьы ихынҳәра ишазыԥшу. Камидаҭ дзыршәаз
ашьҭақәагьы зтәыз иара Ашьанҵа-уаҩ иакәын. Ихаҭа
рацәажәара изымгәаӷьит хымԥада, аха акырынтә дааины
ибеит, дырзыԥшааратәгьы ишьҭа ихиҵеит Аҿатә уаа.
Аха избан иара ахаҳә ҟәымшәышәқәа рҳәаа дахыҵыр азин
зимамыз?
Абас дхәыцуа, аҭыхымҭақәа дрыдшанхаланы дгылан
Мушьни акыраамҭа. Нас дааиҭаҵит ишьҭахьҟа, зныкҟьара
рызегь ибарҭахарц. Зынӡа иааигәаӡаны иԥынҵа инҭасит
ашәарах афҩы.
Амшә ааӷыӷит, ишьҭахьҵәҟьа акәакь иахьыкҿатәаз.
«Даҽаӡәгьы дахьсеихсуаз азымхошәа, аригьы сшьапы даӷраԥалома. Уа дгыланы аҭыхымҭақәа ибаландаз, сара акәакь аҟынтә избаларын. Ма сыбжьы сыргама,
сиԥырхагахама», – агәы нхеит амшә. Даҽа шьаҿа заҵәык
ишьҭахьҟа иааҟаиҵазҭгьы, даӷрагылаҵәҟьон иара.
Убас дышьҭыԥеит Мушьни, аха ҿык-бзык иазҳәарым.
Лахьхьитәи акәакь аҟынтә аахьтәи акәакь аҿы даанагеит иара
зныԥа. Дахьынкаԥаз дшьацәхныслахт. Икаҳарҭа убасырҭаны
иақәшәеит, дызлааиз акылҳарагьы, адәылҵырҭа ҿхышәгьы
иара иеиҳа амшә рзааигәан. Амшә еиҭааӷзит. Иагьшәеит,
иагьгәааит иара. Ашьҭахьтәи ашьапқәа ирықәгыланы аҿаанахеит
иара ишҟа. Мушьни дҩаҵҟьеит. Ахаан ҵыск даԥырхагамхацызт,
ахаан ԥстәык ахаҳә агәыдимҵацызт, ахаан
бџьар ныҟәимгацызт Мушьни, шьхатәыла зегь еимирҟьахьан
аха... Амшә ааигәахон.
Иара дызлааиз акылҳарала Мироди Руслани анааигьы имбеит.
Убасҟан амшәи иареи иаарыбжьаҳаит ауаҩы игага. Даҽа
шәымҭак бжьамлацкәа дыӷәӷәацаӡа амшә дааҿагылеит
ашьанҵа-уаҩ.
Амшә ашьанҵа-уаҩ иабашьӡомызт, аха днасҭханы иаҩсыр
аҭахын. Аха анапы анааҟьалак, амаана ҟаҵаны икеижьуан
Гәыжә Ԥсы. Иара ҩагылон, еиҭеихон
аҿатә уаҩ иахь. Амшә
амч мацара ихы иархәаны икаижьуан, иаҳа-иаҳагьы аҳаԥы
аҿхышә ашҟа инаскьеигон ашьанҵа-уаҩ. Аҵыхәтәан, иара
имч ихы ишаирхәац иархәо, аҿхышә инкылирҩрит амшә.
Адәныҟа иандәылига ауп знык заҵәык данас: ахәыҷы
марӷьаԥал иаб ихы дышнықәсра ахы днықәсит.
«Иаргьы уаргьы... дысҭахӡам зынӡа!» – аҳәарызшәа
иаабыбын ицеит амшә.
Ашьанҵа-уаҩ дычча-ччо дааҭгылеит. Ааԥсарак ҳәа џьара
иныԥшуамызт.
Мироди Руслани ааихьан, аха ишьхныԥсылан игылан,
акылҳара иахьааҭыҵыз, акы иааихьымӡеит.
– Злыԥха ҳаура! – иҳәеит Мирод.
Руслан инапқәа ааиниҟьеит.
Нина арахь ала дгылазаарын, Нинагьы лнапқәа
ааинылҟьеит. Аха нас аҵәыуара далагеит, лхы-лҿы еимлагәа.
Абри зегь убас али-ԥси рыбжьара иҟалаз ауп, абарҭ
ахҩыкгьы, Мушьни изыҳәан зхы иамеигӡоз ауаа, џьара акы
ааҟарымҵеит, имыхәеит.
Мушьни дыҩны Нина дналыдыххылеит. Дааигәыдиҳәҳәалеит.
Нина дқьызқьызуа аҵәыуара даҿын.
Ашьанҵа-уаҩ даарыдгылан, днарыцәхас-нарыцәхасит.
Инеицәхас-ааицәхасит даргьы.
«Деибганы думоуи уҭыԥҳа?» – дҵааит иара блала. Аха
дцәажәаӡомызт.
Мушьни ихы ааирҵысит, ҳара ҳтәала ааи ҳәа, аха ашьанҵа-уаа ртәала мап, акы шԥалыхьуаз ҳәа.
Ашьанҵа-уаҩ исаби ччаԥшь ала дааԥышәырччеит.
Убас
раҳаҭрахеит, уажәшьҭа еибабаз, еиҩызцәахаз
арҭ ауаа
еиԥырҵшьа рымам ааугәахәрын.
Ашьанҵа-уаҩгьы днеины
уажәада иимбацыз Мироди Руслани – урҭгьы днарыцәхас-аарыцәхасит. Аха гәҭыхак ааизцәырҵит Мушьни, иԥсы анааивига.
Ашьанҵа-уаҩ дааҭгыланы, акалашәа дааихәаԥшит
Мушьни. Абас еихәаԥшуеит ахааназ еиԥырҵуа. Аха ара дгыланеи
иара дычча-ччо!
– Уаҵәы уаа, – иҳәеит Гәыжә Ԥсы, нас напышьашәала
иирбеит, умацара уаа ҳәа.
Аҿхышә данҭҟьа ауп ацәа иалҵызшәа иааҭрысны ианишьҭала.
Ахышә ианаалахх, днылҟьа-аалҟьо ахшьыра дҭаланы длеиуан иара. Аҵыхәтәан ҵаҟаӡа даацәырҵын, иҩнапык еидкыланы иаарзиҟьеит, акиҳәагьы ибжьы иргеит. Нас уаҳа дрымбеит,
ахаҳә ду ихаланы акыраамҭа уахь иԥшуан аха...
Ишылашьцара илашьцахьан «РАФ» амашьына Хәаԥ
ианаакылҟьа. Аҷи Кьагәа-иԥа дҭәы-дыԥха, аха игәы ԥыжәжәо
амашьынаныҟәцаҩ дидтәалан. Дук мырҵыкәа Мирод игәашә
иҩылаххит.
– Дабаҟоу, дабаҟоу анеандертал? – дыҳәҳәо амашьына
дылҭыԥеит Аҷи Кьагәа-иԥа. Аха адгьыл данаақәгыла, ишьапы
ааилагеит.
Мирод ашьшьыҳәа иашҭа ҭбаа дықәсны арахь иҿааихеит.
– Дабаҟоу анеандертал, сгәы саумырган, Мирод! – ҿиҭуан
Аҷи Кьагәа-иԥа.
Аха Мирод уаҳа иныҟәашәагьы иацимҵаӡеит, ажәакгьы
иҳәомызт.
– Дабаҟоу? – аԥсшәаҳәара ацынхәрас деиҭаҵаахит
аҵарауаҩ, аԥшәма инапы имхуа.
– Уахь иухәаша ҳәа акгьы ыҟам, Аҷи, дад. Уи аасҭа улеи
аҩныҟа, шәишәик шәҿасҵоит, уаргьы алхрақәа рыӡбахә
аасоуҳәақәап, – аҽыгә-ҽыгә дыччо, асас дааигәыдиҳәҳәалеит
Мирод.
Адырҩаҽны анааша дааит Мушьни аҳаԥахьы. Аҭыхымҭақәа
ахьыҟаз даакылсын, аҿхышә дынкылсит. Дылбаауа-дылбаауа,
жәацы дахьыҟазгьы дахысит, акаҵӷы даҿаланы дымшәакәа
арҩаш ахықәанӡагьы
дылбааит. Иибаз дамыршәеит, ԥхыӡуп
ҳәагьы азимҳәеит, избан акәзар аҽнышьыбжьон, амра кажжы
иԥхон.
Ажәакала, иԥхӡы ааԥхьеиҳәан, иԥсы ааивиган, даанаԥшы-ааԥшит. Ахаан ихамышҭышазгьы ибеит дахьыԥшыз.
Инахьхьи, ишәахха илеиуаз арҩаш анырцә ишьҭан адәҳәыԥш
иаҵәа. Аҭыхымҭақәа рыла иидыруаз адәҳәыԥш. Уи инахыкны
унахьыԥшуан абахә ахаҳәтә ҭӡамц ӷьазӷьаз. Ҩ-блак амазшәа,
ҩ-ҳаԥы ҭбаак рҭаларҭақәа ааԥшуан уи аҭӡамц ӷьазӷьаз амҵан.
Абахә ҭӡамци арҩаш хықәи рыбжьара зегьы аҵанакуан
адәҳәыԥш ԥшӡа ҭбааҭыцә. Адәҳәыԥш
аханы рҽырҭбаа еидгылан х-ҵлакы. Ана-ара адәҳәыԥш иқәиаауан ачықь хәыҷқәа
хырҟәдаа-хырҟәдааны, ихынҷыгәыгә-хынҷыгәыгәӡа. Џьара-џьара иазҳауан аҭырас ԥшӡа. Амрахәага хьыҵәцараха
аҩхаа
ҭнарҭәаауан,
ихьыҵәцараха илаҭәон адәҳәыԥш ашьац иаҵәа.
Ҭагалан ԥха аԥшалас аҩхаа иҭысны ицон, ахәхәаҳәа аӡы
ацашьала. Аҳауа иалаланы инеиуан аразны даҷ ссақәа зқьы.
Уажәы-уажәы амрахәагеи дареи анааиқәшәалак, аразны
даҷқәа аацырцырны иныҵабон, нас даҽаџьара иаацырцырхуан даҽа зқьы, иацтәи аҭыхымҭаҟнеиԥш. Цқьа данрыхәаԥш
еилиргеит иара абызкаҭаҳақәа зманы аҳауа иалаз, абызкаҭаҳа
хәыҷқәа шракәыз, ажәҩан иааӡо абызкаҭаҳа ныҟәацәа.
Ҵаҟа, уи адәҳәыԥш иаҵәараҿ дналаԥшит иара аԥсҭазаара
џьашьахәы. Ибеит ауаа. Урҭ дрылаԥшны, рыҭхаџьра мыццакы ахьибоз, игәы аахьухьут, иаагәхьааигеит Мушьни.
Ишыгәхьаа-ҳго еиԥш абжьааԥны
ҳзыцәшәо, ҳазхымццакаауа,
аха зны-зын-ла, шәымҭак-еимҟьарак ҳабла ианаахгылалак
лаԥшҵашәараны, иаразнак насыԥла ҳгәаҵа ҭзырҭәаауа
даҽа
дунеик. Ауаҩы зны дызлыҵыз, дыззыхынҳәраны дыҟоу адунеи.
Амра ахагылан уи адунеи, Амч лашара жжаӡа иахаланы инеиуан. Уи Амч лашара уаназыԥшлак, иара гыланы, адәҳәыԥш
иаҵәара ашьшьыҳәа лада идәықәлозшәа убон. Аха адәҳәыԥш
улаԥш анадхалалак,
иааҭгылон. Алашара жжа акәзар, аҿынанахахуан.
Абас ихыхәхәала адәҳәыԥш иахан иара, имцаӡауа.
Аҿымҭра аҳра ауан ари адәҳәыԥшаҿ, арҩашҵәҟьагьы
абжьы иаҳауамызт. Дахьыԥшуаз ихарашәа,
аха зегь уамашәа
еилыхха иубахуа. Иидыруазгьы рылан уаҟа, иибоз ауаа.
Дгәеиҭеит Гәыжә Ԥсы, дгәеиҭеит Гәыжә Ԥха, илаԥш
рықәшәеит Бжьацали Пырқьеи.
Аха урҭ рымацара ракәмызт
иидыруаз уи адәҳәыԥшаҿ.
Уаҳа ҽазны избап ҳәа ихахьгьы
имааиуаз днархьыԥшит. Убас еихеит урҭ рышҟа игәы, шьаҿак
ԥхьаҟа иааиамхаҟаҵар, уаҳа дышзымаангылоз абон игәы. Аха
иҟаимҵеит уи ашьаҿазаҵә.
Убасҟан Гәыжә Ԥсы, иара даагәеиҭан, ишҟа инапы рхханы
иаахьеирԥшит
уаатәи ауаажәлар. Арахь иааԥшит аҭаҳмадцәа
ӡышқәа, аҭыԥҳацәа мӡанрақәа, абчараҳцәа, асабицәа. Исцәыӡхьеит
ҳәа ииԥхьаӡоз, уажә ара иибаз – урҭгьы хьаԥшит.
«Шәизыԥшы, – иҳәеит Гәыжә Ԥсы, Арԥыс ддырбо. – Абри
иоуп Ҳаб Ду Иԥа. Уажәы дылбааӡом Иара. Ҳаҽҳарҽеилап, данҳзылбаауа
Аҽны ишахәҭоу ҳаиԥыларазы!»
Ас дшеицгәарҭаз аниба, ишьҭахьҟа дааиҭаҵит Арԥыс. Иаразнакгьы дааҵәахит дназлагылаз абардра.
Уаҳа знык иадамхаргьы уахь ахьаԥшра изымгәаӷьит Мушьни. Дхынҳәит, дхалеит аҳаԥы аҭаларҭахь.
Мушьни дхынҳәны ауаа рҿы данааи, ус иҳәеит:
– Абни дшәымбеи? Иеиԥш шәыцқьаны, иеиԥш шәсабины
шәҟалароуп, уи адәҳәыԥш ахь анеига цҳа шәырыр шәҭахызар
шәаамҭа анааилак.
Убри инаркны иаҳагьы апалеолит хҭаркӡоу, мамзаргьы
зынӡа ибнеику, ақалақь ршьапы аалырхӡеит
Мушьнигьы Нинагьы. Ԥсҳәытәи арԥыс, УБОН-аа ргараж аҿы аус зуа Петра
Навинкин уамашәа ибеит Пшыца аҳаԥы шахала даныхәна,
Мушьнии Нинеи рхы ақәырԥс ашьанҵа ԥшаара ишаҿыз данрыхҭыгәла.
Аӡыҵәҟьа рыцәмаҷын уа. Аӡыхь хәыҷ цәыкәбар-цәыкәбарла акәын ишлеиуаз, уи аҳаԥы
амҵан, ԥсҳәаа
руаткаршыгақәа реиԥш. Аха археологцәа,
уаҟа анкьа итәаз
ажәақь иҭынхаз аџьам гәабалаа аҵаргыланы еизыргон аӡы.
Уи дара ирызхон. Ажәақь (отшельник, сыԥсымзар) инижьыз
ашәҟәқәагьы ԥхьатәыс
ирыман.
Руслан Гәажәба ииҳәо усгьы аӡәгьы ихеиҵаӡом, Аҷи Кьагәа-иԥа иакәзар, уи ашьанҵа-ҭыԥҳа иблала димбеит. Лассы-лассы еимарклоит Игор Антон-иԥеи иареи.
– Икәаԥӡа иудыруеитеи ашьанҵа-уаҩ дшыҟоу, Игориок, изсымоукуазеи, – игәы ԥжәоит Аҷи Кьагәа-иԥа, зны
ицәыбналаны ианцаз раҽԥнымҳәо, аха изихамыршҭуа.
– Афактқәа, афактқәа! – уи иааиҿеикуеит Игориок. – Иааг
афакт, нас уаԥхьа сымхырхәозар убап.
Серпантин ителепат ҟазара ицәаргамахан, ҽнак иааны дрыма ицеит Москватәи анаукатә усбарҭа маӡак
ахь. Уа иҭырҵаауеит илшара ссирқәа. Анна Махаз-иԥҳа
адоқтортә диссертациа лыхьчеит, ауаажәларратә
усқәагьы
лыҽрылалгалеит. Аԥсшәагьы
лҽадцала аҵара даҿуп. Алықьса
Платон-иԥа дтәанчаҩуп. Демур атакси дақәтәан, уажә аҳ
иеиԥш дыҟоуп. Иҩызцәа-аҵарауаа џьара цатәык анроулак, заҵа аԥара рымимхра, иусқәа зегь кажьны дрыццоит
ҩымшгьы-хымшгьы.
Ахә-ных Хәаԥ ақыҭан адагьы, араион зегьы еицырдыруа,
Дыдрыԥшь-ныхеиԥш ҳаҭыр ақәны иҟалеит. Амшаԥ аҽни
Хьачхәама аҽни Ахә-ных акәшамыкәша инхо, рныхаԥааҩ Мирод Гәажәба дрыманы ианамҵало, ауаа рацәаны иадеизалоит. Анкьа еиԥш акәымкәа, иахьа пату рықәло иалагеит ажәлар
рыԥшьаҭыԥқәа. Аныҳәагатәы аныҟарҵо зны Мирод ихитыз
адәҳәыԥш аҿы, видеола иҭырхуеит, асасцәа нарышьҭуеит.
Араион аиҳабырагьы ааилоит, ианныҳәо акәымзаргьы, нас,
ачеиџьыка ианахатәо.
Камидаҭ аҵыхәтәантәи иԥҳәыси иареи ааибит, аха уаҳа
наҭахымкәа. Ахаҵарԥыс дырхылҵит, дҳәатәхаҵаҩуп, аҵарагьы хар амамкәа иҵоит. Абри агалаварез данаало маҷк
дирхагалоит акәымзар. Аорнамент зну иӷәыцәмаҟьа амузеиаа цасҳәагьы ириимҭеит Камидаҭ. «Баша идырӡуеит,
иабаргеи зны ирысҭаз саб ишәақь», – иҳәеит. Шәмааин
акәымзар, сла ҿыцқәа Пырқьеи Бжьацали шәышьҭасҵоит ҳәа
реиҳәеит. Иҩны-инхара ирҿыцит иара. Аҭаҭын уаҳа заҵа дамыхара. Зегь реиҳа иџьоушьаша ихахәгьы арҳәра даҟәыҵит
иаргәҵысҭаҟны, ихьӡгьы рымеикӡом.
Камидаҭ рҳәар, «аа,
баба» иҳәоит, Нур рҳәаргьы дхьаԥшуеит. Бзиа ишибац ибоит
аҽыҩқәа. Ҽыҩк иҭиуеит, еиӷьу ааихәоит. Илшартә дыҟоуп:
иԥҳәыси иареи еидгыланы еицыхандеиуеит, акыргьы
рхашәалоит.
Акызаҵәык, иара ҟазшьа ҿыцны ишьҭихыз. Зны-зынла
дныҵашьшь дцаны Мачагәа иҳаԥахьы дхалалоит. Дынхәыҵаланы
егьи аҳаԥахьы дкылсуеит. Уажә избаз ихарҵаӡом
шаҟа иссирыз, зны уи ашьанҵа-уаҩ иҭихыз асахьа ҩычара.
Урҭ злаҟаиҵаз ашәыга злыхыз сеидру, анарха амаӡамзаарын...
Шәыгақәак аарла ианыԥшуа, аха иҭыхыз узеилмырго иҟалеит
уи аҩычара, дук мырҵыкәа. Дҩеиуеит иара, аҳаԥы анҭыҵ
Ахаҳә ду дхаланы днықәтәалоит хәылбыҽхала.
Иҿырпынгьы
абжьы аагоит игәыҭшьаагаха. Зыԥсаса
Риҵа изцәагаз ахьча
ҿырпын бжьыла ишҭигоз
еиԥш, ҿырпын бжьыла дызлыԥхьо
џьшьаны ишьанҵа-ҭыԥҳа ӡара еихатыр. Ҽнак еиҭашԥамаатри
ҳәа дгәыӷуа зны жәҩангәашәԥхьарашәа иаатыз, аха уаҳа
зҳарҭасырҭа рымбаӡаз уи адунеи. Иҿырпын бжьы гәыҭшьаагаха
инахалоит уи алаԥшҳәаа. Аха уи алаԥшҳәаа иаабац ауп. Абан,
аҳәырҭа алада – Џьырхәа-ных хыгьежьаа ԥшӡа. Уи алада –
ачаи радқәа,
аҿыцынхацәа рыҩны еихачаԥақәа. Зны-зынла,
мраҭашәаразын, аҳауа еилыхха ианааҟалало унархьыԥшуеит
нахьхьи, агаҿа, слан баҩышшәа
игылоу Пицундатәи аҩнқәа.
