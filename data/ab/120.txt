Иҟаиҵеит абду акьанџьа – ахы шәҭылхын, агәҭаҿы иаман абла ҭшаша ԥшӡақәа, аԥынҵа, аҿы. Аиԥка шәҭлыхын, анапқәа мҵәыжәҩан, ауаҩ шьапқәа аҵан. Ари акьанџьа шана абду иҟаиҵеит амҿы иагәылцәаан. Иҟаҵаны даналга, акраамҭа дхәыцуа дтәан, хьӡыс иаиҭарыз иӡбон. Нас иҩит хажәак:
«Абзиабара, амра, анасыԥ».
Актәи ажәа ҩ-нбанк алиԥшааит, аҩбатәи ажәагьы – ҩ-нбанк, ахԥатәи ажәа – х-нбанк. Иит акьанџьа ахьӡ – Абрансы.
Ахьӡ аниы, иаргьы аԥсы ҭалт. Уи аҽны абду имоҭа Арифа лан амшын ахь дылгон ԥсшьара. Лымаҭәақәа зҭаз ларҭмак кны аҩны даадәылҵит, лабду днаидгылан, «бзиала» – ҳәа ихәда лнапы акәыршаны дгәыдылкылеит.
«Амҩа бзиа бықәлааит, амшын аҟны ихараны бмыӡсалан, ишәарҭоуп».
«Умшәан, даду, умшәан, амра сҽаршәны, сызхара сыӡсаны саауеит».
«Ари ҳамҭоуп, снапала иҟасҵеит», – абду иаацәыригеит акьанџьа.
«Ари иахьӡузеи?» – лҳамҭа деигәырӷьаны днаҵааит Арифа.
«Абрансы ахьӡуп».
«Абрансы, уара иуҭахума амшынахь ацара?»
«Бахьцозаалакгьы сбыцзар сҭахуп!»
«Аах, изакә насыԥузеи, гәыкала, ԥсахрада ҳаиҩызцәахар?»
«Гәык ала, ԥсахрада ҳаиҩызцәахоит». – Абрансы абжьы ҵарыхәҵәаӡа иаргеит. Убасҟан иагәалашәеит иара иамаз ацәаҩақәа. Уи иабон ауаа ирымбоз аҟәышрақәа. Абрансы блаҟәышла Арифа иналыхәаԥшит: «Илылшома ари аиҩызара иаша аныҟәгара» – ҳәа…
Абрансы, Арифеи лабдуи ирыхәаԥшуа ҿымҭ ихәыцуан.
«Ари адунеиаҿ ииуеит алшара дуқәа злоу ауаа қьиақәа, аха ауаҩы ихы ааирԥшаанӡа, аӡәгьы издырӡом уи дзакәхо. Ауаа рзы уи еилкаам, аха сара сагьышәҭуп, сагьуаҩуп, исымоуп аԥсабара амч аҟәышра. Убри аҟынтәи сара избоит ауаа ирымбо.
Дызусҭада Арифа?
Ари аӡӷаб хәыҷы илыкәыршаны иҟоу ауаа зегьы реиҳа илылоуп алашара, аха уи зегьы рзы имаӡоуп. Сара исцәаҩаӡам аӡәгьы илахьынҵа иаҳәара, – Абрансы абду инаихәаԥшит, алахь ааиқәнаҵеит:
«Уи лассы дыԥсуеит, имчқәа илӡаара иаҿуп. Ишԥалхылгари ари ааха Арифа? Уи раԥхьаӡа иԥылшәараны дыҟоуп агәырҩа захьӡу».
«Баала шьҭа, баала», – дааццакит Арифа лан, аҩны иаадәылҵыз. Арифа дҩагылеит, лабду инапқәа аалшьышьит: «Бабаду, унапқәа қьиоуп», – лҳәеит. Абду бзиала ҳәа наиаҳәаны, амшынахь дцеит уи аҽны. Мышқәак рышьҭахь дыԥсит абду: агәылацәа еизеит, аҭынхацәа ргәы далдырси, дырҵәыуеит. Нас иара бзиа иахьибоз ахәаҿы дыржит.
Арифа лан илдыруан лыӡӷаб дышгәыбылҩыз. Дахычмазаҩхар ҳәа дшәан, ахәҷы амшынахьынтә даалымгеит, акгьы лалымҳәеит.
Ҽнак ан дцан Арифа аҩныҟа даалгеит. Дналыдтәалан илалҳәеит ауаҩы наӡаӡа ари адунеиаҿ дшызнымхо, ицәеижь шажәуа, ишԥсуа. Уи есымшагьы ишыҟалало аԥсҭазаараҿы, насгьы уаҩы агәырҩацәгьа иҽаиҭар ишҟәышрам…
Арифа хәҷы илаҳаз лгәырҩеит, лыкьанџьа Абрансы лгәыдкылан дхәыцуан лылахь еиқәҵаны. Ԥыҭрак ашьҭахь лгәы лырҿыцын адәахьы дцеит. Дхәыцуа Аԥсны ашьха ԥшӡақәа днарҿаԥшит:
«Шәара ииуа зегь шәааӡоит, урҭ бзиа шәырбоит, нас иҟаӡамызшәа инықәбоит, џьоукы еиҭах ирызҳауеит. Шәара ашьхақәа, урҭ зегьы шәгәалашәоу, ишәхашҭуоу? Иабацои ауаа рқьиара дара аныҟам? Издыруада адунеи ду хызҟьо ашәҭқәа, ауаа иҟаз рқьиара иахылҵуазар?»
Арифа лнапы ԥшқақәа лгәы инадлырӷәӷәалт: «Аӡәгьы издырӡом шаҟа аԥсҭазаара бзиа избо – уи ҳәаадоуп».
«Сара исҭахуп, адунеиаҿы ауаа, анасыԥ рымазарц, игәырӷьаларц, иччаларц. «Исцәымӷуп ауаа анҵәуо, ианыгәырҩо, уи гәыҭшьаагоуп, – Абрансы иаӡбеит Арифа дажьжьарц, инышьҭыԥрааит илхаԥыруа, амҵәыжәҩақәа ирҳәон: – Имыцәааит бгәаҿы агәырҩа иарҿыхаз ауаҩра ҳаракы».
Нас амҵәыжәҩа шанақәа ддырҭынчын Арифа, гәырӷьарак дааимнадеит, днеин ҭынч ахәмарра дналагеит.
Абрансы тәаны блаҟәышла илыхәаԥшуан.
Аԥсҭазаараҿы анасыԥаз ианықәԥатәу аамҭа иҭагылоит ԥсы зхоу. «Уи аамҭа ааит», – абжьы аргеит шарԥазык акьанџьа Абрансы. Арифа ацәа даалҵын лиарҭа даақәтәеит. «Ах, шаҟа ацәа хаа салааз, сумырҿыхар ҟамлози?»
«Арифа сыхаара, сҩыза гәакьа – иҟалеит арыцҳара!»
«Уҽынкыл, Абрансы, ԥхыӡцәгьа убама?» – Арифа илгәырԥханы дааччеит.
«Нас, санурҿыхах скәашоит, сара ус исҭахуп. Аах, инасыԥуп агәырӷьараҵәҟәа» – днеины музыка ссирк наҿалыршәын, дкәашо днықәлеит, ашәаны илҳәон:
«Усцәымцан схәыҷра анасыԥ, усыцкәаша анасыԥ. Икәашааит сқәыԥшра, уи ашықәсқәа сырҭоуп. Шьыжьтәи аӡаӡа шәҿаҳәҳәы – аҵар шәшәаҳәала. Ашьха урывҵны, амра, ушәахәа ҳазҟьала. Адунеи зегь гәырӷьахәуп шьыжьы, сара сқәыԥшрагь шьыжьуп».
Дыччон, дгәырӷьон, деихатыруа Арифа дкәашон, ашәаны илҳәон:
«Сара сыдгьыл сақәлоуп – сыжәлар ршьала, сара адгьыл сақәлоуп – сыжәлар рбызшәала!
Адунеи ауаҩы дыҟанаҵ игәырӷьаларц скәашоит. Алахҿыхра ауаҩы даражәуам, ееи, абыргцәа, аҳәса, ахацәа, шәмажәырц шәҭахызар шәсыцкәаша, сара!.. Шәа шәангәырӷьо исымоуп насыԥ, насыԥ, насыԥ…» – дгьежьуа дыччон.
Уи акәашарагь лара иаԥылҵаз кәашаран.
Итәаны илыхәаԥшуаз Абрансы, иҵәуо инеины Арифа лнапы инахеит: «Еилкаа акы, сара сыхәмаруам, иҟалеит арыцҳара!»
Арифа дааҭгылеит:
«Абрансы, уҵәуо ианакәзаалак усымбацызт, исаҳәа цәгьарас иҟалаз?»
«Баала, иҟалаз ббап», – еиманы аԥенџьыр инкылԥшит. Ашьхақәа хҟьаны иаауан алашьцара иҵагыланы ар лашьца. Раԥызаҩ Алашьцара ду зыхьӡыз раԥхьа дгылан.
Раҳәақәа анырҟьалак, аҽыԥҳәа амца ҩархылҵуан, уи амца ала ашәаԥыџьаԥ рбылуан, ажәлар ндырҵәон.
Арифа лнапқәа лгәыдырӷәӷәаланы, илуа дақәымшәо дыԥшуан. Игәаҭеиуа инеиҩеиуан Абрансы: «Еиқәырхатәуп, ԥсы зхоу зегьы! Ажәлар аныҟам бзиа избода адунеи аԥшӡара?»
«Иҟаҳҵарызеи, ак ӡбатәуп», – даагәаҭеиит Арифа. Абрансы ааҭгылт, Арифа илыхәаԥшуагьы иаацәажәеит: «Ибдыруаз аԥсҭазаара бзиа дабоит, аԥсҭазаара бзиа избо. Ԥсы зхоу зегьы еиқәзырхарц иқәԥо аԥсабарагь ицхраауеит».
«Иагьа ус акәзаргьы, ак ӡбатәуп», – дхәыцуан Арифа дгыланы.
Убасҟан иаӷьны аӡә ашә днас-насит.
Арифа лхы дааҩахеит: «Иҟаҳҵарызеи, Абрансы, иааҳартрыма ашә?»
«Сымҵәыжәҩақәа ирҳәоит, уаҩ рыцҳак ашәаҿ дгылоуп ҳәа, ишәарҭам, иаарты».
Арифа днеин ашә аалыртит.
Ашә даалагылт уаҩ быргк, ихьаҭражә иазқәынҵаны.
«Еи, аԥҳәызба, бӡырҩы! – иҳәеит уи, – Алашьцара ду абри ааҵәа азна ахьы лыҭ, илкыу лқьиареи лылашареи сԥырхагамхо иҟалааит ҳәа бзааицҳаит. Ибдыруаз, Алашьцара ду ииааиуа дшыҟам!»
«Уи заанаҵ аӡәгьы издырӡом, ииааиуа дыҟоу дыҟаму», – лҳәеит Арифа дцәыҵыԥшшәа дихәаԥуша.
Ашырҳәа аԥенџьыр ашә аартны аԥсабара днықәԥшит.
«Сара бзиа избоит арҭ ашьха ԥшӡақәа, исҭахуп игәыр
ӷьахәӡа амра рхаԥхаларц. Исҭахуп аҵар гәырӷьо ашәа рҳәаларц. Ҳзааӡо аԥсабара аиаҵәареи анасыԥи агымзарц». – Нас даахьаҳәын, абырг днаихәаԥшит:
«Аах, уара, ахьы иамҵахырхәо уца наҟ! Сара сыԥсы ахьынӡаҭоу ауаа рзы алашареи, ауаҩреи, ақьиареи сыԥшаалоит. Сбызшәеи сыжәлари ахьы азы исзыԥсахуам, урҭ бзиарак ианиарц азы сшықәԥо сыԥсыр еиӷьуп».
Абырг дынцәыҵаччеит: «Еех, бгаӡоуп… Ауаа ирзеиӷьу рбар, ақьиара ҟазҵогьы иаҩсуеит, ацәгьара ҟазҵогьы дрычҳауеит».
«Иудыруоу, абырг, ауаа зегьы ҳуаауп, аԥсаатә реиԥш бызшәала ҳаиԥышм ҳаргьы.
Есымшагьы ауаа дрылазароуп зегьы ирыхәо иашьҭоу, абри азы иара акгьы шимауа агәра анигогьы. Ауаҩы уаҩрала дыԥшӡоуп».
Аҵлаҳәысҭа даахәыцит: «Нас, ибҭахым ахьы? Алашьцара ду бнаҿагылоит, аха қьиарыла аиааира узгом. Бара ибымоу бхәыцра, алашара бымхра аӡәгьы илшом, – баҵахар бҭагылазаашьа базхәыц».
«Уца, уца, абырг, ухьы рыцҳахә уманы, сара сымч сыжәлари аԥсабареи ирысҭоит!» – Арифа ашә налыркын днатәеит.
Абырг дхынҳәны дцеит.
Адәахьы иго иалагеит Алашьцара ду ири иареи раҳәақәа рышьҭыбжь, аҳәҳәабжьқәа, аҵәыуабжьқәа, аҵлақәа былуан, ашәҭқәа ҩон.
Арифа урҭ зегьы аԥенџьыр аҟынтәи илбон, дыгәжәажәо аҩны дааҩналт: «Ажәлар ҭахоит, сызларыхәарызеи?
Баша сыԥсы ҭоума ари адунеиаҿ, исымаӡами сара амч?
Мап, исзымыӡбеит ауааи, ашәҭ ԥшӡақәеи, аҵиааи сызларыхәаша акгьы».
Днатәан лылаӷырӡ дахәаҽуа дҵәуон Арифа. Убасҟан иҟалеит ашана. Арифа лылаӷырӡқәа ирылҵит Аҭарчы ҟаԥшьы, аҩныҵҟа ажәлари аԥсабареи ргәаҟра шҳамны иҭалеит.
Арифа уи Аҭарчы зызкыз лдырит. Дгәырӷьеит. Игәырӷьеит акьанџьа Абрансы: «Ари иааироуп», – абжьы ҵарыхәҵәаӡа иаргеит.
«Иаҭахуп амшәара, аиааира жәгарцаз», – аҳәеит Аҭарчы ҟаԥшьы.
«Зегь еилкаауп», – лҳәеит, дынкахәыцуа Арифа.
Адырҩаҽны ианааша, Арифа лыкьанџьа Абранси Аҭарчы ҟаԥшьи лыманы ахәы ҳаракы дыҩхалеит.
Абрансы амҵәыжәҩақәа анааиҵнах, музыка ссирк нахылҵит.
Арифа иаԥылҵаз ашәа ҳәо, акәашара далагеит, зегьы иахьырбарҭаз дықәгыланы.
Игылт ар еиқәаҵәа, иззааз рхашҭны, урҭ амузыкеи акәашареи ихнахны иԥшуан.
Ажәларгьы ргәырҩа рхашҭны игәырӷьон, Ахьы зманы инеиз, уиала ақьиара аазхәоз абырг, иибаз џьеишьеит.
«Аҟазара ду иаиааиуа мал ыҟаӡамзаап, ашьажәыҩгьы уи дыхнахуазар», – иҳәеит иааҵәа нышьҭаҵаны дыԥшуа. Зымҵәыжәҩақәа амузыка ссир рҳәоз Абрансы, Аҭарчы ҟаԥшь аҿыҵакны инышьҭыԥрааит ар еиқәаҵәа ирыланаршәит.
Алашьцара ду иаԥхьа Аҭарчы нкашәан, иааччеит, нас илацәҟәит. Алашьцара ду уи агәырӷьара даргәаауан, иаҳәа ҭкәыцәаа дласны Аҭарчы анԥижәа, уи иҭаз ашҳам ажәлари аԥсабареи рҳақ-ргәаҟра, иԥҭашкәакәан ар лашьца инарылачын иашьит.
Игәырӷьеит аԥсабара, ишәаҳәеит аԥсаатә, Алашьцара ду ири иареи нкабеит, уаҩы имбо.
Убасҟан ихәыцуа иаацәажәеит Абрансы, Арифа илыхәаԥшуа:
«Аԥсҭазаараҿ аиҿагыларақәа рацәоуп, аха ԥсшьаха амам акы.
Ауаатәыҩса рыԥсҭазаара ыҟанаҵ, иҟалоит алашьцареи, алашареи злоу ауаа. Урҭ реиҟаратәра залшом – еиҿагылоуп, қәԥароуп. Алашара злоу анырацәоу, аԥсҭазаара анасыԥахь ихалоит, ианмаҷу, алашьцара аҳра ауеит».
«Уиашоуп, Абрансы, уи иахҟьаны ауаа ахьгәаҟуа анасыԥ ыҟам рҳәоит, аха анасыԥ ыҟоуп, уи ауаҩы иԥсҭазаароуп», – лҳәеит Арифа.
«Анасыԥаз есымша иқәԥалатәуп, аиҿагыларақәа ириааилатәуп», – абра еиқәшаҳаҭхаз Арифеи Абранси аҩныҟа ихынҳәит.
Ҽнак Арифа лаб абнахьтә илзааигеит аҟармаҵыс шәаҳәаҩы. Уи аихац иҭеикырц иҭахын, аха диҳәан ус ауадаҿы иԥыруа ишыҩназ инижьит.
Арифа апианино днаҿатәаны арҳәара даналагалак, иара лаԥхьа инықәтәаны ашәак аҳәон шьхакы иазкны.
Ҽнак, иџьашьо Аҟармаҵыс дназҵааит: «Исаҳәа, издырырц сҭахуп ашьха ашәа зазуҳәо?»
«Уи ақьиацәа рышьхоуп, уа сынхон сара, абра саанагаанӡа», – аҳәеит Аҟармаҵыс.
«Нас иуцәымӷума са сҿы уахьыҟоу?»
«Аа… базхәыци, бгәырӷьарызу абнаҿ бымацара бынхар, бгәакьацәа бымбо?»
«Оо! Мап, мап… уи рыцҳарахон сара сзы».
«Убасоуп, сқьиа, ибдыруаз, саргьы аԥсаатә рыда сышгәаҟуа».
«Саҭамыз, Аҟарамаҵыс, уисҭоит ахақәиҭра». – Арифа дҩагылан, аԥенџьыр ашә аалыртит. Аҟармаҵыс налеихырхәан, инықәԥраан ицеит.
Мышқәак аниас, Арифа лҵатәқәа лхы рзылышьҭит – илхашҭит Аҟармаҵыс.
Ҽнак Абрансы шҵәыуоз лбеит Арифа.
«Иухьзеи, узырҵәуозеи?» – иџьашьо уи дназҵааит.
« – Сгәыкуеит, Аҟармаҵыс абжьы гәхьаазгоит», – аҳәеит Абрансы.
«Ииашаны иуҳәома?»
«Ааи…»
Арифа аԥенџьыр аалыртын, ашьха ҳарак днаҿаԥшит. Уи ашьха акалҭахь шәаԥыџьаԥ еҵәала иҭаҳәҳәан, ахахьы ӡынгьы-ԥхынгьы имӡыҭуаз асы бымбыл ықәжьын.
«Абри ашьхаҿоуп Аҟармаҵыс ахьынхо, иҳалшару уареи сареи абри аҩыза ашьха ҳарак ду ахалара?
«Ауаҩ илшо ахьидыруа – амҩа данықәу ауп, ҳдәықәлап, иҳалшар ҳхалоит, иҳалымшар – ҳхынҳәуеит», – аҳәеит Абрансы.
«Адырҩаҽны Арифа Абрансы лыманы ақьиацәа рышьха дхаларц, уа инхо Аҟармаҵыс шәаҳәаҩы дазыӡырҩырц амҩа дықәлеит. Дахьцоз иаалыкәыршан ашьха дуқәеи ахәы ԥшӡақәеи лбон. Аӡыхьқәа ахьхьаҳәа аиҩхаақәа рҿы ахаҳәқәа ирцәыҵхәраа, ихьшәашәаӡа, иԥсыршьаган илԥылон.
Арифа дышцоз ӡиас дук агәгәаҳәа еилаҽҽо имҩасуаз дынхықәгылт – иртәуп, аха аӡы аӷьуп, цашьа амамызт. Дхәыцуа дынхықәгылт ак лыӡбарц.
Убасҟан, абна иалыԥрааит Ахьшьыцба, уаҩышәара иауз, аԥсаатә шьапқәа шәпан, иӷәӷәан. Амҵәыжәҩақәа акәаԥсан, аԥыц ҵарын, аха алакҭа, аԥшышьа ҭынчын, иҟәышын. Ҭынч аҽыриашаны, уаҩҵас иныҟәон. Арифа уи анылба дназҵааит:
«Исаҳәа, ҳаҭыр зқәу, уара узусҭада?»
«Сара ахәыцра лаша змоу ауаа сырԥылоит, исыхьӡуп Фартуна».
«Аа… ухьӡ саҳахьан, ҳаҭыр зқәу Фартуна, даара сеигәырӷьоит убара ахьсынасыԥхаз!..
«Иҟалап инасыԥзаргь! Иаасыртуа ахәыцра мҩақәа, уи лахьынҵа дууп! Аха ибдыруаз, Абрансыи бареи анасыԥ ашьхахь шәызхалом са сыда».
«Ииашану?!» – иааџьалшьеит Арифа.
«Ааи. Уи амҩаҿы аԥхьагылара зылшо са соуп. Ишәҭахума шәнаскьазгарц?»
Арифа дынхырхәеит: «Саҭамыз шәахьааԥсо, аха ҳнаскьажәгар сҭахуп».
«Бсышьҭалан баала», – аҳәан, аӡиас аршьагьы наднарбан, ҭынч ахра ҿыцәаақәа инарыбжьысуа аҿынанахеит.
Арифа игәалҭеит акы – Фартуна ахьаҿысыз амҩа, ԥсаатәкгьы заҿымԥраауазаргьы, аҿысра мариахон.
Ихалт ақьиацәа рышьха ақәцәан. Ҵаҟа амшын газго ицәқәырԥон.
Фартуна наԥшит амшын агәахьы, уа игылан абырлаш хан дук иҳаракӡаз, ахьтәы цҳа хын, амреиԥш илашо, ашьха
ацәқәан инадгылон. Арифеи Абрансыи аԥшӡара ссир ихнахын, уахь иԥшуан.
«Шәаала», – инарԥызан Фартуна, ацҳахь ихалт.
Абра иҟалеит џьашьахәык, ацҳа уаназааигәахалак, иара наскьон – уқәнаргыломызт.
Фартуна абла ҟәышқәа аахәыцит. Нас, Абрансы инаднаҵеит:
«Убжьы рга ашәҭқәа рахь, аханахь ҳнеиртә ҳҟарҵааит!»
Абрансы ҿнаҭит: «Ашәҭқәа, сашьцәа, иаҳшәырба ишәымчу, аханахь ҳнеиртә иҟашәҵа».
Ашәҭқәа Абрансы абжьы анраҳа, рҳәынҭқар адырра ирҭеит.
Аҩхааҿ цаҟьак аартны даацәырҵит ашәҭқәа рҳәынҭқар: ԥшӡакы, аукы, ихахәы еиқәаҵәаны, ибла еиқәарақәа ухырхуан. Ишәын шәҭыла ирхиаз маҭәак еилыԥхо, инапаҿы еидкылан икын шәҭқәак.
Дшааиуаз, Фартуна днеихырхәан, ахьтәы цҳа аханы даагылт.
Фартуна блаҟәышла ацҳахь инаԥшит, аха уи наскьеит. Убасҟан егьи ацаҟьа аартны даадәылҵит ашәҭқәа рҳәынҭқар ԥҳәыс, лхахәы хьыԥшшәыла шәҭыла ирхиан, лыҵкы шкәакәа шәҭышла иҩчан. Лыбла еиқәарақәа убас иԥшӡан, ашьхақәаҵәҟьа акгьы џьазымшьоз, уи лыԥшӡара ихнахуан. Лара даун, деихытыруа ацҳа аханы днагылеит.
Фартуна ашәҭқәа рҳәынҭқар ԥҳәыс иналеихырхәеит. Лара ҳамҭас адәышәҭ ԥшӡақәа нақәлыԥсеит. Ашәҭқәа рҳәынҭқар дынхырхәан, иикыз ашәҭқәа, ашәҭқәа рҳәынҭқар ԥҳәыс иналиркит.
Ахьтәы цҳа уи агәаԥхан, ахра иаадгылт. Фартуна иабеит ахьтәы цҳа зымҵахырхәоз, аԥҳәыс пату лықәҵара шакәыз.
Фартунеи, Арифеи, Абрансыи «ҭабуп» рҳәан, ахьтәы цҳа иқәсны, амшын агәҭахьы игылаз абырлаш ханахь ицеит. Уаҟа ашә аатит. Фартуна уадак иныҩналт. Аҭуан икылԥхоз амра ашәахәа аԥсышәала «Аҳцәа рашәа» аҳәон. Уа ԥыҭрак иааҭгылеит Арифеи Абрансыи – уи ашәа бзиа ирбон.
Фартуна даҽа уадак иныҩналт. Арифеи акьанџьа Абрансыи еицыҩналт.
Ауадаҿы игылан милаҭқәак рхаҭарнакцәа – аҿар, аха ирацәаҩымызт. Арҭ аныҩнала, амилаҭқәа рхаҭарнакцәа нхырхуеит.
Ишәаҳәон Аҟармаҵыс шәаҳәаҩы, абжьы ссир карҵәо. Ҷкәынак аҿарпын аирҳәон.
Аҟармаҵыс ашәаҳәара иааҟәыҵын, иаацәажәеит: «Арифа, акьанџьа Абранси, бареи бзиа шәызбоит, Фартуна иҭабуп ҳәа асҳәоит иахьшәыцхрааз, уи гәыкала сеигәырӷьоит. Ишәасҳәарц сҭахуп ажәларқәа зегьы бзиа ишызбо, сара урҭ сыргәырӷьаларц сыԥсы шҭоу».
Арифа даахәыцит, сыԥсадгьыли аԥсуа жәлари рыда сгәы насыԥла изеисуам, убасҵәҟьа бзиа избоит ажәларқәа, урҭ зегьы рбызшәа сыздыруам, аха зегьы ҳаҩнра, Адгьыл ахьӡуп.
Фартуна аацәажәеит: «Ари ахан, ақьиара иахануп, арахь ааирагь ус имариам. Ишәзысҳәоит абра иахьа еизаз ашәак. Уи иахьӡзааит «Аиҩызара ашәа». Уара Аҟармаҵыс, ашәа аанҵәаанӡа ахапа ҳәала».
Амра ашәахәа апенџьыр иаакылԥхеит. Иаанагеит илашаӡоу музыкабжьык. Ашәа ахапа Арифеи Аҟармаҵыси ирҳәон:
Ашәҭқәеи ажәларқәеи,
Шәнапы еибаркны,
Ақьиарахь ихагалоу амҩахь
Шәыццакы, шәыццакы.
Ашәҭқәеи ажәларқәеи,
Шәнапы еибаркны,
Иӷәӷәоу уи аиҩызарахь
Шәыццакы, шәыццакы.
Аԥсабара иҩызахоит,
Ауаҩы диуеит,
Дхәыцуа, еиӷьу иԥшаауеит,
Ауаҩы диуеит.
Амра лаша аԥхарра,
Қьиара дуны шәгәаҿы ишәҵәахы,
Имыцәоу лашаран уа ишәҵәахы,
Амра лаша аԥхарра
Иамкуа адгьылаҿ шәлаша,
Шәлаша нас, анасыԥаз шәлаша:
Аҭынчра, аиашьара, ауаҩра,
Шәықәԥа, иалыжәга алашьцара.
Аԥсабара иҩызахоит,
Ауаҩы диуеит,
Дхәыцуа, еиӷьу иԥшаауеит,
Ауаҩы диуеит.
Фартунеи, Арифеи, Абрансыи амилаҭқәа ирыцкәашон, ашәа рҳәон. Амра ашәахәа иаанагон урҭ зегьы зыргәырӷьоз амузыка ссир.
«Аԥсабараҿ ԥсы зхоу, агәаҟра аҵкыс анасыԥ ԥышәшәарц сшәаҳәоит», – абжьы ҵарыхәҵәаӡа иааргеит Абрансы.
Ажәҩан иаҵакьысуаз ашьха дуқәа ирхыԥраа ицон Ашьха уарба. Ҵаҟа агәгәаҳәа абахәқәа ирылҟьа илеиуан арҩашқәа. Аԥсҭақәеи ахәқәеи шәаԥыџьаԥ еҵәала ихҟьан.
Хара ашьха рықәцәақәа рҿы аԥҭа бымбылқәа иқәианы рыԥсы ршьон.
Ашьха уарба илашо хьтәы цаԥхак аҿыҵакны ицон ладаҟа ахы рханы: – «Ушԥаԥшӡоу, аԥсабара, сара бзиа избоит уԥшӡара», – аҳәеит. Ашьха уарба. Иаҿыҵакыз ахьтәы цаԥхагьы наҿыҵшәан, лбаа абнаҿ ашәҭқәа инарылашәеит. Ашьха уарба ацәыӡ иашьҭамлакәа, иԥырны аҩхаақәа инарыбжьаӡ ицеит.
Убри абна ааигәа ԥҳәыск амхы дҭагылан драшәон. Уи лыҷкәын заҵәы убасҟак даашьаҩын, дҩагылан акы длыхәомызт. Иара шьҭа дхәыҷымызт, джыцәӡа дыҟан. Ан, ахаҵа усгьы аԥҳәыс усгьы ддыркаран, уаҳа налылымшо днеихьан.
Шьыбжьон ан лҽага нышьҭалҵан, абна днылалан фархьк лыҟәшәеит, дыԥшызар, аџьашьахә, илашо ахьтәы цаԥха лаԥхьа ишьҭан.
Убасҟан абна иаалҟьеит Абгахәыҷы: – «Аԥҳәыс, ибымган уи ацаԥха мышьҭацәгьа, уи ҭынчра аӡәгьы инаҭом, ишаноуп».
«Исаҳәа, Абгахәыҷы гызмал, шанас иалоузеи абри ахьтәы цаԥха ԥшӡа?!»
«Уи аусура иацаԥхоуп, зыҩны иааҩнанагало ахаҵа тәаха имамкәа, аус имулар изычҳауам», – аҳәеит Абгахәыҷы.
Аԥҳәыс дгәырӷьаҵәа, ацаԥха налгәыҵалкит: – «Ауаҩы изы аусуроуп ԥсҭазаарас иҟоу, – лҳәеит. – Бзиала, Абгахәыҷы!»
«Абзиара бақәшәааит», – аҳәан Абгахәыҷы, абна инылаланы ицеит.
Аԥҳәыс лфархь аашьҭылхын, лыхьтәы цаԥха ԥшӡа дахәаԥшуа, аҩныҟа лҿыналхеит. Ан дахьцоз амҩан дхәыцуан:
«Ауаҩы данхәыҷу ацәажәара шиҳарҵо еиԥш, аусурагь ирҵатәуп. Дзаҳааӡозеи ауаҩы – аус иуларц азы ауп. Уиа ауп
илахьынҵа насыԥ мҩас иамоу, уаҳа даҽа мҩакы ыҟаӡам. Исхарогь ыҟоуп, сыҷкәын данхәҷыз, аус иур, дааԥсар, дгәаҟыр ҳәа сшәон, акгьы исырҟаҵомызт. Дандуха, дбаҩданхеит. Ақыҭаҿгьы «Баҩдан» ҳәоуп хьыӡшьаран ишиарҳәо. Аусура зҭахым ауаагьы пату иқәырҵаӡом».
Ан аҩны данааи, ахьтәы цаԥха акәалаԥ инҭаҵаны илҵәахит. Шьҭа сыҷкәын иҟаиҵо збоит ҳәа адәахьы дындәылҵит.
Уи аҵәа амҵан дықәиан днаԥшы-ааԥшуа, аԥсҭҳәақәа иԥхьаӡозшәа дрыҵаԥшуан. Ус, аҷкәын дҩаҵҟьеит, деилҟьаеилӷәыцәӡа: «Ҳамхахьы рашәара сцоит, аусура сгәаԥхоит», – иҳәан, аҽага аашьҭыхны ашҭа дынҭыҵны дцеит.
Ан лгәырӷьара ҳәаа амамызт. Убри аҽны нахыс ан лԥа хәлаанӡа ашәак иҳә о акы даҿын. Зны дуасҭон, зны арахә еилиргон, зны аанда ҟаиҵон, дтәаны аԥсшьаха ихы иаиҭомызт.
Иара иҳәалонҚ «Аус анызымуа сычмазаҩушәа схы збоит, аус анызуа сыԥсы сшьоит, иҟасҵо сеигәырӷьоит».
Аусура насыԥ инаҭон. Ақыҭаҿгьы «Баҩдан» ҳәа иаҳәара иаҟәыҵит, зегь пату иқәырҵо иалагеит.
Ан дгәырӷьон, аҩны акы агмызтҚ иун, иҟаҵан. Иааит ҭагалан. Ани аԥеи аца азна аԥш иаадрыхыз ҭарыԥсеит, аусқәа зегь рыҟны еицхыраауан.
Ҭагалан аԥсабарагь цәҩеижьӡа, алакә еиԥш аҽеиланаҳәеит. Аԥша хьшәашәа иасуаз, абӷьы ҿӷәыхаа иагон. Абнақәа рҿы ҭынчран, аԥсаатә шәаҳәацәа атәыла ԥхаррақәа рахь ицахьан. Абгахәыҷгьы аҭаҩыра иҭаланы ицәахьан.
Убасҟан, ҽнак, ан аҩны ачашәқәа рыӡра дшаҿыз, хҭыс џьашьахәык ҟалеит. Аҩнашә инадԥрылан ашәхымс инықәтәеит Ашьха уарба.
«Иуҭахузеи, сымш, арахь уаазгазеи?» – ан уи дназҵааит.
«Саазцаз уиоуп, ҳаҭыр зқәу аԥҳәыс, сыхьтәы цаԥха иҵәахны ибымоу сыҭ. Убри сашьҭалан сааит иахьа», – аҳәеит Ашьха уарба.
«Иуазҳәада уи сара ишсымоу?!» – иџьалшьеит ан.
«Аԥсаатә ирбон ианаабгоз».
Аԥҳәыс иаалцәымыӷхеит, нас даахәыцын: – «Иусҭап, изурызеи, иутәу сызумакуам», – лҳәеит.
Ан аҩны дныҩналан, саанк азна ачашәқәа аадәылган инамҵалыргылеитҚ «Усасуп, иахьада ҳаҩны умааиц, акы унацҳа!»
Ашьха уарба лчеиџьыка мап ацәнамкит, азхара афеит: – «Иҭабуп, бчеиџьыка иазҳааит», – аҳәан ан иналеихырхәеит.
«Ҳалалс иуоуааит», – лҳәеит лара.
Аԥҳәыс лылахь еиқәшьшьы аҩны дныҩналан, ахьтәы цаԥха лыман даадәылҵит. Иахьыгунылгоз, илзымычҳакәа лылабжышқәагьы рҿаархеит.
Ашьха уарба агәаҵанӡа даарыцҳанашьеит ан, иҟасҵарызеи ҳәа ихәыцуа инатәеит.
«Ауаа зқьышықәсала арҭ ацаҟьақәа рыҵаҟа инхо, изыхшо, изааӡо ан лоуп. Ан дыҟамызҭгьы ауаагьы ҟаломызт, нас ишәаҳәодаз, игәырӷьодаз, икәашодаз? Ах, игәҿыӷьрахон! Убри азы ауаа бзиа избо ан лгәы ныдмырхароуп, иқьиоу, ԥсы зхоу, ан илымҵахырхәар рыхәҭоуп. Убри аҟынтә ахьтәы цаԥха даара ишысҭахыугьы, ибзынсыжьуеит, ан», – абас аҳәан, Ашьха уарба нышьҭыԥраа ицеит.
Ирҳәоит, ан ахьтәы цаԥха шьхакы ашьапаҿы илҵәахит, уинахыс ауаа зегьы аусура бзиа ирбо иҟалеит ҳәа.
Инхон-инҵуан ԥсаатә хәыҷык. Уи аԥсаатә хәыҷы иины адунеи ианнықәԥш аҽны инаркны, изхылҵыз ирхыз ахьӡ иаргьы иахьӡхалеит.
Ашшаӷьыч аныҩеидас, даараӡа ахьӡ гәыннагеит: аԥсаатә ахьеизало ианнеилак, «Ашшаӷьыч», «Ашшаӷьыч» – ҳәа ахыччара иалагон. Ашшаӷьыч иаӡбеит аԥсаатә инарызҵаарц, иара зхылҵыз аԥсаатәшьҭра «ашшаӷьычқәа» ҳәа ирхымӡаауа ахьӡ цәгьа зырхылаз атәы акыр рдыруазар еилнакаарц.
Шарԥазык, Ашшаӷьыч нкаԥырны ицеит агәҭыха еилнакаарц. Аҽны хәлаанӡа иԥыруан, аԥсаатәқәа имаҷымкәа ирызҵааит, аха иара зышьҭаз ԥсаатәк еилкааны иаздыруамызт. Зегьы ражәа неиларҵан, иаҳа издыруа роуп ҳәа, ажәҵарақәа рышҟа ирышьтит. Такәы аамҭа иԥыруа ишцоз, иабеит ҩнык. Уи ашҭа иҭагылаз ҵәаҵла дук амахәҭа иқәтәаны икарҵәаӡаны ишәаҳәон ҩ-ҵыск. Ашшаӷьыч уахь инҭаԥырит.
«Уа мшыбзиақәа!» – аҳәан, урҭ рааигәара махәык иныкәтәеит.
«Уа бзиарак иақәшәаша, Ашшаӷьыч ухаҵкы, бзиала уаабеит!» – рҳәан, ажәҵарақәа, рысас аԥсшәа арҳәеит. Ишеицәажәоз, Ашшаӷьыч иаацәырнагеит ажәеилкаатәык азы абрахь ишымҩахыҵыз.
«Ажәҵарақәа шәхаҵкы, – аҳәеит иара, – шәара акры збахьоу, акры здыруа ԥсаатәқәоуп. Ижәдыруама абарҭ ашшаӷьычқәа рҭоурых ҳәа акыр, насгьы урҭ ирхымӡаауа ахьӡ цәгьа «ашшаӷьычқәа» ҳәа изрыхьӡхалаз?»
Ажәҵыс ус аҳәеит:
«Ари адунеи аҿы абзиа шырхамышҭуа еиԥш, ацәгьагьы рхашҭӡом. Издыруеит сара ашшаӷьычқәа шәҭоурых. Сызхылҵыз ирҳәо исаҳахьан, – аиҭаҳәара иналагеит ажәҵыс ашшаӷьычқәа рҭоурых. – Даара акрааҵуеит ԥсаатә хкыс иҟаз зегьы еизара дук рыман, амшын агаҿахь ацаҟьа ҿыцәаақәа рыбжьара дәҳәыԥшк аҿы. Ааԥынран ари ахҭыс аныҟалаз.
Аизара ду зыхҟьазгьы уи ауп, атәыла ԥхаррақәа рҿынтәи иааз аԥсаатәи, ара зыԥсадгьыл аҿы иҟаз аԥсаатәи еиԥылон, агәырӷьара ду рыман.
Аԥсаатә реизараҿы ишәаҳәозаарын Ҟармаҵыс шәаҳәаҩык. Иахьа уажәраанӡа, уи аҩыза абжьы зхаз, ус ишәаҳәоз иара аԥхьагьы, иара ашьҭахьгьы, ари адунеи аҿы иҟамзаарын. Аԥсаатәқәа Ҟармаҵыс абжьы шаараҳазҵәҟьа, рымҵәыжәҩақәа неиқәԥсаны, рыԥсы ӡаны, рҷыт бжьык ыҟаӡамкәа зегьы ӡырҩуан.
Ҟармаҵыс шәаҳәаҩ, ишәаҳәауа, инышьҭԥраан ишнеиуаз, ацаҟьа ҿыцәаа-ҵарык иаахеит, агәышԥгьы иаразнак иӷәӷәаны иԥнаҟеит.
Иааилагьежьит аԥсаатә, иеибарҷырҷыруа…
Еиҳа иҵарыз Ашьауардын, аԥсҭаҟа иԥырны ицан, Амшә ианаҳәеит иҟалаз арыцҳара. Амшә иадыруазаарын хәшәы хкыс иҟаз зегьы. Иаҳаз даара агәы иалсзаап, ирыцҳанашьазаап Ҟармаҵыс шәаҳәаҩ. Нас уи хәшәыс иамоу абри ауп, аҳәан, ашьапы ашҵа ашша ҽыҭк аамхны Ашьауардын ианаҭеит, усгьы аҳәеит:
«Инаганы абри ашша Ҟармаҵыс ахәра инақәышәҵар, иаразнак иӷьоит!»
Ашьаурдын алеи-аԥси рыбжьара амшә-шша аман иааит аԥсаатәқәа реизарахь. Аԥсаатәқәа игәжәажәо еилаԥыруан.
Ашьауардын иаанагаз ашша џьара инықәҵаны, Ҟармаҵыс инахагылт ишыҟоу збап ҳәа. Ҟармаҵыс, ашьа аҵкьасо иахьышьҭаз агәаҟра иаҿын. Ашьауардын иаразнак ашша ааган Ҟармаҵыс ахәра инақәсҵап ҳәа ианаахьаҳә, ашша ыҟаӡамызт. Ашша згазеи ҳәа иааилагьежьит аԥсаатәқәа. Иҟан уаҟа хылҵшьҭрала шәа шәызхылҵыз аԥсаатәгьы. Уи аԥсаатә Ашьаурдын аҵкысгьы иеиҳаз ԥсаатәын усҟан.
Аԥсаатәқәа реилагьежьраан иархәаны, ашша ӷьычны иаман ицеит. Ари зегьы ирдырт, аха иҟарҵарыз! Ҟармаҵыс шәаҳәаҩы, ахьаа бааԥс азхымгакәан, аԥсы аахыҵгәышьеит. Уи ашьҭахь, ашша зӷьычыз, аԥсаатәқәа ирылырцеит, «Ашшаӷьыч» ҳәа хьӡысгьы иарҭеит. Ари аԥсаатә Ашьаурдын аҵкыс еиҳаз, ишгәырҩоз иагхеит, еиҵалеит. Мышкы, зынӡа
аԥсра ишаҿыз аԥсаатә ианырба, иааизан, аӡы ахәлархәхәо аԥсы ааиқәдырхеит, аха «Ашшаӷьыч» ҳәа ахьӡ шахыз иаанхеит. Иахьагьы уи аԥсаатә шьҭра «ашшаӷьычқәа» ҳәа рыхьӡхалеит.
Абра иалгеит Ажәҵыс ажәа ҳәаны.
Ашшаӷьыч хәҷы даара иархәыцит, нас ҿаанаҭит:
«Ииашоуп, Ажәҵыс, уажәабжь уаналагоз иуҳәаз: Ари адунеи аҿы абзиа шырхамышҭуа еиԥш, ацәгьагьы рхамышҭуазаап».
Лаша хәҷы ҽнак дхәыцуа днатәеит: «Зегь реиҳа иҟәышда?.. Зегь реиҳа иқьиада?..»
Ари азҵаара изцәырҵыз аҭак шыҟаиҵаша издыруамызт. Сзазҵааша аӡәыр дызбозар ҳәа амҩа дықәлан иҿынеихеит. Дышцоз Ардәына ашәа шаҳәоз ибеит, илаҟәны амахә иқәтәан.
Лаша даара игәаԥхеит уи ашәа ссир. Ари еиӷьу ԥсаатә бжьы ахаан исмаҳац ааигәахәит.
«Ардәына… аа… Ардәына?»
«Аа, иуҭахыузеи, арԥыс хәҷы», – аҳәеит Ардәына неизыԥшын.
«Издыруада, уара ашәаҳәаҩ уакәзар зегь реиҳа иқьиоу, зегь реиҳа иҟәышу?»
«Оо, мап, мап… ус сгәы иаанагом. Ҳәарада, саргьы ақьиара сылоуп. Ашәаԥыџьаԥ ирԥырхагоу ахәаҷақәа сфоит, уи ала аҵла рыбӷьы еиқәхоит. Егьырахь, сашәаҳәабжь ауаа аргәырӷьоит. Сгәы иаанагом иҟоуп ҳәа џьара, са саҵкьыс иҟәышу, са саҵкьыс иқьиоу»...
«Абзиараз, Ардәына», – иҳәан Лаша, инапы наҟьаны еиҭах амҩа дықәлеит.
Лаша аԥсабара аԥшӡара деигәырӷьон, ашьхақәа сы шкәакәала иҭахәхәаз харантә дырзыԥшуан. Абнақәа дрылсуа дахьцоз, аԥсаатә ашәа рҳәон.
Лаша дышнеиуаз, дәҳәыԥшк аҿы шәҭы хкыс иҟаз ахьышәҭуаз днанагеит. Абраҟа Ашьхыц ашәак ҳәо, амати аизгара ишаҿыз ибеит.
«Оо! Ҳаҭыр зқәу Ашьхыц! Иудыруазар уара, абри адунеиаҿ зегь реиҳа иҟәышу, зегь реиҳа иқьиоу дарбану? Издыруада уи уара уакәзар, Ашьхыц?»
«Оо, мап, мап… Ус сыҟам, – аҳәеит Ашьхыц. – Иагьа ус акәзаргьы, аӡәгьы иҳәар ҟалом сара сқьиам ҳәа, избанзар, иахьа хәлаанӡа амати еизызгоит, уи ацха алсхуеит. Схәыҷқәа цхала иныҟәызгоит. Ашьхымза азна ацха сыԥшәмагьы иԥшны игоит. Уиала сара ауаҩы сихәоит. Сқьиоуп саргьы
иахьынӡасылшо. Аха иҟоуп адунеиаҿ зегь реиҳа иҟәышу, зегь реиҳа иқьиоу – уи Амра ауп».
«Ишԥа, амроу? Амц уҳәоит, Ашьхыц… Амра цәажәом, ак ҳанаҭом, ак ҳамнахуам, ус баша ажәҩанаҿ ицәырҵуеит аҟароуп», – иҳәеит Лаша, игәы намӡо Ашьхыц днахәаԥшын.
«Иуздыруамзаап Амра абзиара ду иҟанаҵо… Амра ыҟамызҭгьы, аԥхарра ҟаломызт… Уазхәыци иҟалоз, алашареи аԥхарреи ҟамлар? Ауаа аҽаҩра рзаарыхуамызт».
«Ирыхьуаз ауаа ирфо рмоур?»
«Амла иаганы иԥсуан. Амра ыҟоуп, аԥсҭазаарагьы ыҟоуп, иԥхоуп, илашоуп».
«Иҭабуп уахьыҟоу, оо, Амра лаша!» – Лашеи Ашьхыци намҵахырхәеит, нас инеидтәалан, ашәаны ирҳәеит:
Ҳара бзиа уаабоит,
Оо, Амра лаша!
Адунеи зегь бзиа уабоит,
Оо, Амра лаша!
Аҵиаа зегь бзиа урбоит,
Оо, Амра лаша!
Аԥсынтәыла бзиа уабоит,
Оо, Амра лаша!
Аԥсҭазаараз угылт, укаԥхеит,
Оо, Амра лаша!
Уҵаҟа ажәларқәа еишьцәахеит,
Оо, Амра лаша!
Умчала абаҳчақәа шәҭуеит,
Оо, Амра лаша!
Ажәаҩан иаҵәа ургәырӷьеит,
Оо, Амра лаша!
«Аа… Лаша? – ашәа ааиԥнаҟьеит Ашьхыц. – Иҟоуп еиҭа Амра адагьы зегь реиҳа иҟәышу, зегь реиҳа иқьиоу. Иеилкаа урҭ, сара исыздыруам!»
«Бзиала, Ашьхыц қьиа», – иҳәан Лаша, дырҩегьых амҩа днықәлеит.
Лаша дцон, ахәқәа дырхыҵуа, арҩашқәа драҩсуа.
Ус, дәҳәыԥшк аҿы шкәакәа маҭәала рҽеилаҳәаны ажьақәа реицхумарра дналагылт. Урҭ ашәаны ирҳәон:
Унан, ишәыхьзеи, абгақәа,
Ашәарыцацәа шәыршьит.
Ашәарыцацәа шәыршьит.
Унан, ишәыхьзеи, абгақәа,
Ҳгәырӷьалап, ҳкәашалап, ажьақәа,
Ҳкәашалап, ҳкәашалап, ажьақәа.
Абнаҿ уаҳа инхом ҳаӷацәа,
Абнаҿ, уаҳа инхом ҳаӷацәа.
Ҳгәыҭҟьа-ԥсыҭҟьа шьҭа ҳҟалаӡом,
Ҳгәыҭҟьа-ԥсыҭҟьа шьҭа ҳҟалаӡом.
Ех, ҳанасыԥ ҟалеит!
Ех, ҳанасыԥ ҟалеит!
Насҭха ажьақәа ран иаҳкәажәха итәаны ирзыӡырҩуан, ирыхәаԥшуан.
Лаша Ажьақәа ран днеихырхәеит:
«Исаҳәа, ҳаҭыр зқәу ан, ибдыруоу бара ари адунеиаҿ зегь реиҳа иқьиоу, зегь реиҳа иҟәышу дарбану?»
Ажьақәа ран Лаша ихы аашьышьит: –
«Иуасҳәап, издыруеит сара уи. Зыԥсы ҭоу зегьы, ақьиарагьы, агәыжәлацәгьарагьы, аҟәышрагьы ҳалоуп. Аха зегь реиҳа иҟәышу, зегь реиҳа иқьиоу Адгьыл ауп», – аҳәеит Ажьақәа ран.
«Ихасҵом, Ажьақәа ран, ибҳәо, Адгьыл ус баша ишьҭоуп», – дгәааит Лаша. «Маап, Адгьыл ус баша ишьҭаӡам».
«Да, исаҳәа нас, Адгьыл иҟанаҵо акы?» «Адгьыл – аӡын, ааԥын, аԥхын, ҭагалан ҳәа аҽыԥсахуа, ԥсы зхоу зегь аус днаруеит».
«Исзеилкаауам, ԥсы зхоу зегь аус шԥаднаруеи?»
«Уазхәыци, ааԥын анааиуа аԥхьа ишԥаҟоу, иугәаларшәеи, Лаша? Аҵлақәа абӷьы рҿаӡам, ихьҭоуп. Аха, нас, хәыҷы-хәыҷла иԥхаррахо, ашьац еҵәа ԥшӡаӡа иаауеит, абӷьқәа пытуеит, ашәыр ҵлақәа шәҭуеит. Абас, адунеи зегь ҿыхоит.
«Аа, еилыскаит, Ажьақәа ран, ибҳәаз».
«Адгьыл убас аҽыҟанаҵоит, ԥсы зхоу зегьы ирфара роуратә. Ауаа аарыхуеит, аԥстәқәа аҳаскьын еҵәа рфоит, аԥсаатә – ахәаҷақәа, ашәыр хкқәа ҟалоит. Урҭ зегьы зқәиаауа Адгьыл ауп. Адгьыл аԥсҭазаара еиқәнархоит. Адгьыл ԥсы зхоу зегьы ирануп, ирыҩнуп. Адгьыл ауп зегь реиҳагь иҟәышу, зегь реиҳагь иқьиоу» – аҳәеит Ажьақәа ран.
«Даараӡа иҭабуп, Ажьақәа ран, сара ари ахьсеилбыркааз», – иҳәан Лаша, дынхырхәеит.
«Лаша, иудыруаз иҟоуп зегь реиҳа еиҭах иҟәышу, зегь реиҳа иқьиоу, уи иарбану сыздыруам, уара еилкаа», – аҳәеит Ажьақәа ран.
Убасҟан бжьы цәгьак аагеит, Лашеи Ажьақәа рани аашанхеит.
«Уу-уу!.. Уу!.. Абла еицаҟьақәа, ажьа насыԥцәгьақәа, ашәарыцацәа хԥаҟа бга ршьызар, ҳара ҳанҵәаз џьшьаны шәгәырӷьо шәеилоуп!»
Абгақәа рыцқәа еихакшо, рылақәа цырцыруа иааизеит.
Ажьақәа шәан еиџьыԥӡа иааилагылт, нас абгақәа ирыцәцарц еибарҩит.
Абга ду Ажьақәа ран иҩны инахьӡан, иакит. Ажьақәа ран шыҳәҳәоз, ишҵәуоз, абнахь иагеит, егьырҭ ажьақәа рыцәцеит.
Лаша хәҷы агәыҭҟьа даганы, дыҩны аҵла ду днахьынҳәазалан, иҳаракны амахә днықәтәеит, дҵәуон Ажьақәа ран рыцҳашьаны…
Абгақәа рыцқәа еихакшо аҵла инакәшеит. Лаша ихәаԥшит, ахау ахь ишзымхалоз анеилыркаа, еимпит. ԥыҭрак ашьҭахь, Лаша ԥшьаала аҵла дналбаан, еиҭах амҩа днықәлеит.
Аҳауа цқьан, аԥша асуан, абнаҿ аӡаӡа зыхьшы игылаз ашәҭқәа рыфҩы лаҳалаҳауан.
Лаша дышцоз, нхарҭа ҭӡык дазааигәахеит. Ашҭаҿ акәты рацәа ыкәын. Дыԥшызар, Ахьшь кәты шкәакәак нышьҭԥрааит. Акәтқәа шәан, еибаркаркарит. Алақәа шуа иҩаҵибарҟьеит. Иҟалаз аԥшәма игәеиҭан: «Ҳааи, ҳааи», – иҳәан, дхысит.
Ахьшь шәан, акәты наҿыҵҟьан икаҳаит, иаргьы ԥырны ицеит.
Лаша урҭ драҩсны дышцоз, рҩашк даахықәгылт. Ара Ахьшь изеихсуаз ӡыхтәаланы аӡы ажәуан, аԥсы ашьон.
Лаша уи Ахьшь дахәамԥшӡакәа днаҩсит.
«Узыргәаазеи, аҷкәын, аԥсшәа зсоумҳәозеи?» – Ахьшь абжьы наиқәнаргеит. «Сара еилыскаауеит ари адунеиаҿ зегь реиҳа иқьиоу, зегь реиҳа иҟәышу. Уиоуп амҩа сызқәу, аха уара Ахьшь, сара усцәымӷуп, избон ацәгьара анууаз, ианушьҭахысуаз». «Баша угәааит, сара ус схы ныҟәызгоит, – Ахьшь аҽаарышәшәан, Лаша инаизыԥшит, – иубандаз иҟасҵақәо, еиҳагьы сгәаӷ укуан».
«Исшоаҳәара иҟауҵақәо?»
«Аҵара ԥшқақәа ранацәа рхәаагара ианцалак, инхыҟәшәааны исфоит. Адуқәагьы мҵасырслоит, акәытқәагьы сраҩсуам. Уара ишуҳәо зегь рыцҳасшьо салагар, амла сымԥсуеи, сара схы еиқәсырхоит, схәы сыԥшаауеит».
«Аа… уиашазаргь ҟалап, Ахьшь, аха уқьиаӡам!» – иҳәеит Лаша.
«Ииашоуп, сқьиаӡам», – аҳәеит Ахьшь алакҭа ырцәгьаны.
«Убри уҟазшьазы бзиа узбаӡом», – Лаша дцәыҵыԥшны днахәаԥшит.
«Сҟәышупеи сара», – аҳәеит Ахьшь, аалахҿыххан.
«Да, исаҳәи узлаҟәышу?» – Лаша иџьашьаны дназҵааит.
«Сара издыруеит адунеиаҿ зегь реиҳа иҟәышу, зегь реиҳа иқьиоу иарбану?»
«Издыруада уара уакәзар, Ахьшь леишәацәгьа?» – Лаша днахыхәмарит.
«Мап… мап… са сакәӡам», – ахәеит Ахьшь.
«Нас иарбану уи?»
«Адунеиаҿ ԥсы зхоу зегьы ҳаиқәзырхо Аӡоуп. Аԥсҭҳәақәа налбааны, ажәҩанахь ихаргалоит, уахьынтә қәаны иаауеит, Адгьылгьы аӡы ажәуеит ақәа анауа, аҵлақәа, ашәҭқәа, аԥстәқәа, аԥсаатәқәа ақәа ӡы иакәабоит, иарыцқьоит. Ауаа ракәзар, ӡыда афатәгьы рзыҟаҵаӡом. Аӡы ыҟамызҭгьы, ԥсы зхоу зегьы ӡышан иԥсуан, аԥсҭазаарагь ҟаломызт.
Адунеиаҿ зегь реиҳа иҟәышу, зегь реиҳа иқьиоу Аӡоуп», – аҳәеит Ахьшь.
Лаша дынхырхәеит арҩаш аҿаԥхьа: «Есымша уаҟаз, Аӡы!» – иҳәеит.
Ахьшь нышьҭыԥрааит, ашьхақәа рахь ахы рханы ицеит.
Лаша зегь реиҳа иқьиоу, зегь реиҳа иҟәышу Амреи, Адгьыли, Аӡи шракәу еилкааны аҩныҟа дхынҳәит.
Аҟәарҭ иаҵан акәҷарақәа рацәаны, убарҭ ирылан кәҷышь ҩежьк. Акәҷышь ҩежь хәацык анаԥшаалак, акәҷарақәа абжа ҳаҭ ҳәа иҩны иашьҭалон, аха иара, агәы икылахо, иласны иафон, ирынаҭомызт.
Аҟәарҭ, ҽнак, убри азы игәаан, Акәҷышь ҩежь инахыкәласын, иацәҳаит: – Абри еиԥш ԥсыцәгьара убахьоу, иуԥшаауа ааиҩшаны, уҩызцәагьы ируҭалар, даргьы уашьҭан ирфо абжа урымҭои?.. Уҟазшьа бааԥсуп, сымҵәыжәҩа уаныҵатәоугьы зегьы урыгәҭасны иахьреиӷьу уҽадуҵоит. Сгәы ухшәар ҟалап, уеиӷьымхар!
– Сеиӷьхоит, – аҳәеит Акәҷышь, аҽырҵәыуо.
– Иаҳбап, – Аҟәарҭ аҽаарышәшәан, амҵәыжәҩақәа асаба аарылнахит.
Убри ашьҭахь ҽнак Аҟәарҭ адәаҿы ашьапхыц ала анышә бӷьаҭны, хәацык ыҵхны акәҷарақәа ишырҿанаҵоз, иаагәанаҭеит Акәҷышь ҩежь шыҟамыз. Аҟәарҭ даара хьаас иҟанаҵеит: «Џьара машәыр ахьзар, амацара иабацарыз?» – агәы иааҭахәыцит.
Акәҷарақәа ашәа ҳәо аҳаса рфон. Аҟәарҭ наԥшы-ааԥшит: – Ҟәах-ҟәах, Акәҷышь ҩежь, уабаҟоу? – ҿнаҭит, аха џьаргьы абжьы гомызт.
Акәҷышь ҩежь усҟан аԥшәмаԥҳәыс ааҵәа анлыршәшәоз ачарыц икаԥсаз афара иаҿын, аҩызцәа акәҷарақәа рықәҿымҭӡакәа. Аҟәарҭ, сыкәҷышь хәҷы машәырк ахьит ҳәа, игәыҭҟьа-ԥсыҭҟьаха ишнеиуаз, иабеит. Аԥсыцәгьа ачыҟә ԥжәарц акгьы агмызт, иаргьы аҿы раҳаны, амцхә иафаз ахәда икылачны аԥсра иаҿын. Аҟәарҭ, «ҟәах-ҟәах» арган, ачарыц анаба егьырҭ акәҷарақәа ирызҿнаҭит. Зегьы еибарыҩны иааин, игәырӷьаҵәа, ачарыц аҟәшәара иалагеит. Аҟәарҭ акрыфара иаҟәыҵын, Акәҷышь ҩежь ганы, аӡыршьҭраҿы аӡы анаржәит. Акәҷышь ҩежь аԥсы анааивнага, Аҟәарҭ гәаан, уи инахыкәласит. – Ура уаҳа сымҵәыжәҩа уҵасыртәом! – аҳәан, инхьаҳәын ицеит. Есыҽны Акәҷышь
ҩежь амацара идәықәын, агәы ҿыӷьуан, ан гәхьааган иҵәыуон, аха Аҟәарҭ гәаан амԥын иқәнажьломызт.
Ҽнак Акәҷышь ҩежь: – Шәааи, сашьцәа, акәҷара хәыҷқәа, шәааи, аԥшәма ачарыц калыԥсеит, еицаҳфап! – рызҿнаҭит. Акәҷышь ҩежьаҿ ианнеи, ашәа ҳәо, ачарыц аҟәшәара иналагеит. Аҟәарҭ уи агәы иахәан: – Акәҷышь ҩежь, уҟәышхеит, аԥсыцәгьара уаҟәыҵит, – аҳәан, амҵәыжәҩа накәнаршеит, иагәыҵаҳәҳәо.
Абра ишәаҳарц шәыҟоуп Акаԥкаԥ ҽырбеи уи аԥа ГәшәиуГәшәиу захьӡызи рыхҭыс. Иззымдыруа аӡәыр шәыҟазар, иахьарнахыс ижәдыруаз, акаԥкаԥқәа нхарҭас ирымоуп ашьха каҵәарақәа. Егьа дшәарыцаҩзаргьы, ахра дацәымшәозаргьы, урҭ ахьынхо неишьа имаӡам. Асыҵәҟьа рықәгылаӡом урҭ змоу ахра цаӷь-цаӷьқәа – убасҟак иҿҟьаррақәоуп. Лбаа, убарҭ ахрақәа ршьапаҿоуп асыԥсақәа ирыҵҟьо арҩашқәа ахьиуа. Акаԥкаԥқәа ӡынгьы-ԥхынгьы рҭыԥқәа нрыжьӡом. Урҭ, ашьха иқәу зегьы рҩадахьы, иҩаҳаракны иҟоуп, зегьы ахьырбарҭоу, зегьы ахьраҳауа. Уа аԥша иасуа абжьгьы аҽакыуп.
Шәӡырҩы, шәӡырҩы, ишәаҳауазар!
Аԥша абжьы ааҩуам, аха ишәмаҳауеи акаԥкаԥ рыбжьы, рыбжьы акәмрашәа: «Гәшәиу-Гәшәиу! Гәшәиу-Гәшәиу!» Урҭ ашәа азырҳәоит акаԥкаԥ Гәшәиу-Гәшәиу зыхьӡыз.
Шәазыӡырҩ нас уи акаԥкаԥ абжьы…
Аха ажәа ахы умҳәакәа аҵыхәа узҳәом, раԥхьа иара ан ҽырба атәы ҳҳәап. Уи зықәгылаз ашьапқәа зегьы реиҳа иаун, иԥшӡан. Абжьы акәзар, ашьха каԥкаԥ абжьы шырҳәоз иҟан. Аха шықәсык ахь знык ада абжьы аргомызт иара. Ари азхоуп ҳәа аԥхьаӡон, уаҳа ахы аџьабаа иаланаҵомызт. Уи абжьы анаргоз аҽны акаҩҳәа ашьха инықәыҩуан, зегьы ргәырҽаннаҵон. Уи аҽны акаԥкаԥқәа еизаны ирыгәҭыларкуан иаргьы. Акраамҭа иара ҽырба-ҽырбо инеи-ааиуан, аха хара џьара иԥшуан. Убрахь ианыԥшуаз ахәда ԥшӡагьы еиҳа иеиҵнахуан, иаргьы еиҳагьы иԥшӡахон. Аха уи ус изыҟалоз егьырҭ ирыздыруамызт, рыкәша-мыкәша акаҵәарақәа зынӡа илаҟәны, иҟази ирхагылаз ажәҩан ашҵеи рыда акгьы рбомызт.
Акаԥкаԥ ҽырба анааԥсалак, инарылҵны аҭрахьы ицон аԥсашьарц. Нас, амырхәага рҽаҭан иахьтәаз, акаԥкаԥқәа ацәажәара иалагон. Урҭ еибырҳәон анкьа дара иреиԥшыз
зегьы абжьы шырхаз, уажәы Акаԥкаԥ ҽырба заҵәык зегьы абжьы шарго еиԥш, рыбжьы шдыргоз, еиҳагьы ҳаҭыр шрықәыз. Аха рыбжьы ахьдыргоз азы еиҳа ҳаҭыр зрықәыз рыздыруамызт. Акаԥкаԥқәа агәхашҭра бааԥсы рымоуп, ирхашҭит.
Зны, ааԥынрак азы, Акаԥкаԥ ҽырба ихнахит каԥкаԥ хәҷык. Уи ԥхынрак ала ишазҳара иазҳаит. Ус, шықсәык ахь знык Акаԥкаԥ ҽырба абжьы анаргоз аамҭа ааит. Акаԥкаԥ хәҷы игәанаҭеит Акаԥкаԥ ҽырба иакәшан игылаз рахь акәымкәа, аблақәа кыдхалан џьара ишыԥшуаз. Ан иазҵааит, аха аҭак амаҳаит.
Иааит аӡынра. Акаԥкаԥ ҽырба иара аламыркьысӡакәа егьырҭ аҭра ҟарҵон. Адәныҟа ухы аауздәылмырҳәҳәо ианыҟала, уи аԥеи иареи ԥша ахьымнеиӡоз, ибахӡа иахьыҟаз ацаҟьа ҳаԥы аҵахь абымбыл еиԥш ирацәаны ишьҭаз аҵыҭәа инылатәеит. Аӡынра, ашьхақәа асы анрықәҳалак, ԥсы зхоу зегьы аԥсҭахьы, аҵларахь рҽарҭоит. Акаҵәарақәа рҿы инхо акаԥкаԥқәа рыда ашьха ҭацәуп. Аси аҵааи ргәаҵәахы акны иҟоуп ахрақәа.
– Уи аҽны уааҟәымҵӡакәа уабаԥшуаз? – зны Акаԥкаԥ ҽырба иазҵааит аԥа, иԥха-ԥхаӡа аҵыҭәа иахьылатәаз.
– Уи анудыршагь аамҭа ҟалап, умыццакын, – аҳәеит Акаԥкаԥ ҽырба. Аха Акаԥкаԥ хәҷы абри агәы иҭыхон.
– Егьырҭ акаԥкаԥқәа рыбжьы зыдмыргозеи, урҭ изырзымдыруазеи? – иҵаахит аҽазных.
– Убригьы анудырша аамҭа ҟалап, умыццаклан, – аҳәеит акаԥкаԥ ҽырба.
Аӡынра думи, Акаԥкаԥ хәҷы еснагь иҵаалон, аха аҭак аҳауамызт. Акаԥкаԥ ҽырба агәы аныԥҵәа, хәыҷы-хәыҷла амаӡақәа зегьы араргамеит.
Зны, ӡынра бааԥсӡак азы, акаԥкаԥ дуқәа рхәы рԥацәа ирырҭо мацара, ааԥынра аамҭаз, дара зегьы ԥсхьан. Инхеит акаԥкаԥ хәыҷқәа. Алӡынрак урҭ акы дырҵаха рымамызт ранацәа. Убри аҟнытә, акрыфара атәы ада акгьы рзымҵеит. Иара Акаԥкаԥ ҽырба ан даара иҟәышыз каԥкаԥын. Егьа иацәыхьанҭазаргьы, аԥа ианарҵеит каԥкаԥк иаҭахыз зегьы.
Наџьнатә акаԥкаԥқәа ашьха иахылаԥшуазаап. Урҭ, абжьы бзиа, хара инаҩуаз абжьы ахьырхаз аҟнытә, абра зегьы ахьырбарҭоу аҟазаара раҭәаршьазаап, ашьха иқәу зегьы еиқәышаҳаҭны. Убри нахыс, урҭ, ашырԥазӡа игылан, акаҵәарақәа рҟынтәи ашьхатәыла иқәыԥшуан, шәарҭак атәы зҳәо акы анырбалак, рыбжьы дыргон. Урҭ рыбжьы заҳаз зегьы ргәырҽаннырҵон, рҽырҵәахуан. Иҟан убас, ашьха иқәыз ашәарахқәа амашәыр иацәырыхьчон. Абас ақьиара, абзиара ду акаԥкаԥқәа иҟарҵоз азы, урҭ есымша рыблақәа ассир рбон. Инахаран, раԥхьа иӡса-ӡсо, имыццакӡакәа, ииасуа иалагон абӷаџьмақәеи аԥслаҳәқәеи. Урҭ абырлаш тәыҩақәа ирхагылаз лаша-лашон, убас иԥшӡан, знык абра ҩынҩықәра рзацнаҵон акаԥкаԥқәа. Шаҟа бзиара ҟарҵоз аҟара ирацәахон урҭ абырлаш тәыҩақәа зхагылаз абӷабқәеи аԥслаҳәқәеи. Шаҟа урҭ рацәахоз аҟара, ирхылҵуаз алашара рацәахон. Шаҟа алашара рацәахоз аҟара, рынҵра духон акаԥкаԥқәа.
– Аха уажәы инхаз рахь сара соуп абжьы ргашьагьы здыруа, зегьы рзы абзиа ҟазҵар зылшогьы сара аӡәзаҵәык соуп. Уажәы иҟоу акаԥкаԥқәа зхылҵыз роуп сара сзыциз, аха иахьагьы иацы ииз раҵкысгьы сеицәам, – аҳәеит Акаԥкаԥ ҽырба аҵыхәтәан.
– Егьырҭ ирхашҭит акәымзар, ирылмшои убас еиԥш рыбжьы дыргалар? – иҵааит Акаԥкаԥ хәыҷы.
– Ишԥарылымшо, ишыҟаҵатәу дырбазар… Урҭ, афатә бзиа анроулак, ргәы иахәан, ирҳәо ада акгьы рыздырӡом, – иааччеит Акаԥкаԥ ҽырба.
– Урҭ зегьы рыбжьы дыргозар, амашәыр еиҵаны иҟамлоз? – азҵаарақәа агәы рықәҿыӷьуамызт Акаԥкаԥ хәыҷы.
– Усҟан, убарҭ анҵра сызҭо ашәахәақәа зегьы ирызшахон, абри уара узхылҵыз саргьы сыбаҩқәа ацаҟьа иқәӡыҭхьазаарын… – агәы ааԥшааит Акаԥкаԥ ҽырба.
– Нас, шықәсык ахь знык ада убжьы зумыргозеи?
– Абзиара ҟауҵозаргьы иахумырҟьацәароуп, иумырмыцхәроуп… Насгьы, сыбжьы цар ҟалоит… Нас ишԥасыԥсыхәоу? Знык иазхоит…
Акаԥкаԥ хәыҷы аҟәыҵит азҵаарақәа рыҭира. Аха Акаԥкаԥ ҽырба аҵыҭәа илатәан, уахи-ҽни ихәыцуан, ихәыцуан, ихәыцуан… Ааԥын анбаауеишь ҳәа игәаҟуан… Акаԥкаԥ ҽырба анааҿыхалак, иаҳәон, аԥа абжьы ргашьа анарҵаларц.
– Умыццакын уара, макьана иузымдыруазаргьы, иацоуп уаныхшәа, уажәыр ҳәа ушәома. Ианаҭаху иусырҵоит. Нас уареи сареи ҳакәхоит издырӡо аҳәон зныказ Акаԥкаԥ ҽырба.
Аха Акаԥкаԥ хәыҷыгьы аҳәара агәы ақәҿыӷьуамызт.
– Бзиоуп, нас, иусырҵоит, аха сара иуасҳәаанӡа убжьы анурга, уаргьы саргьы ҳанасыԥ уалгоит! – аҳәеит Акаԥкаԥ ҽырба.
Знык ианаба, Акаԥкаԥ ҽырба аныцәазгьы, иара ааҟәымҵӡакәа абжьы аргашьа аҵон, имырдукәа, егьырҭ ирмаҳарц.
– Уара иҟоуҵаз аҩыза ҟасҵом сара! – аҳәеит ҽнак Акаԥкаԥ хәыҷы. Ахәыҷы уҳәаргьы, уажәшьҭа ишазҳара иазҳахьан.
– Ҳақәухит! – аҳәан, иҩаҵҟьеит Акаԥкаԥ ҽырба. – Сара сышьразы акәзаап уара узхысхуаз!
– Аара иуду атәы џьаргьы исҳәом, убри уиегәырӷьала, аха сара ишыздыруа ухоумыршҭын!
Абрыгь аҳәан, ахәда ԥшӡа иҩахан, акаҵәарахь иҩахаԥрылт. Ааԥынра шаарыз иаахьан, ҵаҟа амраҿаԥхарсҭақәа рҿы асы ахьцаз, ма иахьаҿаҩрыз, ашьац ҩеихьан. Усынтәи иабон ишәаԥырҳаԥуа уи иацрыхоз, аӡын изыгхаз аԥслаҳәқәа.
– Гәшәиу-Гәшәиу! – аҳәеит, уи абжьы ҩеиҵыхны. Абжьы аккаҳәа ашьхақәа инарықәҩит. Арҩашқәа рышьҭыбжь ада акы умаҳауа, зегьы рыԥсы рӡеит. Ацаҟьа еиҩԥԥарақәа рҟынтәи иаакылибаҳәеит егьырҭ акаԥкаԥқәа, хәҷи-дуи еилаҩҩы. Иџьашьаны уи иазыԥшуан.
– Акгьы џьашәымшьан, – аҳәеит иара, аҩызцәа рахь, – ҳара зегьы ҳаиԥшуп, бжьыкоуп иаҳхоу, абас шәыҿқәа аартны, абас шәыбжьы шәырга: «Гәшәиу-Гәшәииу!»
Зегьы иара иҟанаҵоз ҟарҵеит, аҿарацәа акаԥкаԥ бжьы шакәу удырратә рыбжьқәа дыргеит.
Абас, иналагеит уи акаԥкаԥқәа абжьыргара дырҵара:
– Гәшәиу-Гәшәиу!..
– Гәшәиу-Гәшәиу!..
Абас ирықәыҩуан ашьхақәа иахьа хәлаанӡа. Дук мырҵыкәа аҿарақәа зегьы ирҵеит абжьы аргашьа. Нас иара ирыланаҳәеит урҭ рыбжьы мчыс иамаз.
Ашарԥаз, зегьы иреиҳаз акаҵәара амра абз анҩыҵнагоз, акаԥкаԥ быжьқәа го иалагеит каҵәара-цыԥхьаӡа.
– Гәшәиу-Гәшәиу!..
Ари иаанагоз «шәгәышәҽанышәҵа, шәнаԥшы-ааԥшы, ашәарҭа, амашәыр шәзааигәоуп» ҳәа акәын.
Есышьыжь, инахараны урҭ зегьы илаша-лашо, ирбон анҵра рызҭоз ашәахәақәа. Урҭ абзиара, ақьиара ҟазҵаз рыда аҽакы рбаӡомызт.
Акаԥкаԥқәа зегьы абжьыргашьа рҵеижьҭеи имаҷхеит амашәырқәа, ашьха ықәырҭәаан, итәҩасуа инықәлеит ашәарах. Абжьы ссир ирхылҵуаз дзырҵаз акаԥкаԥ иахьӡырҵеит Гәшәиу-Гәшәиу ҳәа. Ари еиӷьыз ахьӡ аԥшаара цәгьан. Избанзар уи абзиара ҟанаҵон, ашәак еиԥш ихаан, иҳаракын, насгьы еснагь иаакамыршәӡакәа аӡбахә рхәон.
– Гәшәиу-Гәшәиу! – рыбжьы дыргон акаԥкаԥқәа.
– Гәшәиу-Гәшәиу! – иацдырӷызуан ахрақәа.
– Гәшәиу-Гәшәиу! – ԥсыԥс иланага-ҩанагон аԥша.
Иҟамлацызт абас бзиа ибаны еснагь зыхьӡ ашьха ирҳәоз аҽакы.
Акрааҵуеит ари ҟалеижьҭеи, акаԥкаԥ ҽырба уи аԥа Гәшәиу-Гәшәиуи ргәалашәара ҳзынхеижьҭеи.
Аха шәӡырҩы уажәгьы… Цқьа шәӡырҩы! Ишәмаҳауеи уи ахьӡ?
– Гәшәиу-Гәшәиу! – рыбжьы дыргоит акаԥкаԥқәа, мшаҽнеиԥш.
– Гәшәиу-Гәшәиу! – иеицырҳәон ахрақәа. Дара-дара еимырдон.
– Гәшәиу-Гәшәиу! – ԥсыԥ лага-ҩагагас иамоуп аԥша.
Манча иаҳәшьеиҳаб Есма лпалта налшәылҵан, ныҟәара дцеит, адәеиужь ахь ихараны. Амҩан ақәаршаҩы бааԥс лыхьӡеит, лпалта ԥха иалсны дбааӡеит. Аҩны иаанхаз Манча дтәаны асахьа ҭихуан. Иҭихит аҟыз асахьа, ауаҩ инапқәеи ауаҩ ишьапқәеи аиҭеит. Иҭихыз аџьашьахә дахәаԥшуа дтәан.
Ауаџьаҟ агәгәаҳәа амца ҭан, ишаҳәшаҳәуа иԥхан ауада.
Адәахьы икыдҵәан ақәа ауан, ашьхарахь идыдуан. Амацәыс аԥсҭҳәақәа инархәыҵҟьаны иканарҷҷон, ишьҭылашаауа.
Аҩнашә аартны дааҩналеит Манча иаҳәшьеиҳаб Есма длаҳәны, дбааӡаны.
Лҽаалыршәшәан, ақәа налхьыкәкәеит, лашьа днаихәаԥшын: – Ах, сышԥагәаҟи!.. – лҳәеит.
Манча иаҳәшьа дрыцҳаимшьаӡеит: – Сара ас сбааӡаны санааилоз бызсацәҳалоз, – иҳәеит. Иҭихыз асахьа ахьықәыз иааҳәыцы-мыцын, – «Меҟ-Меҟ», – аҳәан, аблақәа аахнатын, иҩагылеит.
Меҟ-Меҟ Есма илыцхраан, лпалта ӡлачы лышәнахит. Ампахьшьы лнаркын, лхахәы лырбеит. Леимаа бааӡақәа лышьылхын, аимаа ԥхақәа лнаҭеит. Аӡ-ца лагьанла илзаанаган: – Бшьапы ӡааргыл ахьҭа былнахуеит, – аҳәеит.
Есма дгәырӷьаҵәа лшьапы аӡ-ца инӡаалыргылеит: – Ах, шаҟа уразузеи, Меҟ-Меҟ! – лҳәеит.
Меҟ-Меҟ атетрад инанԥшылан, ҵәаӷәак аақәнахит, аҵәаӷәа анапаҿы илабахеит, агәы ианнаднаҵа, амузыка аҳәеит, иаргьы ашәа нақәнаҳәеит:
Уа уараида, раида раа,
Уа уарида, раида раа,
Сара, Меҟ-Меҟ, ашәа шәзысҳәап,
Сара, Меҟ-Меҟ, ашәа шәзысҳәап,
Сара суаҩӡам, ауаҩ инапқәа сымоуп,
Сара суаҩӡам, ауаҩ ишьапқәа сымоуп,
Сҟызуп, сыԥсаатәуп, аӡаҿы сцәаакӡом.
Уа уарида, раида раа,
Уа уарида, раида раа.
Сара сахьнеиуа,
Ахәыҷқәа, шәкәашала,
Сара сахьнеиуа,
Ахәыҷқәа, шәшәаҳәала.
Ақьиара ахьыҟам,
Иҟаларцаз сҿыхоит.
Ахьҭа иакуа,
Дыԥхарцаз сҿыхоит.
Уа уарида, раида раа,
Уа уарида, раида раа,
Ҩыза гәакьан исымоуп
Са сласба, шанас иҟоу зылшоу
Са сласба, шанас иҟоу зылшоу
Ҩыза гәакьан исымоуп.
Фатәыс бзиа избоит
Ажьрыци арасеи,
Фатәыс бзиа избоит
Ажьрыци арасеи.
Уа уарида, раида раа,
Уа уарида, раида раа.
Меҟ-Меҟ ашәаҳәара ианаалга, Есма дҩагылан, адулаԥ иааҭылгеит ажьрыци арасеи, нас инаган, Меҟ-Меҟ инамҵалыргылеит. – Акрыф, агәыраз, – лҳәеит.
Меҟ-Меҟ акранафа, Манчеи Есмеи инареихырхәан, аҩнашә индәылҵны, иццакны ицеит.
Манча иаҳәшьеи иареи хәлаанӡа ихәыцуан, иаарушь уаҳа Меҟ-Меҟ ҳәа. Илашьцахьан, уи ашә инас-насны ианааҩнала.
Манча дгәырӷьан дкәашон, иаҳәшьа дгәырӷьан лнапы еинылҟьон. Меҟ-Меҟ ааҭгылан, инареихырхәеит, нас инеины алаба атетрад ианнықәнаҵа – иҵәаӷәахеит, иара неины ианнықәиа – исахьахеит. Уа ҭынч ицәеит.
Манча иаҳәшьеи иареи атетрад аркны: – Цәамҭхаа уоуааит, Меҟ-Меҟ, – рҳәеит.
Адырҩаҽны Меҟ-Меҟ аныҩагыла, Манча иаҳәшьеи иареи ашкол ахь ицахьан. Ахәы ажьрыци арасеи астол иқәгылаз афан, аҩны индәылҵит.
Меҟ-Меҟ ашьхарахь ныҟәара ицеит, абнақәа рҿы аԥсаатә ашәа рҳәон. Шьхакы ашьапаҿы ӡиа ҭбаа иаҵәа дук абеит, уаҟа аҟыз ԥшӡақәа ӡсо ихын.
Меҟ-Меҟ аӡиа иҭалан аҽакәабон, аҟызқәа ианырба иадеизалеит, еибадырит, ҳаиҩызцәаз ҳәа еибырҳәеит. Аӡиа ааныжьны ишцоз дабеит ашәарыцаҩ, аҟызқәа ишьырц ишәақь рықәкны дыштәаз. Аӡиа аҟынтәи ҟызк абжьы ҵарыуцәаза игеит, ашәарыцаҩ дааит, ҳаишьуеит ҳәа.
Меҟ-Меҟ зегьы зылшоз алаба шана ианҩаха, ашәарыцаҩ ишәақь неимпыҵҟьан, иааин иара анапы иакит. Ашәарыцаҩ иџьашьо дшыԥшуаз, Меҟ-Меҟ нхьаҳәын абнахь ицеит, ԥыҭрак ианынаскьа, агәы ԥыжәжәо иааҭгылеит: «рыцҳашьара рылаӡам арҭ ашәарыцацәа, иҭацәуеит есышықәса абнақәа, имаҷхеит ашьабысҭақәа, амшәқәа, ақәасабқәа, аԥсаатәгьы, аха ашәарыцаҩ уаҵәы абна шҭацәуа идыруазаргьы, иахьа иишьыз ауаа рҿы далаҽхәоит, дшәарыцаҩ дууп ҳәа ддырҽхәоит. Мап, ашәарыцаҩ дырҽхәатәӡам, уи иакәӡам афырхаҵа. Ирҽхәатәу абна илоу аԥсаатәи ашәарахи мшьыкәа ираҩсуа, урҭ абнаҿы ирацәазарц зҭахыу, рыԥсы ахьҭоу азы иреигәырӷьо – уи иоуп ауаҩ бзиа. Сара дысцәымӷуп аԥсаатә шьны зҟанҭаруаз иакәыршан, ауаа ԥагьа ирылсуа ашәарыцаҩ», – ихәыцуан иара.
Меҟ-Меҟ цәымӷрыла иакыз ашәақь ирууаӡа иаршәын, абнахь ибӷанаҵеит, ианаахьаҳә иаҳаит аҟызқәа хара рҵәыуабжь. Иҩны ҟызқәа рҿы ианнеи, аҟызқәа еибаргәаҟуан абна былуеит еиқәзырхода ҳәа. Ашәарыцаҩ икаиршәыз иҭаҭын абна амца анаркын, абылра иалагахьан.
Иҩахеит Меҟ-Меҟ алаба, иҟалеит аҵаа ахьыссы, амца ианааха – иарцәеит, иаҿлеит абӷьы еилашьшьы. Аҟызқәа еилаԥыруан, игәырӷьо еибырҳәон, абнагь ҳаргьы Меҟ-Меҟ ҳахьчеит ҳәа.
Ҵхыбжьон Манча днеины итетрад дананԥшыла, ибеит Меҟ-Меҟ шыцәаз, алаба хыблаа-ҿыблаа иаван.
Манча акарандашь цәырган, Меҟ-Меҟ алабашьа ҿыц азыҟаиҵеит. Цәамҭхаа уоуааит наҳәаны, иаргьы дыцәарц дцеит.
Уи аҽны Манча иаҳәшьеиҳаб Есма лҩыза лымширахь дцеит, уа дшыҟаз ихәлеит.
Амза рықәԥхон ашьхақәа, адәқәа, ахәқәа, аеҵә еилаарцыруа ажәҩан ҵҟьаӡаны илацәҟәуан. Аҵых ҭынчын, аҟармаҵыс ашәаҳәабжь ааҩуан ақәаҵахьынтәи.
Аҩны иаанхаз Меҟ-Меҟ аахәыцит: «Ихәлеит, арахь Есма лымацара дыҟоуп, сцап, ҩызара лызуа, слацәажәо даазгап», – ҳәа аӡбан, аҩны индәылҵны, амҩа иқәлеит. Амшираҿы ианнеи, Есма деигәырӷьан, игәыдылкылеит. Меҟ-Меҟ ахәыҷқәа аргәырӷьарц алаба иҩахеит, ауада зегьы шәҭыхкыла ишәҭит, аԥсаатә рацәа цәырҵны, ашәа рҳәо иалагеит. Алаба ианлаха, амузыка аҳәеит, ахәыҷқәа уи инацкәашеит.
Меҟ-Меҟ анапы ианкны Есма индәылылгеит, илҭахын аказы даҳәарц, гәҭыхак лыман.
– Сыхаара, Меҟ-Меҟ! – Есма дыгәжәажәо ааҵраҿ дааҭгылт.
– Иҟалазеи? Ибыхьзеи? – аҳәеит Меҟ-Меҟ, лыхәаԥшуа.
– Меҟ-Меҟ, угәы иалымсуазар, сҩыза ҳамҭас улысҭоит.
– Ишԥа! Ибҳәо закәызеи, Есма?! – иџьанашьеит Меҟ-Меҟ.
– Сҩыза лымшира сеигәырӷьаны сааит, илыдысныҳәалеит, дгәдыскылеит, аха ҳамҭак лысымҭаӡеит, сара сыда зегьы акака лзааргеит.
– Уи аума хьаас иҟабҵаз? Акгьы ҟамлеит, – аҳәеит МеҟМеҟ, аахәыцын.
– Агәра га, Есма, агәыдкыларагьы, агәырӷьарагьы ҳамҭоуп. Сыбҭирц ахьыбҭаххаз азы сбыцәгәаауам, аха еилыскаарц сҭахуп, сыбҭахума сара гәыкала?
– Гәыкала бзиа узбоит, сқьиа Меҟ-Меҟ, – Есма аҭак ҟалҵеит.
– Гәыкала бзиа иубо ҳамҭас ҳәа азәгьы ирҭаӡом, уажәшьҭан уахьымхәырц азыҳәа. Сбымҭин сара ҳамҭаны.
– Саҭоумҵан, Меҟ-Меҟ, угәы нсырхазар, – лҳәан, Есма лнапы акәыршаны иаагәыдылкылеит.
Урҭ аҩныҟа иахьцоз, амҩан Меҟ-Меҟ, ашәак аацәырнаган, аҳәара иналагеит;
Уа уарида, раида раа,
Уа уарида, раида раа,
Сара, Меҟ-Меҟ, ашәа шәзысҳәап,
Сара, Меҟ-Меҟ, ашәа шәзысҳәап.
Амшира гәырӷьамшуп,
Амшира азгәаҭатәуп.
Илашоу, игәырӷьахәу ччаԥшьла,
Нас ашәала, кәашарала.
Ақьачақь – дқьачақьыр,
Ашәаҳәаҩ – дшәаҳәар,
Акәашаҩ – дкәашар,
Аинҟьаҩ – еиниҟьар,
Амшира гәырӷьамшхоит,
Амшира азгәаҭахоит,
Ҳамҭала акәӡам ишгәырӷьатәу,
Гәырӷьаралоуп ишаԥылатәу.
Есмеи Меҟ-Меҟи аҩны ианааи, Есма луадахь дцеит.
Меҟ-Меҟ тәаны ихәыцуан: «Акәатақәа среиԥшуп, аха анапқәеи ашьапқәеи сымоуп. Мап, исҭахым сара ас анхара, ауаҩы дуаҩуп, сара сыԥсаатәзар, ԥсаатәҵас сыҟазарц сҭахыуп, – абас ишхәыцуаз Меҟ-Меҟ алахь еиқәшьшьы инықәиан ицәеит. Иҟыззарц аҭахын.
Ҽнак Меҟ-Меҟ абна илалан ишцоз, ааԥ-сааԥҳәа ишуа,
шәарыцалақәак абна иаалҟьеит. Руакы Меҟ-Меҟ инамҵасын, алаба ацәнагеит, иаргьы нацҳан, ахәыжә нканарппит.
Даацәырҵит ашәарыцаҩ, амшә шьны ацәа ихәда иқәын. Дааҭгылан, Меҟ-Меҟ днахәаԥшит: – Ҳаит, ҟыз мыжда, ҟыз мрик ауп, аха сысасцәа исҭаауа ишьны ирымҵасҵап. Ашәарыцаҩ Меҟ-Меҟ днамҵасны иаашьҭихын, игарӡган инадеиҳәалан, аҩныҟа игеит, шьтәыс ҳәа. Ала маҵуарқәа руакы Меҟ-Меҟ алаба аҿыҵакны, хәмаргас иҟаҵаны ицон.
Ашәарыцаҩ аҩны даннеи, Меҟ-Меҟ ыршәны аҿаԥара иныҩнаижьын, ашә наиркит.
Иаанаԥшы-ааԥшит. Меҟ-Меҟ ҩагылан, аҿаԥара ҭацәын, акгьы ҩнагылаӡамызт, инеины ашә инагәҭасит, аха адәахьала иаркын. Иаахәыцит: «Алаба сымаӡам, ала иаҿыҵакын иахькаршәу сеидру уи уажәы. Слабоуп шанас иҟоу зегьы зылшо, уиада сыԥсгьы сзеиқәырхом, сыршьыргьы ҟалоит иахьа», – ҳәа.
Адәахьы абыжьқәа аагеит. Меҟ-Меҟ акылҳара инкылыԥшны, акәасқьахь инаԥшит. Абарҵаҿ ашәарыцаҩ иԥаҵақәа ыршо даацәырҵын, игәарԥхаӡаны дыччо, уа бзиала шәаабеит ҳәа сасцәақәак дырԥылон.
Аԥшәма асасцәа аҩныҟа инеиԥхьеит, амшә шишьызгьы дирбеит. Асасцәа идныҳәалон, ажәеиԥшь уирчеит ҳәа.
Меҟ-Меҟ аахәыцит: «Абанҭ иааиз ракәхап аԥшәмаԥҳәыс санылшьлак, ҿаҵахәыс сзауа, аах, сара рыцҳа» ҳәа алахь ааиқәнаҵеит, нас абжьы ныҵакны, гәаҟ ашәакгьы аацәырнагеит:
Уа уарида, раида раа,
Уа уарида, раида раа,
Рыцҳашьарада сыршьып саргьы,
Уаҳа сҟалом сыԥсы ҭангьы,
Сыӡны срымҵарҵап асасцәа,
Урҭ сырфап сара, сеимӷәыцәаа.
Исеигәырӷьо. бзиа сызбо,
Нас Манчеи Есмеи сырхашҭып.
Исеигәырӷьо бзиа сызбо.
Манчеи Есмеи уаҳа сырбом.
Уаҳа сырбом, уаҳа сырбом.
Уа уарида, раида раа,
Уа уарида, раида раа.
Убасҟан Меҟ-Меҟ ахьҭакыз ашә аартны дааҩналеит аԥшәмаԥҳәыс даӷьуа: – Ааи, иубжьузеи уҟыж-ҟыжуа, аӡыршы ҭарҭәааит иахьаҳәо, – лҳәан, илкыз алабала даасуа ипҟаны, алаба нкаршәны, дындәылҵны дцеит.
Меҟ-Меҟ иадырит аԥшәамԥҳәыс икалыршәыз иара алаба шана шакәыз, игәырӷьан иаашьҭнаԥааит. Инеины акылҳара ианкылԥш, аԥшәмаԥҳәыс илшьырц аҳәызба кны арахь дшааиуаз абеит.
Меҟ-Меҟ алаба иҩахеит, усгьы аҳәеит: «Ашә аатуеит, сызбо зегьы шанхоит!» Ашырҳәа иаатит аҿаԥара ашә, МеҟМеҟ ашәа ҳәо, алаба ныҵакшо, агәашә инҭыҵны ицеит, зегьы шанханы ишахәаԥшуаз. Ҵхыбжьон Манча итетрад аҿы даннеи, Меҟ-Меҟ тәаны игәырҩон.
– Иухьзеи, улахь зеиқәузеи? – Манча Меҟ-Меҟ дназҵааит.
– Сахәом сымацара анхара, сара сыԥсаатәуп, исыҭ аԥсаатә реиԥш амҵәыжәҩақәа, ашьапқәа!..
Иааицәымыӷхеит Манча, аха даахәыцит: «Сара ауаа рҿы анхара шысҭаху еиԥш иаргьы аҟызқәа рҿы анхара аҭахуп» – ҳәа.
– Угәы рҭынч, ушьҭалан уцә, ишуҳәаз иҟасҵоит, – иҳәеит Манча.
Ауха Меҟ-Меҟ аныцәа, атетрадаҿ Манча аныхгала ирыцқьеит ауаҩы ишьапқәа, урҭ рҭыԥан аҟыз ашьапқәеи амҵәыжәҩақәеи аиҭеит.
Ианша, Манча итетрад аҿы даннеи, аҟыз ԥырны ицахьан, ианцоз игәырӷьан иҵәыуазаап, ҩ-лаӷырӡык каҭәан.
Амра аԥхарра аҽаҭан аласба хәҷы ахьыцәаз ԥхыӡ абон. Уи ааигәа игылаз Ацгәы хәҷы ахәы абз ала иаҳәон.
Аласба ахьыцәаз иааҟрымҿрымит, ԥхыӡла аԥшәмаԥҳәыс илкыз акәац ҽыҭ иара инамҵалыршәит.
Аласба «Ау!» – арган акәац ианнамҵас, ааигәа игылаз Ацгәы хәҷы аҵыхәа наҿашәан, иаахнаҵәеит, иаргьы ааҿыхеит.
– Ааи исзуузеи? – аҳәан, иныҩныҵәааит Ацгәы хәҷы, аҵыхәа иахәаԥшуа.
– Исхарам, – ԥхыӡк збан, санҩаҵҟьа, уҵыхәа сҿашәеит.
Игәааит Ацгәы хәыҷы. – Аах уара амҽеи, ушьапы уҿашәар иауааз, сҵыхәа ануҿашәоз.
– Ҵис хәҷы, усԥырхагамхани ацәа сакуеит, – аҳәан, аласба наҳәны, аҽеиҩырҿан, инықәиан ицәеит.
Ацгәы хәҷы аҵыхәа иахәаԥшуа иҵәуон, нас, алахь еиқәшьшьы, ахахьынахаз мҩакы ианыланы аҿынанахеит. Ус амҩаҿы иаацәырҵит ԥстәы џьашьахәык, ахахәы еилыԥхаауа, еиларҳәны. Абла ԥшӡақәа амра ашәахәа еиԥш агәырӷьара ашәахәа хыԥхо, акыр-кырҳәа иччо иааҭгылеит.
– Уара узусҭада? – Ҵис хәҷы наҵааит.
– Сара исыхьӡуп Агәырӷьара – аҳәеит, аԥстәы џьашьахәы.
– Уара мчы – лшарас иумоузеи?
– Сара соуп ари адунеи аҿы изхылҵуа агәырӷьара. Сара сыҟамызҭгьы, аԥсаатәқәагьы ашәаҳәара иаҟәыҵуан, ауаагьы ашәарҳәомызт, адунеи зегьы, гәырҩо иҟалон. Иуаҳауама, Ҵис хәҷы, абнаҿы шаҟа ирацәаны иааҳакәыршан аԥсаатә ашәа рҳәо, ани ахапа зҳәо аҟармаҵыс ауп. Урҭ агәырӷьара рзызшо, ашәа дзырҳәо сара сахьыҟоу ауп.
– Аа… – аҳәеит, Ҵис хәҷы нкахәыцуа.
Акыр-кырҳәа иааччеит Агәырӷьара:
Уара, Ҵис хәҷы, иухьзеи улахь даара еиқәушәа збоитеи?
– Иссахьоу умбои, сҵыхәа кьатагәаӡа, аласба иҿнажәеит.
– Аа… – акыр-кырҳәа иагәарԥханы иччеит Агәырӷьара.
– Агәырӷьара, узырччозеи? – Сара сахьгәырҩо уеигәырӷьома? – агәы иалсит Ҵис хәҷы.
– Усцәымгәаан, Ҵис хәҷы, убри аласба мӡышәа ҽакакәымкәа уҵыхәа ахьаҿашәаз ччархәуп.
– Сынасыԥдара уи ааигәа снанамгеи, – алахь еиқәшьшьы инкахәыцит.
– Умгәырҩан, уи уриашар ҟалоит.
– Излауриашои? – иџьашьо иҵааит Ҵис хәҷы.
– Ишԥа умбои, уҵыхәа шыҟаз, икәаԥӡа, аҟаҵара сара исылшоит!
– Нас исзыҟаҵа ишыҟаз, саргьы сымгәырӷьарызи уи ашьҭахь!
– Мап, – аҳәеит Агәырӷьара, ахы рҵысуа, акыр-кырҳәа иччо.
– Ыы… изакә гәырӷьароузеи, даҽаӡәы уимыцхраауазар? Сара ус иҟоу бзиа дызбаӡом, – аҳәан, Ҵис хәҷы уи инаԥырҵны, аҿынанахеит.
Агәырӷьара акыр-кырҳәа иччо ҿнаҭуан:
– Уаангыл, уаангыл, сымыш, уаасзыӡырҩ, башаӡа усыцәгәааит.
– Избан, ус угәы изаанагои?
– Избанзар, сара Агәырӷьара усаҩсны умцар са сыда аӡәгьы дыҟам џьушьоит. Уцала абри амҩала, уаҳа ацара улымшо угәаҟыр, сара сахь ухынҳәы, суцхраауеит, – аҳәеит.
Агәырӷьара, акыр-кырҳәа иччо, инхьаҳәны ицеит.
«Уи сара акгьы исмыхәеит», – аҳәан, Ҵис хәҷы амҩа инықәлеит. Аӡба иакын, кәарак инхықәгылан, аӡы ажәуан. Ус аҟыгәҳәа акы ахы иласит, иаргьы шәан, иасуа абарц инхьаԥшит. Ҵис хәыҷы иахагылан алақәа ырцәгьан.
– Уара узусҭада? – иназҵааит Ҵис хәҷы.
– Сара исыхьӡуп Ацәгьа-мыцәгьа, – аҳәеит.
– Аа… уара зегьы рзы ацәгьа уҭахума, аа?.. – Ацәгьамыцәгьа Ҵис хәыҷы ахы аҟыгәҳәа еиҭах инықәсит.
Ҵис хәҷы ахы ахьуа, Ацәгьа-мыцәгьа иацәшәаны, сышԥацәцари ҳәа ихәыцуан.
Ацәгьа-мыцәгьа алақәа цырцыруа, аҭра иҭҟьарашәа, аԥсабара инықәԥшит: «Сара исҭахуп аҵлақәа зегьы ҩар, аҳаскьынқәагьы мгылар, ашәҭқәа мышәҭырц, аҵарақәа ашәа рымҳәарц, уара Ҵис ччиагьы уԥсы ухысхырц»,
Ацәгьа-мыцәгьа ишалшоз еиҭа Ҵис хәҷы ианас, ишьҭыууаа ицан ахаҳә инаахеит.
– Миаау…аа… сумшьын!.. – Ацәгьа уаҳа ишрыцҳанамшьоз адырын, еиҳагьы ишәеит. Ацәгьа-цәгьоуп, уи зегьы ҭанархар аҭахуп, саргьы сашьыр, иара агәы иахәоит.
Ҵис хәҷы Ацәгьа иацәымцар иахьуаз анадыр, иууаӡа абахәаҟынтәи иԥеит. Ишнеиуаз, ихараӡаны лбаа џьара, аҳакьын иаҵәара инылаҳаит, аха иӷәӷәаны адгьыл иахьанҟьаз, иҟәаҟәан, ахьаа цәгьа шьҭахоит. Уажәшьҭа арахь Ацәгьамыцәгьа зааиуамызт, аха иара ахьаа цәгьа Аман иахьышьҭаз.
– Миаау, иқьиоу аӡәгьы дыҟаӡами?.. Миаау… Шсәыцхраа, срыцҳауп, сеикәшәрха. Сара бзиа избоит аҵлақәа, аҳаскьын иаҵәа, ашәҭқәа, аԥсаатә рашәаҳәабжь. Миаау, исыхәода? Сеиқәзырхода?
Ус иаацәырҵит акы, иуаауаӡа, ала ҭбаақәа лашара рыхӡамкәа, ахахәы ақәԥсаны. Ацгәы хәыҷы инахәаԥшын, инаҩсны аҿынанахеит, уаҳа ихьамԥшӡо.
– Уара узусҭада, – Ҵис хәҷы еергьҳәа абжьы ҭганы уи иназҵааит.
– Сара исыхьӡуп Зегьззеиԥшу, – аҳәеит уи.
– Зегьззеиԥшу иуҟазшьоузеи?
– Сара уԥсуазаргьы хьаас исымам, аӡәгьы сицхраауам, акгьы сеигәырӷьом, ашәҭқәагьы аԥсаатә рашәаҳәабжьгьы бзиа избаӡом. Урҭ ыҟазаргьы-иҟамзаргьы сара сзыҳәа зегьакоуп.
– Уца, уца усԥырҵны, сгәаҟра убар сҭахым, уара, Зегьззеиԥшу, аҳәеит Ацгәы хәҷы.
Зегьззеиԥшыз ииасны ицеит.
Ихәыцуан Ацгәы хәыҷы ахьышьҭаз. «Сҵыхәа ахьысцәыӡыз гәырҩа дуӡам, анасыԥдаоа – узқәынхо адунеи аҿы зегьы уцәымӷзар, зегьы узеиԥшзар акәзаап. Насыԥ сымоуп сара ус
сахьыҟам, – хәаагәы иаанагон иара, – Миаау, шәсыцхраа, срыцҳауп… Шәсыцхраа… Миаау…»
– Иухьи, Ҵис хәҷы, умшәан ҳара ҳуцхраауеит, – рҳәан, рыблақәа амра ашәахәеиԥш алашара рхыԥхо, рыхцәы ԥшӡақәа еиларҳәны, иаацәырҵит ҩыџьа.
Ҵис хәҷы ажәа ҟәанда анаҳа, агәы ԥшаауа, ахы иҩахан урҭ инарыхәаԥшит.
– Шәара шәызусҭцәада? – инарызҵааит. Руакы ааԥышәырччан, Ҵис хәҷы ашьамхы инықәҵаны, ахьаа хысҽуеит хәа иалагеит.
– Сара исыхьӡуп Зегьирыцхраауа, – аҳәеит. – Умшәан, уажәыҵәҟьа, ухьаа улсхуеит!..
Егьи абла ҭыԥха неины Ҵис хәҷы ахы ашьышьра иналагеит.
– Сыхаара, Ҵис, сара Ақьиара сыхьӡуп, умшәан, агәаҟра узықәшәаз ҳара уалҳаргоит, – аҳәеит.
Ԥыҭрак ашьҭахь Ҵис хәҷы гәырӷьаҵәа, ахьаақәа зегьы алҵын, амҩа ианыланы ицон. Аҵыхәа ахьҿахҵәаз уссгьы иамамызт, имԥсыкәа иахьеиқәхаз еигәырӷьон. Ҵис хәҷы иадырит Зегьирыцхраауеи Акьиареи зегьы ишреиӷьыз.
Ус амҩаҿы иаацәырҵит Агәырӷьара, иччо.
– Ҵис сымш, издыруада усыцәгәаазар, ари амҩала уахьдәықәсҵаз? Ма иузымдыруаз ахьеилукааз уеигәырӷьо?!
– Мап, суцәмгәаазеит, итабуп исзымдруаз ахьеилыскааз.
Агәырӷьара ааччеит: – Уҵыхәа сырбеи, – аҳәан, Ҵис аҵыхәа кьатагәа ианахькьыс, аҵыхәа быбышӡа иазҳаит.
Ҵис гәырӷьаҵәа аҵыхәа инахәаԥшит. Абарҭ зегьы ахганы Ҵис хәҷы аҩны ианааи, аласба ыҩуа, ихәмаруа аԥырԥалыкь акырц иашьҭан.
– Ааи, уара агаӡа! – Аԥхыӡцәгьа баны, зҩызцәа рҵыхәа иамҵасны ихызҵәо, уара суцәгәаауам, аха уаныцәо уаҳа уааигәа стәом, – аҳәан, Ацгәы хәыҷы ҩеины, еиҳаракны абыркьыл инықәтәеит.
Аҷкәын шәаҳәаҩы ихьӡын уи, иара дхәыцлон, сдухар ауаа, аҵлақәа, ашьхақәа, аԥсаатә иџьаршьартә, иаргәырӷьартә ашәаҳәара сҵоит ҳәа. Убас данхәыцуаз инаивагылон ԥстәы џьашьахәык, аблақәа лашо, ахахәы еиларҳәны хара иԥшуа.
Ҽнак Аҷкәын-шәаҳәаҩы иҭаххеит уи аԥстәы ахьӡ еиликаарц, днадгылан дазҵааит:
– Уара узусҭада? Исҭахуп ҳаибадырырц.
Уи аԥстәы неихаҵгылеит Аҷкәын-шәаҳәаҩы.
«Ҳаибадырып ухаҵкы сцеит, ус иугәаԥхозар», – аҳәеит.
– Сара Агәыӷра сыхьӡуп. Ԥсызхоу акгьы саԥырхагам, иԥсуагьы – шәыԥсуам ҳәа снеины сгәыӷран сырхалоит. Уаҵәы иԥсуа иахьа аԥсҭазаараҿ дыҟанаҵ дгәырӷьозар сҭахуп. Схаҭа есымша стәаны саԥхьаҟа насыԥ дук сԥылап ҳәа сгәыӷуеит. Сгәыӷуеит, абри аԥсабараҿ аԥсаатәқәеи аԥстәқәеи еибамфо, зегьы бзиа еибабо иҟалап ҳәа. Уара уааигәа уажәы сзыҟоу, Аҷкәын-шәаҳәаҩы, угәыӷра са соуп, сгәыӷуеит ушәаҳәаҩ духап ҳәа.
– Ҳнатәап, ҳгәыӷлап, – рҳәан, инеидтәалеит, рыблақәа кыдхало, игәыӷуа иԥшуан.
Аҷкәын-шәаҳәаҩы дахьтәаз дхәыцуан: «Агәыӷра ауаҩы игәы шьҭнахуеит, аха сшәаҳәаҩ дуны сазыҟаҵом, схы аџьабаа асырбап, ашәаҳәашьа сҵалап» ҳәа. Дҩагылангьы ашәаҳәара далагеит.
Уинахыс Агәыӷра ҩагылан ицеит, аҭыԥаҿы даҽа џьашьахәык аацәырҵит, ахахәы еилажәжәа, ахәда еихаҟаца, ашьамхы анапқәа нықәҵаны, Аҷкәын-шәаҳәаҩы инаидтәалеит.
– Уара узусҭада? – Аҷкәын шәаҳәаҩы уи дназҵааит.
– Сара Аусура сыхьӡуп, – аҳәеит уи. – Уск салагар, ибзианы иҟасҵаанӡа саҟәыҵӡом. Сара Аусура соуп, ашәаҳәаҩы дугәы дашәаҳәаҩны дҟазҵо. Аусура сыҟамзаргьы аӡәгьы акы изҵомызт, аус рымур ауаагьы, аԥсаатәгьы ԥсуан, амла
иаганы. Аусура сыҟоуп, аԥсҭазаарагьы усурала еиқәсырхоит, агәырӷьарагьы сыцуп. Ашәаҳәаҩгьы дшәаҳәаҩ духоит сара саницу.
– Сара усгәаԥхоит, Аусура, – иҳәеит Аҷкәын-шәаҳәаҩы, инеидтәалан, ашәаҳәара иалагеит. Дкарахон Аҷкәын-шәаҳәаҩы аус шиуаз, ашәаҳәашьа шиҵоз, аха ибзианы дзышәаҳәомызт.
Ус ҽнак дааԥшызар, ҩызас имаз Аусура цахьан.
Аҷкәын-шәаҳәаҩы даахәыцит: «Шаҟа аџьа збазеи? Шаҟа ашәа сҳәазеи? Аха ԥсаатәкгьы шәҭыкгьы сара уи ала исызмыргәырӷьеит. Иҟасҵарызеи, сзазҵаарыда? Издыруада аӡәы акы сеиҳәар исыхәаша уи аус аҿы.»
Аҷкәын-шәаҳәаҩы ас ахәыцра даналага, аблақәа гәынамӡарак рхыҳәҳәыла, анапқәа ашьамхы иқәҵаны, акы ааины алахь еиқәшьшьы инаидтәалеит, инкахәыцуа.
– Уара узусҭада? – уи дназҵааит Аҷкәын-шәаҳәаҩы.
– Сара Аҩызада сыхьӡуп. Иҟасҵо зегьы ибзианы иҟасҵар сҭахуп, аха исзымдыруаҿы аӡәы сиазҵаарц сҭаххаргьы, аӡәгьы абри зузыҟамҵаз абри ахьузеилымкааз ауп ҳәа сеиҳәаӡом, сзазҵаауа зегьы саҩсны ицоит, – аҳәан, ахахәы хьыдышьшь, инкахәыцуа иаатәеит.
Аҷкәын-шәаҳәаҩгьы уара Аҩызада суеиԥшуп, акы сзырҵаша ҩыза дсымаӡам ҳәа илахь еиқәшьшьы уи днаватәеит. Ус дыштәаз Аҷкәын-шәаҳәаҩы хәыцрак ихаҿы иааит: «Саалаган, ахәыҷқәа еизганы, ашәа рзысҳәап, издыруада аӡәы сашәа игәаԥхар?» Аҷкәын-шәаҳәаҩы ари хәцны даныҩагыла, Аҩызада наидҵны ицеит.
Аҷкәын-шәаҳәаҩы ахәқәа, ақыҭақәа дрылсуа, ахәыҷқәа адәҳәыԥшаҿы ашәа шәзысҳәоит ҳәа рызҿиҭуан. Ҳаизоит, ҳаизоит адәҳәыԥшаҿы, ашәа ҳазҳәа ҳәа иақәшаҳаҭхон.
Аҷкәын-шәаҳәаҩы дхынҳәны аҩны данааи, инеины инаидтәалеит ԥстәы џьашьахәык. Ахахәы ԥшӡа рҳәны иақәԥсаны, анапқәа ашьамхы иқәҵаны ихәаԥшуан. Уи аԥстәы уажәы-уажәы иҩагылан, инаԥшы-ааԥшуа, акы аԥшаауашәа, ишьҭаԥшуа, инеи-ааиуан.
– Уара узусҭада? – уи дназҵааит Аҷкәын-шәаҳәаҩы.
– Сара Аԥшаара сыхьӡуп. Исыԥшаауеит ауаа рыхәшәқәа, ашәа ҿыцқәа, ахәыцра ҿыцқәа. Цәаҩа бааԥсыкгьы сымоуп, сшыԥшаауа, исымԥыхьашәоит агәырҩа ашәақәа. Ауаа анеибашьуа – исыԥшаауеит изланибарҵәаша, аха убас иагьысыԥшаауеит иҭахо ауаа, ма аԥстәы, аԥсаатә реиқәырхашьагьы. Сара, Аԥшаара, сызцым ихәыцуа уаҩ дыҟаӡам.
– Уара уҟазшьа сгәаԥхоит, ԥсызхоу зегьы ԥшаалароуп, рус ақәҿиара амазарц азы, – иҳәан, Аҷкәын-шәаҳәаҩы адәҳәыԥшахь дцеит.
Адәҳәыԥшаҿы аҷкәынцәа, аӡӷабцәа ирацәаҩны еизахьан, иччон, ихәмаруан. Аҷкәын-шәаҳәаҩы даннеи иааҭынчрахеит, иӡырҩуан рыԥсы ӡаны, ҷытбжьы гомызт. Уи днареихырхәан, ашәаҳәара дналагеит.
Ԥыҭрак ҭынч иӡырҩуан, ус ӡӷабк лыбжьы налыргеит: «Аҩызцәа, изакәызеи дҟыуҵәыуошәа ари ашәас иаҳзиҳәо?»
– Ҳеи-ҳеи… ашәаҳәашьа издырӡом, ибжьы бзиоуп, аха… – иҳәеит ҽаӡәы.
– Ашәаҳәашьа уҵар, ҳаиҭеизап. Уажәазы уаҳԥырҵ, – рҳәеит иччо…
Еизаз аҷкәынцәеи аӡӷабцәеи рышьҭыбжь цәгьахеит, уца уқәҵны ҳәа ҿырҭуан, иччон…
Аҷкәын-шәаҳәаҩы илахь еиқәшьшьы аҩны данааи, иџьыҟәӡа ԥстәык ахцәы хәыҷқәа ҵаӷаӡа, алақәа лашарак рхымкәа. ашьамхы анапқәа ықәҵаны, инкахәыцуа иштәаз ибеит.
– Уара узусҭада? – Аҷкәын-шәаҳәаҩы уи дназҵааит.
– Сара Аҵахара сыхьӡуп, сахьнеиуа, еибашьразар, зегьы ҭахоит, иаҵахоит. Ашәаҳәаҩ данаҵахогьы, иааигәа снеиуеит. Аҵахара даара ихьамҭоуп, сара гәырӷьара сыцӡам, убриазоуп срыцҳахәха, есымша сгәаҟуа сыздәықәу. Знызынлагьы сҵәуалоит, уи ашьҭахьгьы шаҟантә сыҟамзар сҭахузеи, аха сымԥсуа адунеи сануп.
– Даара ихьамҭоуп, Аҵахара, уԥсҭазаара, уааигәа аҟазаарагьы гәаҟроуп, – иҳәан, Аҷкәын-шәаҳәаҩы днеины днадтәалеит. Аҷкәын-шәаҳәаҩы дхәыцуан, игәалашәон ашәа аниҳәоз аӡәы шизҿиҭыз убжьы бзиоуп, аха ашәаҳәашьа уздырӡом ҳәа.
«Ашәаҳәаразы аус злоу абжьы бзиа ауп, уи сымоуп, аха ашәа аҳәашьа сҵароуп, мап, зегьы акоуп, егьа џьабааду збаргьы, ашәаҳәашьа сҵоит», – абас дхәыцуа Аҷкәыншәаҳәаҩы даныҩагыла, Аҵахара ҩагылан ицеит игәамҵуа. Уи аҭыԥаҿы иааины инатәеит Агәыӷра, анапқәа ашьамхы инықәҵаны, аблақәа кыдхало, хара иԥшуа.
– Бзиала уаабеит, Агәыӷра! – Аҷкәын-шәаҳәаҩы уи днеихырхәеит.
– Бзиара убааит! – инеихаҵгылеит Агәыӷра.
– Утәа, утәа, иабаҭаху агылара!..
– Агәыӷра, сеиҭаузааит, уи бзиоуп, избанзар адунеиаҿ ауаҩы уск даналаго, дгәыӷуа далагоит, мамзар иус изынагӡаӡом, уа сара схәарҭа дууп.
– Угәыӷла, угәыӷуанаҵы уааигәа сыҟоуп, – аҳәеит Агәыӷра. Аҷкәын-шәаҳәаҩы днеины Агәыӷра днадтәалеит, иаргьы дгәыӷуа.
Уи ашьҭахь ԥыҭрак аамҭа бжьысхьан, шьыжьык, Аҷкәын-шәаҳәаҩы ахәы дыҩхалан, ашәаҳәара дналагеит. Аԥсабара зегьы ааӡырҩит… Ҩны-цыԥхьаӡа ахәыҷқәа ицәаз ҿыхан, ашәаҳәара иазыӡырҩырц иҩны уахь ицон. Аԥсаатәқәагьы ашәаҳәара иаҟәыҵны, иӡырҩуан. Акраамҭа ашәа иҳәон Аҷкәын-шәаҳәаҩы, адәҳәыԥш зегьы ахәыҷқәа еизаны идырҭәит. Аԥсаатәқәагьы, аԥстәқәагьы, бзиа ибаны, уи ашәаҳәаҩ иашәа иазыӡырҩуан. Ашәҭ ԥшӡақәа рыфҩы хаа изырышьҭуан, ҳамҭас ҳәа, уи Аҷкәын-шәаҳәаҩы.
Аԥша гәырӷьо иагәыҵанаҳәҳәон уи ибжьы. Аҷкәын ашәа ҳәаны, дгәырӷьаҵәа, ахәыҷқәа ирҭаз ашәҭқәа игәыҵаҳәҳәа, аҩныҟа дааит. Аҩны уи ибеит ԥстәы џьашьахәык, ахахәы ԥшӡа еиларҳәны, абла лашақәа гәырӷьаратә шәахәала иҭыџьџьо, аҽырԥагьаны, исылымшо иҟоузеи ҳәа аԥсабара ишықәԥшуаз.
– Уара узусҭада? – уи дназҵааит Аҷкәын-шәаҳәаҩы.
– Сара исыхьӡуп Аиааира. Сара сахьнеиуа агәырӷьара ыҟоуп, еибашьуа срыниар, ииааиуеит. Ашәаҳәаҩ иҩны саннеи, уи дшәаҳәаҩ дууп. Адунеиаҿы амчқәа зегьы реиҳа сыӷәӷәоуп. Аиааира еиҳау мчы ыҟаӡам. Адунеи игьежьуагьы еилахәашон, Аиааира сыҟамызҭгьы, – аҳәеит уи, ԥагьа иԥшуа.
– Сара уара уҟынӡа сааиаанӡа сгәаҟуан, бзиарак сзыҟаҵомызт, уара уҟны санааи, иџьашьахәыз бжьыла сшәаҳәеит.
– Иҭабуп, Аиааира, уара уахьыҟоу ари адунеиаҿ, – иҳәан, Аҷкәын-шәаҳәаҩы уи днеихырхәан днаватәеит, еицынхаларц.
Иқәыԥшыз ҭаацәарак аҟны диит аҷкәын. Уахык, ахәыҷы дандырцәа, иазхәыцит хьӡыс ирҭашаз.
Ан илҳәеит: – Дсыхшеит аԥа, измоу ауаҩы иԥсы, сыԥсы гәырӷьоит, схәыҷы иԥсы бзиа избоит. Илҩуеит ажәа Аԥсы.
Аб иҳәеит: – Ауаа есымша ирҭахуп анцәа иқьиара.
Иҩит ажәа Анцәа.
Ахәыҷы данкьаас, ирҳәеит иа изы ажәа ирҩит Ауаҩы.
Ирыҟәшәеит анбанқәа ани аби хажәак – Аԥсы, Анцәа, Ауаҩы рҟынтә иит рԥа ихьӡ Ансау.
Шьыжьымҭанк Ансау дныҟәеит адәаҟны ашәҭқәа ҿихын аҩныҟа инеигеит. Иан ашәҭҭра изҭалыргылт, арҭ уара раԥхьаӡа иҿухыз ушәҭқәа роуп лҳәан лхәыҷы идылҵеит урҭ рсахьа аҭыхра. Ансау уи аҽны насыԥ иман, – иҭихит асахьа.
Ансау иҭихыз асахьа ԥшӡахеит – деигәырӷьеит дкьаасит, инапқәа еиниҟьеит, иан илеиҳәеит иҭины ацха сзаахә – ҳәа.
Ансау иан асахьа лҭиит иаалхәеит асаранџь цха.
Ансау иан уи лымихын иани иаби иреиҳәеит агьама еицаҳба ҳәа.
Иаб ихәыҷы иеиҳәеит ари раԥхьатәи уқәҿиара иалҵшәоуп ҳәа.
Ан лшәыра иааҭылхит илҭиз анатиурморт иақәҭылхыз. Икналҳаит.
– «Аа… шаҟа сгәырӷьозеи снатиурморт иҭысхыз ахьмыӡыз» – иҳәеит Ансау.
Ансау аԥхьарца арҳәашьа иҵеит.
Ԥхны мшык азы аԥхьарца аирҳәон аԥенџьыр аартны.
Адәқьанқәа рҿы иҟаз ашәырқәа зегьы ныҵабеит, зегь рыхкы Ансау истол иаақәгылеит – Ашана, – иҳәеит урҭ дрыхәаԥшуа. Ашәыр анифа, днатәаны анотақәа иҩит ианықәиҵа ақьаад ианыҵны ицеит.
Урҭ аԥсы ҳарам игеит, – иҳәеит.
Ансау даахәыцын, даҽа ашәак иҩит – анотақәа еиқәхеит.
Ирыҵаиҩит ажәақәа абас:
Иԥсыз иԥсабара ицәыӡит, иԥшаауеит аха ибом, иԥсы иатәхаз аҿыц цәгьарак алымшарц исҳәоит: «уца исцәумган, истәу адоуҳа».
Ансау иани иаби бзиа еибабон. Иеиликаауан аҩыџьагьы бзиа дшырбоз, аха ицәгәаауан иахәҭамыз акы аныҟаиҵоз.
Ансау ибон ауаа зырҳәуаз, ирымпыҵасуаз амал ду шдырҳауаз, қьиарак шрыламыз, зегьы азеиԥшра, рыԥсы арӷаруан, ишуааз рхаршҭуа, рқьиара арӡуан. Иеиликааит Ауаҩы дирцаз дӷьацарцаз аԥсы ахьӷару, иахьбеиоу. Иҳәеит уи амал иацзароуп, Ауаҩы идоуҳамч иалшо абаразы.
Ауаа ирҟазшьоуп аԥсытә еибафара ӷәӷәа, аха анцәа, дрыцзар рхы дирбоит. Ицәгьоуп ауаҩы ҟәыш ихы анидыруа, уи ацәгьа даԥырнагоит.
Ансау иҩит уи даназхәыц абас: суаҩуп, бзиа узбо соуп, Ауаҩы уҟазароуп.
Ҳаҟоуп, ҳаицыҟоуп, ҳаиԥырҵуеит, иаҳцәыӡуеит ҳануааз иаҳтәыз ҳцәеижь. Ҳзаԥымло иныҵацәоит.
Уқьиара саҳәоит Амҩасҩы.
Хәылԥазык Ансау иҭихит Аҟәа амшын аҿықә, амра анӡаала ашьҭахь ашәахәақәа ҟаԥшьын аҟнытә, иҟаԥшьын ажәҩан, иҟаԥшьын амшын.
Асқьалаҿы игылаз аӷбақәа ирдәылԥхоз алашара аиаҵә реиԥш иакын. Ансау асахьа ҭихит анотақәа рыла, нас урҭ ароиальаҿ иаирҳәон.
Аҭынчра еилоугеит уа амшын ԥсы зхоу аԥсыруаа, уаҵәы ҳаибашьуеит», – рҳәан, ицеит. Иџьеишьеит Ансау, аԥсыруаа драбашьыртә абџьар имамымзт. Дхәыцуан. Ус, игәалашәеит иҭихыз амшын асахьа, уи ҳамҭас ҳәа ириҭар цәгьак шизырымуаз.
Ашьыжь Ансау анышь хәыҷ нхиҵан амшын дынхылт, даныԥшы, амшын аҵа ибеит аԥсыруаа. Урҭ Ансау иламцәажәакәа иныҵабеит, Иара амшын аҿықәахь дхынҳәит.
Ансау иҭаацәа ихылаԥшуан, абзиа иларааӡон.
Дара ахҩык анааизынхоз, ауада иҩналон имаӡаз, иҭынчыз хәыцшьак.
Уи иаҳәон:
«Шәахьыҟоу ааира бзиа избоит. Ақьиацәа шәыгәра згоит.
Иҟоуп ауаа шәҟәыла ирзымҵо, диуеит ауаҩы аӡәгьы дшымхәыуа ихәыцуа».
Абас иҟоу аҩнаҭаҿы изҳауан Ансау.
Иара бзиа ибеит иԥсы иахәыҭхәыҭуаз, аха ибомызт.
Ансау дҵааит: «Уазусҭада уара исацәажәо»
Сара уааигәа сааит, аԥааимбар ԥсы соуп, – аҳәеит.
«Уеилыскааит, Аԥсыцқьа», – наиаҭикт Ансау.
Зны Ансау амшын ахь аӡсашьа иҵарц дылбааит.
Аԥсыцқьа уи дихаԥыруа дихьчон, аха – иара уи дибомызт аӡсашьа иҵон.
Ансау амра иҽаиршәырц даныцәиал аҟәараҿы, аԥсыцқьа диахәыҭхәыҭуа еиҳәеит:
«Сара сыԥсы иалшоит уеиқәырхара, уҿиара, ақьиара анасыԥ уҭара, сухылаԥшуеит еснагь».
Ансау уи дџьашьо диазҵааит:
–Уқьиара бзиа избо дуцәымӷума?
– Мап. Сара ахәыҷқәа реиԥш адуқәагьы адоуҳа аҭакар мца рысҭалоит. Сара истәуп ииасуа ақәыԥшра.
Сара уахьыԥшлакгьы субаӡом. Ауаҩы даниуа анасыԥи ақьиареи ицысшоит, аха аԥсҭазаараҿы џьоукы ирызныҟәгом, иҩашьоит, иранасыжьуеит.
Уҟәышыз, Ансау – иҳәан днеихыԥрааит.
Ансау иаҳаз даараӡа дархәыцит, иагьџьеишьеит.
Акәаԥ аатҟәацын – инагәылҵит – ашьхыц Ааи.
Аԥсуа хаҵа инапы инаниртәалан, – иҳәеит, – «Адунеиаҿ аԥсуа шьха еиԥшу жәларык ирымам, ҽакала иԥшӡоуп», – ҳәа.
Аԥсуа хаҵа ашьхымӡақәа рацәаны иргылт.
Аамҭа цеит акыр, ашьхыц Ааи аҭаацәа ду аиуит, – Ашьхыц Ааи иахшаз ашьхыц ашьхымзаҭрақәа ҟарҵеит.
Адәқәа шәҭыла иҭәын, иҟан аҵлақәагьы анышәҭуаз, ашьхыц ирыҟәшәоз амати ашәҭ агәыцә иалрыцәцәон, ашәҭ бзиа ирбон.
Ҽнак ашьхыц Ааи иабеит, – ашьхыц ран агәыргьын наханаргылт, аҵкы шкәакәа ԥшӡа ашәнаҵеит, – ашьхыц иранаҳәеит, – шәаҟәыҵ аусура, ацха аҟаҵара, – ҳкәашалап.
–Иалагеит ашьхыц акәашара жж… жж… жж… ҳәа ашәаҳәара.
Ашьхыц Ааи аҳәа ҭыхны агәыргьын зхагылаз ашьха ран ибыбшӡа иахьтәаз исшьуеит ҳәа ашьхыц аусура иаҟәнахит, – игәаан ианжәыла, адруҳәа ашьха зегьы раҳәа ҭырхит, урҭгьы ацха ҟаҵара иахьаҟәылхыз амш ахьыргоз ргәамԥхеит. Иалагеит ҳәаҭыхла аибашьра. Ар ашьха раԥхьа игылеит Ашьхыц Ааи – Ашьхыц Ааи ҿнаҭит:
«Аҟазара аусура иашеит». Ҳаибашьуеит аҳәеит уиазы.
Агәыргьын зхагылаз ашьха ран ибыбышӡа аҵкы шкәакәа ашәҵаны иахьтәаз иадырит ишыцәгьароу «Ашьхыц Ааи сашьуеит, ацәгьа ҟасҵеит», – аҳәан, ҿнаҭит, аха иацхраауа аӡәгьы дҟамлеит зегь раҳәа ҭыхны еибашьра игылт ашьхыцқәа.
Акы, ҩба, хԥа, ҳаибашьуеит, аҳәа иҩахеит Ашьхыц Ааи, адруҳәа раҳәа иҩахеит ашьхыц иакәшан игылаз.
Аԥсуа хаҵа ибеит усура зҭахым ашьха ран аҽырԥшӡан иахьтәаз ишәаны ишықыџьқыџьуаз.
– Иҟалазеи, Ашьхыц Ааи, – дҵааит аԥсуа хаҵа, уи ишьхыц Ааи бзиа ибон.
Ҳахәом уаҳа ашьха ран зегьы аусура иаҟәнахуеит – иҳамшьыр ҟалом, мамзар аусура ҳаҟәыҵыр, ашьхақәа зегьы ҳҭахоит рҳәеит.
Ашьхыцқәа раҳәақәа еинырҟьон, ицырцыруан.
Аԥсуа хаҵа днеин днадгылт ашьха ран, иҳәеит ибжьы рдуны:
– Шәаҳәақәа рыҭра иҭашәҵа, сара амузыка шәзырҭынчуа шәзасырҳәоит, шәыҩнқәа рахь шәхынҳәырц Аԥсуа хаҵа еиха хҵәаха дук ныкнеиҳан асра далагеит, ашьха ран ԥырны ибӷа инықәтәеит.
Ашьхыц Ааи уи аиха абжьы иарҭынчит, – иаҟәыҵит егьырҭ ашьхақәагьы агәаӷ акра, ашьхымӡа рыҭра иҭалеит.
Аԥсуа хаҵа Ашьхыц Ааии иахшаз ашьхыцқәеи ирҭынчит. Ашьха ирылган хара абнахь иганы ахала иоуижьит ашьха ран – уи уаҳа ирымбаӡеит.
Ашьхыц Ааи ашьхымӡаҟны ашьхыц аршәеит, ашьхыцқәа зегьы аусура иалагеит, иҟарҵон ацха жж… жж… жж… ҳәа ашәа рҳәон, аус аныруаз игәырӷьон.
Аԥсуа хаҵа Ашьхыц Ааи иҟәышуп ҳәа азиҳәеит, ашьхымӡа ԥшӡа азиргылт.
Хьымца дқәыԥшын, Амра бзиа дибеит. Амра лани лаби иарҳәеит маҳәыс дшырҭахым. Хьымца бзиа иибоз Амра дылԥылан длацәажәарц иҭахын, аха урҭ зеиԥыломызт. Амра лан ашҭа бҭыҵыр ҟалом ҳәа лалҳәахьан.
Хьымца иӡбеит анашана ихы иаирхәарц.
Уи аҽны Амра ашҭаҿ днеи-ааиуан. Хьымца иҽааиршәшәан, дарбаӷьхан, лаԥхьа дынкаԥрит. Амра арбаӷь аашьҭылхын, иналгәҵалыҳәҳәеит. Амра лан уи анылба, илҳәеит, – иааган аҩныҟа ахы хаҳҵәап.
Хьымца идырит, – арбаӷь ахы хырҵәар иара дшылшьуаз. Ахьшәҭҳәа анашана ҟаиҵеит, дыԥшыцны лнапы днаншәалеит.
Аԥшыц аацәажәан ус аҳәеит, – сахьцоу бсыцаала. Рҩыџьагьы еицны ашҭа инҭыҵит.
Хьымца еҭа иҽиԥсахит дгәырхан дцырцыруа дынкашәеит, Амрагьы ашана лаахеит драхәыц шкәакәан агәыр аҵа днаҵнадеит.
Агәыр цон иԥырны арахәыц аманы.
Амҩан џьара аӡы ианахыԥраауаз арахәыц бааӡеит.
Хьымца иџьеишьеит уи аниба, иҟаиҵеит анашана еиҭах. Хьымцеи Амреи ихьшьыцбақәаны иныҵԥрааит.
Ихалеит ихараны, ажәҩан еҵәа агәахьы, аԥсҭҳәақәа ирылԥраауа ицон Хьымца иҩнахьы, урҭ аҩны ианнеи, анашана нҵәеит, иуаахеит Амреи Хьымцеи, аҩны иныҩналт, уаҟа еибырҳәеит еицынхаларц, уаҳа аӡәгьы дырԥырхагамхеит – Анашана иранаҳәеит имажәуа, бзиа еибабоу амч рынаҭеит.
Уажәы ҳалацәажәап аҭаацәа нымеицәажәоу, досу есымша акы даназыӡырҩуа, ма акы данахәаԥшуа. Уи еицәоу аиҵахара ацәажәара аҿиаразы иузыԥшааӡом. Есымша акы иазыӡырҩуа дрылҵӡом, иқәгылан ибзиан аҿаԥыц аӷьны иаарԥшны ацәажәаҩ – дырзааӡаӡом. Ухы уҵароуп, узырҿиои, иуаабауеи, иумаабуеи еилукаалароуп. Аҭаацәа егьа еилахазаргьы иааилатәаны ашәа рҳәозар, урҭ беиоуп бызшәала, арифмеи аритмеи дырҿиоит. Агәырӷьара, анасыԥ рыԥсы иԥнашәоит. Избан?
Аҟазара ацуп ибзиан ашәаҳәара. Иарбан ауаа реицәажәара иарҿиоу?
Ауаа ибзиан рбызшәала реицәажәара, – ҟазароуп. Уи шьҭралагьы ицар ауеит. Ауаа руаҩышьа аҿымҭра ацымзароуп.
Есымша аӡырҩра мацара уалагар, акы, ицәгьоу уақәшәаӡом, унхоит, – уӡырҩуа, ажәа иазҟазоу дҭахаӡом, избанзар аҟазара аҿаԥыц дақәшәоит. Аҿаԥыц ацәажәараҟны иумааӡар анамуа ыҟоуп.
Иҟоуп ахҵара ауаҩы иҵараҿы, аамҭа аҽыԥсахшьақәа ирыцу, – уамырҿаҳароуп, еилукаалароуп, иуҳәалароуп, уцәажәалароуп, игәауҭалароуп, ахҵара ауаҩы иҵара, – «ҿиароуп».
Ауаҩы дзызхәыцуа аҟны иҟаӡам узлацәажәар ҟамло. Иҟоуп ауаа узлацәажәо ишаԥылдо, урҭ аахоит хәыцратә мчыла иурҿиоу.
Иқәгылоит азҵаара ирҭаху уи ахәыцшьа, ирҭахыму.
Ирҭахызар – қәҿиароуп. Абызшәа зырҿио иоуп, – ахәыцраҿ ирҭахыу зырҿиоу!
Ауаҩы данҳәахо мап рцәикуеит зегьы, – ихада.
Иан дзыхшаз, мап лцәикуеит, иаб дзыхшаз, мап ицәикуеит, иаҳәшьа диҭахым мап лицәикуеит, иашьа баша хаҵоуп, дгәакьам иара изы, мап ицәикуеит
Ус иҟоу адунеи аҟны анаиааира далагоит, ихы ада зегь мап рыцәкуа, хәыцшьала иуаҩра ашьақәгылашьала дҳәоуп, имаӡам даанызкыло, дзырхәыцуа, дзымҵахырхәо – иԥшьоу.
Аауаҩы ҳәа хәыцратә шьақәгылашьоуп – егьырҭ ажәларқәа, егьырҭ амилаҭқәа, егьырҭ ауаа, дахьнеилак ибоит ауаа ирзааигәоу мап шырцәырымкуа. Излымшо ишицхраауа, абшьҭрақәа реимадара змоу шыҟоу.
Ҭаацәала иаӷьны аԥсы еимадара зцәаҩоу, анреи абреи аҳаҭыр ахьамоу, аха иара знык иҳәахаз зегь мап рцәызкыз иибо, еиликаауа, дарҟәышӡом, ауаа дрылоуп. Дҳәоуп – уаҳа акагьы.
Ҳара ҳалацәажәоит ауаҩы данҳәахо – зегь мап анырцәикуа – ихада.
Уажәы ҳалацәажәап, ауаҩы ақалақь дуқәа рҿы инхо, ацивилизациа иарҿиоу, аҩнқәа рыҩнатәара иахҟьаны, иҟоуп зегьы зцәыӡуа, аԥсабареи иареи реигәныҩраҿы.
Ишԥалагои аԥсабареи ауаҩи ремадара аҟны ацәыӡра ахшыҩаҿы ашьақәгылашьа.
Ауаҩы иуада дааҩналоит, аԥарда днахан инаркны аԥсабара дықәымԥшуа, ма ажәҩан даҵамԥшуа, икомпиутер дадтәалоит, ателевизор дахәаԥшуеит, ма ихәыцшьала игәаԥхо шәҟәык даԥхьоит ауаа рхәыцшьақәа, аепохақәа, ацивилизациақәа, ажәларқәа рҟазшьақәа ҭиҵаауеит, дуаҩ хәыцҩуп, дҵарауаҩуп, – аха аԥсабареи иареи реимадараҿы зегьы ицәыӡхьеит, ҳахәаԥшып уи шыҟоу абас ауп ҳәа. Ус иҟоу ауаҩы, уиазҵаар, – иахеи ма ецухеи иаҳәа аиаҵә анбеилаԥхоз, еилаџьоуџьоууа ҳәа иџьеишьоит, иуҳәеит, аиаҵә дышрыҵамԥшуа. Уи ауаҩы акыҳәа ицәыӡит аԥсабара ацәырҵрак, –
дахәаԥшӡом, даҟәыҵхьеит. Уаҟәыҵзар ахәаԥшра, иумбозар ухәыцраҿы ахшыҩаҿы иацәыӡуеит, убас ауаҩы ицәыӡуеит амза ахәаԥшрагьы.
Аԥсабараҿ акгьы уахәамԥшуа, игәнумкыло уалагар иуцәыӡыр ауеит аԥсабара абараҟны: агәынкылашьаҿы, абзиабашьаҿы ашәа узазҳәаӡом, узеигәырӷьаӡом. Иуцәыӡуеит ахәыцраҿы, уи қәҿиараӡам, иатәуп – ацәыӡра.
Аԥсабара азхьаԥшра зцәаҩаҿ изцәыӡыз уи ауаҩы унаидыглан абасеиԥш иҟоу амц иоуҳәар, ҳахәаԥшып уи – амц иаанарԥшуа. Иҟалаз удыруоу ҳбаҳчаҿы аԥсаатә зегьы нықәынҵәазшәа ҵыск ыҟамкәа иҭацәит ҳәа. Уи џьеишьаӡом аԥсабара зцәыӡхьоу ауаҩы, иуеиҳәоит аҭакс: Санымҩасуа абаҳча сазхьаԥшӡом, аԥсаатә рышьҭыбжь саҳаӡом, – сазыӡырҩӡом, урҭ ыҟоу иҟаму, са сзы акгьы аҵанакӡом.
Уиала ишьақәургылоит ишицәыӡхьоу аԥсабараҿ зыԥсы ҭоу ргәаҭара, рышьҭыбжь.
Ус иҟоу имоуп ихшыҩаҿы ааха. Аԥсабареи иареи реимадараҿы ацәыӡра ала ишьақәгылоит, – дагоит ауаҩы иԥсихика аӷаррахь.
Ианицәыӡуа аԥсабареи ауаҩи реимадара, иҟәышраӡам, иӷарроуп.
Ҳахәаԥшуазар ауаҩы данҳәоу иара иитәу зегьы мап рыцәкны иаԥырҵаз, уара иутәу, ҽаӡәы иитәу ирҿиаӡом, ддуоҳатә уаҩны дшьақәгылаӡом, уи еиӷьу акгьы ауаҩы иԥигалаӡом, хәыцшьала иҳәахаз ихы ада аӡәгьы диҭаххаӡом.
Ауаҩы дҳәахоит хәыцшьала, еилкаара лаҟәырала, иԥсы ахьынӡаҭоу дахьнеилакгьы дышҳәоу даанхоит.
Аԥсабараҿ аимадара имамкәа хәыцшьала ацәыӡра шьақәзыргыло ауаҩы наӡа дузааӡаӡом, ахәыҷы дацәухьчар ҟалоит.
Ацивилизациа ус иҟоу ауаа гәанаҭоит, иалацәажәоит. Ишьақәдыргылоит Ауаҩы ҳәа адоуҳаҿы хәыцшьала еиҵахоу аӡә иакәны. Иҳәахаз акгьы изырҿиаӡом, аԥшӡарагьы дацәыӡуеит.
Ақалақь дуқәа рҿы аԥсабара зцәыӡуагьы изырҿиаӡом, еиӷьу, ибзиоу, Ауаҩы ицәымӡроуп аԥсабара, аимадара дуаҩнатәуеит, дархәыцуеит, инарбоит, инаҭоит, амхра илшозароуп, ицәымӡлароуп аигәныҩра.
Уи азы идырлатәуп ауаҩы дызлауаҩу, ашьақәҟьара еиӷьу акгьы шунамҭо. Шәҳәамхалан, ауаа, шәхада зегь мап рыцәкны.
Ишәцәымӡлан, ауаа, аԥсабара. Хәыцрала дҭамхароуп ахәыцҩы.
Ауаҩы аҳәа деиԥшӡам Аԥсабареи ауаҩи реимадара аҟны ацәыӡра шьақәзыргыло ԥсихикатә шьақәгылашьала, аӡәгьы игәакьоу, мап рцәикӡом, ицәаҩаӡам, имоуп аԥсеимадара, дҳәаӡам уаҩратә хәыцшьала, урҭ еиԥшым, еиԥымло, уаҩратә хәыцшьоуп. Излеиԥшым усоуп, ацәыӡра аԥсабара агәынкылашьаҿы ишьақәзыргыло иԥсихикаҿ аҟазаара ҭанархоит.
Ауаҩ ҳәа зхада зегь мап рцәызкуа ацивилизациа ахьыҿио ажәларқәа рыҿиараҿы имаҷзар ус иҟоу ауаа ажәлар ааха роуӡом, ираҩслоит, ирацәаҩызар усеиԥш иҟоу ауаа, иарҿиоит уи аилаҩынтра, аиҿымкаара, аизымхәыцра, аизымӡырҩра.
Жәларык адунеиаҿ иҟалаӡом ауаҩы иуаҩышьеи ақьиареи шьақәзмыргыло.
Ахәыцшьатә қәԥарагьы ыҟоуп аԥсҭазаараҿы. Есымша ацивилизациа ибзиоу ахь арбырра аҭахыуп. Зегьы ирымбо, ирзымдыруа аилкаара, инымҵәаӡо ашана еиԥшу аҿиара, ахәыцра амҩа уи еиқәырхагоуп.
Иҟоуп ахәыцшьа ибзиоу, иҟоуп ицәгьоу.
Ауаҩы ицәымӡлароуп аилкаараҿы ацәгьеи абзиеи. Ицәгьоу ахәыцшьатә цәыӡра аӡеибафара ушьҭнахыр – иҟалоит, иҟоу закәу ахә зшьо даҽаџьоукы. Урҭ еиӷьу аҿы ацивилизациа шьақәдыргылоит.
Иҭахаӡом ауаа хәыцшьала.
Аӡәы ицәыӡуеит, егьи иԥшаауеит. Ибзиоу ахәыцшьа зыԥшаауа иԥыло деихаҳаҩуп, иациҵоит.
Ажәҩан ииаҵәан, аҵарақәа ашәа рҳәон. Адәҳәыԥш иаҵәа шәҭыла иқәҵан.
Адәыкрын шәҭы ахала игылан, адунеи иқәԥшуан, иагәаԥхон.
Ахра ибеит, адәыкрын днадгылан иааҿихит, иҟалеит ашана – ашәҭ ԥсит, – рҳәеит аҵиаақәа.
Амра нарыхәаԥшит, иҟалаз абеит, иаҳәеит ауаҩы аԥсҭазаара даҳуп, ҳаизаӷьӡом. Адәыкрын аҭыԥаҿ икашәеит зегьы рҳақ, аԥсра зцәымӷу амч. Иҟалеит ашана, – адәҳәыԥш агәҭа аӡыхь адгьыл иныҵыҽҽеит. Иаҳәеит аӡы канӡаӡом, иԥсӡом ишәыжәла шәанӡышо.
Ахра иҳәеит сара аԥсабара саҳуп, адәыкрын наган аӡы иҵыҽҽаз иӡааиршәлеит.
Амшқәа цон, Ахра дааин аӡы ихыршәлаз адәыкрын дахәаԥшуан.
Иҟанаҵеит аӡы ашана, – амч иалшеит ашәҭа адац хәыҷқәа ылнагеит.
Ахра дгәырӷьеит аԥсра саиааит, аӡы сыцхрааит иҳәеит.
Ижыга хәыҷы ала анышә ижын, ашәҭ еиҭеиҳаит. Аԥсҭазаара еиқәнархоит адгьыл рҳәеит аҵиаа.
Ахра еиҭеиҳаз адәыкрын аӡыхь наҵеиҭәеит.
Амра нықәԥхеит, адәыкрын ианаҭеит амч, – аԥхарра.
– Амчқәа еиқәырхагоуп ауаҩы данқьиоу, – иҳәеит Ахра.
Аԥҳәызба Хьыбла аԥхыӡ лбон. Лҩызцәа лыцны, ауаа рацәа дрылсны дцон, ирацәаҩын дызлысуаз арԥарцәа, аҿар. Арԥарцәа акәымжәи акабеи ршәын, зегьы абзиабара амцеиԥш ирныԥшуан, игәыкқәан, иқьынцыцқәан.
Аԥҳәызба ԥхыӡла иџьалшьон, илныруан шаҟа иԥшӡаз урҭ аԥсуа ҷкәынцәа. Дахьрыхәаԥшуаз зегьы лара илгәаԥхон.
Аԥхыӡ лбон аԥҳәызба: аԥсыуа ҷкәынак, акәымжәи акабеи зшәыз даалыхьӡеит, игәы зегьы бзиабарала еисуан, хәлыбзиа, аԥҳәызба, са быстәхоит иҳәеит, длеихырхәеит, нас дааиасын лӡамҩа днагәӡит.
Аԥҳәызба ԥхыӡла дылгәаԥхеит аԥсуа ҷкәын, иалҳәеит суццоит хаҵа ҳәа.
Иҟалеит ашана: раԥхьаҟа иаацәырҵит жәаҩык аӡӷабцәа қәыԥшқәа. Урҭ ҩнагылан ахан хьыҵәцара. Инаган инықәдыргылеит ателефон арԥыси аԥҳәызбеи уиала ирыдныҳәаларц. Уи ателефон ҳамҭас дара ирырҭеит.
Иалагеит аҭел асра зегьы аӡӷаб лан, лаб, лашьа, ҭелла хаҵа дахьцаз лыдырныҳәалон.
Лара дгәырӷьон ус дааҿыхеит, аԥҳәызба бзиа илбоз аԥсуа ҷкәын аԥхыӡаҿ даанхеит, дахьылгәыӡыз ԥхаӡа лӡамҩа иааныруан. Илҭахын уи ашана ҟаларц. Лабҿаба иҟалеит ашана дшазыԥшӡамыз, лаԥхьа иқәгылаз астолаҿ лтелефон абжьы аагеит бзиа илбоз аҷкәын қьынцыц илеиҳәеит:
– Шьыжьбзиа, Хьыбла, бзиа бызбоит, хаҵа бсыцца ҳәа.
Хьыбла дгәырӷьан дыччеит, сақәшаҳаҭуп ҳәа иалҳәеит.
Иудыруама ашана амц уҳәар ишыҟалоу. Аҩнашә алымҳа аиуеит, аха уи убаӡом, уи иадыруеит амц шуҳәаз. Угәырӷьан уччар, – уан лыԥсы алымҳақәа кьацәхоит, аха уи уара иубаӡом.
Амц ахаан иумҳәозар уҩыза ӡӷаб бзиа, бзиа улбоит, аха уигь уара иубаӡом – уигь шаноуп – акгьы ахьумбо иҟало, аха зегь рҽырыԥсахуеит.
Амц умҳәалан, ахәыҷы, уандухалакгьы усҟан уақәшәоит ашана, еиҭах адунеиаҿ иужьаз дҟалаӡом, – издыруада уи ашәҭқәа ирдыруеит, амра иадыруеит, уҩызцәа ирдыруеит, уҟалоит ауаҩ иаша уакәны, уи бзиоуп.
Амц зҳәо есымша алаӷырӡ еиԥш ақәа ихьыкәкәоит, дыԥшӡаӡам, илақәа қьиаӡам.
Амц зымҳәо ахәыҷы, ма ауаҩы наӡа, – илакҭа лашоуп.
Амра еиԥш иԥханы илашоит, уигь уара иубаӡом, имаӡоуп.
Ақьиара закәу удыруоу уара, – уи амаӡа аблақәа лашоуп, амц умҳәозароуп. Уаб бзиа узбоит ҳәа аниоуҳәо ақьиара аҽаӡоит уаб иԥсаҟны, уаб иԥсы инапы надикылоит – уара урҭ убаӡом, имаӡоуп, аха иқьиароуп.
Шаҟа ирацәоузеи амаӡақәа, ирацәоуп иузымԥхьаӡартә. Бзиа бызбоит ҳәа уан ианлоуҳәо – амра гәырӷьан иччоит, аха уи уара иубаӡом, имаӡоуп. Ацәгьа ҟоуҵар – имаӡахаӡом, иаргамахоит, зегьы иреицәоуп ацәгьа, уи маӡа аҵаӡам, иааугәыдҳалоит.
Манча ҿыц ԥҳәыс дигеит. Иалса лыхьӡын иԥҳәыс.
Ҽнак ақыҭаҿ иахьынхоз аҟынтә ақалақь ахь еиццеит.
Ақалақь аҟны Иалса лхаҵа иалҳәеит, – уааи абыржә ҳашқәыԥшқәоу ҳпатреҭ еицҭаҳхып.
Манча иҳәеит шәышықәса анысхыҵлак спатреҭ ашана изеиԥшхом.
Иалсеи Манчеи апатреҭ ҭырхит апальма иаҵагыланы, рышьҭахьҟа алымқәа рсаса еихҳәа аӡы рыҭҟьон
Аԥсабараҿ еилагьежьрак ҟалеит, алымқәа игылаз рышьҭыбжь еиқәырго, аҟәраан ҿыжуа ирхалеит, ааигәа ишьҭаз амшын ахықәаҿ аҷныш еилаԥыруаз рахьтә ҷнышк абжьы игәыҭшьаагаха иарго иалагеит.
Иалса илныруан аԥсабараҿ аԥсаатә акы шдырҿиаз, урҭ ирдыруан арҭ аҩыџьа ирлахьынҵахоз. Иалса лцәа дынҭӡыӡааит – Манча акгьы ицәа иаламшәеит.
Апатреҭҭыхҩы рпатреҭ ҭихит.
Аамҭа анца ақыҭаҿ Иалсеи Манчеи ақьаад иагәылаҵаны апатреҭқәа рзааит аҩны.
Апатреҭ дахәаԥшит Манча, даалафит схыԥҷаҷар шыԥшӡоу асахьа сымоуп, иҭыхлатәуп ҳаамҭа ыҟанаҵ, ҳанажәлак ашанеиԥш ҳнахәаԥшлап иҳәеит. Иалса иџьалшьеит акы, ари закәи ҳәа дҵааит ара зсахьа ҭыҵыз схаҵеи сареи ҳабжьара.
Манча дгәааит иԥҳәыс акы лбазшәа дахьцәажәаз, лнапы днасын илкыз апатреҭ налымпыҵшәеит. Иалса иаашьҭылхит. Манча дналаҩсны дцеит.
Иалса илбеит алакә еимаа асахьа шҭыҵыз, измаанозеи, иџьалшьеит.
Усҟан аҳауа лахәыҭхәыҭит, иланаҳәеит алакә еимаа лхаҵеи лареи рлахьынҵа шҭоу, уи закә лахьынҵоу шмаӡоу, уи аимаа аҩныҵҟа иҭоуп.
– Сара ибасҳәоит алакә еимаа иаҳәо, – аҳәеит аԥша, аха макьана иаргамахар ҟалом.
Ицеит аамҭа. Иалса илҵәахит апатреҭ. Иааит ааԥынра, аԥсабара шәҭит. Манча игәы раҳаҭны амхы леиҵеит.
Иалса еиҭах дақәшәеит ашана – аԥш ыҵыҳәҳә ианхала, игәалҭеит алакә еимаа асахьа, уи убысҟак идуун, мышкы иурашәаша аԥш ықәиааит.
Ихәыҭхәыҭит еиҭах аԥша, еиҭах ибасҳәар ҟалаӡом ауаҩы илахьынҵа анцәа ианишо дзықәшәо маӡазарц азишеит, аха иббоу, базхәыцла.
Манча акгьы иалымҳәаӡеит, уи дҭынчын, уажәы Иалса дгылан аԥшҭра далаԥшуан лгәы ҭынчмызт, Алакә еимаа хаз амхы драшәеит, аџьықәреи иҭиааз ԥсылахеит. Иҭаргалеит Иалсеи Манчеи, аԥш ҭагалан иныҵаба ицеит алакә еимаа уаҳа адгьылаҿы асахьа аанымхеит уи ашьҭахь иҟалеит аибашьра. Манча аибашьра дцеит, хабарда дыӡит.
Иалса лхала аҩны дааххалеит, аруаа лџьықәреи аца иҭганы иргеит.
Аԥша иаҳәеит блахьынҵа алакә еимаа иаҳәеит иҟалоз.
Амаалықьцәа еилаԥрит. Иалса иларҳәеит алакә еимаа аҳауаҿ ишаанхо, знык Иалса ианылба нахыс ишмыӡуа. Иалса дхәыцуан уи амаӡа сразҟоуп, шьҭа бзиарас сзықәшәозеи, сақәшәеит ацәгьа. Иалса алакә еимаа аҳауа аҟынтәи ашәа лзаҳәон. Иҟоуп ауаа, быҟоуп баргьы Иалса, бынасыԥ ауаа роуп, бзиа бырбар, еиҭах ибоуеит ашана, даҽа гәырӷьарак.
Иалса иџьалшьеит алакә еимаа ахьмыӡыз.
– Сара аҟазаара амаӡа сашеит, – аҳәеит алакә еимаа, – блахьынҵа сара сатәуп. Ишәаҳәон абас. Иҟоуп ацәымӷра, аха иҟоуп абзиабара. Иааҭынчрахеит. Иалса илдыруан, аус шылуа, амла дшамгоз, аха аӡәгьы уажәшьҭа бзиа дызбом, – лҳәеит.
Алакә еимаа ашәа ацырҳәо иалагеит амаалықьцәа.
Ауаа рыбзиабара иҭамбаӡоу мшынуп рҳәон.
Алакә еимаа ашәаҳәара иаҟәыҵит, амаалықьцәагь ааиԥхьыттеит. Иааҭынчрахеит знык, нас алакә еимаа Иалса иналацәажәеит, – сара заа избоит иҟалаша аԥсаатә рҿыжуа быпатреҭаҿ ссахьа ҭысхит, нас ссахьа ббеит амхаҟны, сара зқьы шықәса зхыҵуа ԥсуп, сыԥсы иалшоит ашанақәа рыла ауаҩы иблаҿ ацәырҵра, шьҭа сыббаӡом аҳауаҿ сҟалоит аҳәеит аԥсы. Илакә еимааз.
Амра дылдыруан ашәҭ ҷкәын захьӡыз, анцәатә лаԥшы змаз, аха урҭ еиԥымлацызт.
Ашәҭ ҷкәын илақәа шанан – ирылшон анасыԥ ашара, аха урҭ ҭышәшәон, иҭалон.
Ашәҭ ҷкәын илақәа ҭышәшәон, иӷьычуа, иламысдоу дабар, инцәатә лаԥшы дара ирмоуа иарцәон, ус ирҿагылон.
Зны Амра шанак дақәшәеит. Уи гәынго абаҳча данҭала, дышәҭы гәилханы дылбеит ҷкәынак дышгылаз. Иара днацәажәеит .
– Сызԥылоу ауаа ааҭгылан исыхәаԥшуа ирҳәоит: Аах, сышԥа быцәшәеи ҳәа, урҭ исеигәырӷьаӡом, иччаӡом, исыцәшәоит. – уи шаноуп, – иҳәеит ашәҭ ҷкәын.
– Исаҳә иқьиоу ажәак, – ҿааиҭит иара. Аах, шаҟа бзиа узбоузеи сара?, – лҳәеит Амра.
Ашәҭ ҷкәын уи аниаҳа – дуаҩхеит. Иара дхьын, ишәыз хьын, иблақәа хьын – иҭагьежьуан, дыԥшӡан, ихахәы иқәԥсан.
– Аах! – лҳәеит Амра дихәаԥшуа.
Ауаа ҳарамқәа санрылоу, слакҭа ҭацәуеит, сыблақәа ҭышәшәоит, ақьиареи анасыԥи сыблақәа иршо хубалоит иқьиам ауаа рзы. Бара иқьиам ауаа банырԥылалак, аах!.. сышԥашәеи ҳәа барҳәоит, урҭ иԥыршәоит быԥсы цқьа.
Ашәҭ ҷкәын Амра лзы иблақәа қьиарыла амреиԥш иԥхон, Амра илиҭон игәыразра инцәатәыз илаԥш. Абас еиҩызцәахеит ашәҭ ҷкәыни Амреи.
Ашәҭ ҷкәын дхәыцуа ус иҳәеит: – Амра, аамҭа инымҵәаӡоу мҩоуп, иаиааиуа дилоит, уи зысҳәо ажәлар рыҟазаароуп, урҭ аамҭа есымша ирыциуеит, ирыцыԥсӡом. Ҳаргьы аамҭаҿ ҳаиԥылеит, – лҳәеит Амра, исаҳә уара, уҽеиҭакрақәа, шаҟа уҽуԥсахуеи?
Анаӡаӡара аҟны инеиуеит сҽыԥсахра, – иҳәан ашәҭ ҷкәын, ихьыблақәа ааҭалашеит.
– Сара цәаҩак сымоуп, – лҳәеит Амра.
– Аӡәы гәҭыхак имазар, уи бзиазар, хьаас иҟасҵоит, сиҩызахоит. Аха ацәгьаҟаҵаҩ сигәнаалам.
Ихьыз аҷкәын шәҭы захьӡыз иҳәеит – ацәгьа аҿагылара ҟәышроуп ҳәа игәы ианаанагоз ихьы блақәа лашон. Абзиабара ҿаҳәагоуп, ианыҟам уи ба бзы – аӡәгьы даҿагылом.
Ахра арҵаҩ ӡӷаб Кама бзиа дибеит. Уи еицырдыруаз ҽыбӷаҟазан, длаҵон, драшәон. Ашәыр қәаҵа ду иман. Иҽыҩ ԥшӡа кәадырны Кама длышьҭалеит ԥҳәысс дигарц.
Уи мап ицәылкит, хаҵас аҵара змоу дысҭахуп ҳәа иалҳәеит.
Ахра дышнеиуаз аӡиас ахықәаҿ днатәеит.
Иара иитәыз акәатақәа ӡсо ихын, урҭ дрыхәаԥшуан. Илаӷырӡқәа неишьҭалеит, игәырҩон Кама мап ахьицәылкыз.
Уи збаз кәата ԥшӡак еилыӷрааӡа аӡы инҭыҵны аҽааршәшәеит. Уаҩыбызшәала ус иаацәажәеит: – Умгәырҩан, Ахра сара суцхраауеит, – аҳәеит иара. Инцәатәыз мчык иааиланарӡыӡеит, иаӷьны аҽаршәшәеит агәы инкыдсылан х-ҵысхәк алнаԥаан инаимҵанаԥсеит. Ахра иџьашьо аҵысхәқәа аашьҭихит.
Акәата аацәажәеит абас:
– Бзиа иубо Кама инцәатәиу амч змоу аҵысхә уманаҵы даҽаӡәы дигаӡом, уи ҵысхәык иалшоит.
Егьи аҩбатәи аҵысхә иалшоит Кама бзиа улбоит, аҽы анурхәмаруа еизарак аҿы, дуццоит.
Ахԥатәи аҵысхә иунаҭоит ахшара хәҩык, зегь ҷкәынцәахоит, уаа бзиақәахоит.
Икәа инҭеиҵеит Ахра урҭ аҵысхә џьашьахәқәа.
Акәата абжьы ныхҵаны иарган, аҽааршәшәан иԥрит.
Ахра дзықәшәаз џьашьо аҩныҟа дцеит.
Аҩны аҵысхәқәа шәҟәык иагәылаҵан иҵәахит.
Такәаамҭа анҵы, иҟалеит акәата ишаҳәаз.
Хыкәтаӷь – ауаҩ сахьа змаз. Ԥицшьахәар – ауаҩ сахьа змаз. Хәыцхәламшәы – ауаҩ сахьа змаз. Арҭ ахҩык еишьцәан. Ауаа ишреиԥшымызгьы ҳуаауп ҳәа рхы рыԥхьаӡон…
Аԥстәқәеи, аԥсаатәқәеи рынцәа ажәеиԥшь дара дырхылаԥшуан. Аишьцәа ажәеиԥшь изкны ашәа рҳәон. Акрыфара аамҭа анааиуаз рдәынак ачуан инықәтәон, иҩагылон абысҭа рурц.
Хыкәтаӷьи, Ԥицшьахәари, Хәыцхәламшәи акҿыҩра иныкҿалон – афатә ҟарҵон.
Анцәа ажәеиԥшь ардәына наишьҭуан ианаамҭоу акрырфаларц. Абысҭеи ахырҵәи анырфоз, иара дырхылаԥшуан. Ардәына наидтәалон Хәыцхәламшә, ихәыҷны аԥыц ала аҿаҵа саны изықәнаԥсон, Хәыцхәламшә арахәыц иаҟараз ихәлымшәы хәҷык иааиҵыҵуан, абысҭа ахәашақәа ахырҵәы иаҵаԥсаны аиҵырҟәаҟәа ҟаҵаны цыра-цыра илбааидон. Абас ажәеиԥшь ирдәына уи дицхраауан.
Хыкәтаӷьи Ԥицшьахәари ирыцын, ибзиан акрырфон. Анцәа ажәеиԥшь аҟәараан наишьҭуан Хыкәтаӷь иахь, амра аныԥхоз иханы аҟәраан нықәтәон имшаҟәарц, Хыкәтаӷь ихы шаҟәаӡомызт, ахәыцра илшон. Анцәа ажәеиԥшь дрыцын, ишанан, инцәа мчын Аҟәараан, Хыкәтаӷь ихшыбаҩ ахьчон. Зегь реиҳа иџьашьахәыз, ахҩык – Хыкәтаӷьи, Хәыцхәламшәи, Ԥицшьахәари рзы ажәабжь уажәы ишәасҳәоит.
Зегь реиҳа иџьашьахәыз Ԥицшьахәар иакәын, ихы бзиан, инапы ӷәӷәан, ибзиан акрифон, имгәагь иацын, арахь данныҟәоз иԥиц шьахәарқәа ааԥсаӡомызт, аха хара дызцомызт, уи иакәын аӡыхь аҟынтәи аӡы аазгоз.
Анцәа есымша ажәеиԥшь Ԥицшьахәар ицхраарц ашьха уарба наишьҭуан. Уи аԥыц ала Ԥицшьахәар дышьҭнахуан, аԥҳал аашьҭыхны днақәтәон, аӡы иман даауан, нас афархь иҟәшәон, уигьы Ԥицшьахәаргьы ашьха уарба аҩныҟа иа
анагон. Ԥицшьахәари, Хыкәтаӷьи Хәыцхәламшәи ахҩыеишьцәа ишрылшоз аус рулар иҭахын анцәа ажәеиԥшь, урҭ аԥсаатә ракәын дызхылаԥшуаз. Иара аԥстәқәа рахьтә акагьы римҭаӡеит.
Нас ирызҭодаз аишьцәа ахырҵәы. Анцәа ажәеиԥшь ишанан ирзықәиргылон. Хәыцхәламшәи, Хыкәтаӷьи, Ԥицшьахәари бзиа ирбон аԥсабара – амра, амза, ашьхақәа, ауаа. Дара анцәа Ажәеиԥшь иоуп еиқәзырхаз.
Хыкәтаӷь – ибзиан ашәақәа иҩуан ажәеиԥшь изкны.
Хәыцхәламшәы инапы ӷәӷәан, уи иакәын абысҭа зуаз.
Ԥицшьахәар амҳабысҭеи, асаанқәеи амҳаҵәқәеи ҟаиҵон.
Хыкәтаӷьи, Ԥицшьахәари, Хәыцхәламшәи ахьынхоз шьхаран, аха рыхьчаразы анцәа ажәеиԥшь алаҳәақәа рыҭра иҭижьуан, урҭ ажәҩан ҵҟьаны ихылон ирыхьчон ишанауаа рыхьчаларц. Хыкәтаӷьи, Хәыцхәламшәи, Ԥицшьахәари ахаан иԥсӡом, есымша иҟоуп ишанақәоуп.
Беслан хәҷы иани иаби зны аԥара аҩны ирзааргеит. Аҭаацәа амҩа иқәгылан, ԥсшьара ицарц ргәы иҭан.
Беслан ахәмарра дааҟәыҵын, аваза ианыз аԥарақәа ааныхны иман хәмарра дцеит
Ахәыҷқәа рацәаҩны ашҭаҿы ихәмаруан. Иара данырба иааидеизалеит, иааугаз закәи? – ҳәа инаиазҵааит.
Беслан хәыҷы иблуза иаалихит аԥарақәа. Ахәыҷқәа идеизалан иахәаԥшуан, иара урҭ аԥарақәа аҟәардә хәхәа аханы инықәиҵеит.
Беслан иҩызцәа дреиҵбын қәрала еиҟарамызт. Арҭ ахәыҷқәа аԥара руҭар акы аахәара рылшон, шәырӡык ихәыҷу, аҵааршә, ма аканфеҭқәа рхала иаархәон, аха аӡәгьы Беслан иқәиҵаз аԥарақәа дрыламкьысит.
Урҭ ахәыҷқәа рылааӡан аӡә иитәу ала акгьы аахәара шыҟамло.
Ахәыҷқәа ахәмарра иалагеит.
Беслан хәыҷы дыргәылакны. Ус рырҵаҩ ԥҳәыс даарыдгылт. Ишылцәаҩаз ала хаз-хазы зегьы ажәа хаақәа ралҳәеит. Уи игәалҭеит насҭхашәа иқәыз аԥарақәа. – Изтәыда ахәыҷқәа арҭ аԥарақәа? – днаразҵааит. – Беслан хәыҷы иԥарақәа роуп, – рҳәеит ахәыҷқәа еицҿакны. Уааи Беслан, аԥарақәа уан илызга, хәмаргас иҟоуҵар ҟалом ҳәа иалҳәеит арҵаҩы.
Беслан хәыҷы аҩныҟа ацара сҭахым ҳәа ихы ларҟәны даагылт. Арҵаҩ урҭ аԥарақәа аашьҭыхны изтәыз аҭаацәа ирзылгеит.
Хыкәтаӷь – ауаҩ сахьа змаз.
Ԥицшьахәар – ауаҩ сахьа змаз.
Хәыцхәламшәы – ауаҩ сахьа змаз.
Арҭ ахҩык еишьцәан. Ауаа ишреиԥшымзгьы ҳуаауп ҳәа рхы рыԥхьаӡон…
Аԥстәқәеи аԥсаатәқәеи рынцәахәы – Ажәеиԥшь дара дырхылаԥшуан. Аишьцәа Ажәеиԥшь изкны ашәа рҳәон. Акрыфара аамҭа анааиуаз, рдәынак ачуан инықәтәон, иҩагылон абысҭа рурц.
Хыкәтаӷьи, Ԥицшьахәари, Хәыцхәламшәи акҿыҩра иныкҿалон – афатә ҟарҵон.
Ажәеиԥшь ардәына наишьҭуан ианаамҭоу акрырфаларц. Абысҭеи ахырҵәи анырфоз, иара дырхылаԥшуан. Ардәына наидтәалон Хәыцхәламшә, ихәыҷны аԥыц ала аҿаҵа саны изықәнаԥсон, Хәыцхәламшә арахәыц иаҟараз ахәлымшәы хәыҷык иааиҵыҵуан, абысҭа ахәашақәа ахырҵәы иаҵаԥсаны аиҵарҟәаҟәа ҟаҵаны цыра-цыра илбааидон. Ажәеиԥшь ирдәына уи ицхраауан.
Хыкәтаӷьи Ԥицшьахәари ирыцын, ибзиан акрырфон. Ажәеиԥшь аҟәраан наишьҭуан Хыкәтаӷь иахь, амра аныԥхоз аҟәраан ихы инықәтәон имшаҟәарц, Хыкәтаӷь ихы шаҟәаӡомызт, ахәыцра илшон. Ажәеиԥшь илшарала анашана мчы аман аҟәраан, Хыкәтаӷь ихшыбаҩ ахьчон.
Зегьы реиҳа иџьашьахәыз Ԥицшьахәар иакәын, ихы бзиан, инапы ӷәӷәан, ибзианы акрифон, имгәагьы иацын, арахь данныҟәоз иԥиц шьахәарқәа ааԥсаӡомызт, аха хара дызцомызт, уи иакәын аӡыхь аҟынтәи аӡы рзаазгоз.
Ажәеиԥшь есымша Ԥицшьахәар ицхраарц ашьха уарба наишьҭуан. Уи аԥыц ала Ԥицшьахәар дышьҭнахуан, аԥҳал аашьҭыхны днақәтәон, аӡы иман даауан, нас афархь иҟәшәон, афархьгьы иаргьы ааидкылан ашьха уарба аҩныҟа иаанагон. Ԥицшьахәари, Хыкәтаӷьи, Хәыцхәламшәи ишрылшоз аус рулар иҭахын Ажәеиԥш, уи аԥсаатә ракәын дызхылаԥшуаз. Иара аԥстәқәа рахьтә акагьы римҭаӡеит. Нас ирызҭодаз аишьцәа ахырҵәы. Ажәеиԥшь нашанала ирзықәиргылон.
Хыкәтаӷь ашәақәа иҩуан Ажеәиԥшь изкны.
Хәыцхәламшәы инапы ӷәӷәан, уи иакәын абысҭа зуаз.
Ԥицшьахәар амҳабысҭеи, асаанқәеи, амҳаҵәқәеи ҟаиҵон.
Хыкәтаӷьи, Ԥицшьахәари, Хәыцхәламшәи ахьынхоз шьхаран, урҭ рыхьчаразы Ажәеиԥшь алаҳәақәа рыҭра иҭижьуан, урҭ ажәҩан ҵҟьаны ихылон нашанала инхоз арҭ ауаа рыхьчаларц. Хыкәтаӷьи, Ԥицшьахәари, Хәыцхәламшәи ахаан ԥсра рықәӡам.
Урҭ бзиа ирбон аԥсабара – амра, амза, ашьхақәа, ауаа. Дара Ажәеиԥшь иоуп еиқәзырхаз.
Ҳаџьараҭ аусурҭа имоуит, есымша иԥшаауан, ақалақь ахь дцон, аха баша дааԥсон, аӡәгьы асахьа ҭыхҩы иус иҭахымызт.
Ҽнак Ҳаџьараҭ, амла данакы, иҭихит анатуирморт. Асахьаҿ ианын аԥсуа фатәқәа. Ҳаџьараҭ дтәаны дахәаԥшуан, иҭахын зсахьа ҭихыз ифарц. Иара ҟазшьак иман, адунеи иқәу афатә хкқәа акагьы дреилаҳауамызт.
Ифарц иҭахын, аԥсуа фатәы мацара.
Ҳаџьараҭ инатиурморт аишәа иқәгылан, иара дтәаны дхәыцуан, дазхәыцит акы, иҟалоиз адунеи аҿы акрыфара ыҟамызҭгьы?
Уи аҩыза аԥсҭазаара шанахон, ауаа ирҭаху иаҳа еиӷьны ироуан.
Ҳаџьараҭ даалахҿыххеит, игәаԥхеит инатиурморт. Иаԥхьа бзиа иибоз афатәқәа асахьаҿ иман.
Ҳаџьараҭ дҩагылеит, уиакәхеит, анатиурморт аԥсы ҭалеит, исахьамкәа ифатәхеит, аха маӡак аҵан, дтәар ифатәхон, дгылар исахьахон. Ҳаџьараҭ днатәан акрифеит, дангыла анатиурморт сахьахеит.
Ҳаџьараҭ аусура аԥшаара даҟәыҵит, иифаша иман, далагеит аҩны дтәаны аусура, асахьа ҭыхра.
Ҳаџьараҭ дсахьаҭыхҩы духеит.
Анатиурморт акры иҿанаҵон, уи аҟазара Ҳаџьараҭ имаӡа акәын.
Ҽнак асахьаҭыхҩы Ҳаџьараҭ џьара дцеит, иҩны иидыруаз нхаҩык днеит.
Аҩны аӡәгьы дыҟамызт, аха ашә аартын аҟынтә анхаҩы дыҩналан ауадақәа дрыҩнысит.
Асахьаҭыхҩы Ҳаџьараҭ асахьақәа ахьизкнаҳаз ауадаҿ анхаҩы дааҭгылт, днеин асахьаҭыхҩы дзықәтәалоз аҟәардә днықәтәеит. Анхаҩы иџьашьаны дахәаԥшуан иаԥхьа икыдыз анатиурморт аԥсуа чыс зныз.
Ҳыҳ уара арҭ аҵарауаа аԥсуа чыс асахьа ауп ирымоу, сара сынхаҩуп иаауҭаху аԥсуа чыс иуны иаҳфоит, асахьа ҭыхны
ҳахәаԥшӡом, – ҳбарақьаҭуп иҳәан, ахәыҷқәа алахәмарларц анатиурморт аакыдихын иман дындәылҵны аҩныҟа дцеит.
Асахьаҭыхҩы Ҳаџьараҭ аҩны данааи, иуада даныҩнала инатиурморт имбеит, иџьеишьеит иахьыӡыз, аха аԥара иман инапала иаахәан афатә ирхиеит.
Анхаҩы аҩны даннеи, ашҭаҿ ихәмаруаз ахәыҷқәа анатиурморт надиркит. Ахәыҷқәа еизаны анатиурморт иахәаԥшуан, нас џьара ашҭаҿы ишьҭарҵан аҩра иалагеит. Ус ашҭа дааҭалеит ҽуаҩык, анхаҩы иԥҳа диҳәарц дааит. Уи ибеит ашҭаҿ ишьҭаз анатиурморт, даара игәаԥхеит. Уара иугәаԥхазар, иумаз иҳәан, инаииркит.
Анхаҩы иԥҳа аҩны иааиз аҽыуаҩ хаҵа аҿа иалҳәеит. Аҽыуаҩ аӡӷаб ԥҳәысс диццеит, анатиурмортгьы ргеит.
Аҽыуаҩ иҩны даннеи, аԥҳәызбеи иареи ааҽыжәҵит, амаҵурҭа иныҩналт, анатиурморт нықәдыргылан инатәеит, уиакәхеит, анатиурморт аҽаанартит, уа зсахьа аныз аԥсуа чысхкқәа аақәгылт. Хаҵеи ԥҳәыси ари шаноуп рҳәан, Анцәа иҳәан инатәан акрырфеит. Аҽыуаҩ хаҵа иааигаз аԥҳәыс илыхшеит ааҩык аԥацәеи хҩык аԥҳацәеи. Хаҵеи ԥҳәыси рыхшара егьа рфаргьы аԥсуа чысқәа рсахьа зныз анатиурморт иныҟәнагон, уи аҭаацәа рымаӡа акәын.
Асахьаҭыхҩы Ҳаџьараҭ аԥсуа чысқәа рнатиурморт еиҭа иҿыцны иҭихит, асахьа аҽартлон, ифатәхон, нас исахьахон.
– Ари исырҿиаз шаноуп, – иҳәеит асахьаҭыхҩы, иара Ҳаџьараҭ дқьиан иӡбеит иӷарыз аҭаацәа, бзиа иибоз, ирыцҳаишьоз аԥсуа чысқәа рсахьа ҭыхны анатиурмортқәа рзишон, ирабжьигон аӡәы иарымҳәарц уи амаӡа.
Анцәа! иҳәеит: – ахәыҷы, уи ажәа акраҵанакуеит.
Ажәа «Анцәа» изырҳәеит ауаа.
– Ан! – иҳәеит ахәыҷы, уи ажәа акраҵанакуан.
Ажәа «Ан» еихырхәеит ауаа.
– Бзиа иатәу зегьы рзы аџьа балатәуп, иҳәеит ахәыҷы.
– Анцәа! – иҳәеит ахәыҷы, – усхылаԥш, ацәгьа сацәыхьча!
– Унымҵәан, аԥсҭазаара, – аҳәан, ахәыҷы инаиеихырхәеит аԥша.
Амаалықьцәа нахыԥрааит Аԥсны.
Амаалықьцәа ԥшқақәоуп, – ашәа дырҿыхоит.
Иаацәырҵит анбанқәа – а-б-, ахьтәы мпыл иақәтәаны, илашон уи лашара шәахәала.
– Анцәа! – иҳәеит ахәыҷы
Ишԥассиру ахьтәы мпыл,
Анбанқәа, – а-б – ирҳәеит, уа алакә ҭоуп ишаноу! –
– Алакә, алакә, уҭыҵ ампыл! – иҳәеит ахәыҷы.
Анбанқәа, – а-б – ампыл хьтәы инақәгылан идыргьежьуа иалагеит.
Ахьтәы мпыл амузыка ԥшқа ахыҩра иалагеит,
– Анцәа! – иҳәеит ахәыҷы.
Игәаԥхеит амузыка
Ахьтәы мпыл ашә аатит.
Уа дҭатәан нацәак иаҟараз абырлаш ӡӷаб хәыҷы,
Ахәыҷы данлыхәаԥш, илызҳауа, илызҳауа дыҵәрышкәаӡа илызҳаит.
– Анцәа! – иҳәеит ахәыҷы.
Абырлаш ӡӷаб дшоухаз дахәаԥшуа.
Сара сажәӡом, адунеи ыҟанаҵ сыҟазаауеит, цәаҩас исымоуп ахәыҷхареи адухареи.
Сара аԥсуа бызшәа анцәа соуп. Сара сыҟоуп – Аԥсы ашәа сыхьӡуп. Сара сынцәоуп.
Аԥсы – ашәа соуп, аԥсуаа рбызшәа сара исшоит, инымҵәаӡо – игәырӷьахәны. Аԥсуа дызбар слашоит, соухоит. Сара аԥсшәа бзиа избоит.
– Анцәа! – иҳәеит ахәыҷы, ҳаиҩызцәахап.
– Аԥсшәа ибзиан иусырҵоит, – лҳәеит аԥсшәа анцәахәы абырлаш ҭыԥҳа.
– Анцәа! – иҳәеит ахәыҷы уи деигәырӷьан.
Сара Аԥсны ашәа аԥсшәа – санцәоуп. Жәларак аԥсуаа рбызшәа сахылаԥшуеит.
– Нас, ахәыҷы, – лҳәеит сыхьӡ ухоумыршҭын, Аԥсны ашәа сыхьӡуп.
Ашәышықәсақәа царгьы аԥсуаа рбызшәа инымҵәаӡо игәырӷьахәны еиқәсырхалоит.
Нарҭ аԥша дазҵааит: –
– Аҟазараҿы аӡәгьы изымҩыц иарбану?
– Адунеиаҿ ҟазарала иччархәӡоу аҩымҭа аӡәгьы изаԥымҵаӡац.
Аҟазара ду иаҿамшәаӡац иччархәӡоу аҩымҭа ду, акы иадамхаргьы иҟаӡам.
Аԥша иаҳаз агәаԥхеит, аԥсҭҳәақәа еижәнаҵеит, ақәа аура иалагеит. Идыды-мацәысит. – Уи аччархә шәҟәы зыҩуа дироуп, – аҳәеит ашьхақәа ирҭагәыргәыруан адыд аӷьы.
Аԥша ааихсыӷьит, аԥсҭҳәақәа ааилыҩрит, ақәа аахкуеит.
Нарҭ днықәиан, аԥсҭҳәақәа днарыҵаԥшит, – исҳәо шәаҳауама? – ҳәа днаразҵааит.
– Иҳаҳауеит, – рҳәеит.
– Исаҳә аԥсҭҳәа бымбыл, иреиӷьузеи ажәреи ахәыҷреи.
Аԥсҭҳәа амра налаԥхеит, аҽаарҭынчын ацәажәара иналагеит.
– Ажәра, – уԥшӡара уцәарӡуеит, ажәра акаҷра мацара акәӡам иунаҭоу, уи амчыдарагьы ацуп. Иажәуа ауаҩы ицхраалатәуп, – аҳәеит аԥсҭҳәа нкахәыцуа.
– Ҽакӡоуп ахәыҷра, – ицәажәон аԥсҭҳәа.
– Ахәыҷра, – ус имариаӡам.
Ахәыҷы идыртәу зегьы иҵароуп.
– Умч ӷәӷәазароуп, ухшыҩ ҵарызароуп, агәынкылара бзиа аҭахуп урҭ улшозар, удухар уҵарауаҩхоит.
Аԥсҭҳәа ажәа аахыркәшан наҟ иныхбалт.
– Иҭабуп аԥсҭҳәа! – иҳәан Нарҭ дҩагылт, иҟамчы аашьҭихит, иҽы ирхәмарырц. Аҟамчы аацәажәеит, – уаала аӡмах ахь ҳцап, уаҟа адаӷьқәа ирҟәаҿҟәаҿуа ажәақәа, уаҩы бызшәала иуасҳәоит.
Иџьеишьеит Нарҭ иҟамчы адаӷь бызшәа ахьадыруаз, иман дындәылҵит.
Аӡмахаҿ даннеи, Нарҭ иҟамчы дҩахан ҿиҭит адаӷьқәа рахь ҳаибашьуо ма ус исашәҳәо ашәаны ишәҳәо.
Актәи адаӷь ду алақәа ҟәазӡа ҟәаҿ-ҟәаҿ аҳәан иналагеит ашәа аҳәара.
Аҟамчы еиҭанагеит ауаҩы бызшәахь.
Актәи ашәа: ҟәаҿ-ҟәаҿ ҿыжжы – Ауаҩы агәаӷ иоуа, – ақәыӡбара узҭоу ахҭыс алымҵыроуп, ҟәышрала ухы ухьчароуп. Уи ашәа зҳәаз адаӷь аӡмах инӡаалеит.
Аҩбатәи адаӷь, ҟәаҿ-ҟәаҿ ҿыжжы, – ҳәа абжьы хҵаны ашәа иалагеит, иаҳәоз аҟамчы еиҭанагеит, ауаҩы бызшәахь, абас аҳәеит: – Дыҟаӡам уаҩык ахәыцҩы иҟазара зҭахымхо, – ҟәаҿ-ҟәаҿ ҿыжжы, аҳәан аҩбатәи адаӷьгьы аӡмах инҭаԥалеит.
Нарҭ иҟамчы адаӷь бызшәа здыруаз ахԥатәи адаӷь иназыӡырҩит: Ҟәаҿ-ҟәаҿ ҿыжжы аҳәан, ашәак аҳәеит. Анажьра иунаҭоит, – аинышәара, – аиӷара аҵкьыс еиӷьуп. – Ҟәаҿ-ҟәаҿ ҿыжжы, – аҳәан, уигь аӡмах инҭаԥалеит. Егьырҭ адаӷьқәа аӡмах инҭатәаны ҟәаҿ-ҟәаҿ ҳәа зҳәоз, уаҳа Нарҭ дырзымӡырҩӡеит, игаӡақәоуп иҳәан днарԥырҵит.
Нарҭ дышгылаз инапы аҟармаҵыс нантәалеит. Уи иаҳәеит: Ҳара, ԥсы зхоу зегьы, ахәыцрақәа еиԥшым ашәаны иаҳҳәоит. – Нарҭ аҟармаҵыс икәа инҭаиртәеит.
Аҟармаҵыс аҽааиҭанакит, ихьтәы даҷны Нарҭ инеихашәеит. Уи збаз иҟамчы ихьтәы еимааны инаишьалеит. Нарҭ иҽы наидгылеит, усықәтәа аҳәан даашьҭԥааны иԥритАԥсны ашьхақәа инархыԥрааит – амшын ианахыԥраауаз Нарҭ иҽы ӷбаны амшын инхылеит, иара аԥсҟы икын дыӡсо дынхылеит.
Амшынаҿ аԥсыӡқәеи адельфинқәеи еилаӡсон, адельфинқәа ҿыжуан, аҷныш шкәакәа аӷба иахыԥраауан. Урҭ еибырҳәон Нарҭ дышныҟәаҩ духоз. Ус аӷба аҽааршәшәан акула ду алҵит, Нарҭ дысфоит ҳәа инаишьҭалеит. Нарҭ аӡы днықәгылеит, ихьтәы еимаақәа амҵәыжәҩа роун, ицырцыруа ажәҩанахь дхалеит.
– Шаҟа ибзиоузеи иԥыруа аимаақәа умазар, – иҳәеит Нарҭ, амшын дахыԥраан ашьхарахь данхалоз.
Иԥыруаз аимаақәа ашьха асы ахьықәыз Нарҭ дҭамҳартә дышьҭырхит.
Нарҭ асыуаа асы иалхны иҟаиҵеит, урҭ амаҭәа ԥхақәа ршәиҵеит. Сгәы ҿыӷьуеит схала, шәуааха асыуаа аниҳәа, урҭ зегьы ирацәаҩӡаны рыԥсы ҭалеит. Нарҭ дгәырӷьеит Асыуаа ашьха анықәдырҭәаа, Нарҭ сыкралхоит иҳәеит. Аҵаатә хан издыргылеит.
Адоуцәа уаҩ-хархьк дырҩызахеит. Урҭ иара иарҳәеит иухьӡыз Нар ҳәа, еиҭа игәра ганы иарҳәеит, рхьы ахьыҵәаху, абџьар рацәаны ишрымоу.
Адоуцәа ауқәан, хметрак инаӡон роурақәа, ауаҩы игәра ргон, ацәгьа ихәыцуеит ҳәа рыгәгьы иаанагомызт, дара қьиақәан, зегьы ус иҟаз џьыршьон. Адоуқәа рқьиарадагьы даара иӷәӷәақәан, аламыси апату аиқәҵареи рцәаҩан. Дара быжьҩык ыҟан, уара утәы, сара стәы ҳәа акы еилырхуамызт, ирымаз еицыртәын, рҿаҵа еиҩшаны ирфон.
Адоуқәа руаҩышьа џьеишьеит, ауаҩ хархь Нар, иара зегьы дрыҵашьыцуан, ихы ихьыр знык, игәы гәаӷла иҭәуан, иааикәыршан иҟаз зегьы ахыхь иагар иҭаххон, ргәаӷ икуан.
Ақьиара мал дууп измоу изы. Измам ақьиара ауаҩы даара дхархьуп, дӷаруп, илшом абзиабара, ацәымӷра дахәаҽуеит.
Адоуқәа есымша ақьиара ԥыршәон, ауаҩы агәаҟра дақәшәар ицхраауан, иччон, ихәмаруан. Адоуқәа шәаҳәаҩцәан, ажәлар бзиа еицырбон, ирырҭон ашәҭқәа, аҳамҭақәа.
Ауаҩ хахрхь Нар дрыҵашьыцит адоуқәа, ҽнак ауардын ааҵеиҳәан адоуқәа рхьы иӷьычит, рабџьаргьы ауардын шаҟа азкуаз ақәҵан маӡала адоуцәа рашҭа дынҭыҵын рмал иман дцеит. Ауаҩ хархь Нар, уи ихараны данца игәы ирҭынчит адоуқәа шьҭа исыхьӡом ҳәа.
Адоуқәа абыжьҩык аҩны ианааи, ирбеит рабџьаргьы, рыхьгьы ҩызас иҟарҵаз ауаҩ хархь Нар ишиӷьычыз.
Адоуқәа ааилагылан ихҵаны иччеит. Урҭ ирдыруан амал абзамыҟә ишизнымхаз.
Нар иуардын абна илсны ишцоз, абрагьцәа ааикәшан, иеихсын, дышьны, ауардын дналбааган амҩадуа ҿ дышьҭарҵеит, уи иақәыз амал абрагьцәа ирыман ицеит.
Аида аҩны даадәылҵуамызт, ауада дыҩнатәан, аусура аҟынтәи данааилак, акаҳуа ршны илжәуан, нас лан дылзаԥшуан. Аида иџьалшьон, – аҩны сдәылҵӡом, сан акаҳуа данысзаԥшуа убриаҟара снаиааиуеит, сахьымцо ҳәа иҟоузеи, ма сықәлак сиԥылоит, ма чарак аҿы стәоуп.
Ишаноуп акаҳуаҿы аԥшра. Сыцәар ашьхақәа сырхалоит, аӡиасқәа ԥхыӡла избоит, аҩхаақәа, аӡхыҽҽақәа, – снараҩсуеит ҽазны баҳчак аҿы ашәыр ҿысхуеит.
Ԥхыӡла илбон Аида аҟаб дуқәа, урҭ ахаҳә дуқәа ираҟаран, урҭ ҿылхыр лҭахын, аха илзышьҭыхуамызт.
Уԥсы ҭазар уцәаргьы уныҟәаҩ духоит. Ауаа анеиааиреи аԥсабара аизааигәахареи рцәаҩоуп, – абас дхәыцуан Аида. Ус ҽнак лыхәмарга аҽы аакьыркьырын аԥсы ҭалеит. Бсықәтәа аҳәеит арашь. Аида аҽы днақәтәан дзыҩназ ахан дындәыԥрааит. Аҽы ԥыруан, амҵәыжәҩақәа аман. Аида илбон адәқәа, ашьхақәа, аԥсаатә рашәаҳәабжь лаҳауан. Аида лҽы ԥыруан. Аӡиасқәа рҿы лҽылкәабон. Амшын аҿы лҽылкәабон, амра лҽалыршәуан. Иԥхыӡмыз анаиааира лоуит. Уи ԥырны ишцоз ҩнык аҿы иаангылеит, ларгьы дааҽыжәҵит.
Аҩны актәи аихагылаҿы дтәан арԥыск иқыцә кны асахьа ҭихуан, аха аҩны ддәылҵны џьаргьы дызцомызт, деиланакны дыҟан. Уи ихәы ааигон, ирхианы иҿеиҵон иашьа Омар захьӡыз.
Асахьаҭыхҩы Аида илеиҳәеит, иашьа димамызҭгьы амла даганы дшыԥсуаз, ахәшәқәа изаазго иара шиакәу. Омар еиӷьу ауаҩы дмиӡац, дқьиоуп, деиҿкаауп, дҟәышуп, егьа узыҟаиҵаргьы дгәамҵӡом, иара иашьа акы игхар ҳәа дацәшәон. Сашьа Омар сукәыхшоуп уԥсы бзиа избоит иҳәеит асахьаҭыхҩы. Уи ирацәаны ауаа рсахьа ҭихуан ԥарала, ирҳауаз зегьы иашьа ииҭон, уи иакәын иԥсы зкыз, дзырманшәалоз. Иашьа иауазгьы ихашәалахә наихҭниҵон. Аида асахьаҭыхҩы бзиа дылбеит.
Асахьаҭыхҩы ԥҳәысс Аида дигеит. Арашь ԥыруа рашҭаҿы инеиааиуан, аҩны иахыԥраауан. Асахьаҭыхҩы аҽы арашь дақәыртәан иашьа Омар исахьа ҭихит. Аида илеиҳәеит ҳара ҳгәырӷьо ҳзеиԥыломызт сашьа Омар иқьиара сымамызҭгьы. Омар уқьиара ԥсӡом ҳаԥсаҟны иҟалоит лҳәеит Аида.
Асахьаҭыхҩы иашьа Омар Аида дналеихырхәан, – иҳәеит, – бзиа избо сашьа бзиа дбала ҳәа. Аида лрашь Омар иқьиаразы ҳамҭан илҭеит.
Диит ахәыҷы шана. Дышиз ацәажәара далагеит. Иани иаби хажәак рҩын, анбан рыҟәшәеит, ихьӡ рыԥшаауан.
Абар урҭ ажәақәа:
Актәи ажәа –
Аира.
Аҩбатәи ажәа –
Ачара.
Ахԥатәи ажәа –
Амра.
Иалҵит ахьӡ ахәыҷы изы Амчара.
Амчара иани иаби раԥхьаӡа иреиҳәеит абас:
– Амра ҟамлар – ҭахароуп.
– Ақьиара ҟамлар – ҭахароуп.
– Абзиабара – мҩа аартыгоуп.
Амчара сааҭк ала ддухеит, аҽы днақәтәан ирхәмарит.
иани иаби рыҷкәын Амчара драцәажәар рҭахын.
Амчара аҽы ноуижьын иахьа исҵеит аҽырхәмарра, аха схаҭа исылшоит ашанақәа рыҟаҵара, – иҳәеит.
Адырҩаҽны Амчара ҩымш ихыҵуан, аха ддуын, дыԥшӡан. Ихала иҽеилеиҳәеит. Иани, иаби дрыҳәеит алакә сзеиҭашәҳәа ҳәа. Аха урҭ иарҳәеит алакәқәа шырзымдыруа.
Алакә сара Амчара соуп, – иҳәеит, иани иаби нгәыдикылеит.
Амчара шәсыхәаԥшла иҳәан, дымцахан днеицралеит – мҿыда.
Иан уи амцаҿы ахш лыршит иҽааиԥсахын Амчара дӡыхьны дныҵыҽҽеит, иани иаби аӡыхь ржәит, иргәаԥхеит.
Иҽиԥсахит еиҭа, Амчара дыԥшӡахеит, нас иаӷьны иаирсит аԥша. Ани аби рыҩны каҳаит, ршәырқәа хыжәжәеит, даргьы, иршәыз рышәнахит. Амчара дуаҩхеит еиҭах, иани иаби ҵәыуаон, игәырҩон, рынхара ахьеилаҳаз. Амчара иҳәеит: – Егьа цәгьара аԥсабара иҟанаҵаргьы, ауаҩы ихшыҩ амч есымша еиӷьзароуп, дҭамхозароуп.
Амчара еиҭа иҽиԥсахит, дыхьны дынкаԥсеит.
Иани, иаби ахьы рҭин ашәыр ҿыц еиҭарҳаит, аҩн ду дыргылеит. Урҭ ирзынхаз цырак ахьы еиҭа дахшеит Амчара, иани иаби гәырӷьон.
– Аԥсуаа рацәаҩхааит, – иҳәеит Амчара.
Ииуаз амаалықьцәа инапы нарықәикуан, инацәкьар анырхьыс аԥсуаа ажәҩан аҟынтәи албаара иалагеит, урҭ аҳауаҿ ииуан ашанеиԥш ирацәаҩны.
Аԥсуаа ашьхақәа ықәдырҭәааит. Амчара иҳәеит амаалықьцәа рылабжыш иахылҵит ажәлар рацәа, уи шанан. Амаалықьцәа рылабжыш наиқәԥсеит Амчара, иҽиԥсахт, дфатәханы днарымҵагылон, иани иаби акрырфон. Амчара аҳауа фатәыс изхон. Амчара иани иаби ирҭахыз зегьы иҽыԥсахуа ириҭон.
Амчара есымша дҟалоит, иара илшоит ацәгьа, аха иҟаиҵаӡом. Ауаагьы ирылшоит ацәгьа, аха иҟарымҵалароуп, усоуп ақьиара шиуа.
Ахра ажь иҭаауан. Уи ажь иахьӡын аҭыԥҳа лнацәкьарақәа. Ақыҭа хәҩык арҳәцәа ақәлеит. Ахра дҿарҳәеит, ажь ииҭаахьаз ааизганы аҽқәа инарықәҵаны идәықәларц ишгылаз, ирбеит аӡахәа иҿахаз ажьымжәа цырак иаҿаз.
Ажьымжәа ишахәаԥшуаз анаба, ашана ҟанаҵеит, иаднаҩылеит абас: – Ауаа рдоуҳа ажьымжәа еиԥшуп, цыра-цырала еилоуп, Адуоҳа ацәыӡра анауа ажьыргәыцқәа акакала алшәшәара иалагоит.
– Иаҳҿагылоит, – иҳәеит арҳәцәа аӡәы.
– Сышәзылбаап, – аҳәеит ажьымжәа аацәажәан.
Ажьымжәа иабеит изааӡаз аԥшәма днаган аӡахәа ашьапы дшадҿарҳәалаз.
Ажьымжәа иаӡбеит арҳәцәа ҭанархарц, иаагьалеит, иааҿшәан Ахра ихы инықәшәеит. Ахра иҿы ааиртын ихьыссы изҿаз ажьымжәа ифеит.
Ахра ашана дақәшәеит, дыхьшьыцбаханы дныҵԥрааит, дызлаҿаҳәаз ашаха ццышәхеит. Арҳәцәа надгылеит ажьымжәа – аҭыԥҳа лнацәкьарақәа захьӡыз. Ари ашанақәа ҟанаҵоит еибырҳәеит арҳәцәа.
– Сышәфа цырак-цырак сжьыргәыцқәа еиҳамкәа, – аҳәеит ажьымжәа.
Ақәылаҩцәа цырак-цырак рфеит, уиакәхеит рыхәҩык уаҵәҟьа ихаҳәханы инкаԥсеит.
Ас аусқәа еилгеит, аҽқәа ҵаҳәаны игылоуп, Ахра дыхьшьыцбахеит. Ажьымжәа иҿассы ишьҭан. Ари збаз ахьшьыцба ажьымжәа инахыкәласын цырак афеит, ашана ҟалеит, Ахра еиҭах дуаҩхеит, уажәшьҭа арҳәцәа ыҟаӡамызт, урҭ рыҽқәа сакьла ажь зыдҳәалаз иаарықәихын, аҽқәа шьҭа сара истәуп иҳәан ашҭа инҭеиҵеит, дгәырӷьо инхара днахылеит. Ажьымжәа аҭыԥҳа лнацәкьарақәа захьӡыз аишәа инықәиргылеит, имфакәа иаанхаз.
Ҽнак Ахра ԥҳәызбак бзиа дибеит, уи агәылара дынхон. Ахра ажьымжәа днадгылан жьыргәыцк ифеит, ашана ҟалеит, аԥхьарца ааган инаинаркит, днатәан арҳәара далагеит, – изамырҳәеит.
– Сыф, – аҳәеит ажьыргәыц. Ифеит Ахра ажьыргәыц, – ибзиан аԥхьарца арҳәара далагеит.
Уи абжьы заҳаз агәыла ӡӷаб даанааҩнала сыф аҳәеит ажьымжәа. Агәылаӡӷаб ажьымжәа лфеит, иҟалеит ашана, лара Ахра бзиа дылбеит, еибагеит.
Иалса жәохә шықәса анылхыҵуаз лани лаби ԥсит, уи лхала даанхеит. Илыман аҩны, ачуани алуи, адгьыл маҷын илымаз, уа илызҭагылан апатырқал ҵлақәа хәба, егьи ашҭа акәын. Иалса аҵара, наплакык лымамызт, убри азы аҩны ԥссаҩыс ақалақь аҿы аусура далагеит.
Алу иланаҳәеит, шанак зылшоу сасыда акгьы бымаӡам, ибауа ахашәалахә ала аҟәыд аахәала сара схала ашыла слагалоит, ауаџьаҟ аҿы амца еиқәҵала.
Алу мҿхан ауаџьаҟ амца хәажжаӡа иҭалеит. Иалса абысҭа лун, аҟәыд лырԥхан акрылфеит. Иалса есҽны аҟәыди абысҭеи лфон, лара бзиа илбон ари аԥсуа фатәы. Ҽнак алу дарԥыс ԥшӡаны дааҟалан Иалса дналыдтәалт. Иалса бара бқәыԥшӡоуп макьана, ибҵароуп акы, – аԥссара ада, аԥара арҳашьа иҳәеит Алу хаҵа.
Уара ашана уи шԥаҟалои, – диазҵааит Иалса. Сара спионинахоит ибыласҵоит сшанара, аха балагароуп ахәмарра.
– Ибзиоуп, – лҳәеит Иалса. Иалса апионинаҿ ахәмарра далагеит есҽны аҩны данааиуаз.
Алу хаҵа ҽнак иазхоуп ибдыруа, атеатр ахь инеитәуп шьҭа иҳәеит.
Иалса илшәын иҭшәаӡаз еиԥкак, ихахьаз кофҭа шкәакәак. Ас асценахь ухалар иԥхашьароуп лҳәеит лара.
Алу иаҳәеит, – ибауеит ашәҵа. Алу – иҵкы шкәакәан еилаарцыруа иналшәылеит. Иалса арԥарацәа данырба атеатр аҟны бзиа дырбеит, ҳамҭас ашәҭқәа лырҭон. Лара есымша бзиа дылбон алу дануаҩхоз, иара иҭахын Иалса диргәырӷьаларц.
Иалса аԥара лырҳауа далагеит, ауаа деицырдыруа дҟалеит, аха илыман есымша хныҟәгагас Алу, ачуан, аҩны.
Хәылԥазык ахәыҷы данышьҭалоз Ашәҟәы ианыз асыс асахьа аԥсы ҭалан хәылбзиа аҳәан асыс хәымсыс иаԥхьа инатәеит.
Лаша хәыҷы дыҩны днеины асыс ахәда инапы накәиршеит.
Асыс аацәажәеит: – Сара аиаҵә усырбарц сааит, сара амза усырбарц сааит, сара адунеиду ақәԥшра уахынла ишаҭаху уасҳәарц сааит.
– Сара исыхьӡуп ауаса Ҳамҭа, уара иухьӡузеи, – инаиазҵааит ахәыҷы.
– Сара исыхьӡуп Лаша иҳәеит ахәыҷы.
– Иуасҳәозеи ауаса ҟәымшәышә, Сара адунеи сакәшоит, – Избоит, – нас ахәыҷқәа аныцәалак ԥхыӡла аиаҵәақәеи амзеи дсырбоит, урҭ ианыцәоу адунеи дсырҵоит – Сара суаса шаноуп – исыхьӡуп Ауаса Ҳамҭа.
Лаша иҳәеит уҩызара сҭахуп. Сара сануцу иусырҵоит аԥсабара, абзиабара, сара ауаса Ҳамҭа убасҟак сласуп аиаҵәақәа срыбжьҟьоит, еимсырҟьоит.
Лаша дыԥшызар ишәҟәы ианыз анбанқәа афара иалагеит ауаса хәымсыс ауса Ҳамҭа – азхара анафа, иахшоу иалагеит амра хыс изхагылаз ауаса хәыҷқәа, акы еиқәаҵәан, акы ҩежьын, акы каҳуа ԥшшәын, акы шьацԥшшәын, акы шкәакәан. Абарҭ аԥштәқәа ахшоу ианырацәаха иаҳәеит ауаса Ҳамҭа Лаша ишәырбала адунеи ду урҭ ԥшшәыла ишеиԥшым еиԥш еиԥшым ахәыцшьалагь ауаса Ҳамҭа аԥацәа зегьы ааизан исахьақәан инатәеит, рымра хқәа лашон, урҭ рыхьӡқәа рыԥшшәы акәын изларҳәоз. Алакә ауаса Ҳамҭа иаҳәеит сыхшара рыԥсы ршьоит, ԥхыӡла, иалагеит аԥхыӡ абара, ихәмаруан ԥхыӡла, аиаҵәақәа рыхьӡқәа ирыхәаԥшны ирҳәон, аԥсабара аԥшӡара рҵон.
– Исааӡоит ианыцәоу, аҳәеит ауаса Ҳамҭа.
Лаша иуаса хәыҷқәа рхы амреиԥш илашоз игәаԥхон, аха урҭ ицәан ирҵоз дрыхәаԥшны иҵон, ауаса ирҵоз Лаша идырҵон.
Ауаса Ҳамҭа Лаша ишәҟәқәа иргәылаз анбан шафоз ианыз абга асахьа аагәаан асыс Ҳамҭа афеит. Абга ичны аԥсы ҭалан асыс хәыҷқәагьы инарылагьежьит.
Усахьа аҳәеит ашана еиԥш амра хы зхагылаз асыс шкәакәа ааҿыхан. Ауаса хәыҷқәа ҿыхан абга иажәлеит, аха иазымиааит. – Абга ндәылҟьан ицеит, уаҳа иҟамызт анбан зфоз ауаса Ҳамҭа. Ҳара анбанқәа ҳфаӡом ҳара ахәыцра аҳаҭыр ҳамоуп рҳәеит амра зхагылаз ауаса хәыҷқәа.
Лаша ашәҟәы ааиртын ахьшь асахьа днацәажәеит уцаны абга шьны уааны усахьахан сышәҟәы уаныл. Ахьшь иаҳәеит сыԥсы ҭалеит. Сцоит, адунеи сықәԥшуеит, иныҩныԥрааит. Лаша ибеит уи ашана иара ишилшаз.
Абга асыс Ҳамҭа афаз џьнашьон, аха абнаҿ абга аӡы анажәуаз инахыԥрааит – иаҳәеит сара слакәуп асыс, Ҳамҭоуп, сузыфаӡом – Алакә зшьуа ҟалаӡом инаунагӡоуп уи анхашьа аҳәеит Ауаса Ҳамҭа ашьжьымҭан Лаша иҟны ианааи, абга иацәцаны ауаса хәыҷқәа акәашара иалагеит рымра хқәа рылашара еилџьоуџьоуит ԥшшәырацәала ацәаҟә хырҵеит, инаган аҳаҭыр ақәҵаны ран ауаса Ҳамҭа нықәдыртәеит ацәаҟә.
– Умԥсыр бзиоуп, – аҳәеит ауаса хәыҷқәа зымра хқәа лашоз ирыхәаԥшуа.
Алакә ԥсӡом рҳәан икәашон ауаса хәыҷқәа.
Ауаса Ҳамҭа захьӡыз ауаса изықәтәаз ацәаҟәа аашьышьын, ишәымаӡоуп – аҳәеит. Шәыбзиақәоуп сара бзиа шәызбоит иҳәеит Лаша ауаса наигәыҵаиҳәҳәан ацәаҟәа днықәтәеит, – еицгәырӷьон.
Ҽнак Лаша иуасақәа иман ақалақь ахь дцеит.
Ауаса Ҳамҭа аԥацәа амра хқәа зхагылаз ирбеит иԥшызар ашана ауаа ирхәыцыз.
Аханқәа рҿы ача баба дуқәа ӡны иқәын ауаа рсахьа аҭан. Ари закә бнеикроузеи аҳәеит ауаса Ҳамҭа, ауаса хәыҷқәа иҩны ауаа инарылалеит рымра хқәа лашон. Ауаа ирҳәеит иаҳԥырыжәга арҭ ауаса шанақәа иҵкьыҵкьаҳшьоит ҳдырҿкыр, ҳдырчмазаҩыр ауеит.
Шәааи са сахь аҳәеит ауаса Ҳамҭа, аԥацәа ааизнагеит. Аӡәгьы бзиа ҳимбеит аҳәеит ауаса Ҳамҭа уи аҽны Лаша иуаса Ҳамҭа аԥацәеи иареи иман абаҳчахь дцеит. Уаҟа рпатреҭқәа еицҭырхит. Апатреҭ ҭыхҩы ари шаноуп иҳәеит, игәаԥхеит ауаса шана аԥацәеи иареи. лаша аҩны иуасақәа иман данааи, ауаса Ҳамҭа еиҳәеит есҽны наиааира ишигало ауасақәа.
Ауаса Ҳамҭеи аԥацәеи лашеи актәи рынаиааира абас инҵәеит.
Лаша аҩбатәи амш аҽны иуаса Ҳамҭа аԥацәеи наиааира ицеит. Лаша игәеиҭеит имлагоз аӷьычцәа. Сара ашаноуп излаҟоу суасақәа са исыхьчароуп даахәыцит Лаша, иааиртит иикыз ашәҟәы, – «шәсахьаха» иҳәеиьт, ауасақха еибарҩны ашәҟәы инагәылатәеит исахьақәаны.
Аӷьычцәа Лаша инаиаҩсит, иҟалаз рзымдырӡеит.
Лаша ахԥатәи амш азы данҿыха иӡбеит амшынахь дцарц иуасақәа иман. Уажәы ишәҟәы иагәылан исахьақәан. Ишәҟәы наиҩыҵракны амшын ахь дналбааит. Амшын ацәқәырԥа қәацаӡомызт, иҭынчын. Амшын аҿықәан дыхтәалан аԥсыӡкҩы, аԥсыӡқәагь ԥыҭк икхьеит.
– Мшыбзиа! – иҳәеит Лаша. Исықәҿиеит иҳәеит аԥсыӡкҩы, аԥсыӡ аныскуа, ахаҵа дсыхҭыгәлар сманшәалахоит, – игәасҭахьеит.
Лаша аԥсыӡкҩы днаидтәалан ишәҟәы днагәылаԥшит, уа зсахьа аныз ауаса Ҳамҭа аԥацәеи иареи рыԥсы ҭалан, амшын ахықә инықәхәмарит.
Лаша аԥсыӡкҩы диазҵааит иуфаша акәу иуҭирц акәу иукуа аԥсыӡ.
Иудыруоу арԥыс, сара агәамбзиара сарчалахьеит, аус ихьамҭоу сызуам – аԥсыӡ ӡынгьы ԥхынгьы, есымша искуеит сыхныҟәгараз. Аԥсыӡкҩы ииҳәаз ауаса Ҳамҭа иаҳаит, еизнагеит аԥацәа амра хы зхагылаз иранаҳәеит аԥсыӡкҩы ихныҟәгара шыцәгьоу. Амра хы зхагылаз ауаса хәыҷқәа рымра шәахәа амшын иныхдырҷҷалт – ашәахәа аԥсыӡ кны агаҿа иқәрыжьуа иалагеит. Ашьха иаҟараны аԥсыӡ ҿықәнажьлеит. – Иазхоуп шьҭа аҳәеита уаса Ҳамҭа, нас арҭ аԥсыӡқәа Лаша инеинаркит.
Лаша дыцәеит, ԥхыӡла дибеит еиқәаҵәа маҭәала еилаҳәаз ахаҵа хметрак иҩаӡоз, уи убысҟак дуаҩ дуун, Лаша дшәаны дааҿыхеит.
Лаша ԥыҭрак уи ауаҩ ау ԥхыӡла иибаз дизхәыцуан, нас изгәамҭаӡакәа деиҭацәеит, еиҭах аԥхыӡ ибеит.
Лаша мчык ааижәлан игьежьӡа иҟаз цәыҵарак дныкҿанацалеит, дыԥшызар аџьма қәыԥш ажьцәа наиқәнаҭәеит, – иаҳәеит сара аҟазара санцәоуп, ауаҩ ау еиқәаҵәа маҭәала еилаҳәаз ԥхыӡла дусырбеит.
– Шаҟа шана ари адунеиаҿ иҟалахьоу аӡәгьы изыԥхьаӡом, – аҳәеит ԥхыӡла аџьма нцәа.
Ауаса Ҳамҭеи аԥацәа амра хқәа зхагылази Лаша дрыман еиҭах амшынахь ицеит. Амшын цәқәырԥон, аҵан ахаҳә шкәакәа еилаарцыруан, иааиз амшын инҭалан аӡсара иалагеит.
Амра аӷьны иԥхон, уи амшын арԥхахьан, иқәнарцеиуан ашьхара. Амра иабеит ауаса Ҳамҭа аԥацәа амра хқәа шырхагылаз, иареиԥш рхы ашәахәа шахалашоз. Иҟалеит адунеиаҿ аӡәгьы имаҳац ашана. Амра шәахәа ау ҭбаа дук илашоу амшын агәы инӡаанарԥхалеит.
Амшын ихалашаз ашәахәа иқәлан иӡсон ауаса Ҳамҭеи амра хқәа зхагылаз ауаса хәыҷқәеи. Лаша ибеит ашәахәа ҭбаа дхылан иҽшикәабаз. Ари шаноуп аҳәеит ауаса Ҳамҭа уи збаз.
Лаша уи аҽны абарҵаҿы днатәеит, ишәҟәы иагәылаз ауаса Ҳамҭеи амра хы зхагылаз ауаса хәыҷқәеи иахьа ашана ҟалоит рҳәан, илашоу абарҵа иныҵахәмарит.
Лаша издырӡомызт изакә шаноу иахьа иҟалоз, уи здыруаз амра хы зхагылаз ауаса хәыҷқәа ракәын, урҭ ирҳәеит иҟаларан иҟоу аиҭаҳәара аҭахӡам, иҟалар иубоит, уаҳа акгьы рымҳәаӡеит.
Ашана ҟалоит шәеиза аҳәеит ауаса хәыҷы амра хы зхагылаз, аиқәаҵәа ԥшшәы змаз. Абарҵа ҭбаа ду аханы акәакь аҿы ацәардаӷәы кҿагылан.
Лаша иҳәеит еизаны ацәардаӷәы иқәтәаны иԥшырц. Еизеит уа. Аҽны адәахьы амра ԥхон, аԥша асуан, аҟармаҵыс абаҳчаҿ ишәаҳәон, еиҳараӡакгьы ҟәраан еиқәаҵәак ԥыруан.
Ашьха ахыцәқәан иқәиаз аԥсҭҳәа шкәакәа бымбыл ду албаара иалагеит, ашьшьыҳәа имыццакӡо иааин Лашеи ауасақәеи ахьтәаз абарҵа инадгылеит. Иҟалеит ашана аҳәеит ауаса Ҳамҭа, аԥсҭҳәа ҳҩызара аҭахуп. Сызусҭада сара – иҵааит аԥсҭҳәа. Уа адунеи ду ҳазқәынхоу ажәҩан лаша ухуп иҳәеит Лаша.
– Сара ишәасҳәоит имаҷу амаӡа, – аҳәеит аԥсҭҳәа шкәакәа.
Иаацәылашеит аԥсҭҳәа шкәакәа, ашәқәа аатит, аҩныҵҟа иҵиааҵәан илашан, аҭагыларҭа аман шәҭал аҳәеит аԥсҭҳәа шкәакәа. ишсәырбоит аԥсабара.
Сара сахьынхо ақалақь салҵны ахаан џьаргьы сымцаӡац иҳәеит Лаша, ҳаргьы иаҳбарц ҳҭахуп адунеи аҳәеит ауаса Ҳамҭа.
Алашарақәа нкаҷҷеит аԥсҭҳәа шкәакәа аҩныҵҟа.
Лашеи, ауаса Ҳамҭеи амра хы зхагылаз аԥацәа аԥсҭҳәа инақәтәан, абарҵа инадҵит.
Аԥсҭҳәа шкәакәа ахалара иалагеит аҩада.
Лаша ибон ашьхара, аҩхаақәа, аӡиасқәа, ашәҭқәа, арҩашқәа. Аԥсҭҳәа иҳаракӡаны ихалеит.
Анцәа ажәеиԥшь ашьха еиҳарак ду иқәгылаз ибеит аԥсҭҳәа Лаша дызҭаз, ауаса Ҳамҭа аԥацәа амра хы зхагылаз. Ажәеиԥшь дивагылан иԥҳәыс, рҩыџьагь иршәын ажәҩангәыԥшшәыла шәҵак амшын ацәқәрԥеиԥш акалҭ еилашәыршәыруан.
Ажәеиԥшь иԥҳәыс лхахәы аун еилаарцыруан еиқәаҵәан, лыблақәа лашон – иҭбаан.
Анцәа ажәеиԥшь аԥстәқәа дрынцәан, аха ԥсы зхаз аԥсаатәгьы дрынцәан, иара даун, ихахәы дуун аиаҵәақәа рсахьа алахәмаруан, еиқәаҵәан, аԥаҵа иҿаӡамызт, иблақәа ашәахәа разы ҭыԥхон.
Анцәа ажәеиԥшь идырит ашана шыҟалаз, аԥсҭҳәа анцәа итәарҭа, гыларҭа иахыԥраауа ишҩеиуаз, инапы наргӡаны аԥсҭҳәа ааникылан, иааҭигеит Лашеи, ауаса Ҳамҭа аԥацәа амра хы зхагылази, урҭ раԥхьа дгылан длашо анцәа ажәеиԥшь иԥҳәыси иареи, рышәҵа амшын ацәқәырԥеиԥш еилагьежьуан.
Лаша анцәа ажәеиԥшь, иԥҳәыси аниба иџьеишьеит шаҟа иԥшӡақәаз, аԥсҭҳәа ашә аатит, шәҭыҵ арахь иҳәеит анцәа ажәеиԥшь.
Лашеи, ауаса Ҳамҭа аԥацәеи аԥсҭҳәа шкәакәа иааҭыҵын анцәа ажәеиԥшь иаԥхьа иаагылеит.
Анцәа инапы дҩахеит, иаатит ажәҩангәашәԥхьара иҵылашааӡа итәны аԥстәы хкыс адунеи иқәзи, аԥсаатә хкы адунеи иқәзи рыхкы ашәа рҳәон, рыбжьы дыргон.
Урҭ рҭыԥ хра дууп, иҟьаҟьаран, аҳаскьын еиҵәа шанашәа ицқьан, иԥшӡан, ииаҵәаран. Лаша иџьеишьеит аԥсаатә шаҟа еиԥшымкәа ишәаҳәоз – рышьҭыбжьқәа шынцәатәыз. Ауаса Ҳамҭа Лаша ианаҳәеит анцәа ажәеиԥшь иԥҳәыси иареи ауаса Ҳамҭас Лаша иширҭаз.
Анцәа ажәеиԥшь Лаша дааиацәажәеит.
Адунеиаҿ шаҟа мчы ыҟоу, шаҟа еҵәа ыҟоу аӡәгьы издырӡом, изҳәаӡом, уи маӡа дууп, иҳәеит ажәеиԥшь.
Уажәшьҭа уахәаԥш схәыцра акы имыӡуа зегьы сынцәаратә дырра амч адунеиаҿ ишҭазыҩуа.
Ажәеиԥшь ашә наиркит, аԥстәи аԥсаатәи рышьҭыбжьи рбареи Амшынеиԥш ишәҵа еилашәшәоу днатәеит. Иԥҳәыс шана дихәаԥшуа дгылан. Инапы дҩахан иааиртит ажәҩан еиҵәа ҭбаа ду, иҟалеит ашана, иҭигеит анцәа ажәеиԥшь ихәыцра зго, аҳауа иҭазыҩуа аҟәраан мчы дуқәа, урҭ ажәҩан ҵҟьаны инхылеит.
Ажәеиԥшь иԥҳәыс даацәажәеит. Имч дууп ахәыцра. Адунеи иақәлахаша ауаҩы иԥсы ахьынӡаҭоу хҭыск иҩыр илшоит, ицәгьоуп анцәа иҭеиҩуа ацәгара, икаҷбеиуп ахәыцра ду агараҿы Амчи ақәреи, уиазы ауаҩы ианиҭахыу ыҟоуп, абас иалҳәеит Лаша ажәеиԥшь иԥҳәыс. Ажәеиԥшь анцәа ду иҟәраан шьҭыбжьыда, цәажәарада идоуҳа ду ажәҩан аҟны иирҵон.
Лаша дгылан, иуаса Ҳамҭа ажәеиԥшь ииҭази ажәҩани дрыҵаԥшуан, баша еилаԥыруамызт аҟәраан еихышьуа ахәыцра нцәатәы рԥон.
Ажәеиԥшь иҟәышра ду адунеи зырлашо аԥсаатә, аҟәраан еиқәаҵәа дуқәа рыла аҳауаҿ аԥсабараҿ иҭеиҩуеит, ирацәоу ахәыцшьа, аҟәышрақәа имаӡоу, инцәатәиу амчқәа Анцәа дрызхәыцуеит, ишоит ашанақәа. Аԥсабараҿ ирацәоуп ажәеиԥшь иҟәраан ирацәоу аихагьежьрақәа ажәеиԥшь имч ҭарҩуеит, ахәыцра дуқәа ԥсы зхоу ираҳаша.
Лаша ауаса Ҳамҭеи амра хы зхагылаз асара хәыҷқәеи идирбеит анцәаду имч зкуаз. – Уажәшьҭа, – лҳәеит ажәеиԥшь иԥҳәыс, ишәасҳәоит са сымч сынцәаԥҳәысшьа. Ажәеиԥшь анцәа ду аԥстәы рахь ибжьы иргаӡом хәыцрала ирԥыруеит аԥсаатә мацара.
Анцәа иԥҳәыс аԥшӡа шана, зхахәы ау аиаҵә злаԥсоу еилаарцыруеит.
Уи ажәеиԥшь иԥҳәыс аҳауаҿ анцәа иусқәа ҭалыҩӡом, есҽны лыбжьы лыргоит, уи лыбжьы анцәа имч амоуп.
Есҽны ажәеиԥшь иԥҳәыс лыбжьы лыргоит абас: Гәыгәҟеи, Гәыгә-ҟеи ҳәа аԥстәы реиқәырхаразы дрыԥхьоит. Есымша Аԥсны иқәыҩуеит ажәеиԥшь иԥҳәыс лыбжьы Гәыгә-ҟеи Гәыгә-ҟеи ҳәа, анцәаратә мчы ацын, уи иарҿиоит ԥсы зхоу, аҩнатә ԥстәқәагьы лынцәаратә мчы иаҳәоит иқәымӡаарц, иҿиаларц, ауаа ишәарыцоу ирхылбааӡом, – ирылҭоит, аха аԥстәы, ашәарах адунеи иқәнымҵәарц есымша Аԥсны ашьхақәа ирҿыҩуеит лынцәа бжьы Гәыгә-ҟеи, Гәыгә-ҟеи.
Ауаса Ҳамҭа иаҳәеит: – Саргьы исылшоит ажәеиԥшь данхәыцуа адырра. Лаша ажәеиԥшь иԥҳәыс ашана ибазшәа дџьашьаны длыхәаԥшуан.
Лаша иалҳәеит ажәеиԥшь иԥҳәыс, шьҭа аԥҭа шкәакәа ааит аҩныҟа шәцоит, аха шьҭа ҳажәбом, зныкоуп ари ашана аныҟало. Ижәдыруаз иӡуа зегь зыӡӡом, зегьы ауаҩы иԥсаҟны инхоит, лҳәеит ажәеиԥшь иԥҳәыс, нас лыбжьы ааҭганы Гәыгә-ҟеи Гәыгә-ҟеи ҳәа ашьхарахь дыҩхалеит.
Ажәеиԥшь дҩагылеит ахәыцра нцәатәқәа зҳауаз, аҟәраан еиқәаҵәа дуқәа аҳауаҿ ахыгьежьаара иаҟәыҵит.
Анцәа ажәеиԥшь инапала аԥсҭҳәа шкәакәа иԥшыз Лашеи ауаса Ҳамҭеи ауаса хәыҷқәа амра шәахәа ахаԥхоз ахқәа зхагылази аԥсҭҳәа шкәакәа еиҭа инҭалеит. Уажәшьҭа аҩныҟа иугоит сысасцәа иҳәеит анцәа ажәеиԥшьаа аԥсҭҳәа шкәакәа днацәажәеит.
Лашеи, ауаса Ҳамҭеи, уи аԥацәеи аԥсҭҳәа шкәакәа инҭалеит.
Ахәлара иалагахьан, аиаҵә еилаарцыруан, амза ҭәы лашон.
Аԥсҭҳәа шкәакәа Лаша иҩны абарҵа инадгылан, ашә аанартит, иҭабуп аԥсҭҳәа шкәакәа, ашана ҳақәшәеит иахьа, – иҳәан, аԥсҭҳәа шкәакәа дааҭыҵит иуасақәа иман.
Абас инҵәеит алакә Ауаса Ҳамҭа захьӡу.
Алақәа – аацәырҵын, имцахеит.
Алымҳақәа – аацәырҵын, иҿырпынхеит.
Аҿы – аацәырҵын, амцеи, аҿырпыни афеит.
Аӡӷаб Ӡымра даацәырҵын, алақәеи, алымҳаи, аҿи ааидылҵан, ауаҩы далҵит. Уи ихьӡын Цәалеи.
Ӡымреи Цәалеи неихәаԥшит, рҩыџьагь акы еигәырӷьон, – уи иахьеиԥылаз ауп.
Ӡымра илҳәеит абга амҵәыжәҩа змоу соуп ҳәа, – дыбгахеит. Цәалеи абӷа днықәтәан еицыԥрит. Урҭ цон ҳауала иԥыруа шьхагәыла.
Абга амҵәыжәҩақәа ааикәанаԥсан шҭакы инҭалеит. Цәалеи дҩагылан абга днеихырхәеит. Аԥшәма аҩны ашә даахыҵит, – шәара ашанақәа шәсасцәаз, – шәымҩахыҵ аҩынҟа иҳәеит.
– Сара абгақәа рынцәа соуп – аҳәеит абга амҵәыжәҩа змаз. Цәалеи иҳәеит, ҳамҩахыҵуеит сасра.
Ашҭа анхара ду ҭагылан. Анхаҩы дҵааит – асасааирҭахь шәнасыԥхьару, аԥацхаҿ амца ахьеиқәу еиӷьашәшьоу?
Абга амҵәыжәҩа змаз наҵыԥрааит, – инцәа ҭыԥуп аԥацхахь ҳнаг. Цәалеигьы ус иҭаххеит
Амца ачуан ду ахакнаҳан, азна акәтқәа ҭан, ажәра иаҿын. Аԥшәма ԥҳәыс акакан арашы алылхуан. Иааҩналаз аҟәардә хәхәа инықәтәеит. Зегьы иргәаԥхон амца лаша амҿқәа ирыцралан иахьыбылуаз.
Аԥшәма ԥҳәыс абысҭа нықәлыргылт акәтыжьи араши навалыргылеит. Дара зегь неидтәалан акры рфеит.
Аԥшәма хаҵеи ԥҳәыси рысасцәа абга амҵәыжәҩа змази Цәалеи ирарҳәеит, – Џьаргьы имцакәа рынхарҭаҿы ирыцынхо иалагарц.
Цәалеи иҳәеит – ԥас сышәзыҟалоит ҳәа.
Абга амҵәыжәҩа змаз иаҳәеит, – шәынхареи шәареи ацәгьа шәацәысыхьчоит ҳәа.
Еиқәшаҳаҭхеит, аицынхара иалагеит. Цәалеи ажьира далагеит, иԥсы иаҵаз амца жжаӡа иааҭганы ажьираҿ инышьҭеиҵон, уи амцаҿы ирҭәон, иӡрыжәуан.
Аусура даналагалак амца хәжжаӡа иԥсы инаҵеиҵон, уи ахаан ицәомызт, дабылуамызт.
Ақыҭаҿ инхоз иҟаиҵо рҭахны иаархәо иалагеит. Цәалеи аԥшәма саб ҳәа еиҳәон, ирҳауаз ахашәалахә ииҭон.
Аԥшәма уи ахашәалахә аҳ\шәындыҟәра иҭеиҵон, иҳәон абга амҵәыжәҩа змоу иахьчаларц.
Абга амҵәыжәҩа змаз неины ашәандыҟәра ԥарала иҭәыз инадтәалон. Аԥшәма хаҵа аҿарпынқәеи, аԥхьарцеи амҿы иалхны иҟаиҵон, нас дтәаны иаирҳәон. Дара зегьы бзиа еибабон, иааибуан, апату еиқәырҵон.
Цәалеи аԥшәма хаҵа иеиҳәеит амаӡа, абга амҵәыжәҩа змоу Ӡымра шлыхьӡыз, дшыӡӷаб қәыԥшыз, нас дшыбгахаз.
Аԥшәма иџьеишьеит уи, аха абга амцәыжәҩа змаз уӡӷабха ҳәа аимҳәеит.
Абга амҵәыжәҩа змаз аӡӷабхара аҭахӡамызт, ус инхон.
Цәалеи ԥҳәыс аагара иҭаххеит.
Абга амҵәыжәҩа змаз усыцца ҳәа даҳәеит.
– Ус акәзар, – аҳәеит абга амҵәыжәҩа змаз, уахынла сыԥҳәызба ԥшӡахоит ҽынла, абга амҵәыжәҩа змоу сакәхоит.
Цәалеи Ӡымра ԥҳәысыс дигеит. Ачара руит.
Урҭ ахшара рацәа рыхшеит, насыԥла еицынхон.
Раида иааихәеит аҽада, Ҳарира захьӡыз.
Раида аҽада ақәтәара хьымӡӷишьон аҟынтә, шьапыла аҽада Ҳарира давагылан дцон. Аҽада Ҳарира қәыԥшын, амч ҭан, – иӷәӷәан. Амҩан акәара имҩасуаз иныҽԥынгылан ӡык ажәит.
Раида игәеиҭеит аҽада Ҳарира аӡы анажә аҽшаԥсахыз, иҟаауа иалаган, амца наҿҟьеит, нас еиҭа иҟаан, афатә аҿҟьо иалагеит.
Раида ашана ҟалеит иҳәеит, уи игәаԥхан аҽада Ҳарира абӷа ааишьышьит.
Аҽада Ҳарира инцәатәыз мчык ацәа иналашәеит, иаазқәыршәшәеит, убасҟан абӷа ахьы налышәшәан акаԥсара иалагеит.
Раида дгәырӷьан дыччон, иџьыбақәа хьыла ирҭәит.
Уи ашьҭахь ахьтәы уапа еилыԥхо инаимҵанаршәит.
Раида ахьтәы уапа анишәиҵа, аԥшӡашьа игәаԥхеит, иџьеишьеит. Раида афатә ааирхиан, акры ифеит, аҽада Ҳарирагьы акры аҿеиҵеит.
Раида аҽада Ҳарира амца зыҿҟьоз днацәажәеит – Ҳамҩа аауркьаҿит, акры ҳҿоуҵеит, ақәа ҳахьӡаргьы ахьтәы уапа сахьчап. Анцәа ахырҳагара уқәиҵааит иҳәан Раида иҽада Ҳарира иманы амҩа днықәлеит, ахрақәеи аҩхаақәеи дырҿысуа. Аҽада Ҳарира аацәажәеит, – Раида, уара зегь реиҳа бзиа иубода?
– Сара макьана сқәыԥшуп. Сан сзыхшази саби иреиӷьасшьоу ауаҩы дысмоуӡац, – иҳәеит Раида.
Уҩны сызлаургои? Сара ашанақәа зылшо аҽада Ҳарира.
Ашана шулшо сурбахьеит, аидара уқәҵан аус усыруа салагом, иахьыбзио ҭыԥк аҿы уҭра ҟалоит. Ԥҳәызба бзиак дубаргьы здыруада, уи сара аҽада Ҳарира исызгәамҭо џьушьо, сара зегьы сырнаалоит, амалгьы умҵасыԥсо салагоит.
– Оо! Сҽада гәыраз Ҳарира, сџьыба иҭоу ахьи, суапа ахьы рахәыц иалхуи насышәҵаны сҿынасхар, иреиӷьу аԥҳәызба дызгоит иҳәеит Раида.
Аҽада Ҳарира ашьапқәа ирҩахан иааччеит, ахаԥыц шкәакәақәа ныҵлашо.
Уара Раида аԥҳәызба лыԥшӡара мацара узхома?
– Оо! Сҽада ҟәыш, Ҳарира. Уара иуасҳәоит имӡакәа агаӡа дызгом, абеиа слышьҭам, сзышьҭоу аҩыза бзиа лоуп, насгьы бзиа сылбозароуп, лыԥсы ахьынӡаҭоу дгәырӷьо, сбара лҭахны дсоуроуп. Раида уара амцхә уҭахӡам, – сара уҽада Ҳарира сыԥсы иԥнашәоит ауаҩы уара иутәу даанцәырҵуа. Оо! Ҳарира сҽада мышьҭа бзиа, уара дысзалухыргьы иудыруазеи сара ԥҳәысс изгараны сыҟоу.
– Хымԥада, Раида, шәышықәса уҟазаргьы, сара суцхраалоит, акы уацәымшәан.
Абас ишеицәажәоз Раида иҽада Ҳарира дашьҭагылан иҩны днадгылт, агәашә ааиртын, ашҭа инҭалеит.
Раида абри анхароума уара иутәу? Иааҭгылан абааш ҩни аԥацхеи инарыхәаԥшит аҽада ҟәыш Ҳарира – Иаачченит, амал сара иусҭоит, аха асгьы ибзиоуп. Раида аҽада ахәда инапы нахишьит, – абораҿ арахә урыласкуам, уаала суадахь, уаҟа ҳаицынхалап.
– Сақәшаҳаҭуп, – аҳәеит аҽада, Ҳарира Раида иӡамҩа инагәӡит. Уӡырҩы сҽада бзиа Ҳарира адәылҵра ануҭаххо, аҩны унавалозароуп.
– Оо! Уара умсааит фҩы цәгьак сшамаабуа. – иҳәеит Раида.
– Уи азы угәы рҭынч, – сара ацәгьа шыҟаҵатәым еилыскаауеит. Ҳариреи Раидеи уадак аҿы инатәеит.
Раида ицәарҭа днылаиан дыцәеит.
Аҽада Шарира гәыраз ахы накуанарҽын инатәан ицәеит.
Цәамҭхаа шәоуааит аиҩызцәа ҿыцқәа рҳәеит амзеи аиаҵәақәеи, аԥенџьыр икылԥшуа иааԥшуаз. Аҵхыбжьон аҽада Ҳарира қьиа ашана ахы иааҭашәан ахала иахьтәаз иааччеит.
Иџьашьахәуп, абзиабара – Раида уи ԥишәароуп, аҳәан, иааҟааит. Аҽада ҟәыш Ҳарира амца наҿҟьеит, уи амца дықәлан ԥҳәызба қәыԥшк ашанеиԥш дыԥшӡаны аҿы дааҭыҵит.
Раида аҽада Ҳарира аҟаабжьы даарҿыхеит, ибеит анцәа ҭыԥҳа леиԥш иԥшӡаз аԥҳәызба аҽада Ҳарира дшаҿҟьаз. Раида аԥҳәызба бзиа дибеит, данылзааигәаха лнапы ааникыларц инапы анааиҵих аԥҳәызба еиҭах амца зыҿҟьоз аҽада асаса дынҭалан лҽылӡеит, дицәыԥхашьеит Раида қәыԥш.
– Оо! Аҽада Ҳарира қьиа сара бзиа избо аԥҳәызба уара уҿы дҭалан уԥсаҟны лҽылҵәахит.
Уи ашана аԥҳәызба ԥшӡа Раида, иуҭаххар саныҟаауа амца ансыҿҟьо дыҭҟьо далагоит, сыԥсы мцаԥшь лыҵаҷҷо.
Аҽада Ҳарира қьиа ааччеит Раида ихәаԥшуа. – Абзиабара уцәа иалазыршәаз илыхьӡуп Рерашьа.
Рерашьа улҭаххар шәышықәса шәыҟазаргьы шәеицрыҵӡом, уи луаҩышьеи, лқьиашьеи ҳәаадоуп. Раида дтәаны аҿырпын арҳәара далагеит, Рерашьа аԥшӡа илызкны.
Рерашьа аҽада Ҳарира ахәда дҭатәаны Раида иҿырпын дазыӡырҩуан, илгәаԥхон, аха арахь дцәырҵуамызт, маӡак лыман. Уи лымаӡа аԥхашьара акәын, макьана дишьцылон Раида, лара уа дахьтәаз дылбон – дизыԥшуан.
Аҽада ҟәыш Ҳарира Рерашьа дахьҭатәаз ахәлымшәы анаркит, нас иҟааит, иччеит, амцабз иаҿҟьаз дааҭнарҟьеит аԥҳәызба ԥшӡа Рерашьа.
Аҽада Ҳарира иаҳәеит бицца Раида ԥҳәысс. Рерашьа дақәшаҳаҭхан, днеин Раида днаивагылеит.
Ашьха Лашькьындар дынхалеит аҷкәын Ҭемыр, уа диԥылеит алақәа рынцәа Алышькьынтыр.
Анцәа Алышькьынтыр усыршанхоит, Ҭемыр, уԥшла иҳәеит.
Инапы дҩахан иааиниҟьеит: – «Шәааи, шәԥырны» – инациҵеит.
Ажәҩан ырлашо ахьтәы фаетон аацәырҵит, амцҵәыжәҩа змаз алақәа аҵаҳәан ирацәаны. Ашьха Лашькьындар инықәлашеит анасыԥ лашара.
Анцәа Алышькьынтыр даара ддуын, длашон, иблақәа алашара рҭыԥхон, уи дҟәышын, инцәатәны дқьиан.
Анцәа Алышькьынтыр Ҭемыри еиҳәеит уааи, ахьтәы фаетон усыцақәтәа.
– Ҭемыр иҳәеит – уара алақәа рынцәа лаша, инацәтәии аҳақ змоу иуҭаххаз сақәшаҳаҭуп, ипату дууп сара сзы уцнаиааира.
Ахьтәы фаетон ҭбаа лаша алақәа амҵәыжәҩа змаз зҵаҳәаз инҭатәеит, анцәа Алышькьынтыри Ҭемыр аҷкәын қәыԥши.
Ахьтәы фаетон ашьхақәа инархыԥрааит.
Алақәа амҵәыжәҩа змаз ӷәӷәақәан, ашанара рылан, урҭ рынцәа бзиа иибоз аҭыԥқәа рдыруан. Алышькьынтыри Ҭемыри ԥырны ишцоз ирбеит ар еиқәных рыҵаҟа аибашьра рҽазырхианы ишрышьҭалаз.
Алақәа иԥырны ицоз афаетон згоз, алашара рхылҵуа иалагеит ҵаҟа ар еиқәных ижәылоз ирҭахын Алышькьынтыр ииааирц илақәеи, ифаетони Ҭемыри, иара Алышькьынтыр ихаҭагьы дара иртәны иргарц. Ҭемыр Алышькьынтыр еиҳәеит – абџьар ҳамаӡам, оо! анцәа уара ахьышьаргәыҵа иҳабашьуеит.
– Анцәа абџьар шьҭихӡом, ииҳәаз ҟалароуп, – иҳәеит анцәа Алышькьынтыр.
Иԥырны ицоз, амҵәыжәҩа змаз алақәа алашара кадырҷҷо иалагеит, урҭ ус ҟарҵон рынцәа уиҿагылар, ирылшон
алашара ирхылҵуаз ала ар зегьы рбылра, аха ацәгьа ҟарҵомызт.
– Шәыҽшәырҭынч! – аруаа, иҳәан, анцәа Алышькьынтыр инапы дҩахеит. Ҵаҟа адгьылаҿ аибашьцәа ижәылоз иԥыршәеит анцәа Алышькьынтыр имч лаша, уи акәхеит, аибашьцәа рабџьар шьҭарҵеит, ихырхәо анцәа Алышькьынтыр улԥха ҳаҭ ҳәа иҳәара иалагеит.
Ауааа алашарақәа аркны аҵла иакәшан иаҳәон – рлахьынҵа бзианы, иҿио иҟанаҵарц.
Аҵла аҳауамчқәа иԥыруаз аԥсы рымнахуан алашара ауаа иаҳәоз рзы.
Аҵла аԥша ианаҳәон: – Аԥша, иусҭоит амч, ауаа идурҵарц иузгәакьоу анажәлак рхала инумыжьларц. Аԥша асуан, аҵла абӷьқәа аршәыршәыруан, иагон, иашон аҳақ – апату еиқәҵара, аицәымӡра.
Аҵла ду алашара кны ауаа рацәа амҵаныҳәон.
Аҵла шанан, ажәҩан иалаз аԥсқәа иранаҳәон ишрыцхраатәу. Аԥсы, зегь зымчу ирылшон ауаа рахь абзиабара ашара, урҭ аҵла иалатәан, иахыԥраауан. Ауаа рыгәҭыха ҳәаны ицон рыҩынҟақәа рахь. Аԥсы ауаа зыҳәоз аҳауаҿ ирԥсит аҳақ ауаа рыгәҭыха ишеиӷьхаша ирнаҭон.
Аҵла жәлар знык амал азы иамыҳәацызт, урҭ аманшәалара иаҳәон.
Ажәлар арманшәалон аҵла.
Ҟасҭеи ихьы иман дцеит, иҳәеит аҵла шана ҳақла игылаз сақәшәеит ҳәа.
Шьхакаҿы ахаҳәқәа ауит.
Иалагеит ахаҳә атҟәацра, урҭ ауаа ргәылҵуан. Иит абас ашьхаҿ ар, урҭ ирыхьӡырҵеит ахаҳә аԥацәа ҳәа.
Ахаҳә уаа иаарҭахыз аԥша ирнаҭон, ианасуаз ирзаанагон.
Ахаҳә уаа рҽеиларҳәеит рцәа иақәшәо иԥшӡаны. Аҵлақәа ԥхьарцахеит, аԥша ашәа рзаҳәон, игәырӷьон, рира азгәарҭон. Ахаҳә уаа хаҳәк ааиҟәыржәан агәгәаҳәа амца ааиқәылеит, уи ахаҳәмца ахьӡын, уахгьы-ҽынгьы ицәаӡомызт.
Хаҳә уаҩык Данаҟаи зыхьӡыз иреиҳәеит ар иара раԥхьа дышгыло, аха абџьар ахаҳә уаа ишышьҭырымхуа, қьиарала ишанан ишынхо.
Данаҟаи ахаҳә мца ааигәара днатәеит, уи бзиа ибеит амца аԥшӡашьа.
Ахаҳәмца алашара алҵуа иалагеит, иҟалеит еиҭа ашана, ииуан аӡӷабцәа рхахәқәа амцеиԥш иаԥшьны, рыбла ҭбаақәа еиқәаҵәаны, рлакҭа амца ашәахәа рҭыԥхон. Ахаҳә мца иагәылҵит, иит арҩык аӡӷабцәа.
Амца ҳәсақәа Данаҟаи ир ахаҳә аԥацәа бзиа ирбеит.
Иҟалеит абзиабара ду зегьы рзы. Аԥхьарца адырҳәон ахаҳә хацәа, иауит еиҭах ахаҳәқәа ашьхараҿы. Данаҟаи иреиҳәеит шәахәаԥшла иҟало еиҭах.
Ахаҳә дуқәа рышәқәа аатит, аҩнқәа рылҵит. Данаҟаи иреиҳәеит аҩнқәа ирыҩналарц амца иахшаз аӡӷабцәа бзиа ирбоз ахаҳә хацәа аӡәаӡәа алырхит.
Ахәылбыҽха ахаҳә ҩнқәа рҿы ичаран. Данаҟаи дтәан ахаҳә мца бзиа иибоз дахәаԥшуа, ус бзиа дызбаз ахаҳә мца аԥҳа днаидтәалеит.
Аԥша аҿарпын наинаркит, аӡӷаб аԥхьарца итәаны реиԥылара агәырӷьаразы иадырҳәон. Ашьхаҿ есымша ахаҳәқәа ауан, урҭ тҟәацуан, иргәылҵуан ахаҳә хацәа.
Еиқәын имыцәоз ахаҳә мца, уи иахшон ашанеиԥш иԥшӡаз ахаҳә мца аӡӷабцәа. Урҭ абзиабара рцәаҩан, дара ракәын ахаҳә хацәа ҩызас иалзхуаз.
Ҽнак Данаҟаи иҳәеит сара ахаҳә хацәа сыреибашьӡом, аусгьы дсыруӡом, иаҳҭаху зегьы қәаны иаулоит, аԥсабара иаҳнаҭоит. Ахаҳә уаа ирҭахыз зегьы рыман.
Ахаҳә уааи, амца уааи ирҳәон ақьиара шыбзиоу, зеь шеиқәнархо. Ҳара ҳаԥсҭазаара ажәҩан ауп, уи иаҳнаҭоит ашанатә нхашьа рҳәеит дара.
Ахаҳә уаа ааԥсаӡомызт амца уаагьы агәаҟреи ааԥсареи рыздырӡомызт, дара есымша игәырӷьон, бзиа еибабон.
Сара уа сыҟан, избаз шәасҳәеит.
Изыҩуеит х-ажәак.
Актәи ажәа –
Аԥсы.
Аҩбатәи ажәа –
Ажәеиԥшь.
Ахԥатәи ажәа –
Анцәа.
Иалҵит алакә уаҩ ихьӡ Наԥсеи.
Дызусҭада Наԥсеи?
Уи зны дкьаҿхон, зны даухон.
Данкьаҿыз ауаа ауқәа дрыҵашьыцуан. Данаухоз дԥагьахон зегьы среиҳауп ҳәа.
Наԥсеи ашьауардын дақәтәан ашьхақәа дырхыԥраауан – дласын аҵысхә еиԥш данхәҷхоз, ашәарах ибон дырхыԥраауан, аха абџьар ныҟәигаӡомызт, ишьӡомызт.
Дандухоз Наԥсеи абаҳча еихеиҳауан, ашәыр рацәаны иааӡон, уи аус бзиа ибон.
Наԥсеи дандухоз ишәыр ахь инапы данҩахалак иааҿышәшәаны ааҵәақәа инырҭаԥсон.
Инапы анеиниҟьалак аахәацәа аԥара наиҭан ирыман ицон ҽадаиала.
Наԥсеи ашьауардын иҩны абарҵа иҵатәан данхәыҷхоз, дақәтәан дԥыруан.
Наԥсеи зны ԥҳәыс дааигарц амҩа дықәлеит, дануаҩы хәыҷыз ишьауардын дақәтәаны, ақыҭақәа еимидон, аха аӡәгьы бзиа дизбомызт.
Ҽнак Афеиа ԥшӡа, есымша зыблақәа қьиарала илашоз диԥылеит.
Ишьауардын дналбааԥан дналеихырхәеит Афеиа.
Уара шаҟа аамҭа ухәыҷхои, – днаиазҵааит Афеиа
– Сара шарԥазы инаркны шьыбжьонынӡа схәыҷхоит, аҵысхә еиԥш сласхоит, шьыбжьышьҭахь хметрак снеиуа саухоит, сымчгьы ӷәӷәахоит.
– Ԥҳәысыс иуҭахыда, – днаиазҵааит Афеиа. Наԥсеи даахәыцит.
– Актәи аус – слымԥсахроуп.
– Аҩбатәи аус – дмаашьароуп.
– Ахԥатәи аус – дқьиазароуп.
– Уи сызхоит, – иҳәеит.
Афеиа лмаӷра аалыршәшәан ԥҳәызба қәыԥшк даацәырҵит.
Аԥсеина лыхьӡуп лҳәеит, дыхьтәын лхахәқәа хын ирҳәны, ашанеиԥш дыхнаҩон, амаҭәа лышәӡамызт, Наԥсеи иџьеишьеит ахьы уаҩы Аԥсеина лыԥшӡашьа, бзиа дибеит. Афеиа ахьшәҭ ҳәа дныҵаба дцеит, Аԥсеина днаиҭан Наԥсеи.
Ахьтәы ԥҳәыс Аԥсеина ахьтәы хәыҷқәа лыхшеит.
Анбанҟәшәара алакә ахьӡ аԥшааразы изыҩуеит ха-жәак.
Актәи ажәа –
Алашара.
Аҩбатәи ажәа –
Ақәа.
Ахԥатәи ажәа –
Асы.
Иалҵит алакә ахьӡ Аласыуа.
Аласыуа адунеи еимидон, аиаҵәақәа дырҭаауан. Ауаа иреиԥшу џьаргьы дыҟамызт, дыԥшаауан. Есымша Амра анԥхоз, ианыҩагылоз, ихьтәы гара лашо амшын инхықәгылон, иара адун аха илақәа аиаҵә иреиԥшын ихахә џьылаџьоуџьоуан, аиаҵә реиԥш илашон.
Аласыуа аԥсабара амч дацәшәон, уи иалшо есымша еиԥшны аҽаԥсахлар дацәшәомызт. Иамцхәны ақәа амуроуп, иамцхәны аԥша амысроуп, иамцхәны асы амуроуп, мамзар ԥсы зхоу ауааи, аҵиааи зеиқәхом. Ишьақәзыргылода аԥсабара имцхәу ауаа ирзымчҳауа рмоуртә ишьақәгылоит. Ишьақәымгылар, – ԥсызхоу ирхырго аҟара, ауаа аԥсабара иҭанархоит. Аласыуа иҳәеит: «Аԥсабара амч ҳәаа змам аҟәышра ацуп». Аласыуа ҭынч ихьтәы гараҿ днықәиан амрахь дхалоит, амра иаӷьны ишуп, аха Аласыуа уи иԥырхагаӡам, дшаноуп, иҟоуп аиаҵәақәа иаӷьны иахьыхьшәашәароу. Аласыуа ичҳауеит уигь.
Аԥсабара иацу аҟәышратә мчқәа иҳәаадоуп. Иара дрышьҭоуп ажәҩан икыду аиаҵәақәеи, амзеи, амреи рыҟны зыԥсы ҭоу иԥшаарц, аха џьаргьы адгьыл аҟны ада ауаа нхаӡом иҳәеит Аласыуа.
Иҟәышра дууп аиаҵәақәа реиҩызара, аԥсҭазаара зыхьчо мчуп. Аԥсабара аҟәышра амч иԥсабаратәиуп, ишьақәгылоуп ҭыԥк аҿы игьежьуа.
Аласыуа дхәыцуеит сара ацагьы, ахьшәашәагьы сацәшәаӡом, аиаҵә лақәа схоуп, аиаҵә гәы-ӷәӷәа сымоуп.
Ауаа рымч, сымч аҟара рылшаӡом. Амчи, ахшыҩи, аԥсабара иалшо бзиа избоит, аха иџьасшьоит, есымша ианеикәшо сахьрыламӡуа, сыҟоуп, иҟоуп бзиа избо ауаа, аха сара ахьтәы гара сгароуп, уи аиаҵә еимнадоит.
Аласыуа имҩа ԥсара мҩоуп, инҵәаӡом.
Абырлаш хан хьыҵәцара – ашьхақәа ирхагылоуп, уахь уаҩы дызхалаӡом, еиҳаракӡоуп. Убра инхоит амиллион шықәсақәа Ҳаци-Ԥациаа, урҭ ирҳәоит ашәак
Ҳаци – Ԥаци.
Ҳаци – Ԥаци.
Ҭаҩра.
Амиллион шықәсақәа, ахан хьыцәҵараҿы, агьежь ҟаҵаны аԥсыуала икәашоит, иршәу еилаарцыруеит, рхахәы ирықәԥсоу аиаҵә алаџьоуџьоууеит. Ашәаны ирҳәоит:
Ҳаци-Ԥаци.
Ҳаци-Ԥаци.
Ҭаҩра.
Абар, абар – ашықәс ҿыц. Ҳаци-Ԥаци дааигәахоит. Ашьхақәа ирықәыҩуеит ашәак, иааԥымҵәаӡакәа:
Ҳаци-Ԥаци.
Ҳаци-Ԥаци.
Ҭаҩра.
Амиллион шықәса Ҳаци-Ԥаци азыԥшуп. Ашықәс ҿыц Ҳаци-Ԥаци иааира ашәаны ирҳәоит.
Ҳаци-Ԥаци.
Ҳаци-Ԥаци.
Ҭаҩра.
Иит ашықәс ҿыц. Хаци-Ԥаци захьӡу. Уи дкәашо даарылҵны иҿынеихоит, зегьы дырԥыло шәҭык-шәҭык шкәакәақәа ҳамҭас ириҭоит, иҳәоит ашәа:
Ҳаци-Ԥаци.
Ҳаци-Ԥаци.
Ҭаҩра.
Ашықәс ҿыц Ҳаци-Ԥаци захьӡу ахан хьыҵәцара дындәылҵуеит, ажәлар ашықәс ҿыц рыдиныҳәаларц, иара аԥаҵа иҿаӡам. Абырлаш еиԥш деилаарцыруеит, ихахәы иқәԥсоу аиаҵә сахьа алаџьоуџьоууеит. Ашәаны иҳәоит амҩан:
Ҳаци-Ԥаци.
Ҳаци-Ԥаци.
Ҭаҩра.
Икуп ирацәаны ашәҭ шкәакәақәа, дызԥыло ҳамҭас ириҭоит.
Икәашоит зегьы аԥсыуала, рнапы еибаркны, ашәаны ирҳәоит:
Ҳаци-Ԥаци.
Ҳаци-Ԥаци.
Ҭаҩра.
Абас иаауеит Аԥсны ашықәс ҿыц. Ашьхақәа ирхыҩуеит ашықәс ҿыц ахьӡ, Ҳаци-Ԥаци зегьы ашәаны ирҳәоит.
Ҳаци-Ԥаци.
Ҳаци-Ԥаци.
Ҭаҩра.
Ҽаанбзела шәнеилааит, ашықәс ҿыц Ҳаци-Ԥаци шәаԥылалааит.
Мҩамш, инымҵәаӡо аамҭа мҩа дықәуп Ҳаци-Ԥаци. Уи иқәыԥшу ҷкәыноуп, ахаан дажәӡом иҳәоит, иашәа аанҿасрада есымша.
Ҳаци-Ԥаци.
Ҳаци-Ԥаци.
Ҭаҩра.
Ҽаанбзиала, Шьардаамҭа шәаԥылалааит ашықәс ҿыц Ҳаци-Ԥаци.
Нар абаз кыдҟьаны амааҭ алихуан. Агәыр аҵа дкылсуан иус акы алҵырц.
Аԥара иоуаз ала анхара ҟаиҵеит, иргылт аҩн ду. Иҟаиҵеит аҵеџь, аӡы цқьа амра хыԥхалон.
Нар абаз кыдҟьан амааҭ алихуан. Агәыр аҵа дкылсуан, иус акы алҵырц. Ашьхақәа бзиа ибон, дгылан дырзыԥшуан, изхара данрыхәаԥшлак, дтәаны имааҭқәа иԥхьаӡон.
Уи аамҭаз ацәаҟәа ашә аатуан, ԥҳәызбак даагәылҵуан, лара дқәыԥшӡан, лыблақәа аиаҵә реиԥш иҭыԥхон.
Аԥҳәызба шана Нар иалҳәеит: – Уара абаз кыдҟьан амааҭ алухуеит, агәыр аҵа укылсуеит уус акы алҵырц, инухша еиҳаны амал ду узырҳаӡом.
– Изысҭахузеи амал ду, схы зланыҟәызгаша сызхоит, – иҳәеит Нар.
– Аԥсыцәгьара улаӡамзаап, – лҳәеит аԥҳәызба.
– Нар, усыцаала, иусырбоит ацәаҟәа аҭалашьа, – ҳәа иалҳәеит.
Нар аԥҳәызба лаша лнапы кны ацәаҟәа иаатыз дынҭалеит.
Иаатит дунеик, ахьтәы ҩнқәа ихьыҵәцараз. Урҭ акы иныҩналеит. Уцәажәар иуҳәоз уоуан, исфаша ааг уҳәар, ихианы иааины инықәгылон, аӡы уҳәар, ахала иааиуан, инаумҵагылон. Иаауҳәоз зегьы уоуан, акгьы азы ахә ушәаӡомызт. Ацәаҟәаҿы инхоз аԥҳәызба шана иалҳәеит, Нар, ара ҳаицынхалап ҳәа. Нар иҳәеит: Ацәаҟәаҿы иубаӡом ашьхақәа, сара адунеи сықәԥшлароуп, уаҳа сахәаӡом.
Абаз кыдҟьан амааҭ алхуа агәыр аҵа скылсуа, сус маншәалахарц сахьынхоз аԥсабара сыцуп, ацәаҟәаҿы уи збаӡом, – уи сзыхгом. Аԥҳәызба лаша аџьашьахә илҳәеит Нар: – Сыцәаҟәа санҭало узгалоит, нас ацәаҟәа анасыркуа уҩны ҳааилап.
Аԥҳәызба ашәахәа лаша зцыз длашон, лыблақәа аиаҵә реиԥш икәеицеиуан, уи илҵеит аԥсабара абзиабашьа, аха
ахә шәаны акы аалхәаӡомызт, акы анылҭахыз лыцәаҟәа дынҭалон, иаалҳәоз зегьы аалоуан.
Нар еиӷьеишьон абаз кыдҟьан амааҭ алхны, агәыр аҵа дкылсуа ахандеира. Зегьы амалаҳәа иуҭар иҭахымызт. Ашьац еҵәа, аҵар рашәаҳәабжьы, амра лаша. Ацәаҟәа иҭыҵуаз аԥҳәызба илҵон ауаа ирымаз аԥсҭазаара.
Ацәаҟәаҿы ихәыцуаз идырҿиахьан ирҳәо роуа аҿиара ду, аха аԥсабара ақәԥшылара рымаӡамызт.
Нар аҩ-дунеик рҿы анхара далагеит.
Сима аҩны ашә аалыртит, дыԥшызар, ҩ-доумбеик, ацә еиқәаҵәеи ацә аԥшьи ажәҩан иналҵын, ашҭа иааҭалеит.
Сима дшәан ашә нывҵраан дкылԥшуа даагылеит, илыжәлоз џьылшьон, аха рцәаҩа ҭынчын, иԥшӡақәан. Сима дшыԥшуаз ацәқәа аиқәаҵәеи аԥшьи иуаахан аиқәԥара иалагеит.
Убри аамҭаз ҷкәына хәыҷык аҩнашә ицәыҵрааз акылсра далагеит, мчыла дыҩналан Сима диман адәахьы ддәылҵит, уаҟа иаацәырҵит ҩыџьа аинопланетианцәа. Сима лнапы дҩахан, урҭ драцәажәо далагеит, ԥшьаала шәыҽшәырҭынч анылҳәа, аинопланетианцәа итәан рҽеиҩырҿан агьежьра иалагеит. Ус урҭ ныҵабеит. Сима аҩны даныҩнала ахыб аахыҵын алашара ссир ҩнадырԥхо иалагеит аинопланетианцәа, урҭгьы ныҵабеит, аҩны ахыб аахалт.
Иаацәырҵит еиҭах ацә доумбеиқәа – ацә еиқәаҵәеи ацә аԥшьи, урҭ наиааин ажәҩан иналаӡ ицеит. Дара уа инхоит, иԥсӡом, инаӡаӡоуп рыҟазаара.
далгеит Аԥснытәи ахәнткарратә ауниверситет афилологиатә ҟәша. Акраамҭа аус луан ахәыҷтә баҳчаҿы аазаҩыс, ашкол аҿы алитература арҵаҩыс. Иҭлыжьхьеит ашәҟәқәа: «Абрансы», «Аҷкәын шәаҳәаҩы», «Акаԥкаԥ ҽырбеи уи аԥа Гәшәиу-Гәшәиу», «Акәҷышь ҩежь». «Иалкаау», «Алитературатә лакәқәа реизга».
Наҭела Бган-ԥҳа лышәҟәы «Алитературатә лакәқәа реизга», еиднакылоит ахәыҷқәа ирызку, алитературатә лакәқәеи ажәабжьқәеи. Урҭ иаадырԥшуеит ахәыҷқәеи, аԥсаатәқәеи, аԥстәқәеи реизыҟазаашьақәа. Иаарԥшуп адоуҳатә цәанырра ҟаимаҭқәа, аԥсабареи, ауаҩи реизыҟазаашьа, ҳазну адгьыл адунеи иқәу зегьы ирзеиԥшу ҩнны ишыҟоу, араҟа зегьы еилыбакаарала еицынхар шакәу.
Арҭ алакәқәа, илахҿыху, еигәрӷьахәу, иҵоуроу аԥсҭазаара цкьа уагәыладырԥшуеит, аԥхьаҩ гәаартыла иацәажәоит. Аԥҵамҭақәа ҩуп иласу, имариоу бызшәала. Ирызкуп аиҵбыратәи, абжьаратәи ашколқәра иаҵанакәа ахәыҷқәа.
