Ажурнал «Алашара» 60 шықәса ахыҵра иазку адныҳәалара

Адунеи иқәу алашара ҵыхәаԥҵәареи ҳәаа шамам еиԥш, «Алашара» иазоужьу аамҭагьы ҵыхәаԥҵәара амазааит, инаунагӡахааит. Ҳаамҭа агәеисыбжь, ҳ-«Алашара» иагәеисыбжьны Анцәа иҟаиҵааит. Иҭбаахааит еиҳа-еиҳа уи адоуҳа амҽхак, иҳаракхааит уи асахьаркыратә ҩаӡара. Иӷәӷәазааит, ицқьазааит, ихыркызааит «Алашара» злаҩу аԥсуа бызшәа. Ҳаргьы еснагь иҳацзааит «Алашара» иахылҵуа аԥхарра.
«Алашара» 100 шықәса ахыҵра азгәаҭара иҭоурыхтә ҳҭыс дуӡӡан иҟалааит Аԥсны азы.
Аԥсуа бызшәа аҿиара афонд ахьӡала ҳамҭас «Аамҭарбага» иаамҭарбаганы Анцәа иҟаиҵааит.

Аԥсуа бызшәа афонд аиҳабы
Гәында Кәыҵниаԥҳа.



Абар уажәшьҭа 60 шықәса ҵуеит алитературатә ажурнал Алашара иахылҵуа арҿиаратә лашара, ҧсыуа ҩнаҭацыҧхьаӡа рыгәқәа арыҧхоижьҭеи. Ажурнал «Алашара» аномер ҿыц ргәы хыҭхыҭуа есымза иазыҧшуан аҧсуа литература иазҿлымҳау зегьы. Сан дахьырҵаҩыз аҟнытә ари ажурнал ҳаҩнаҭаҿы еснагь мыцхәы ҳаҭыр ақәын. Уи џьашьатәым, избанзар ари ажурнал аҿы акәын раҧхьаӡа иахьцәырҵуаз еицырдыруа ҳпоетцәа, ҳашәҟәыҩҩцәа, аиҳабацәа реиҧш, аҿарацәагьы рҩымҭақәа. Ари ажурнал адаҟьақәа рҿоуп раҧхьа иахьцәырҵуаз Баграт Шьынқәба ипоезиа, Алықьса Гогәуа ипроза уҳәа амилаҭтә шедеврқәа. Ажурнал иаӡрыжәит, иара аҩаӡарагьы акыр иҳараркит Ҷыҷыкәа Џьонуа, Никәала Кәыҵниа реиҧш иҟаз ашәҟәыҩҩцәа-аредакторцәа.
Ари ажурнал аҿы ауп раҧхьаӡа рырҿиара ахьхацыркхаз иахьа ҳлитература иашьагәыҭу ашәҟәыҩҩцәа, апоетцәа – Рушьбеи Смыр, Геннади Аламиа, Инна Хаш-ҧҳа, Гәында Сақаниа-ҧҳа, Гәында Кәыҵниа-ҧҳа, иахьа «Алашара» редактор хадас иамоу Анатоли Лагәлаа, ҳгәысрақәа здаҳҳәало абаҩхатәра злоу аҿар.
Ҷыдала иазгәасҭарц сҭахуп амилаҭтә ҭҵаарадырреи, акультуреи, аҟазареи рганахьалагьы ажурнал «Алашара» иалнаршахьоу. Уи адаҟьақәа рҿы ирлас-ырласны ианылон аҵарауаа дуқәа Шь. Инал-иҧа, Гь. Ӡиӡариа уҳәа русумҭақәа, аҧсуа театри, амузыкеи, ахореографиеи ирызку астатиақәа. Иахьагьы уи аномерқәа рҿы лассы-лассы ҳаҧхьоит аҧсуареи, аҧсуа ҵасқәеи, ақьабзқәеи ирызку астатиақәа.
Ажурнал иалнаршахьоу маҷӡам аҧсуа драматургиа ашзара ашьҭыхразы – аибашьра ашьҭахьгьы уи адаҟьақәа рҿы изныкымкәа еиҿыркаахьеит адраматургцәа рыбжьара аконкурсқәа. Ииашоуп, адраматургиа аганахьала иахьа аҭагылазаашьа шыуадаҩугьы, ус еиҧш иҟоу аҽазышәарақәа хымҧада ҳаҧхьаҟагьы иаҭахуп ҳәа сгәы иаанагоит. Ажурнал «Алашара» лабараториак иаҩызоуп зкалам ҧызшәо аҿарацәа зегьы рзы – апоетцәеи апрозаикцәеи рымацара рзы акәымкәа, аҟазара ҭызҵаауа, иара убас аҭҵаарадырра знапы алакыу рзгьы. Избанзар уи аханатә инаркны иахьа уажәраанӡагьы ҳтәылаҿы зегь реиҳа ихадоу периодикатә ҭыжьымҭаны икоуп. Ус иагьаанхоит.
Ишәыдысныҳәалоит Аҧсны еицырдыруа, апсуа журнал 60 шықәса ахыҵра! Апҳьаҩцәа рхыпҳьаӡара есааира иазҳауа, азҿлымҳара ду аиуа, арҿиаратә қәҿиара бзиақәа. Шьардаамҭа!!

Аминистр  Е. Арсалиа



Ҳаҭыр зқәу ажурнал «Алашара» аредактор хадеи аколлективи!

Д. И. Гәлиа ихьӡ зху Аҧсуаҭҵааратә институт аколлектив гәык-ҧсыкала ишәыдырныҳәалоит ажурнал «Алашара» хацыркхеижьҭеи 60 шықәса аҵра.
Ажурнал «Алашара» аҭыҵра ианалага инаркны иахьа уажәраанӡа иалшахьоу рацәоуп ҳажәлар рдоуҳатә ҧсҭазаараҿы, иҷыдоу аҭыҧгьы ааннакылоит. Уи аҭыҵра ашәҟәыҩҩцәеи аҧхьаҩцәеи цҳас ирзыҟалеит. Аҧсуа сахьаркыратә литература ажанрқәа зегьы ргәаӷь гәылнаршәеит, ишьақәнаргәгәеит, еиханаҳаит.
Ҳаҧсуа институти ажурнал «Алашареи» еснагь еилахәын, уск еицаҿын. Ҳаҧсуа шәҟәыҩҩцәа реиҧш иреиӷьу ҳҵарауаа: Гь. Ӡиӡариа, Ш. Инал-иҧа, Ш. Салакаиа, М. Лашәриа, Вл. Аҵнариа, А. Аншба, Ал. Аргәын, Р. Қапба уҳәа аӡәырҩы аредакциатә коллегиа иалан. Алитературатә ҧсҭазаара, акритика, аҭоурых, аполитика инарываргыланы жәлар рҿахәы аҳәаразы еснагь аҭыҧ аҧшаауан иара адаҟьақәа рҿы.
Қырҭтәылатәи Академиа ҳаҧсуаҭцааратә институт ахылаҧшра аназнауаз, ҳаҧсуа ҵарауаа русумҭақәа рҭыжьра аныуадаҩыз, ишәа-иза, аҳәаақәа андырҭшәоз аамҭазы ажурнал «Алашара» шьаҭамырӡган, ҿахәҳәаган.
Аредакциа аусзуҩцәа зегьы ишәзеигьаҳшьоит арҿиаратә гәаҳәара, аманшәалара, аизҳа-зыгьара. Ажурнал «Алашара» иахылҵыз амцабз еиднакылааит еснагь абаҩхатәра змоу ашәҟәыҩҩцәеи аҧхьаҩцәеи!
Ҳаҭырла,
Аҧсуа институт адиректор
/У. Ш. Ашба/


Ҳаҭыр зқәу ажурнал "Алашара" аредакциа аилазаара, 
ҳаҭыр зқәу ажурнал аредактор хада!
Гәык-ҧсыкала ишәыдаҳныҳәалоит 60 шықәса раҧхьа аамҭеиқәаҵәақәа ирылҵәраан цәымзаҵас аҧсуа интеллигенциа рыҩнуҵҟа ишыҵхахаз, аҧсуа жәлар ныхахәк еиҧш изхәаҧшуаз, зыжәлар рҿахәы зҳәоз, изыргәырҕьоз, иахьа ааҧсарада арҿиара мша иану ажурнал «Алашара» 60 шықәса ахыҵра.
60 шықәса раҧхьа аҧсуа жәлар зегьы рзы ихҭыс дуны иҟалаз ари ажурнал ацәырҵра иалнаршеит Аҧсны ахы-аҵыхәа аҧсуа шәҟәыҩҩцәа рҩымҭақәа рӡыргара. Ажурнал «Алашара» ҟалоит икьыҧхьтә органны. Дарбанзаалак уи адаҟьақәа еихыршәшәо зҿыназхоз ҩнуҵҟала лашарак датәнамтәыр алшомызт, идоуҳатә беиара, идунеиқәыҧшылара арҭбаауан.
Ишәзеиҕьаҳшьоит ажурнал «Алашара» аҧхьаҩцәа рыҩнуҵҟа аханатә иамаз азҿлымҳара аринахысгьы иазаанхарц, ҩнаҭацыҧхьаӡа уи аномерқәа рҭыҵра гәырҕьарак еиҧш ирыдыркылаларц, иазыҧшларц. Д. Гәлиа ихацыркрақәа иреиуоу раҧхьатәи апсуа литература-сахьаркыратә, ауаажәларра-политикатә журнал «Алашара» иҟалааит ес ииуа ирыциуа, ҳаҧсуа литература, ҳаҧсуа культура аҿиарамҩаҿы ихьтәы уасхырны, ашәҟәыҩҩцәа еиуеиҧшым рабиҧарақәеи аҧхьаҩцәеи реимадара зырҭбаауа цҳаны.
Ҳаҭырла Б. Шь. Ҷолариа И. Гь. Папасқьыр ихьӡ зху 
Амилаҭтә библиотека аиҳабы
