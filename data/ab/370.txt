Иуа (Иван) Абас-иԥа Коӷониа иҩымҭақәа

Иуа Абас-иԥа Коӷониа диит 1903 шықәсазы Ктәол ақыҭан. Иаб ҳаҵарԥыс ҳәа имазгьы иуа аӡә заҵәык иакәын. Аа-шықәса анихыҵ инаркны, ихшыҩ аҵара излазцоз гәаҭаны ақыҭа школ дҭарҵеит.
Ақыҭантәи ашкол даналга аҽазыҟаҵара иманы Аҟәа арҵаҩцәа ртехникум даанахәеит. Араҟа аҵара иҵон фышықәса.
Абысҟатәи ҵатә, – иҩуеит М.Аҳашба џьара, ашкол аҿы иҳарҭоз рҟны Ваниа џьара даҿыхо сымбацызт, исмаҳацызт. Иҩызцәа шьардаҩык егьарааны изырҳәо исаҳахьан абри ианбеиҵои абас ашәҟәыԥхьара мыцхәы иҽадцало аабаӡоме ҳәа.
Агәеилыхреи агәеилцара бзиеи ахьимаз даара ргәы дақәшәаны дыҟан аҵаҩцәеи арҵаҩцәеи.
1921 шықәса рзы, Аԥсны асовет мчы анышьақәгыла, Иуа акомҿар далалт.
Иҩызцәа аҵара ицызҵози аус ицзухьази изларҳәо ала, араҟа пату иқәын, қәнагалагьы аус иуан.
1925 шықәса рзы арҵаҩцәа ртехникум даналга, Москва ажурналистцәа ринститут  ашҟа ддәықәырҵеит. 1929 шықәса рзы аҵара далгарц маҷӡак шигыз дычмазаҩхеит. Ииуль мза 14 рзы ачымазара ихьыз имч мырхакәа ибзазара аԥсахит.
Иуа аҩра далагеит атехникум данҭала инаркны. Даара дазҿлымҳаны, ҳаҭыр ақәҵаны аус азиуан аԥсуа литература, даараӡа идун иусура усҟан иҟақәаз акружокқәа рҿы, дашьҭан аԥсуатә журнал ашьақәыргылара. Уи аҟара иҽцәырымгаӡакәа даҿын аҩра. Ахырҽхәара, иҟасҵаз дууп ҳәа аҳәара ицәымӷын уи, бзиа ибон аус дызҿыз.
1925 шықәса рзы иҭыҵит иҩымҭақәа еизганы. Арҭ аҩымҭақәа рҿы Иуа иааирыԥшит абаҩхатәра замана. Ашәа бжьы зхоу ажәала иҩқәоуп арҭ ажәытә ажәабжьқәа.
Арҭ ажәытә ажәабжьқәа «апоемақәа» ҳәа хьӡыс изманы иҭыҵыз, ажәлар рҳәамҭақәа ирылхны ишьақәыргылоуп, аха иацҵатәуп, арҭ ажәлар рҳәамҭақәа уи дрызнеит напҟазарала, насгьы иаарҳәны поетикатә формала еибиҭеит.
Ажәлар рҳзәамҭақәа Иуа излаиҩуаз аформа аҳасаб ала уахцәажәозар, ажәлар ирҳәамҭоуп мацара аҟны уаангылар азхаӡом, избан акәзар, Иуа излеиҩыз ала, урҭ исахьатә ҩырахеит, шьҭа ажәала иҩу алитература ҳәа изышьҭоу иалаԥхьаӡоуп.
Ас ахьысҳәо ажәлар ҳәамҭақәеи асахьатә ҩырақәеи ҵангәарак рыбжьасҵо џьышәымшьааит. Урҭ реиԥшымрагьы зынӡак мап ацәкра аҭахым, аха уи ашьақәыргылара уажәы аус инахыҳәҳәаны иҟоуп.
Аҭоурых аҿы игәаҭоуп алитература ҿыц ианҿио аамҭазы ажәлар рҳәамҭақәа маҭәахә дуны иҟан.
Ус акәӡоуп аҿиара ишалага абырзентә, аримтә, афранцызтә, аурыстә, убас иҵегьы алитературақәа. Иара убри амҩала ашьапы акхьеит аԥсуа литературагьы.
Нас ирҳәозеи урҭ ажәлар рҳәамҭақәа, насгьы урҭ ҳҵараны, еизаагараны изахәҭоузеи?
Ажәлар рҳәамҭақәа иаҳдырбоит, ажәлар ҟазшьас ирымаз, рзаанаҭ, рҭоурых хҭысрақәа, класс ҳасабла дасу рхәыцра зеиԥшраз.
Аҳ, аҭауад, аамысҭа, анцәа, ашацәа злоу аҳәамҭақәа ртәгьы ҳара иаабозароуп уаҟа дунеи аилкаараз ирыҵанакуа, абри аплан алоуп ишахәаԥшуа ари азҵаара Марксизм-Ленинизм.
Иуа Коӷониа иҩымҭақәа ари зыӡбахә ҳамоу ашәҟәы ианқәоу хьӡыси рымоуп: «Абаҭаа Беслан», «Мшәагә Кьаҿи Папба Рашьыҭи», «Ашәы Данаҟаии аҟарач Бакәыкәи», «Хмыҷ шәарыцаҩ ныҟәаҩы», «Зосҳан ачбеи жанаа Беслан иԥацәеи», «Наҩеии Мзауҷи».
Абарҭ реилыргара ҳҽазаҳкып уажәы. Аиаша ҳәатәуп, арҭ иргәылоу иахьа уажәраанӡа уаҩы дахымцәажәацт, ирыҵанакуагьы еилкааны иаарыԥшым.
Иҟақәоуп ус аҳәан-ҳәахқәа, аха урҭ уи аҟара уаҩ дрызхьыртәы иҟам.
 Ус анакәха (уи иашаҵәҟьаны ус ауп) иаҭахуп арҭ хыхь зыӡбахә сҳәаз аҩымҭақәа иргәылоу қәнагала цқьа раарԥшра.
Иуа иҩымҭақәа уалс ирыдиҵо аԥхьатәи абӷьыц аҿы иҳәоит:

Аҳа сышәҟәы уԥырла,
Тәамҩахә умамкәа уцала,
Ажәытә жәабжьқәа наҳәала,
Закә аамҭазгьы дырҳала.
Ацәгьа иашьҭоу уҽирбала,
Уи иалҵуагьы ирҳала,
Дзышьҭалаша ирбала,
Умтәаӡакәа угьыжьла.
Ахамаԥагьа дахьырхәла,
Дышуаҩагоу иҽԥныҳәала
Феида шимам ирҳала.

Даҽаџьарагь абас ала дахцәажәоит уи:

Ажәытә уаа ражәабжьқәа
Ианысҵоит ашәҟәы,
Изаҳауа иргәалашәап ҳәа
Абри еиԥшқәа шәкы.
Саҟәыҵыр, исымҩыр,
Ибжьаӡӡоит иара,
Иахаану маҷхар,
Ирхашҭӡоит жәлара.

Арҭ аҩымҭақәа ирыдиҵоз ауал хымԥада ииашоуп.
Абарҭ ажәытә ажәабжьқәа, ажәлар рҳәамҭақәа иаҳдырбоит ажәытә иҟаз закә аамҭаз.
«Абаҭаа Беслан иаҳнарбоит ажәытә абзиаеибабара иахылҿиааз аусқәа зеиԥшраз, уи азы рхы шҭеибаҽҽуаз.
Абаҭаа Беслан акры змаз уаҩын иаамҭала. Ари аҩымҭа еилкааӡаны иаҳнарбом Беслан дзакәыз аиаша, аха ашәҟәы иаҳнарбо амаҷ-саҷқәа рыла, насгьы гәныхәҵысҭала даҽа ԥыҭкгьы нацҵаны Беслан дзакәыз маҷк хырхарҭа ҳәа аиоур алшоит.
Ҵоуп, Беслан даныԥсуа иуасиаҭ аҿы иҳәоит: «Сашьа арахә ирыцу, хьчарада егьыззымдыруа, адырра сызишәҭ» – ҳәа, аха ари ауасиаҭгьы иаҳнарбом Беслан илакҭа.
Еиҳа ииашахоит иаҳҳәар, Беслан иашьа Баҭаҟәа дыхьчазаргьы (иҟамлари арахә ӷәӷәаны ирымазҭгьы) малла икәадам аӡә иакәын.
Ари инахганы даҽакы уҳәартәы аҩымҭа егьыунарбом. Араҟа ҳаилазго Беслан инхара-инҵыра ахьаҳзымдыруа ауп, уи ари аҩымҭаҿы иарбам, убри аҿынтә вба амамкәа ари азҵаара ашьақәыргылара уадаҩуп.
Абаҭаа Беслан ихҳәаақәоу рымоуп нхыҵтәи Кавказ ачерқьезқәагьы.
Аԥсни Нхыҵи излеицәыхарамзи аԥсуааи нхыҵааи реиҭанеиааирақәеи, реиҿцаарақәеи рыбзоурала Абаҭаа ихьӡ арҭ аҩ-уаажәларк ирзеиԥшны иҟалеит.
Нхыҵ ишеилыркаақәаз ала, Абатов (Абаҭаа уаҟа ус ауп ишишьҭоу) дҭауадын. Абаҭаа ихҳәаақәоу раԥхьа изхәыцыз аԥсуаа ракәу, черкесаа ракәу макьана еилкаам, насгьы абаҭаа дызламаҷмыз узырбо акык-ҩбак ыҟоуп аҩымҭаҿы:
Нхыҵи аахыҵи ихьӡ еиныҩхьан,
Аханиԥацәа рҿгьы инаӡахьан,
Аԥсуа хаҵа Беслан,
Ихьӡ хаа гаӡахьан.

Мамзаргьы:

Иара ихьӡгьы наҩхьан
Ҳаниф хаа лҿы,
Аԥсуа хаҵа иҩашьам
Дшааӡаз аԥсны.

Иҵегьы: 

аԥсны иааӡаз абаҭаа
Дыхиан зегьы рзы.
Арҭ хыхь иаагақәоу иаҳдырбоит абаҭаа дызусҭоу ахыԥхьарак, аха урҭгьы еилкааӡаны иуарҳәом Беслан дҭауадуп ҳәа, гәныхәҵысҭага иумҳәозар, амала ишакәхалакь Беслан малла иӷәӷәаз, ахьӡ ду змаз, ацәгьоура знапаҿы иҟаз ныҟәаҩык иакәын. Ари азҵаара маҷк еимактәушәа иҟоуп, аха иауроуп хырхарҭак наҟ-наҟтәи аилкаарақәа рыла.
Аӡәи аӡәи еиԥшымкәа ажәытә жәабжьҳәацәа рҳәамҭақәа еиҿырԥшызар, издыруада ари азҵаара иҵегь еилгахар, насгьы Беслан дзакәу аарԥшразы краҵанакуеит иара уи ажәабжь зҳәамҭоу класс дзеиуоу. Иршәырҳәеишь классла еиԥшым аҳәацәа Беслан иажәабжь, убысҟан ижәбоит урҭ рҳәамҭақәа шеиԥшымхо, избан акәзар дасу классла изеиуоу, изланаало аҳасаб ала иахцәажәоит.
Абас ауп сара сгәы ишаанаго абаҭаа Беслан еилкаара шақәнаго ҳәа, даҽа хырхарҭак аҭара ани хыхь исҳәаз ҟаҵахаанӡа, аушәақә шьақәгылашьак азыԥшаара уадаҩуп.
Иаҳҳәап Абаҭаа Беслан нхыҵтәи аҳәамҭақәа дҭауадуп ҳәа дрыԥхьаӡозар, ҳара ҳтәқәа рҿы уи инахыҳәҳәар моу амамкәа иҟам.
Хьӡык ауп уахьгьы арахьгьы имоу, аха уаҟеи араҟеи ирыҵанакуа изеиԥшымхаргьы ауеит. Ус иаҟазшьоуп ажәлар рҳәамҭа.
«Мшәагә Кьаҿи Папба Рашьыҭи» аҿы иаабоит егьызлаӡам аԥсуа ҵас иахҟьаны иҟалаз, иҟалазгьы қәылароуп, еимҵәароуп.
Изусҭқәадаз Мшәагә Кьаҿи Папба Рашьыҭи? «Арҭ гәамчлеи ҟазшьалеи еиԥшымызт ҟаимаҭк».

Мшәагә Кьаҿ д-Аӡынбан,
Дал ақыҭан дынхауан,
Уахьихәаԥшуаз дуаҩысан,
Хаҵа кьаҿыс дрыԥхьаӡон.

Шәарыцара Ерцахә дцон,
Шәарах жьыла дчалон,
Мазарала дыхиаӡан
Инхо аӡә ила деиқәшәаӡан.

Ажәак ала, ибаӷьаӡа инхо ззырҳәоз нхаҩын Мшәагә Кьаҿ. «Мшәагә Кьаҿи Папба Рашьыҭи рҿы» иаабоит аҵас бааԥсқәа ирыхҟьауаз.
Папба Рашьыҭ нхыҵи аахыҵи дрыбжьан, уахгьы ҽынгьы дныҟәаҩын (шьҭа уахгьы ҽынгьы изеиԥшын).

Ари еиҳарак дцалон,
Наҟ нхыҵҟа дҭаӡан.
Ҭынхеи дыри ираҳахьан,
Ицныҟәозгьы рацәаҩӡан.

Зны иҩызцәа иман дылбаан диҭааит Мшәагә Кьаҿ, аԥшәма инкажьны ишьит цәаӷәацәак, насгьы иаанхаз акәац аӡа асасцәа амҩаныфа иаҳәаз ириҭеит. Уи хьмыӡӷишьеит Папба Рашьыҭ, бзиала аԥшәма дшизымнҟәогьы дмақарны дықәиҵеит. Абри ауп изыхҟьа арҭ ирыбжьалаз аус. Аха насгьы еиҳарак Рашьыҭ ихьмыӡӷишьо «нхыҵаа рҭакәажәцәа сдырцәауам зынӡас» ҳәа ауп.
Ари иаҳнарбоит усҟан ауаажәлар ргәы иаанагоз (общественное мнение) митәы шыԥнаҟоз, избан акәзар, Апапба еиҳарак хьаас иҟаиҵо нхыҵтәи аҭакәажәцәа сдырцәажәом ҳәоуп.
«Ашәа данаҟаии аҟарач Бакәыкәи» ари иаҵанакуа иҵегь даҽакуп. Ашәы данаҟеи дхаҵаӷәӷәан, дынхаҩын, нхыҵи аахыҵи дрыбжьан, бжеиҳангьы ахра цәгьақәа дрыбжьаӡан.
Нхыҵ иааӡаз аҟарач Бакәыкә уигьы уаҩы ӷәӷәаӡан. «Уаа шәҩык ихьыԥшын».

Иҩызцәеи иареи деиқәных
Ашьха дшыҟаз ԥхынрак
Аԥсныҟа дылбаан 
Еимиҵәеит жәларак.

Ари хьмыӡӷишьеит Ашәы Данаҟаи, иҩызцәагьы иманы Бакәыкә иҭыԥ дақәлеит.

Ашәы данаҟеи дихцәажәеит амцхәӡагьы дырҽхәаны:

Аԥсны агәы змаз аԥсуа хаҵа
Даарылаҩит атәылақәа
Аԥсуа хаҵа Аԥсны иарԥагьаз
Ашәба арха згәы архаҵаз,
Аҟарачқәа рцәа иҭаирсит.

«Маршьанаа шықәибахуаз» иаҳнарбоит ашьоура иахҿиаауа. Ҵоуп, «Маршьанаа шықәибахуаз» ҳәа аҳәара цқьа иманшәалам, иӡбан акәзар аӡәык, ҩыџьак Маршьанаа еибарԥсызаргьы егьырҭ ирхыԥшны иҭахоз хараӡа еиҳан.

Аишьцәа рыда инҵәазгьы 
Жәпаӡа ирацәаҩӡоуп,
Харада иҭахазгьы
Шьарда ижәпаҩӡоуп.

Аиаша ҳҳәарами, араҟа ахьанҭара зегьы зыхәда иқәыз урҭ Маршьанаа ирхьыԥшыз роуп, урҭ ракәын арҭ аибашьрақәа рҿы игәаҟуаз, ашьа казҭәоз. Ас ԥҳәыс уск инахҟьаз иқәнахуа иҟамызт Маршьанаа, урҭ ықәызхыз апролетариат револиуциа ауп.

Араҟагьы иаабоит ажәытә ацәгьаҳәара, аҵас бааԥсқәа ирыхҿиааз.

Абри еиԥш ала иқәибахт
Аишьцәа наҟ-ааҟ.
Ацәгьаҳәацәа ирыбжьалаз
Зынӡа иҭадырхеит.

Ари ала иаабоит И. Коӷониа ари ажәабжь «Маршьанаа шықәеибахыз» ҳәа хыс иаҭаны дзыхцәажәо Маршьанаа зегьы ракәӡам, уи дзыхцәажәо аҩбиԥарак роуп («аишьцәа наҟ-ааҟ»).
Ожәраанӡа дзыхцәажәақәоз аҩымҭақәа иргәылаз ақәылареи аԥҳәыс аагара иахҿиааны иҟалази, ацәгьарақәеи, ашьауреи, ацәгьаҳәареи, ма аҵас бааԥсқәеи ирыхҿиаақәаз ртәы ауп. 
«Зосҳан ачбеи Жанаа Беслан иԥацәеи» рҿы иаабоит ажәытә ҭауади аамысҭеи анхацәа шырҭиуаз, тәыс ишыҟарҵоз, Ажанаа дынхаҩуп, аха уи аҩымҭаҿ иаарԥшым, амала Ажанаа дшынхаҩу атәы уаҩы агәра игартәы иаҳәауеит ауп, иара уи аҭыӡшәа цқьа издыруа аҭаҳмадцәа рҿынтәи, насгьы иахьа уажәраанӡа инханы иҟоу Жанаагьы анхацәа ҳәоуп ишрыԥхьауа.

Шаԥсыӷ инхоз Зосҳан ачба
Дуаҩ дун иаамҭала,
Иара итәылаҿ инхоз ажәлар
Аҳас дрыман имацара.
Кыр имазкуаз наҟ дықәицон.
Дышихәаԥшуаз ихә иҭнихуан,
Иара иқыҭан дуаҩы цәгьан,
Дызҭахымыз рхы хисон.

Уи аамҭаз иара иқыҭан
Жанаа Беслан иԥацәа нхон.
Арҭ маҷымызт, ааҩык ыҟан,
Гәи шьамхылеи иџьбараӡан.
Заанаҭс ирымаз арҭ еиҳарак ныҟәаран, Аӡәы ҳицәшәоит ҳәагьы ргәы иҭамызт. Арҭ арԥарцәа ҭауади аамсҭеи ирыххәыцуамызт.
Абри аҿынтә:

Зосҳан ачба игәамԥхеит,
Жанаа Беслан иԥацәа,
Иқәихӡарцы дашьҭалт
Ирласшәа зынӡа.

Ааигәа-сигәа, ма наҟ хара ршьа зураҳәа ҭынха дышрымамыз неилкааны уахык дрықәлеит аҭауадцәа рҿынтәи ацхыраара имаз абзоурала. Жанаа Беслан иԥацәа ықәыихит:

Раҳәшьцәа аҩыџьагьы баандаҩыртәит,
Рырахә-рышәахә зегьы ргеит:
Маҭәа-ҩытәа акы нырмыжьт,
Рынхара-рынҵыра рбылӡеит.
Ҳәсеи хацәеи шааԥшуаз
Иқәихит цәгьала,
Дгьыли баҳчеи иҟаз
Итәитәит зынӡа.
Уи абышьҭрак еимырҵәаз
Ибжьаӡӡеит зынӡа,
Еиқәҿаҳәа иргаз 
Иртәыртәӡеит изгаз.

Иуа иҩымҭақәа злихыз ажәытә жәабжьқәа рҿы ҳара иаабаӡом классла аиӷара, аиқәымшәара зҵазкуа. Уи даара гха дууп, избан акәзар ажәытә жәабжьқәа рҿгьы иҟоуп классла аиқәымшәарақәа аазырԥшуа жәытә жәабжьны. ажәеинраалақәа раамышьҭахь ари ашәҟәы ианылеит «Ашәануа Мырзаҟан», агубернатор Гагарин дызшьыз, насгьы ари аџьажәлар ирыхәап ҳәа акәӡам уи дзишь. Уи ас зыҟаиҵа иара ихыхьчара азы ауп.
Ажәеинраалақәа ианқәоу еиҳарак аԥсабара иахҳәааны иҩқәоу роуп, аха иҟақәоуп ахақәиҭра усқәагьы зҵазкуа.
Ажәеинраала «Сара сымҩа» иунарбоит аҩҩы иаԥхьаҟа алшара дуқәа дшырзыԥшыз:

Сааигәа сигәа ацәашьқәа акуеит,
Саԥхьа сымҩа лашауеит,
Схи сыхшыҩи сныҟәырцоит,
Сымҩа схымҟьошәа сдырбоит.
Алгамҭаҿы иаҳәоит аҩҩы еиҳарак хьаа дус имаз, дзышьҭаз:
Ажәҟәы бӷьыцқәа аасырхәлап,
Сгәы иҭашәогьы зегь сыҩлап,
Сымҩа сықәыз, ԥхьа сцалап,
Сгәы меицажәкәа снеихалап.

Ажәеинраалақәа «Ахақәиҭра», «Жәа-шықәса ҵуеит илашоижьҭеи Урыстәылан», «Илиа иԥа Ленин», «Тәрада анхара», «Қьафла дышԥаҟаз» ирыгқәоу ыҟазаргьы, еиқәыршәаны, иргәылоугьы маҷымкәа қәнагала иҩуп.
Даара еиқәшәоу жәала, даара иӷәӷәаны (иаҵанакуагьы иара убас) иҩуп ажәеинраала «Қьафла дышԥаҟаз».
Егьырҭ ажәеинраалақәа иргәылоу уаҩы еилиргартә иҟоуп рыхьӡқәа рылагьы: «ашәарыцаҩ ашьха», «аӡын ҵых», «Аӡын мшы», «Ауха», «Ахәылбыҽха», «Ааԥынтәи хәылбыҽха», «Аӡын».
Ажәакала Иуа ииҩқәаз иажәеинраалақәа рҿы уи аҟара иарбам аполитикақәеи аревалиуциеи рус. Ҵоуп, арҭ зыӡбахә ҳамоу ажәеинраалақәа 1924-25 шықәсанӡа ииҩқәаз роуп, уи ашьҭахь ииҩқәаз уажәазы егьҳамам, убри аҿынтә уажәы иҳамоу ҳхы алаҳагӡароуп, убырҭ рымчалагь ишьақәҳаргылароуп иуа иҩышьа зеиԥшроу.
Уажәы ҩажәак рыла салацәажәоит иуа иҩымҭақәа реиҿартәышьа. Ҳәара аҭахума, урҭ реиҿартәышьа иманшәалоуп, еинрааланы, ажәа мыцхәы џьара иаларшәымкәа ауп ишеибыҭоу.
Ари ибызшәа аилкаара мариоуп, иажәа маншәалоуп, иласкәантроуп.
Абызшәеи, ажәа еиҿкаашьеи рыла иуа иҩымҭақәа Д.И. Гәлиа иҩымҭақәа ирзааигәақәоуп, џьара-џьара иахьеиҟарақәоугьы ыҟоуп.
Иҟа иҩымҭақәа рҿы иҟам аушәақә иалхны ажәеинраала шәагак, аха уаԥхьо уҿынаухар, агәра угоит, ари ауаҩ аԥсуа бызшәа даараӡа дақәшәаны, ҷыдақәас иамақәоу зегьы гәаҭаны ишиҩуаз,
Шаҟа еиқәшәази «Хмыҷ шәарыцаҩ ныҟәаҩы», насгьы шаҟа еилфаҷа иаарԥшузеи Хмыҷ дызгәылоу аԥсабара.

Иҩызцәа има храк днаҿалеит 
Хмыҷ шәарыцаҩ ныҟәаҩы!
Дара бзиа ирӷәәӷа ддәықәлеит,
Ахра ҿҟьара дазцарцы.
Ԥхны мшын, амра бзиан
Ԥсҭҳәакгьы убомызт харантәы,
Рҩаш бжьымзар, шьҭыбжьы ыҟамызт
Аҟәа-ҿаԥа зегь ӡырҩуан.
Мҩа бзиамызт, дгьыл еиужьын,
Хаҳәи мақьеи рацәаӡан,
Хра башамызт, ҵлак убомызт,
Ҳаԥи ҳаҩалеи ихиаӡан.

Иҵегьы:

Уи хра маҷым, зегь заҿалом,
Бнатә шәарахгьы рацәаӡоуп,
Ҽыла, гәыжьла уаҩ дызхалом,
Хра ҭакнаҳауп, егьҳаракуп.

Абыржәы шәҟәыкны иҭҳажьуеит Иуа Абас-иԥа Коӷониа иҩымҭақәа, избан акәзар, урҭ игәыгәҭажьны иаанҳажьыр, ҳхы иаҳзамырхәаӡакәа иаҳцәыбжьаӡӡоит, нас Иуа иҩымҭақәа ҿыц аҩра иалаго изгьы имаҭәахәы бзиоуп, ажәа еиҿартәышьа, абызшәа аидкылашьа шаҭаху днарбоит.

Хә.С. бӷажәба


