
Павел Анқәаб

Аибашьра ашьҭахь
Ажәабжь
	Ааилашәшәихьан, Басиаҭ ихы-игәы алаҟамкәа, уисыргьы шьа-кәарак иламшәарышәа, дцәышӡа, дааиндыз ҳәа иҩны изԥшыз иԥшәма  ԥҳәыс Шьасиеи иҷкәын Нурбеи зыҩназ амаҵурҭа ашә аартны данааҩнашылаз.
 	    - Иуааишьоузеи уара, уеиқәшьшьы, ҳазузԥшыу ухашҭызшәа… насгьы… ухы-уҿы уара иутәӡамшәа… рыцҳара ҳақәшәама? – Иааишьеи иԥшреи згәамԥхакәа иҟалаз Шьасиа даацәажәеит, шьаҿақәак иара иахьгьы иныҟалҵеит.
        - Аа, ибымҳәан, абаа ибымҳәан…  сыԥсы ҭоуп ҳәа шәара шәҿы сааит, шәаргьы шәахьсыхәаԥшуа ус акәыу џьышәшьоит… Сыԥсит сара иахьа аизараҿы сахьнеиз… 
        Шьасиа лшьымхқәа дрызнымкылазт, лааигәа игылаз аҟәардә  днықәтәеит, ларӷьа напы лыхәлымшәа иаакәыршан иахьаанылкылаз уаҳа илзоумыжькәа уа иадхылеит. Нурбеи дзыԥхьоз ишәҟәы  неиқәиԥсан, дахьынӡанеихьаз инаҵәкьыс нбжьакны, саб жәабжьс ицәыригаришь, игәы абриаҟра иԥызжәарыз ҳәа дихәаԥшуа дтәан. Агәԥжәара иааины ирыдгылаз закыу ахҟьа-ԥҟьақәа имаҳацкәа дыҟамызт, аха уи иахьа ақыҭа реизараҿ изҵаара хаданы иқәыргыланы иалацәажәоит ҳәа издыромызт.
       - Уара иабгьы саргьы иааҳгәыдҵан ҳаршьыр еиҳа еиӷьымзи, егьызхарым  ауаа хирҵәар аҵкьыс, - Басиаҭ илабашьа неиган ашә аԥхьа инаргылан даахагьежьит.      
      - Зыӡбахә умоу Алхас иакәхап? - илыулакь лнапы лыхәлымшәа иаадганы, даацәажәеит Шьасиа.      
       - Ақалақь аиҳабы дуҭахыума,  амилициа реиҳабы - зегьы абра иҟан иахьа… дцәырҵны иҽҳаиҭааит, мамзар  дахьаҳбо ҳеигӡом рҳәеит…  Еигӡараз уажәгьы еигӡаӡом, аха рыцҳарас иҟалаз, ируа 
ацәгьара  аамышьҭахь  мчабжьқәак рҽахькыладырӡуа ауп… Басиаҭ дтәаны-дзымтәуа, аҩны дамкуа,  алаҩеира даҿын. Ирымеики сукәахшоуп, ҭынч инхо-инҵо ауаа, рыгәнаҳа  цәгьа даҵамлар ҟамло… - иҟаиҵа зырҳәо бдыруа уажәы, - иԥҳәыс ихы  нлықәикит.
       - Иҟаиҵеи, ихы исааит?       
       -Афон ҿыц уахьҩалсуа инхо ерман ҭаацәарак рҿы  инамҩахыҵзаарын ааигәа,  уахык, иҩызцәагьы иаргьы, крыф-крыжә рызхара  ианҭхаџь, иааҳәын аҭаацәа зегьы рыԥҟара иалагазаап. Ан, аб рыԥсы рылыршәшәаны, рыҷкәын ихы ԥҽны днышьҭаҵаны, рыԥҳа амш лыларгазаап. Ари аҩыза арыцҳара иуашәшәырыз ан лгәы иазымчҳазаап, ашьыжь, рҭагылашьа збаз агәылацәа иҩны иахьааиз, данырба ахәшәтәырҭахь ддәықәыргалт, аха амҩахь дрыцәԥсит рҳәеит… Аԥҳа илгаз ахьымӡӷ  амшала  лыҽкналҳазаарын,  ианаамҭаз илықәшәаз лыԥсы иаԥшәымахан – дыкнырхит рҳәеит…
       - Дида, исаҳауа закәзеи! – Шьасиа, наҟ-ааҟ лыӡӷы акҷырақәа напхыцла дларыхеит.
       - Уара иугәаԥхар, дцәырҵны аорганаа иҽҳаиҭаратә иҟауҵоит Басиаҭ, рҳәеит. Сахьыжәбо сааихьеит…  сықәра маҷым, есымша ацәгьеи-абзиеи  русқәа  рыӡбраҿы сыуаажәлар  акрыздыруа  абырг ҳәа срыладырхәлон,  ихьанҭаз  аус  дуқәагьы  рҭыԥ  ақәҵара ҳалшалон, аха уажәы сызқәшәаз аус маџьана аҩыза сымбацт… сыԥсыр еиӷьын ажәлар рҿаԥхьа абриаҟра сылахь аԥхӡы маакәа.
       - Уара иууеи, иаб дыҟоуп… иаб илахь аԥхӡы ааит! – даауазырит Шьасиа дахьтәаз. 
       - Иаб дарбан бара, сара сарбан, аишьцәа ҳами… анык ҳалхылымҵи… хшаарақәак анцәа иаҳзишан иаргьы саргьы 
ҳреигәырӷьаҵәа адәы ҳақәын…
       - Иара Шьаадаҭ дыҟазыу аизараҿы? – Шьасиа дҩагылан аԥечка иқәгылаз лыхьурӡы амҳаԥ наҵылшьит.
       - Шьаадаҭ хәашабга, ирахә иманы есымша абна дылами… аизара ыҟоуп ҳәа акгьы имаҳазаап…     
       - Нас уи иаҳараны иҟаз уара иуқәшәеи…
      - Бара бцәажәашьа убас иҟоуп, иаб ииҭахыу ҟаиҵааит ҳәа сгәы иаанагошәа. Дыршьыр сҭахым бара, еилыбкаауоу? Дцәырҵны абри амчабжьк иҽримҭар хымԥада дыршьоит…
       - Уара излоуҳәо ала, дцәырҵратә  аусқәа еиҿыукаар уҭахыуп…  иухашҭыз, уи ихабар аԥшаара шулымшо ауп…  аҩны дтәоу џьыушьап… Дзакәытә  хәыҷбзианы дҩагылаз уҳәар иауеи… ишьа   абжак аибашьра адәаҿы икаиҭәеит…  нас деилазгазеи?..
       - Сҿынаханы снеипи иани иаби рҿы, - Басиаҭ илабашьа ҩаԥхьа иаакҿиган иааникылеит.
       - Уажәыцәҟьа рҿынахан Аҟәа ицааит… рыԥҳацәа ахьрымоу инеиааит…  мчабжьык  ахы-аҵыхәала  рыбжьы иаҳаратәы иҟаҵаны дцәырҵратәы аусқәа еиҿыркааит, акәымзар, мчабжьык ашьҭахь уи аначальник амилициа ирхагылоу, ибӷьыцқәа иманы даҳзаауеит ишьра ҳшақәшаҳаҭыу иабгьы саргьы ҳнапы ҳамихрацы, убасҟан ауп ацәҟьарацәҟьа ианҭаҳаршә… асцәҟьа агәыԥжәара сажәымҭаҿха иабасҭахыз…
       - Уара  угәы  уашьа иҷкәын  дыршьыр ҳәа иԥжәаны ицоит, иара ишьны икаижьуа ррыцҳара уахәаԥшӡом, - диԥыҩлан даацәажәеит  Шьасиа. Урҭгьы аԥсҭазаара рҭахымзи?.. Дысҭахӡам сара уи иҩыза ахшаара, аа, абри итәоу Нурбеи иакәзаргьы… аамҭала бзирақәак  ҟаиҵан ҳәа, нас дааҳәны егьызхарам ауаа дрылахәмаруа… уаагыл, саргьы суцны сцоит, уаангыл, сшьал аасхасҵоит. Нурбеи, абысҭа аура уаха уара унапы ианыуп…
        - Иара дыршьыр сҭахым, ҵабыргыуп, аха сгәы ԥызжәуа, ауаа зегьы ҳахәаԥшуа, «ауаҩы мӡышәа иҭаацәа» рҳәо, иабаҳҭахыз… зегь ҟазҵо бымбои, ршьа иаларҵо ахәшә бааԥсқәа роуп…  ахәшә бааԥсқәа рыларҵоит, абџьар рымоуп – уаҳа закәи! - ҿааиҭит Басиаҭ игәы ԥыжәжәо.
       - Аҟәа иҭаҳцәа неит ҳәа ирбода, иаҳәшьцәа рахь заҟа дымнеира… иуадақәа рҿгьы ихабар уирбашам!.. – Басиаҭ дишьҭагыланы амаҵурҭа даадәылҵит Шьасиа.
      - Иуадақәа ирзиуыз зырҳәуа басымҳәои – дцәажәо иԥҳәыс лаԥхьа дгыланы днеиуан Басиаҭ.   Аԥара рацәа анааиҭахха џьоукы идааирхәазаап…  мызкы  ааҟра  анҵы, рԥара анынҵәа, иҩызцәагьы иаргьы уахык иаакылсын, иуадақәа зааирхәаз ауаа, ршьапы изықәмгыло иԥҟаны, рыхқәа  ҟәаҟәаны, адәахьы идәылган икарыжьзаап… рыцҳақәа, иалырдырааз еиқәшәам ауаҩы ишилахәахәҭыз…                             
                                         *             *             *
         Мчабжьык иазынаԥшуа Аҟәа ахахь ишьҭоу ақыҭа Каман зыҽԥхьакны зыԥсы зшьаз Алхас иҩызцәагьы иаргьы, аамҭа ашьҭалара инахыҳәҳәахьан еиԥш, Аҟәа мрагыларахьтәи аган шыҟоу, изықәтәаз рмашьына «Жигәли» аԥышә амҩадуқәа руак аҿы иаакылнырҳәҳәеит. Заманала ирдыруан аорганаа рхы нхҵәа рыкра ишашьҭаз, аха ари  амчабжьк   иахьхәыцуаз  ргәы нызкылоз, ируыз ацәгьара ашьҭахь , рышьҭа ибзиан арҟьалара ахьрылшаз ауп… 
	       Ацәгьара ахьыруыз аҭыԥ аҿынтәи иандәықәлоз, Гәдоуҭаҟа рхы дырхазшәа ҟарҵеит, аха Афон-ҿыц ԥыҭрак иналагьежь-  ҩалагьежьны, ҩаԥхьа иааҳәны Аҟәаҟәа рҿынархеит. Арыцҳара ахьыҟалаз аҭыԥ амилициа аусзуҩцәа маҷҩымкәа ишгылазгьы, ашьшьаҳәа иҩарывсны ицеит. Урҭ адырра ирымаз ала,  иахьрышьҭаз Гагреи Пицундеи рҳәаақәа рышҟоуп… Уажәы ирҭахыз  Аҟәа маӡала иналсны, наҟ Агәӡеиреи Гәлрыԥшьи рҭыԥқәа рахь изынаӡар акәын. Рыхәшә анҵәарахь ахы археит, аԥара рҭахын… Амҩақәа неихҵәа-ааихҵәа, уаҩԥс дырԥырхагамхаӡакәа, Маҷаратәи амашьына агәаҭырҭатә ҭыԥ иназааигәахеит.
      - Вадим, излауала хаала уцәажәа  ҳаандыргылар, ирымуӡошәа ҳбар, Надари сареи ҳахиоуп! – иҩызцәа ргәы ныҟаиҵеит Алхас, амашьына  аԥсҟы зкыз Вадим дахьиватәаз, ишьҭахь иҭатәаны ацәа амшала ихырҟәысоз Надаргьы днаицәхасит – Ацҳа ааигәа игылаз амҩа  инспектор қәыԥш, илаба анышьҭих – иааҭгылеит. Алхас, аминуҭ игәеиҭеит, егьи  аганахь иҟаз аҩбатәи автоинспектор дара раха зынӡа ишимамыз, инапқәа шьҭыхны змҩа аԥыр-ԥыр иҟьуа, иааигәа игылаз   амашьына изқәа адҵаны, иҭатәаз аӡәы диацәажәон…    Аинспектор  қәыԥш данаарыдгыла иарӷьа напы ихы инадкыланы иаартыз  арныҟәцаҩ  имашьына  асаркьа ашҟа длаҟәит: 
 	- Шәышәҟәы-шәбыӷьшәы! – иҳәеит  Алхас, даҽа маҷк Вадим иахь  дааскьан, ишьамхы иқәиҵахьаз автомат ахы дҩахашәа ныҟаҵан, даацәажәеит:
       - Асержант  қәԥш,  ухаҵкы, чынла уацкьыс еиҳабацәоу раанкылара  шыҟамло уарымҳәаӡаци уҩызцәа  уажәгьы… ҳаццакоит џьым, ҳаццакоит, Гал ҳҩызцәа ԥшыуп…  ацхыраара рыҭараз   ҳдәықәырҵеит…  уи адагьы, иудыруаз ҳара ус иаарласны иршәаны змашьына иҭыуцақәо ҳреиуӡам! – иигәрԥхаӡаны дыччошәа ныҟаиҵеит Алхас,   дыччеит  Вадимгьы. Надар дахьтәаз итапанча длаха-ҩахон, ахысра иазырхианы иааникылт.
    - Ухы са сахь маҷк улахеи, улымҳа ак ҭысҳәаауеит! – Вадим ишанханы игылаз асержант днаихәлаччазшәа ныҟаиҵоит.  Ашәара амшала ажәак аҳәара зынӡа излымшо, зҿы акны игылаз арԥыс, ԥшьшьала ихы лаирҟәит. Уи хымԥада деилаԥсеит, арахь абџьар ҳәа акгьы иган иадым… 
  	  - Шәца, шәымҩа бзиахааит ҳәаны ҳамҩа ҳақәҵаны, ҳаныгьежьуа уаҳхашҭозар убап! – илымҳа дынҭахәаҭхәыҭит Вадим.
     - Шәца! – иҳәан, аҷкәынгьы днаскьаны даагылт. Уиакәхеит, Алхасраа рмашьына ацҳа инықәсын, иаразнак алашьцара рыҽналадырӡит.     Ас еиԥш иҟоу ахҭысқәа макьана иақәымшәацыз асержант қәԥш, ԥыҭрак ашьҭахь, ишьамхқәа ҟәар-ҟәаруа, иҩыза дахьгылаз ашҟа иҿынаихеит.
	    Ацәгьоуцәа рмашьына амҩа хада ианыргахьан усҟан, аинспектор қәыԥш,  ила иабаз аарла иҿы арҳәара иҩыза иҿаԥхьа данналагаз.
       - Арныг уара, ашәыргәнда! – диқәҟааит иҩыза ишимчыз. Ашырҳәа рмашьына лас инҭатәан,  ахыкәлаа еиԥш,  ирышьҭаланы рҿынархеит. 
       - Вадим, ани иуыршәаз аинспектор ҳацәгьа макьана ииҳәахьеит ҳәа угәы  иаанаго? – дааччеит Алхас. – Иҿы аунашьҭызар хымԥада ииҳәахьеит, ҳашьҭагьы ихылахьеит. Уи иалухи, амҩа хадахь уахатәила ҳзыгьежьӡом… ашырԥазшәа ҳниаҟьан  Ҭхьына шыҟоу  ҳхы ҳархап, уа ҳаздызкылаша аҩыза бзиа дсымоуп,  убри иҿы мчабжьык ҳаатәап, - иҳәеит Вадим.
        - Аҟәышра угыуп зысҳәо здыроит азоуп, Вадим, аҟәышра! Уҩыза иҿы ҳцаны ҳазлатәои уара мчабжьык, уара иҳазхаша ахәшә акәзар иҳамоу, ҳԥарагьы нҵәахьазар, - даӷьит Алхас дахьтәаз «Аиҩызара» амҩадыу ԥшааны уҿынахеи, Агәыӡеира  ахәшәтәырҭа аибашьра ашьҭахь санҭаз, аурыс ԥҳәызба заманак ҩызас дсырҳахьан, убри  амҩаҿ игылоу аҩнеихагылақәа руакаҿ дынхоит. Ахәшәтәырҭаҿ медеҳәшьас аус луан. Сылгәаԥхон хымԥада… лыцнгьы знык луаҭахахь схалахьан…  ачаи еицаҳжәит…
Алхас дцәажәонаҵы, Вадим имашьына хәбаны еихагылаз аҩнқәа рыгәҭа иналаиргылахьан.
        -Унаскьаӡаны унеины, абанҭ зымахәқәа шьҭассы иҟоу аԥсаҵлақәа рыгәҭа иргыл умашьына! – иҳәеит Алхас амашьына аҭыҵра иҽазырхио.
	    - Дшыцәаз диит хымԥада абри Надар…   абыржәы дахьыцәоу убоу уара, ҳаршьозаргьы акгьы ибомызт… Надар! Надар! – уааԥшы, ҳаҩны ҳааит! – ибжьы наиқәиргеит рҩыза…
      - Рмашьына алашьцараҿ инхәыҵыргылан, рыԥсы ӡаны ашьшьыҳәа, рабџьарқәа рыман иаахәыҵҵын, иццакны аҩны ахаларҭа иныҵалан, аҩбатәи аихагылаҿ иҩхалан, Надаргьы Вадимгьы наҟ-ааҟ инхоз ауаа рышәқәа рылԥшырҭа саркьа хәҷқәа рнацәқәа нарықәҵан иааныркылеит, Алхас днеин Наташа луаҭах ашә днас-насит, зныкгьы аҵәҵәа рмаҷшәа иныҟаиҵеит. Кыраамҭа дкылԥшны дихәаԥшуан, ашә аасыртрыу-иаасмыртру ҳәа дшылакҩакуазгьы, ашьҭахьы, аамҭала бзиа дышлымхабаз лгәалашәоу здырхуада, ашә аартны даалагылеит Наташа.
                                       *             *             *
       - Сыҷкәын… сыҷкәын дыршьыма!..  арҵәаа ааҭлыргеит, Басиаҭи Шьасиеи еицны, Шьаадаҭ икәасқьа иаҿакыз амаҵурҭа ашә ианынахыҵ,   рааишьа бзирак  ишатәымыз иаразнак еилзыргаз Алхас иан, Хьамор.
       - Бҽырҭынч бара, ибуеи… быҷкәын макьана аӡәгьы димшьыцт,  ианамух  ауаа нзырҵәо иара иоуп! – ибжьы аарӷәӷәаны иналықәиргеит азхаз икәаҩӡа игылаз Басиаҭгьы.
          Арахә еилзыргоз Шьаадаҭгьы иуеидра абжеиҳара ахш иманы дааҩнашылеит.
  	    -Аизара сахьымӡеит… ирҳәозишь? – иикыз џьара инықәыргыланы, иашьеиҳаб  днеиҿаԥшит иара.        
        -Ирҳәоз… ирҳәоз зызкыз уара, сара… нас иҽеимхаз ҳахшаара… - иҳәеит Басиаҭ.   Арымӡ ацкар иҽнықәкшәа. – Уаҵәы ашьыжь, ашара шәнацгыланы, шәыҷкәын шәыбжьы иаҳаратәы аҟалара шәашьҭыл Хьамаргьы уаргьы… Аҟәа шәца, Гәдоуҭа шәца,  шәца Очамчырагьы… шәыԥҳацәа ахьрымоу  адырра рышәҭ, ауа-ҭынха ршьапы иқәшәыргыл…  мчыбжьык аҿҳәара имоуп… дцәырҵны уи амчыбжь аҵыхәала аорганаа иҽриҭар, ашьра дахыԥоит, аҭакра иқәшәоит, аха уи ианамух, дыршьыр ацкьыс еиӷьыуп…  Шьаадаҭгьы  ишьамхқәа  дрызнымкылазт, инаҩс игылаз аҟәардә иҽнықәикит.
         -Сыԥсхьазар исыбыргыз, абри аҩыза ажәа смаҳакәа… сажәымҭаҽха сылахь ада ԥиҵәеит…
       - Умала уакәым,  ҳазынтәык ҳахәда хиҽит…  иҟаз зусҭоу удыроу, иахьа аизараҿы, араион аиҳабы иҩызцәагьы иаргьы, амилициа аначальник, нас ателехәаԥшра ҭызхоз ауаагьы рыцны. Ажәлар ргәаанагара  еилдыргон, рықәгыларақәа ҭырхон… 
      - Ушԥахәаԥшуа  уашьа иԥа  ацәгьарақәа иҟаиҵо? – ҳәа азҵаара сыҭан сдыргылеит… сышԥахәаԥшуа?..   Уара уҷкәын  арахәымра иҟаиҵо иахыуҳәаауеи ҳәа иуазҵаар ҭакс ирыуҭои? Ҳаҷкәын ҳара дҳашәҭ даҳбжьоит ҳазҳәаӡом, ирацәаӡаны арахәымрақәа ҟаиҵахьеит… кыр дабжьозар - абахҭа ауп дызбжьо.  Шықәс ԥыҭк дҭакызар, ихшыҩ  абзирахь  ихынҳәозар ҳбарын…  Изыуцәызӡои, уи иара дзааӡаз, дызтәыу ҳзынгьы дшәарҭоуп…
        - Дыҵабга дышԥаца, дыҵабга, - ахәырхәырҳәа илҿхәраа илеиуаз алаӷырӡ иацәгашәа лыбжьы аалыргеит Хьаморгьы, лнапқәа лгәыҵаԥсаны ауаџьаҟ аԥхьа дахьгылаз.
       - Иҽеим  ахәшәқәа  ршьа  иалырҵоит рҳәеит, ран дырзымдыруа, рашьа дырзымдыруа, рыцҳашьара ргәы иамаӡамкәа иареицакоит ахәшәқәа рԥыхьашәара цәгьазаап, рыхәгьы уамашәа идыууп рҳәеит… Убри азоуп ауаа егьызхарым шьны, иԥҟаны рԥарақәа зырго, - иҳәан дҩагылеит Басиаҭ.
     	- Аа, дҳамаӡамшәа ҳаҟандаз, ҳаԥҳацәа ҟәымшәышәқәа ргәыблыра ҳазхон! – ҩаԥхьа инеимаҭәаны аҵәыуара дналагеит Хьамор.
                                         *             *             *
          Ааилашәшәихьан, Ельвиреи Саидеи, ауниверситет аиҳабыра шықәсык ашьҭахьҟа азеиԥшнхарҭаҿ ирзалырхыз ауаҭах ашә аартны, ианааҩнашылаз. Алиткружок рҽахьаладырхәыз ауп аамҭа рцәызга…  Иааџьаршьеит,  руадаҿ ирымбацыз ӡӷаб-қәыԥшк дрызԥшны дыштәаз анырба.
        - Барбан бара, аԥшӡахәыҷ? – лҳәеит Саида, дааигәаӡаны дааины данаалыдгыла,  илгәыдкылаз ашәҟәқәагьы днарыхан астол инықәылҵеит.
         - Сара шәара ишәҩызахараны иҟоу аӡә соуп! – дааччеит аӡӷабгьы.    	
        - Аа, сынхарҭа шәааигәа иахьыҟоу! – наскьа акәақьҭаҿ ҿыц идыргылаз акаруаҭ ахь иналырԥшит… - актәи акурс астудентка, аиҵбыратәи акласс хәыҷқәа дыррала ирыцхраараны иҟоу… Гәында сыхьӡуп!
       -Азамана, сара Саида,  ари Ельвира, афилологиатә факультет, аҩбатәи акурс астуденткацәа, - иааибарччеит ахҩыкгьы.
      - Шәааи-сааи, аӡӷабцәа… иҟаҳҵаша жәдыруа, ҳаибадырра ахьӡала агаҿахь маҷк ашьапеиҵыхра ҟаҵаны, каҳуажәырҭак аҿы ҳнамҩахыҵны  ҳаатәап! – дԥышәырччо, ҿыц илҩызцәахаз аӡӷабцәа днарыхәаԥшит Гәында.  Дара неихәаԥшы-ааихәаԥшит.
        - Еилыскааит! – лҳәеит Гәында – шәалызххьоу аҷкәнцәа шәрызԥшуп!..
        Ельвиреи Саидеи ркьатеиах ԥҵәо,  аччара иналагеит.
      - Сара мамоу, аӡәгьы салимхӡацт, иалырххьоу, зуаԥшәыл имҩа иазԥшу Ельвира лоуп! – лҳәеит Саида дыччо.
       - Быбжьы сҳәап! – Ельвирагьы дыхәмаруа лҩыза дналыцәхасит.
       - Иалылх дзусҭоу ҳәа бҵааӡом Гәында! 
       - Анхша-абхша саншьа Нурбеи!
         Иара ахәбатәи  акурс сынтәа  ихыҩҩоит, аиурист ҵара дҭоуп…
        Ауыха аӡӷабцәа рызхара агаҿахь илеи-ҩеит, рыԥсы бзианы иршьеит, иҵегьы иааигәаны еибадырт.
       - Уаҵә шьыбжьышьҭахь сыҩныҟа Ҭхьынаҟа сцаны, сымаҭәа хәҷқәа сыманы саап! – лҳәеит Гәында, лызхара илзымбацз лҩызцәа дреигәырӷьо…
                                         *             *             *
         Наташа луаҭах ашә шаалыртыз еиԥш, аҟыԥ-сыԥҳәа иԥан иааҩнашылеит Алхас иашьҭахь игылаз иҩызцәагьы.
        «Иҟашәҵои… шәарбаныу, ишәҭахыуи», шылҳәоз атахҳәа иналысын даашьҭкәыцәаа ауада дрыма иныҩналеит. Лышьҭабжь зымго лҿы ақәыршә анарҭа, днаган даазгәылҵыз аиарҭа-ԥха днагыладыриан, лнапқәеи лшьапқәеи неиҵыхны акаруаҭ ахқәа инарыдҿарҳәалеит. Дықәԥеит,  дуазырит,  уама ҟалҵеит,  аха хҩык ахацәа дабарымаҭәаз, аԥыр-ԥырҳәа лхы шылҟьоз лыԥсы налылшәшәеит.
        -Уӡӷаб лоуп, Алхас, уара думаз аԥхьа!- иҳәан, Вадим Надар днаигәҭасын, ауада индәылҵны,  ахәыҟаҵарҭахь рҿынархеит.
        - Надар, абаа, ҳахәшә лассы иҳахәаратәы иаҳзыҟаҵа… сыбҩақәа еилаԥҵәҵәошәа збоит… сара арии  ҳаԥҳәызба луаҭахаҿ иҟоу амал-ашьал аагәасҭоит, иудыруеи џьара ԥарак ахьыҵәахыу ҳақәшәаргьы, иҳәан Вадим, аимдара дналагеит.
          Надар, аԥшәма фатәыс лыҩны иҩназ зегьы хәыҵԥшааны, астол ақәыргылара даҿын.  Алхас  дзыҩназ ауада аҿынтәи Наташа  лыӷызбжьқәа гон – уи ацынхәрас – иара иччабжь.
      - Исԥшааит! – ҳәа Вадим ибжьы аагеит.
      - Изакәи уара иуԥшааз? – Надар уи днаиазҵааит.  - Аԥара! 50-нызқь сԥыхьашәеит!.. Ашьҭахь, убо  исԥшааз? – иҳәан дыччо, Надар афатә архҩара дахьаҿыз дааҩналеит Вадим.  Инапаҿы иакын ирацәаӡаны еидҿаҳәалаз ацԥхақәа… Убасҟан Алхас ауада дааҩныууаан,  аҿыӡәӡәарҭа дныҩналеит.
       - Изтәыуп ҳәа угәы иаанагои абарҭ ацыԥхақәа? Надар ԥыҭрак урҭ дрыхәаԥшуан, нас дааԥышәырччан, - аус ахьылуа ахәшәтәырҭа иатәыуп, уаҳа изтәыуи! – иҳәеит.
     - Шәыԥшы уара, арии  аурыс хымкыц ԥҳәызба сызхыччаз, дыӡӷабзаарын… сынлырҵәеит! имаҭәақәа ишәхырԥо, ахәыҟаҵарҭа дааҩналеит Алхас.
      - Уи зынӡа изаманами! Иикыз ацыԥхақәа астол инықәҵан, Наташа лышҟа иҿынаихеит Вадим.  
      - Ҳлаҵақәа мазеиума Надар? – иҩыза днаиазҵааит Алхас.     
      - Усоуп!
      - Сыхәҭа сыҭи, нас…  инапы наимҵеикит… Ахәшә ирыларҵаз иарҭаҳсан акрыфара ишаҿыз Вадимгьы дааҩналеит.
     - Ауачарад Надар  утәоуп шьҭа! – иҳәеит, игәыр аақәԥаан инапы ада аԥшаара дахьналагаз.
         - Сара  ацәынхақәа бзиа избаӡом, ижәдыруеит! – дахьтәазгьы дымгылеит…
        Акрыфан, кыр рыԥсы шьаны, аҵыхгьы ԥыҭрак ианнарга «ҳдәықәшәҵа» иҳәан, астол иқәыз ацыԥха еидҿаҳәала аақәхны дҩагылеит Алхас.
        Ԥшьшьала, рыԥсы ӡаны Наташа луаҭах иаадәылҵын, ашә нкыдҵаны цыԥхала иаадыркит. – Машьынала  ҳцома?- Алхас иниазҵааит иҩызцәа.
      - Ара иааигәоуп уара, амашьына иалаҳхи! – нараҭеикит. Аҩнеихагылақәа, инрыбжьыс-аарыбжьысуа лассы Наташа аус ахьылуаз ахәшәтәырҭа инадгылт.
      - Аццакреи, алеишәацәгьареи араатәила зынӡа иаҳҭахӡам уаха…  еилышәкаау? – иҩызцәа дышраԥхьагылоу, иҳәатәы шакәыу изакәану дара рзы, ҩаԥхьа агәра надиргеит Алхас…
       Аҩналарҭа ашә инагәҭасын, еишьҭагыланы, ахәшәтәырҭа акаридор ибжьаланы, аҷаԥшьаҩы дахьтәаз шыҟоу рҿынархеит. Аҷаԥшьҩ-ԥҳәыс шәпа-жәпак лакәын, ацәа лыиааиӡан, лхы зымҩа иаркаты-шәатон, зынӡа дынҭанагалаӡалак, иналымԥыҵҟьаны, дзыдтәалаз астол агәҭа «аҟәыгә» аақәныргон, убасҟан лыблақәагьы аахылтуан.
        Убас лыблақәа анаахылтуаз иақәшәан иаалыдгылеит даргьы.
       - Ишәҭахыдаз? – днаразҵааит.
       - Абри ҳҩыза (Вадим инапы наиқәикит.). Инапы асаркьа иԥнаҟеит, акын аҿаҭәаны иҳазҿашәҳәар ҳҭахын…  - даацәажәеит Алхас,  дгәыбзыӷӡа. Вадим напы икәа иҭакны, ахьаа  ӷәӷәа  зычҳауа аӡә исахьа иҭаны дгылан… Аԥҳәыс шәпа, астол ацкарқәа лнаргәыҵқәа нықәыргыланы деиханы дҩагылеит. Лышьҭахь иҟаз алаҵалаҵарҭа ауада ашә цԥхала иаалыртын, уахь иныҩналеит зегьы. Убасҟан – уажәшьҭа иаарццакны, быцԥха хазынақәа рыла абарҭ ахәшәҭрақәа зегьы ҳзаабыртит! – аҷаԥшьаҩ дналыгәҭасны, ашькафқәа рыгәҭа днадиргылеит Алхас.
         - Са…ра…  мшә…ан  зинс  ис…ымеи…
        - Азин ббо иахьыҟоу! – итапанча лыхәда иныҵикит. Илкыз ацыԥхақәа Вадим иаалымихын, атыртырҳәа акәлапқәа раартра дналагеит. Уа иҭаз ахәшәқәа зегьы арахь иааҭдырппит. Ахьаахәыгақәеи арцәагақәеи, еиуеиԥшым атаблеткақәеи рыда дара ирымаҭәаз, изҿынҵәаауаз ҳәа акгьы рымбеит.
       - Иабаҵәахыу егьырҭ шәыԥсы иаҵаҵәахны ишәымоу ахәшәқәа? – Алхас иикыз аҷаԥшьаҩ лнапы ӷәӷәала инҿаирҵәиит.
      - Исыздыруам сҳәеит… сара сҳақьымӡам… сҷа…ԥшьаҩуп! – аарла лыбжьы аҭылкааит. Убасҟан Вадим илаԥш иааҵашәеит наскьаӡа игылаз ҭыџьтә сеифк.
       - Иабаҟоу абни аазыртуа ацԥха? – дналазҵааит.
      - Мамоу, уи сара исы…маӡам…
        Алхас дааччан иџьыба иааҭигеит Наташа лҿынтәи иааргаз ацыԥхақәа – кыр иаадыртозар абарҭ роуп! – иҳәан Вадим инаиркит, уиакәхеит. Рацәак иадымхалеит  ашә аартра, ирҭахызгьы маҷымкәа уа иҭан.
       - Шьҭа бааины абри атахта бықәтәеи! – ажәырқьҳәа даахаиргьежьит аҷаԥшьаҩ Алхас.
      - Сы…ҷкәнцәа, ишәҭа…хыз шәыԥ…ԥшааит соушәы…шьҭ шьҭа… сры…цҳауп!
     - Ахаҵа дбымоу бара аҩны?
     - Мамоу…  иа…шәҳәоз?    
      -Ахаҵа дыгәхьааганы бшыҟаз здырт! - аҟыр-ҟырҳәа иааибарччеит аҷкәынцәа.
       - Дыббо абри игылоу дзакәытә хаҵа бзиоу, убри биаҳҭоит уажәы! – Надар инапы наиқәикит Алхас.
       -Арцәагақәа ԥыҭк еилаҭәаны лышьҭахь илыздәықәҵи… шаанӡа дарцәоит.
      - Шәсы…ламкьысын сыҳәҳәоит…
      - Ибҳәҳәо егьыҟам, аха мгәацәха бҽышьҭаки, бышьҭахь шаҟа иԥшӡоу ҳахәаԥшоит, лыхәдацәа днақәыӷәӷәан, атахта днықәиреит Алхас. Ларгьы уаҳа ишамуаз анылба, ишырҭахыз еиԥш, лҽааиҵыхны ҿыцха днаиеит.
        - Лықәра хәыҷык инеихьоушәа убоит Надар, аха уаалыдкьыслар, лцәа ахаара ухнахоит, уԥшы шаҟа дпашәӡа, драҳаҭӡа, дҳамҵаиоу… иугәаӷьыр, ахаара угап, ларгьы ԥыҭк лзынхап! – иҳәан дыччо лхалаҭ лыбӷашҟа  иҩхьаршәҭны лышьҭахь хызҩоз лҵаҟатәи маҭәагьы лахьхьынӡа длахеит Алхас. Надар имазеины иикыз арцәага хәшәы зҭаз агәыр лышьҭахь иналаиршьшьит.
       - Ҳшәышьҭы шьҭа! – Вадим ибжьы ааиргеит.  Убасҟан, цәгьала ишәаз аԥҳәыс рыцҳа аԥсеизгара даҿын.
       - Даарҳәы уара, умбаӡои аԥсра дахьаҿыу, аԥсцәа ҳашькалаҳауа иабаҳҭахыу, нациҵеит. Алхас даалыхан, лызқә днықәиреит, лыԥсгьы ааивылгеит.
      - Уажәыцәҟа ацәа дагоит, нас ҳаргьы ҳцоит!- иҳәан наҟ дналԥырҵит. 
          Аҵх ашарахь ахы архон еиԥш, Наташа луаҭах ашьшьыҳәа рыԥсы ӡаны иаадәылҵын, ашә ус баша инкыдҵаны алашьцара ихәыҵагылаз рмашьына ашҟа рҿынархеит Алхасраа.                                     
                                      *          *          *
         - Узгылеи уара иахьа ас заа? – ажәхьага уеидра зманы амаҵурҭа иаадәылҵыз Шьасиа, зҽеилаҳәа, зҽеилаца иаалԥылаз лыҷкәын Нурбеи днаизҵааит.
      - Аҟәа сцар сҭахыуп… гәҭынчымрашәа ак схалан иахак самырцәеит…  аӡӷабцәа шыҟоу, ишаныу аагәасҭоит. Иара саргьы сԥышәарақәа рыҭира аамҭа ааигәаны иҟоуп…
        - Бзиоуп, нан, бзиоуп… уахьцо-уахьаауа уара еиҳа иубарҭоуп…  уабгьы илымҳа иҭшьы, амала ԥхыӡ бааԥсык збеит ҳәа иаумҳәан, нас амш хәлаанӡа убри гәнигалоит… «саахынҳәаанӡа уаангылар, хәык аарԥханы акрыуҿасымҵоз…
      - Мамоу сан, уажәтәиала акрыфара сҭахым, уи гәхьаабымган! – иан даагәыдикылан, амаҵурҭа ашә аартны наҟ дныҩналеит Нурбеи. Нас лассы адәны игылаз имашьына аус ааируын, ашҭа дынҭыҵит.  Иахатәи  иԥхыӡ  еилататақәа уажәи-уажәи иааины ибла ихгылон, аха урҭ еилиргаратә еиԥш иигәалашәомызт. Цәгьаӡа игәы хәашьын… иҭагылазаашьа ианаҳәон, рыцҳара дук ааины иҭаацәа рҿаԥхьа аҽшааннакылаз.  Гәдоуҭа  данлеи, араионтә  ҩнуҵҟатәи аусбарҭа амаҵзуцәа рахь днамҩахыҵит. Алхас ихабар иҟоуи-ианыуи ҳәа дынразҵаааит. Иацауыха урҭ Маҷаратәи агәаҭарҭатә ҭыԥ иаҩсны, мрагылара шыҟоу рыҽԥхьаркит, - иҳәеит аҷаԥшьаҩ, - ибӷьыцқәа хыртны дрыхәаԥшуа.
        «Ҩаԥхьа дырзымкӡеит» … - игәы дҭацәажәуа, амилициа ахыбра даадәылҵын, имашьына днақәтәаны Аҟәаҟәа амҩа днанылеит.  Ицо-иаауа ихы иҭагьежьуан иаб иаха ииҳәаз ажәақәа: «уи адәахьы ииуа ацәгьарақәа рнаҭс, дзааӡаз-дызтәыу ҳзынгьы дшәарҭоуп» - иҳәеит Басиаҭ.
       «Уаанӡа убри сышԥазымхәцыз… аӡӷабцәа ашәарҭа иҭаиргыларц  илшоит. Ирымҳәои, «ала анааԥклак, изааӡазгьы ицҳар алшоит» ҳәа.
         Аҟәа дышҩеиз еиԥш, иаҳәшьеи Ельвиреи рахь (днымҩахыҵны иаагәеиҭеит,  Ҭхьынаҟа амҩа иқәлап ҳәа згәиҭаз рҩыза ӡӷабгьы аԥсшәа налеиҳәеит.
        Ахәылбаҽха дшаакыдгыло нараҳәаны, инхарҭахь дцеит. 
                                       
                                   *          *          *
        Ашара цқьа адәы иқәымлацызт, Вадим Ҭхьынантәи иҩыза Борис игәашә имашьына алашарақәа шашаӡа икарԥхо, даннадгылаз. Аԥшәмагьы лассы акәасқьа дылбааны, дааины даарыдгылеит.
        -Уа Борис, усымбеижьҭеи иҵуазеи!.. Галынтәи ҳшаауаз уаасгәалашәан, ҳнамҩахыҵып сҳәан… - иҩыза иҿаԥхьа иҟам-ианым аҳәара даҿын Вадим.    «Бзиала  шәаабеит!» - иҳәан агәашә ааиртит аԥшәмагьы.
         Вадим днаԥш-ааԥшо, имашьына реиҳа аргыларҭа ахьманшәалоу, адәахьынтәи иахьыубарҭам аҭыԥ лаԥшықәҵан, ашьҭахьы ақәасқьеи амаҵурҭеи днарыбжьысын, аԥацха аганаҿ инаганы инаиргылеит.
       - Ишәҭахызар амаҵурҭахь, ишәҭахызар аԥацхашҟа!.. – дыччо рыгәҭа даагылеит  аԥшәма.
      - Уажәыцәҟьа иаҳҭахыу ҳәа уҵаауазар – аԥсшьара,  ашьҭалара ауп, ҩымш ҵоит ҳмыцәеижьҭеи! – иҩыза ихәда инапы хшьны даагылеит Вадимгьы.
      - Ус акәзар, уажәыцәҟьа! - Борис  акәасқьа дынхалан, иԥшәма даарҿыхан,  иҩызцәа рышьҭаларҭақәа налирҟаҵеит.
    - Шәхал арахь! – аниҳәа, даргьы ццакны иҩыхәнан, идирбаз аиарақәа инаргәылаиеит… Амла иаргәамҵомызт, рызхара ыфан иҟан,  арыжәтә дара усгьы еилаҳуамызт… ирыларҵо ахәшә џьбара ршьа иҭахәмаруа иҭан…  ацәара…  убри  ауп  уажәтәиала ирҭахны  иҟаз,  рхы  ахчы  ишнықәырҵаз,  илҭҳәахаа иаманы ицеит.
           Борис иан, иаб, иԥшәма ԥҳәыс  урҭ рхәыҷқәа ҩыџьа … анцәа дрықәныҳәаны иҟаз ҭаацәаран. Рысасцәа рыԥсы ахьынӡаршьоз  рхәы  армазеира  иаҿын, аха асасцәа ус иаарлысны изгылоз џьоук ракәмзаарын,  ҽынҵарс  рымаӡамкәа ицәан ишыцәац.  Ашьыбжьышьҭахь маҷк инақәаца-аақәацеит… Алхас ибжа ыцәоушәа – иааԥшошәа аԥенџьыр аҵаҟа дахьышьҭаз, адәахьы, ҵаҟа игыланы еицәажәоз аишьеи аиҳәшьеи дырзыӡырҩуан.  Уи Гәында лакәын, уажәоуп Аҟәантәи данааз… Лашьа иалҳәон азеиԥшнхарҭаҿ дызцыҩналаз аӡӷабцәа ш-Гәдоуҭатәқәоу, аӡәы Саида шлыхьӡу егьи Ельвира, уамакала ишыбзиақәоу…
      - Шәгыл уара шьҭа, амла шәагит! ҳәа Борис ибжьы андирҳа, ицәыха-жьыхо ршьапы инықәгылеит исасцәа.  Ҵаҟа ианылбаа, аҭаацәа зегьы аԥсшәа нарарҳәеит.
	  - Дад, ахәы хьшәашәа шәаҳзадыртәаломызт аҟнытә, ҳастол ҩынтәны ирхҩаны иқәаҳгахьеит! – иҳәеит Борис иаб Наҳарбеи , дыччо,  дрыхәаԥшуа дахьгылаз.
       - Шәааи, шәнапқәа аӡы рықәшәҭәа! – иҳәан днараԥхьагылеит. Гәында Алхас данылба,  илыхь  лзымдыруа,  дшынханы дынхеит. Ашьыжь иахьа Аҟәа руаҭахаҿ инеиз  Саида лашьа Нурбеи  омашәа деиԥшын.
  	     Акрыфара ҳәа иантәа, аԥсуа столаҿ ахымҩаԥгашьақәа исасцәа шаҟа ирцәыхароу гәаҭуа, иахәҭоу аныҳәаҿақәа  шьҭыхо дааиуан аԥшәма Наҳарбеи. Аха  иҭаз рганахьала адгылара ҳәа изҭацәоз уаҩ дибомызт, иржәцәозҳәагьы егьыҟамызт, еиҿкаау, уззыӡыҩрша цәажәашьҭабжькгьы рхылҵомызт исасцәа. Амала ибзиан крырфон…  Наҳарбеи крызбахьаз,  крыздыруаз,  аамҭа цәгьа ибзианы иԥнашәахьаз уаҩын,  исасцәа  рхымҩаԥгашьақәа, ртәашьа-ргылашьа, рцәажәашьақәеи иарҳәоз   рҿаԥшыларала еилиргеит, арҭ аҷкәынцәа иҵымҳәҳәароу   аусқәа рахь инанаганы 

ишыҟоу… «крырфар наҟ рымҩа иқәҳҵап», - иҳәеит гәаныла. 	       			Уажәшьҭа  сҩагылап – иҳәан еиԥш, Гәында иаҿалкыз ателевизор,  аԥсуа телехәаԥшра аацәырнагеит. Наҳаргьы исқам ибӷа надҵан, уи дахәаԥшо даатәеит.  Ажәабжь хкқәа ҳәо ишнеиуаз, ирахәым ҟазҵо аҿар рыӡбахә аацәыраргеит. Алхас дахьтәаз иаразнак цәалашәара бааԥсык иауын, ихәы даахыҵны, амаҵурҭа абарҵахь днеины днагылан, уаантәи  дахәаԥшон…     		    Иаацәырыргеит иаб иашьа Басиаҭ дызлахәыз иқыҭауаа реизара ду атәы. Ацәгьа-мыцәгьа ҟазҵо шахьырхәтәыу, амҩа иаша ишықәҵатәыу рҳәон иқәгылоз зегьы,  аҵыхәтәаны  дцәажәеит Алхас  иаб  иашьагьы.  Уи иҳәеит, ас еиԥш  амҽеирақәа ирылахәыу Алхас, рхы-рхылҵ ахьынеибаркыу зегьы ахьымӡӷ ду  шыдиргаз, рылахь аԥхӡы шааигаз, рыхәда шхыиҽыз… дыкны иҭакра, иқәнагоу ашьауӷа иақәыршәара дшақәшаҳаҭыу… Ашьҭахьы, ателехәаԥшцәа иддырбеит ацәгьоуцәа рхаҿсахьақәагьы.  Аԥшәмацәа, хәыҷгьы-дугьы шанханы ирбаз ашана закәыу ҽеишәа ирзеилмырго иштәаз,  рысасцәа,  аминуҭ аҩны  аганаҿ  игылаз  рмашьына  иҭеибагәаны,  аус  аадыруын, пату  рықәызҵаз  ауаа   ргәар  инҭыҵны, рхы ахьынахоз рҿынархеит, алашьцара зхылахьаз амҩаду ианыршәланы.                                          
                                                *          *          *
         Аацәылашахьан, Шьасиа лнаҩс игылаз аиараҿ ишьҭаз лыԥшәма иӷзбжьқәа, игәынқьрақәа ацәа даналырхыз. «Аа, ихьаақәа, игәаҟрақәа изцәырҵхзар ҟалап»… лҳәан, дықәԥсычҳауа дҩагылан, днеины  днеихагылеит.
       - Уааԥшы џьым, уааԥшы… ацәа уалҵыр уԥсы угап! – лыбжьы наиқәырган ижәҩахыр аалырҵасит.  Убасҟан,  аԥхыӡ  бааԥсқәа 
ирылаз  Басиаҭ,  иблақәа  аахитит.
      - Ҳаи, сабиц… иаҳԥеиԥшу закәи, џьымхеит!... – ашырҳәа ииарҭа дыҩхықәтәалеит.
     -  Иубоз уара хәаша, абриаҟара агәаҟра уҭазыргылашаз?..
     - Аибашьра збон…  ханҩажәа  шықәса  раԥхьа  сызлахәыз ақьауқьадра! – дҩагылан, имаҭәақәа ааишәҵаны, абарҵахь дындәылҵит.
         - Егьа умҳәан, уи ԥхыӡыуп…  убриаҟара  угәы  иаумырсын! – игәы  дасыргьы  лҭахымкәа,  арахь  хәыҷык даалырӷәӷәарц лыбжьы  рмаҷӡаны днаиқәцәажәан,  амардуан днылбааны, амӡырха днықәлеит Шьасиа.   Дтәан Басиаҭ  абарҵаҿ,  даҽа краамҭа иҭаҭын даҿыхо… ишьара дзықәломызт. Анемец фашистцәа иқәыԥшра шықәсқәа рзы ашьаарҵәыра дызладыргылаз акәын ԥхыӡ иибоз…
        «Кәырсктәи ацәаҳәа» ҳәа изыхьӡхаз, аибашьра қьоуқьад зхазгаз ақалақь-фырхаҵа ахақәиҭтәра далахәын…
       Дгьылгьы-жәҩангьы умбо, аӷа икаижьуаз абомбақәа ирххны ишьҭанаҵуан  ҳаруаа ржәыларақәа рҿы,  аха дара  ԥхьа ишцац ицон, иԥсы-инха, аӷа ихырӷәӷәарҭақәа дрыҭцаны, ишьҭахьҟа дкарцарц…  Убраҟа,  Басиаҭ иааигәа икаҳаз абомба дажит, ихдырра  ицәыӡит,  акантузиа ихьит.  Ашьҭахь,  ҳаруаа,   иҭахаз адәы иқәызгоз асанитарцәа, иԥсы шҭаз анырба, агоспиталь ахь ддәықәырҵеит…         	     
         Басиаҭ,  арҭ ахҭысқәа рызхәыцра, ргәаларшәара цәгьалаҵәҟа  иицәымӷын…  Иибаз  аԥхыӡ ҽеик ишатәымыз идырит,  игәы  иҭашәазгьы  Алхас  иоуп. «Иҽдимыршьыр имуазар,  иҟасҵагәышьари?..», - иҳәеит гәанила,  амардуан албаара 

 дахьаҿыз. Ԥыҭрак ашьҭахь «сара Шьаадаҭра рҿы снеины сааиуеит»  ҳәа  иԥҳәыс  ибжьы налықәырганы, илабашьа аакыдхны агәашә шыҟоу иҿынеихеит Басиаҭ.
                                    *          *          *
        Змашьына  уаҩԥсы  иахьиҿахырсҭамз  инаган иргылан,  ауха уа иҭаианы  ицәаз Алхасраа,  ашырԥазӡа иҿыхеит. «Иусырбап уара саб иашьа, цәажәара бааԥсыла иҟоу зегьы сызҳәаны,  ателехәаԥшра санызҵаз»…  аҿҿыҳәа амца кны,  абылра даҿын Алхас гәанила. – Надар! – иҳәан ашьҭахь иҭаианы ицәаз иҩыза иахь даахьаҳәит. – Анҭ Наташа лыхәшәтәырҭаҿ  иаҳԥыхьашәаз алаҵа мазеиқәа акрыҟазар акака нҳалаҵеишь! – иҳәеит. – Иҟоуп, даҽа ҩымш иҳазхашагьы! - ҿааиҭит Надаргьы.
        - Ахәшә нҳалаҵаны,  ҳанааҭынчхалак,  аӡәаӡәала ҳаԥсы ӡаны,  амҩа хадахь ҳкылсроуп…  сара Аҟәа усқәак рзы маҷк сааиҵахоит… ахәлбаҽха, анаалышьцалак, Гәдоуҭа, Лыхнытәи абжьаларҭаҿ ҳаиқәшәап!.. – еилышәкаама?
       - Ҳмашьына иазаҳуеи?
       - Амашьына абра иахьгылоу иаанхоит… автоматгьы ус ишҭоу…  аԥара ҳамоуп,  атапанчақәа  ҳазхоит…
        - Аеиҵәҟьа, амашьына  араантәи  уахь  изаҳгои,  уа  еиӷьыугьы ҳаԥшаап! - зҩыза игәы иҭеикыз аус закәыу еилзыргахьаз Вадимгьы  дԥышәырччо  даацәажәеит…
        Шьыбжьон ааираз рацәак шагымз, Алхас астудентцәа рзеиԥшынхарҭа аҩбатәи аихагыла дыҩхалеит…  Ҭхьынатәи Гәында лашьа иалҳәоз иахьынхо ауаҭах аномергьы ааигәалашәеит…   лассы  ашә  днас-днасит.  Ааигәа акәын 


Ельвира лҵарахьынтә данааиз, хара имгакәа Нурбеи дааираны  дыҟан, иахьа раԥхьаӡа акәны, рхала еицны Аҟәатәи ашьхарахь ихаларц рыӡбеит.
       - Уажәыцәҟа Нурбеи! – лыбжьы нарганы, илшәылхыз амаҭәа ашкаф ахь инаԥхьакны, лаԥхьа ихшьыз лхалаҭ ԥшӡа налышәҵаны, дласны ашә аалыртит. Дааҩналеит Алхас.  Ельвира илҳәара лҿамшәо, дшанханы дихәаԥшуан.  Маҷкгьы дааицәшәеит, иӡбахәқәа лмаҳахьаз…
      - Сара Нурбеи иашьа соуп…  Алхас сыхьӡуп! – инапы аҿынаирхеит.  Аҭагылазаашьа  дызқәшәаз  иаразнак   иҟаиҵашаз ацәгьара  амҩа  днықәнарԥшит. «Ишәсырбап, Нурбеи уабгьы уаргьы сылацәажәара зеиԥшроу»…
      - Ельвира сыхьӡуп! – лнапы ҟәамшәышә хәҷы наилыркит. Ашырҳәа даалыхан днеигәыҵикит… - Ельвира… Ельвира! Хьӡы ԥшӡоуп… Иџьаба иааҭиԥааит итапанча… лыхәда инаган иныҵеикит.
      - Аҟыт бжьы аныбхыҵ,  ибдыруаз  сшыбмеигӡо! –  иқәышәқәа наган  ллымҳа ашьаҭа инадикылеит.  Нас  инлылшәшәаз лыԥсы ихы иархәаны, лқьышәқәа ааиҷабын, даашьҭыхны аиарҭа днылаириан, дыхәнаны дналықәиеит.
        Илшәыз амаҭәа, хыхьтәигьы ҵаҟатәигьы ԥыжәжәаны инкаижьит. Крахирҵма лыӡӷабра аԥхасҭатәра…  лыԥсы  ааины, иақәԥара ианаԥшьалга, тапанча шьхәала лхы днасын, дааирҭынчит…  Лшьапқәа   неидҿаҳәаланы,  лнапқәа   акаруаҭ ахы инадиҳәалеит. Нас дыццакны наҟ дындәылҵын, актәи 



аихагылаҿ итәаз аҷаԥшьаҩ абзираз ҳәа налаҳәаны дындәылҵит…
       Иҵхьазар ҟаларын абас  жәаба-жәохә минуҭ, Нурбеи аҭыԥҳацәа рзеиԥшынхарҭа ашә данаалагылаз. Уи дызбаз аҷаԥшьаҩ  дааџьеишьеит.
     - Уажәакәмыз уандәылҵыз, узыхынҳәи? – днаиазҵааит.
     - Сабаубоз уара, сара иахьатәиала смаиӡацтеи? – иҳәеит Нурбеи.
     - Сеидыруа… уара уоуп ҳәа сшыҟаз… убриаҟра дуеиԥшыуп… дхалеит – дылбааит… абзиразҳәагьы сеиҳәеит…  Нурбеи игәы нкыдууаа  ицеит.  Цәалашәара бааԥсык дааимнадан,  дшыҩуаз ҩада иҿыҩеихеит. Аҷаԥшьаҩгьы дыццакны уи днаишьҭалеит. Ауада ашә аартны инаҩнашылазар,  ассир рыбла иабеит…
       Лассы еизеит имаҷҩымкәа ауаа, аҳақьымцәа ирыԥхьан иааргеит. Иааит амилициа аусзуҩцәа. Нурбеи зыгәра изымгоз иашьа иӡбахә реиҳәеит.  Урҭ Аҟәа ақалақь ахы-аҵыхә амацәаз иҭакны, иалҵны ицои-иаауеи ргәаҭара ишалаго иарҳәеит. Уи аамҭаз,  Ладахьтәи  Ешыра  амҩала, имҵарсны иигаз амашьынала, Алхас Афонҿыц днаӡахьан.  Амҩа  хадашҟа  уиала дцәырымҵкәа, иааныжьны, таксик ааныргылан, днақәтәаны Гәдоуҭаҟа ихы ирхеит.
                                          *          *          *
       Иаалашьцахьан, Лыхнытәи абжьаларҭаҿ хаз-хаз мҩала иаацәырҵны ианааидгылаз Алхас иҩызцәеи иареи. Шамаха ааигәа уаҩ дгыламкәа, зегьы рыҩныҟақәа рахь ицахьан. Инаскьаны, 



амҩахада ацкараҿ игылан,  уахынла аус зуаз атаксиқәа.
       - Таксик рылԥаа иааги Вадим, ҳааццакып! – Алхас иҩыза адҵа наииҭеит.  Уиакәхеит,  Вадим иаарыдиргылаз амашьына лас  аҟыԥ-сыԥҳәа  иԥан  инҭаԥлеит иҩызцәа.    
      - Шәабанӡацо сыҷкәынцәа, Лыхнакәыу Дәырԥшьҟоу? – дныразҵааит атаксист.
    - Лыхноуп…  Ачаи фабрика аҵыхәахь уахьынбжьало! – наиаҭеикит Алхас.
         - Уажәыҵәҟьа ҳамнеиуеи! – иҳәан ахьышәҭҳәа инаҵирҟьеит имашьына. Аха уи рацәак анаскьара иқәашьымзаарын, маҷк иахьынаскьа,  дааныргылан,  адәахьы дааҭырган, ихы дзамыхәо дыԥҟаны, дыршәны,  наҟ лбаа,  атышахь иҿыладырхеит.
     … Згәы алаҟаӡамкәа амш зырхәлаз Басиаҭ, адәахьтәи иусқәа анааирҭынч, иԥшәма излырмазеихьаз ахәы днадтәалеит,  акрыфара зынӡаск иҭахӡамкәа.
      - Хпыҿк ауаҭка сыржәи! – иҳәан Шьасиа ибжьы налирҳаит.
     - Ижә џьым, ижә… крымфаӡакәа ирхәлеит – дрыцҳашьаны ҿаалҭит иԥшәмагьы.
      Убасҟан адәахьы алақәа аашит, Басиаҭгьы ихәы даахыҵны дындәылҵит.
       Адәылҵхагьы  цқьа имҭо, абарҵа иааҵалахьаз арԥысцәа руаӡәк – аҩнуҵаҟа ауп ацәажәатә ахьҳамоу, аҩнуҵҟа! – иҳәан Басиаҭ уашьҭахьтәи дигәҭасны дааҩнеигылеит.
        -Алхас уакәхап ҳбара згәаӷьыз…  убжьала уздырит!.. даацәажәеит абырг, игәҭасны даазгаз аҷкәнцәа блаҵырхәыла дрыхәаԥшуа.
    
  -Умҩашьеит саб иашьа… сара соуп уаха шәызбарц иааз, - дааччеит Алхас.  - Уаха ацәажәатә рацәа ҳамоуп уаргьы саргьы… 
    - Уи бзиами… шәаатәа нас… акы снацҳауеит ҳәа саҿын… ҳааидтәалап! – дтәарыу-дымтәарыу изымдыруа, длак-ҩакуа азхаз дахьгылаз Басиаҭ. Даугаӡыхыз, ииҭааз «асасцәа» бзиарак азы ишымҩахымҵыз ауеилимаргах…
      «Сыԥхыӡ мыждагьы уи ауп изызкыу»…  ааигәахәит.  Аҷкәнцәа иахьатәи  ашар  ҿаҵа  лбаардахьазма,  аԥшәма итәара згәалашәуа иҟадаз, астол иадгыланы ахаа-мыхаақәеи ацыфи аттаҳәа рҿы аҭаҟәшәара инаԥшьыргеит.
      - Шәаатәа, нан! – лҳәахт Шьасиагьы дыууаӡа  насҭха ауаџьаҟ дахьадгылаз.
      - Иаҳтәои – иаҳамтәои бырҟәаҵны,  абра астол иаҳфо иҵегь цәырганы иқәҵа! – налаҭеикит Алхас.  Басиаҭ, реицәажәара ҽеик ахь ахы шамырхаз гәазҭахьаз – ҩык ҭыхны ишәзаазгап, - иҳәан играфин ашкаф иааҭиган,  адәылҵырҭахь иҿынеихеит.
      - Абырг хсынчыҟәыжә, гәылак иахь схы сырхоит ҳәа ианақәыук ишамуа удыруазааит, ҳара ҳаухылаԥшоит… - наишьҭаҿырҭит «исасцәагьы»…
     - Мамоу џьышәшьҭ, агәыла иласхыуи… снеит – сааит ауп! Басиаҭ дыццакшәа адәахьы дындәылҵит. Дышнеиуаз, ашырҳәа акәасқьа дынхаҵәрылт.    Иҷкәын ишьҭаларҭа уада дныҩнаххын, уа игылаз ашькаф акәлаԥқәа руакы даахеит.  Нурбеи  аибашьраҿы имԥыхьашәаз атрафеи тапанча цыр-цыруа уа иҭан. Ашырҳәа аҩнуҵаҟа дынҭаԥшит, абоима аазна патронла иҭәын. Атапанча акышьеи, алахысшьеи иахьа ибозма, хәышықәса дызлахәыз аибашьра ду иинарҵахьан… иган инаваҵаны, ишьҭахьҟа дааццакит.  Аҩы иманы ашә данаалагылуаз Алхас иҩыза Вадимгьы даадәылҵит.
      - Кыр унхацәеит удыро…  џьара шьацҳәақәак шьҭасҵоит ҳәа уаҿымзааит! – дааччеит.
     - Ҳаи џьбеит, схәыҷқәа шәзы ашьацҳәа шьҭасҵаратәы иҟалазеи зырҳәа… Ианааҩнашыла,  - уааи, уааи,  рацәак  аамҭа ҳамгап…   ухахә ылсхып ҳәа сгәы иҭаӡам… - иукыу арахь исырбеи! – Басиаҭ иикыз аграфин ааимпыҵихит Алхас.
     - Ус умцәажәан,  дад,  ус… узацәажәуа сзыусҭоу ухашҭызшәа, - Басиаҭгьы игәы ибзианы иҽанҵо, икәша-мыкәша аҭагылазаашьа аагәеиҭеит. «Жәаха акәымзи ианысҳәаз, данкыламзар дызтәыу ҳзынгьы дшәарҭоуп ҳәа»..
         Аҷкәын хыш, ианааи уажәы рыбжьара ихы ҩышьҭыхнгьы  днарыламԥшыцыз, иҽеиугьы-иҽеимгьы ажәак рыламҵаӡакәа, ихала астол дадтәыланы акрыфара даҿын. Алхаси егьи иҩызеи ракәын Басиаҭ дҿарбаҟа дызкырц иаҿыз.
      - Узыусҭоу саҳар ауми зынӡа санеилашәо…  уара аҭаҳмада, иуқәнаго закәыу удыруа, ухәда ихшьны акнаҳара  акәӡам, ушьапқәа рыла ауп … 
      - Цәгьарас иузызузеи, умҳәои? – Ҳаатәап, дад, ҭынч ҳааицәажәап… ара ццакра аҭахым… сара сгәы иаанаго сҳәап, шәара шәтәы – шәара ишәҳәап!.. Басиаҭ дтәарц иҿынеихеит.
     - Уаагыл, уаагыл! Атәахеи, ҭынч ацәажәахеи раамҭа зынӡа иҳамаӡам, - аҭаҳмада ижәҩа кны даахеиргьежьит Алхас. – Утәаны уажәы иуҳәо сара иабасымаҭәоу, иуҳәашаз зегьы ажәлар рыгәҭа иҳәаны уалгахьеит …  Ухәда хызҽыз сара соуп нас, ыы?
     - Сыжәҩа аушьҭны ишухәҭоу угыл, аҷкәын … уара уҩызцәа 

аԥшқацәа ахаангьы сыжәҩа кны схадмыргьежьыцт,  иудыруаз… ирахәым уҽалаумгалан… сара иуасҳәо убри ауп, уҩызцәа ртәы сара еиларгатәыс исымам, рҭаацәа ирбап, аха уара уажәыцәҟьа унеины,  ухала  аорганаа уҽрыҭ, уԥсы ҭаны адәы уқәзар уҭахызар… аҭакра уқәшәоит, аха уи еиҳа еиӷьуп, уажәтәи уҭагылазаашьа аасҭа…
     - Уа-уа, ииҳәуа закәыу шәахәаԥш! Абри аҩыза ҳәаны ауми ателехәаԥшралагьы ҳшаниҵаз… Сааит нас, абаар уаԥхьа сахьгылоу…  сыкны, снаганы срыҭ…
        - Сара исҳәаз зегьы зызкыз, ухы уазхәыцп, уани уаби рыцҳаушьап…  уламыс ҳәа акрыузынхазар, уашьҭахьтәы ихынҳәып ҳәа акәын… исаҳәи, ирымукеи егьызхарым ауаа, иумԥҟар ҟамло, иумшьыр амуа, уи бзиоуп ҳәа џьаракыр ирҳәо уаҳама?
        - Уи аума нас уара иузышьҭамхыз?..
        - Иазхоуп, уаҳа уацәажәаха аамҭа сымам, сыццакоит… Алхас иҩыза иахь днахьаҳәит. – иизаҳуеи абри ауаҩ, угәы ианагои? – днаиазҵааит.
      - Сышәшьы, ишәҭахыу сзыжәуы… саҭамзааит иҳәааит, - дааччеит Вадим.
      - Абрыжәыҵәҟьа ҳазегь иахьаҳбо абра унышьымхышгыланы, саҭамзааит ҳәа…  шәыӡбахә уаҳа салацәажәом уҳәоит, ҳаргьы ашырҳәа ҳандәылҵны ҳцоит, еилукаама?
      - Аа, - иҳәан дааччеит Басиаҭ, - Анемац фашистцәа хәышықәса срабашьуан, егьараан арыцҳара бааԥсқәа 


срықәшәеит, аха сыршьыр ҳәа сшәаны снапқәа шьҭысымхит… уара суршәоит уажәы!   Еиҭа уасҳәоит, иугәаларшәа сара сзыусҭоу, ишабалак  ас ацәажәарагьы азин шуымам…
      - Нан, шәаатәаны шәеицәажәа…    Алхас,  мама, ҳхәыҷы иҩыза уауми, ҳаухашҭма? – чанахк  аазна ашә иххны иаалгаз, астол инықәларгылеит Шьасиа.
    - Наҟ гҿыҩрак бҽаҭи бахьыҳамбара… - Иуҳәаӡом нас, саҭамыз, -аҽырцәгьарахь ихы ирхеит Алхас. – Ҳара иааҳгәаԥхар мчылагьы уартәара ҳалшоит… Вадим, уааи егьистәила,  ижәҩахыр кыи, атәашьа,  ашьамхышгылашьа иҳарбап! – дааччеит Алхас.  – Исҳәо назымгӡо цәгьалацәҟа исцәымӷыуп! – итапанча дҩахан аҭаҳмада ихәда иныҵеикит.
      - Идыр, зынӡа хьаас ушыскым!
      - Аа, нан, нан, иҟашәҵо закәи? – арҵәааҳәа дыҳәҳәаны, лхаҵа дицхраарц лҿыналхеит Шьасиа.  Вадим  уи  данлыгәҭас,  дбырруа дышнеиуаз,  лшьапқәа  налыҵҟьан, дхышәҭны  ашкаф днадҳалеит. Лхы ӷәӷәала икыдҟьазаап, ашьагьы лҿыкәкәа аҿыланахеит.
       - Ааит, шәара алахшақәа… аҭаҳмадацәа раҵкьыс иаиааирац аԥшьазгаз… ишәсырбап сара Басиаҭ сакәзар!- даарымпыҵагьежьырц инаԥшьеигеит абырг, убасҟан ихагәҭ тапанча шьхәала инасын, иԥсы рмаҷны, ижәҩахырқәа ирықәыӷәаны астол ашьапаҿы днышьҭаркит. Иарма напгьы уи ашьапы инадҿарҳәалеит.
       - Шаҟа иҩы бзиоу убо,  аԥшәма абочка иҭыхны иаҳзааигаз!.. Аҩы зҭаз аграфин иларха-ҩархашәа дахәаԥшуа дгылан Алхас.
      - Амала ҵасым, аԥхьа аԥшәма агьама имбар! – Аҽыр-ҽырҳәа 
аҭаҳмада иԥсы илшәшәаны дахьышьҭаз ихы инықәиҭәит.  Басиаҭ ииҿыкәкәаны илеиуаз аҩы цәыкәбарқәа иқьышәа анаадырцәаак, ихдырра ааин,  иблақәа аахитит.
     - Нас Басиаҭ, иуҳәома саҭамзааит, мамзар уԥҟара ҳалагоит… Уазхәыц Вадим, Басиаҭ анемац дицәымшәаӡеит, ҳара дҳацәшәоит… прауаа! Иизаҳуа удыруа, уаҳа имуӡар, инацәкьысқәа руак хаҳҵәоит, гәалыршәаганы иԥсы ахьынӡаҭоу иизынхап…
      Басиаҭ  дымҩашьуа  аргама еилиргеит, арҭ ауаа ауаҩжьыфацәа рацкьысгьы ишеицәоу, ишыхәмар-хәмаруа иԥшәмагьы иаргьы рыԥсҭазаара иалырхырц шрылшо… Ҽырҵас змамкәа инаҩс   ашьа  зҿашы ишьҭаз ихәыҷқәа ран дналыхәаԥшит, амцагьы қьоуқьадха инаихҟьеит.
     - Раԥхьа зны ишьапгьы хьаа хәыҷык аҳҭап! – Алхас итапанча Басиаҭ ишьапқәа инарықәикит…  Егьа иҳәаргьы,  асцәҟьа  изырыуп  ҳәа  дыԥшымызт Басиаҭ.  Иааигәалашәеит ршьа иаларҵо ахәшә  закәыу аӡбахәгьы.  Арҭ уаҩԥс дшырымшаҭуаз агәра игеит.
     - Уара ишьацәкьарқәа уреихсны иԥхасҭоутәоит Алхас,  нас иара аизарақәа рахь данцо,  изеицкьақәа злаишьиҵои! – аҟыр-ҟырҳәа инеибарччеит аҩыџьегьы. Надар, Шьасиа астол иқәлыргылаз ашәсақәа зныз ачанах импыҵакны, атыр-тырҳәа иҿашҟа рдәықәҵара даҿын, икәша-мыкәша зынӡа хҭыскгьы мҩаԥымсуашәа, иҽырҭынчны. Убасҟан игеит ахысбжьы… - Аа,-иҳәеит аҭаҳмада, ишьаз аҿҩага галошгьы аазна ашьа лҭашит. – Аа, алақәа! – иҳәеит.  Зыԥсахәага ааиз Шьасиа, дыҳәҳәарц 
инаԥшьалган, аха Вадим шьапыла данлыс,  лҿы ааихалкит.
       - Аа, аҩы хаа, аа, аҩы ссир, саб иашьа иҳазҭеиҭәаз сынтәа!
Алхас ҩаԥхьа аҭаҳмада дахькажьыз аҩы аҽыр-ҽырҳәа инеиҿеиҭәеит. Усҟан Басиаҭ иарӷьа напаҿы иааигахьан итапанча… аҵықьҳәа иҭҟьеит, Алхас играфин наимпыҵҟьан, ишьҭахьҟа дынхышәҭит. Басиаҭ деиҵамхаӡакәа аҩбатәи ахы иҩыза ишьапы инаирбеит. Вадим иҭигахьаз итапанча импыҵыууаан астол аҵаҟа ицаны инхәыҵаҳаит, дхышәҭны ашә ааигәа дынкаҳаит.
     - Ахԥатәи! Ахԥатәи уабаҟоу зыԥсцәа ржьы зфаша! – Басиаҭ ахԥатәи дахьыҟоу иԥшаарц изқә даақәҳәазеит. Уи деиханы адәылҵырҭа шыҟоу днеиуан. – Сныумыжьын Надар, усы… ц…храаны сдәылга… напышьашәыла деихеит Вадим адәахьы. Басиаҭ дхыст ашә иақәкны, Вадимгьы ашәхамс дызхымҵкәа уа даалахеит. Убасҟан,  аицәыӡра иаҿыз ихдырра иаалаҩҩит адәахьынтәи   шьҭабыжьқәак,  алашырбага зцәыӡра иаҿыз иблақәа даадибалеит амилициа аусуцәа зыцны иааҩнашылаз иҷкәын Нурбеи.  
*          *          *
         Басиаҭ  ихдырра аҭыԥаҿ ианааи, ӷәӷәала ихьуаз иарма шьапы днахәаԥшит, уи еиқәҟаца бинтла иҿаҳәан.
        - Аа, сымала сжьы сҿеиҵеит, шьҭа иқәсхозеи адунеи… ихы дҩахан, икәша итәаз игәылацәеи, зхы ҿаҳәаз иԥшәма ԥҳәыси днарызԥшит.
       - Мамоу Басиаҭ, аҷкәнцәа аӡәгьы акгьы имыхьӡеит,  ҩыџьа ахәшәтәырҭахь иргеит, егьи абахҭахь, рыԥсҭазаара ашәарҭа иҭагылам, хьаас иҟаумҵан! – иҳәеит иааигәа итәаз ақыҭа ахада Роланд.    
      - Амҽеи дгылар абри ауми узқәиршәо! -  иҳәан иблақәа нхиҩеит Басиаҭ.
        
     
 
 
       
   
        


 





 

