Рушьбеи Смыр

СНАРГӘЫҴА
Ажәеинраалақәа

Аԥҳәынҭшәҟәҭыжьырҭа
Аҟәа – 2015

ББК 84 (5 Абх) 6-5
С 62

Смыр, Р.Ҳ.
С 62 СНАРГӘЫҴА : ажәеинраалақәа / Рушьбеи Смыр –
Аԥҳәынҭшәҟәҭыжьырҭа. Аҟәа, 2015. – 312 д.

Аԥсны жәлар рпоет, Д.И. Гәлиа ихьӡ зху Аҳәынҭқарратә премиа занашьоу Рушьбеи Смыр иажәеинраалақәа
ирныԥшуеит иҩныҵҟатәи идунеихәаԥшра ҭбаа, иҵауылара, ипатриотизмра, ҳаԥсадгьыл иахҭнагахьоу азы ихьаа,
ҳаԥсадгьыли ҳауаажәлари ԥхьаҟатәи рԥеиԥш азхәыцра,
насгьы, хаҭалатәи ихьаа ицәцахьоу рзы.

ББК 84 (5 Абх) 6-5

© Смыр, Р.Ҳ., 2015
© Аԥҳәынҭшәҟәҭыжьырҭа, 2015

АԤСЫНРА
Уара – сыдгьыл Аԥсынра,
Стәыла гәакьа ԥсыраӡа.
Сгәыӷра нагақәа, сҿара,
Ҽаӡәы иқәашьым сымаӡа.
Саҳкәажә ԥагьа сызкәыхшоу,
Изыдҽырбало жәытәаахыс.
Са сыгәҭыхақәа зхьыршоу,
Сыхьтәы маҿа, сыламыс.
Уара – Нарҭаа ршьаҿақәа,
Нас урҭ рыхьыӡ камшәақәа.
Ажәҩан иалоу рыхҿақәа,
Рцыхаӡыхьқәа, ркаршәрақәа.
Сшарԥыеҵәа исзыԥшу,
Уа сфырхацәа ргарақәа.
Уара – суазҳәара иаҿу,
Имиц џьоук ргәалақәа.
Уара – сымзаҿа икаԥхо,
Сгәы ахыҭхыҭра, сыбла ҷыц.
Сҟамлаӡаргьы, сеиқәзырхо,
Сықәра ҿахҵәа, сымҩа ҿыц.
Схәышҭаарамца хәыжжаӡа,
Измаӡам еиҭашәара.
Сашьцәа дуқәа рлахьынҵа,
Санацәа рыгәжәажәара.

3

Иҿымцәаауа скьалантар,
Сыгәаҭеира, сажәа ҟәыш.
Уара – сныха, уара – сџьар,
Уара – саҳәшьцәа рылабжыш.
Ԥхьацара, абааԥс, ԥхьацара!
Сыхәра хьаагьы сылагӡа.
Уара – сыдгьыл Аԥсынра,
Срыцҳара, сгәыхәтәынаӡа.

АԤСЫУАК ИШИАҬӘОУ
Ак ыҟан, ак ыҟоуп, смилаҭаҿ игәаҭоу,
Зегьы-зегь ирылсуаз – иҭамхаӡоз ӷбак:
«Угылашьа, утәашьақәа – аԥсыуак ишиаҭәоу,
Уныҟәашьа, уцәажәашьа ирымамкәа вбак».
Араҟа са сыжәлар иахьрыжәырҵоз амца,
Аԥшӡара ирыҭаз иақәиҭым ҳәа ишьа.
Иԥшәмара цәҟьарас иахькыдыз ахаҵа,
Аԥшқа дахьнылаԥсуаз иабацәа ршьа.
Ахысбыжьқәа ааихсыӷьыр, игәаҭатәыз хы аҭо,
Ашҭақәа, агарақәа ирхыҩуан абас:
«Ихәугьы, итҟәоугьы шәрызныҟәала ишҳаҭәоу,
Биԥарала иааргалоз иамамкәа лас».
Хыццышәк ҳаҿамшәаргьы шҳамла ҳахьыршьуаз,
Ҳашьҭамҭа ахьдырӡуаз иаҳзамкырц цәашьык.
Ҳҭоурых иаӷрагыланы ҳаԥсуара ахьыржуаз,
Ҳгәаҟрақәа ирылыҩуа иҳашьҭахын бжьык:
«Аԥсыуак ишиаҭәоу – ламысла, зегь ҳақла,
Аԥсыуак ишиаҭәоу – ирҽеиуа аԥсрагьы.
Аԥсыуак ишиаҭәоу ҳнаидгыло ҳақәла,
Аԥсыуак ишиаҭәоу – адугьы, ахәыҷгьы.
Ҳашәақәа ԥсып иҳамҳәар, рыхқәа рыкәаҽ,
Ҳабызшәа ҿыцәаар ҳаргьы ҳҟаларым.
Аҭацагьы лҭыԥ аҟны, амаҳәгьы иҭыԥаҿ,
Аԥсыуак ишиаҭәоу ҳамцар ҳаиқәхарым.

5

Аԥсыуак ишиаҭәоу – уцәажәара еиҵымхкәа,
Аԥсыуак ишиаҭәоу унахыҳәҳәаны ухьаа.
Уҟасара шьҭыхны, уҟәыбҷарагь нымхкәа,
Аԥсыуак ишиаҭәоу – уахымԥакәа уҳәаа.
Сымҩа сануп саргьы ишаҭатәу шаҭо,
Сжәытәра хьӡырҳәагеи сҿареи неихьырԥшы.
Сыҟанаҵ снеилоит аԥсыуак ишиаҭәоу,
Саныҟамгьы аԥсыуак ишиаҭәоу сыжәжы!

АԤСУА БИРАҞҚӘА
2010 ш. ԥхынгәымза 23 рзы, Аҟәа Аԥсуа бираҟ амш
аназгәарҭоз аҽны ишьҭыхын еиуеиԥшым аамҭақәа
ирылсны иаҳзааз 18 бираҟ хкы.

Ирԥылошәа ҳабацәа рабацәа рҳаққәа,
Еҵәа мши ашәаԥшьи рыхцәыҟаԥшьқәа рԥоит.
Адгьыл иазымкызшәа аԥсуа бираҟқәа,
Ажәҩан рыҽналакуа, абар, иҽырбоит.
Дгылоуп Аԥсарашьха Леон дышьхынԥсыла,
Иҽыхәа ԥаџьԥаџьуа дыԥшуп Қьалашьбеи.
Ӡыцқьак лыԥшьоит хаз Агьечԥҳа касыла,
Баалоуԥҳа дахьцәырҟьаз иааҭгылт адунеи.
«Ҳныхақәа шәрашьапкуа аӡәыкны шәеидгыла!» –
Игоит Владиславгьы ибжьы ҿацаӡа.
Ишьҭыҵуеит ҳбираҟқәа, еиҵыҵуеит хкы-хкыла,
Абар, Аиҳабы! Агәабжьанытәқәа! Аиҵыбӡа!
Иаауеит урҭ харантәи Ахаҵашәа шьҭыхны,
Ахәрашәа иаҵгәаны, Ауазгьы чҳаны.
Шьацқьала ирысны, ихәырбӷьыцны, иҭоурыхны,
Амцақәа ирылсны, ахҭыԥқәа ирганы.
Атәымра ианышәаз даԥшәыман збахьада?
Зыԥсадгьыл иазымхо зызхаз дҟалаӡом.
Аԥсуа бираҟқәа бираҟхом ҳбызшәада,
Ҳгарашәа еихсыӷьыр ҳбираҟқәа еиқәхаӡом.

7

Мшыннырцә иагазгьы шәыҩныҟа шәхынҳәыроуп,
Иажәӡом ахатәымца иазхьыз ахәышҭаара.
Агәҭыха ҿахәҳәагоуп, гәырӷәӷәагоуп, маакыроуп,
Шәара ишышәзыԥшыц ишәзыԥшуп Аԥсынра.
Еизыҵәазшәа ҳабацәа рабацәа рҳаққәа,
Гәыӷрак аҽеиҵнахуеит, хьаак аҽаӡоит.
Адгьыл иазымкызшәа аԥсуа бираҟқәа,
Ажәҩан рымпыҵак уарҳалшәа иқәырҵоит.
…Аҽеимаабжьқәа гоит.

***
Сышьҭыбжь уаҳама?
Ныхак сацырҟьоуп.
Уарбану ҳәа уҵаама?
Ԥсыуа хаҵак соуп.
Кыр ишәарҭоуп стәыла,
Сшәақь сыҟәнуп еиҭа.
Дсықәмақаруеит сгәыла,
Ирлашәырц суахҭа.
Аҵәаабжь неиқәымтәо,
(Уи зегь реиҳа иԥшьоуп).
Хаҳәи шьанҵеи ирықәҭәо,
Уашьа рыцҳа сшьоуп.
Снышьҭаларгьы сҭынчым,
Саҳәа хшьуп сханы.
Зылабжышқәа зџьынџьым,
Далаӡом Аԥсны.
Уа хҿақәак убама?
Ахрақәа ирҿаԥсоуп.
Ирыхәхада уҳәама?
Изықәкыз са соуп.
Сцашьоума узырхәыцыз?
Жәытәаахыс снеихоит.
Зхаҵарамҩа ианыҵыз,
Ԥсадгьылда дынхоит!

9

Аҳаҭгәынқәа еиқәыцәашь,
Рықәрақәа рацәоуп.
Умҵаалан: «ижыдашь?»
Уахьыԥшлак са соуп.
Сыдгьыл хәыҷ агәала,
Самхәаҽырц иаӡоит.
Сыхәрақәа сынпыҟҟала,
Шәаԥшь-мцак сазцоит.

АԤЫЗА
Владислав Григори-иԥа Арӡынба изкуп
Сеиқәшәырха, абааԥс, сҭадырхоит ҳәа,
ахы кыднаҟьон Аԥсны,
Иааӷызгәышьон нас гыгшәыгҵас, абжа дысны,
абжа ԥсны.
Ашьа ахьыкьасуан шәарахҵас, ҳаӷа ӡыхьушәа днахәон,
Амца нақәҵәашон агәгәаҳәа, уа иацразҵаз рыҽдырԥхон.
Еҳ, дабаҟаз ма ҳәынҭқар дук,
зыжәҩа ҳныҵакны ҳзыхьчоз?
Ҳахьчара акәым, ажәа ԥхала ҳгәы
зырҟәандоз, ҳаазыжьжьоз…
Ар абаҟаз, бџьар абаҟаз, џьаԥҳанылагьы ҳҭацәын,
Уажә уаахьаԥшыр шаҟа шәарҭа…
алабазаҵә еиԥш ҳзаҵәын.
Уа «ҳфырхацәакгьы» ҳцәыбнало,
иқәҵны идәықәлахьан хара,
Џьоукгьы еилабжьон: ҳнапқәа шьҭаҳхып,
иаԥсаӡам аҽырххара.
Џьоук анахьгьы-арахьгьы ихәмаруан,
ахьшь мҩахызго аҟаршы еиԥш,
Изызхәыцуаз маҵуран урҭ, афара-ажәра акәын рԥеиԥш.
Ҽа џьоук рашьцәа, ргәыла-рызла,
аӡәгьы мшаҭа, акгьы мшаҭ…
Рҽеиқәдырхарцаз ирыԥсахуан маӡа рыжәлақәа, рмилаҭ.
Иаагәынқьуан џьоук: анаџьалбеит,
иаҳзыԥшузеи лахьынҵас?
Еҳ, аԥыза! – џьоук уазыруан, ицыхлымуа қәыџьмаҵас.

11

Усҟан жәҩанахьтә ахьхьа-хьхьаҳәа,
ахьтәы даҷқәа урныргыл,
Анцәа ду уаҳзылбааишьҭит, уара,
ҳгәашьамх, ҳ-Абрыскьыл.
Дышҳаҭәеишьаз зны Леон ду, нас –
иаҳзымхьчаз Қьалышьбеи,
Дышҳаҭәеишьаз Алакәаба, –
сыжәлар ргәыӷрақәеи ргәырҩеи.
«Адгьыл

иқәиааз

шьац

хәҷызаргь,

адгьыл ануп,
иагәыҳәԥуп,
Абла ихыҵыз алабжышқәа, аблақәа изыхшәаз иртәуп.
Аԥсы ҿыхтәуп ҳа ҳаԥсадгьыл, – ара сыҟоуп, аҳаҳаит!»
Аԥсынтәыла ахы-аҵыхәагь, нырцәгьы-аарцәгьы
убжьы раҳаит.
Рымчра уцырҵеит ҳабдуцәа, ҳҵеицәа гылт угәра ганы,
Урҭ ҭоубак-ҭоубак наршәырҵеит,
акәылӡ еиԥш еиларҭәаны.
Уара угәаӷьи, умлакҩакреи бџьар мцабызны идуркит,
«Мшәан, изусҭа, закә фырхацәеи?!» –
адунеи шанхо иӡырҩит.
Ухәда аҽнакәнаршон уажәы-уажә,
зхьаа зызхымгоз Аԥсынра,
Ахәрабӷьыц еиԥш уи ахәрақәа угәы нарықәуҵон уара.
Ан жәынҭацәгьа улҿыкьасо, улаӷырӡышаны ункаҭәон,
Умкьаҭаӡо цәашьылашан аҳаҭгәынқәа унархатәон.
Аха ҳашьхақәа инарҿыҩуа у-Аҳаҳаирагь гон, ишгац,
Ухьӡ ианықәуаз нхыҵаа-аахыҵаа ураԥгыла уцон ушцац.
«Даҽа маҷӡак шәаанеиха абааԥс! – даҽа маҷӡак,
шәа шәхаҵкы!»
Ԥсаҭатәыс уҽруҭагәышьон ҳажәлар ргәаҟрақәа, рразҟы.

12

Шьеи гәыҳәԥыхши еилагылом,
аҵабырггьы амцгьы – убас,
Ишаҳаҭуп дгьыли-жәҩани, зегь ирхаану, зегь збаз.
– Аԥшәма иԥшәмара дазыхынҳәт, –
аԥша ҭрысит хара наҟ,
Ҳәыҳәи ҵыси уи мҵадырсит ҩада аҽеиҵнахит ҳбираҟ.
Ахҿа ацәҟьараҿ инаӡазар, баша иҭымҟьаӡеит, еиқәхоит,
Ҳара ҳныхақәа зықәныҳәаз,
иара ҳныха еиԥш дҳаракхоит.
Аха ацәыкәбарқәа ахькаҭәалакгьы
рцәыкәбарра изацәцаӡом,
Иагьа рургьы, иагьа рҳәаргьы, урҭ мшынны иҟалаӡом.
…Уара, ажәҩан зырмацәысыз, уара,
ашәышықәсақәа рҵеи,
Уара, адыд зырҭаслымыз, изырхәыцыз адунеи.
Акаԥкаԥқәа ԥшьаала-ԥшьаала зашәахә
ныҵакны ирҳәало,
Ԥсыуа хылҵшьҭра рашҭа-ргәара шырԥазыла ирҭыԥхало.
Уара, азқьышықәса зырцәажәо
ҳа ҳҭоурыхқәа рыхьҟәыршәа,
Уара, ҳбаашқәа реибаркыра, уара, ҳанацәа рыгәшәа.
Иҳацәҭахазгьы рыԥсқәа рҭынчуа,
рыгәқәа ирықәыҩуа убжьоуп,
Ушҳаԥызац уҳаԥызоуп, уара имицгьы урашьоуп.
…Уара ҳадгьыл еиԥш уԥшьоуп.

АԤСҲА
Владислав Арӡынба изкуп
Дышьҭагәышьан афырхаҵа, дышьҭагәышьан дааԥсаны,
Жәытәи-ҿатәи идыркараз ибла гәилқәа еиқәыԥсаны.
Кырынтә ирбылхьоу сҳәынҭқарра ҿыц
иԥашәзыркыз Аԥсҳа,
Иара иакәзу, ҳара ҳакәзу уажәы ирыцҳаҵәҟьаз еиҳа?
Ҳашьха ӡышқәа ҵаак иардысын,
еикәагылан еиқәышьшьы,
Ахра кнаҳа иаҿакнаҳаз арҩаш иахәлашәон абжьы.
Мшын ихӡылаз рхьаақәа ӡхыҵны иҳазгәамҭаӡо иџьабон,
О, ҳазхыршьаало ҳаԥсадгьыл џьара
аҽкыднаҟьар ҳәа сшәон.
Дышьҭагәышьан афырхаҵа, дышьҭагәышьан дааԥсаны,
Шьеи-лабжыши идыркараз ибла гәилқәа еиқәыԥсаны.
Руаз-шәеиқәарақәа рыҽрылак, ажәлар сыԥсаҵас иаауан,
Зышәҭра нызкылаз гәырҩала, адәқәа ҳәҳәон,
агәқәа ҵәаауан.
Са сыԥсхьазу, ма сыбзазу, уажәгьы сшыҟаз сызҳәаӡом,
Икәа сҭаршәын амца иалаз, – амца амца аҟны ибылӡом.
Зшьа иаӷаз ршьа шьаҳаиҭхон, шьҭа зегь гәаҭан,
зегь еилкаан,
Ҩада ихалаз џьоук рҩашьо, ҿымҭ дахьықәызгьы дреиҳан.
Иан гәаныла слымҵахырхәон, лышлара аҵәахуа лкасы,
Иаб еиҭамҳәа сидышшылон, нас иашьазаҵәгьы хазы.

14

Ихьыӡ иаҵагыла ижәылоз, аха ирыланҵәаз ахқәа,
Саԥхьа имҩасуан ҵыхәаԥҵәада, ԥсра-ӡра
рықәымзаап аԥсқәа.
Уаҟа схәыцраҿ: Дыдрыԥшь-ныха – Анцәа дуӡӡа
зыгәра игоз,
Уаҟа схәыцраҿ: ашьҭыбжь ала,
аԥсаа ихыԥрааз еилзыргоз.
Уаҟа схәыцраҿ: имч, игәҭыха, икәашашьа, нас илаф,
Ҵлак ашәшьыра уныҵамтәакәа…
Еҳ, ушԥаццак, Владислав!
Дышьҭагәышьан афырхаҵа, дышьҭагәышьан дааԥсаны,
Шьҭа иаҳцашьахо дазхәыцуа, ибла гәилқәа еиқәыԥсаны.
Ахра храшәала ҳаҿызгаз, хәрашәа зхьаҳмыгӡаз Аԥсҳа,
Иара иакәу, ҳара ҳакәу, еиҳа ирыцҳахаз, еиҳа?

Ҳхада
(Вл. Арӡынба игәалашәара)
Дызҵалаз ҳара иҳазгаӡомызт,
Дызԥырҵуаз иԥсҭазаара ахҭнын.
Днаскьаагон, уажәнатәгьы дҳазхомызт,
Иаҳзымхьчаз, аԥсшьара иҭахын.
Аҟамаҿеиԥш зықәԥара иахәыз,
Ихәрашәа ахьҳзымҳәоз сгәырҩоуп.
Игәнаҳа иаҵоуп дзыԥсахыз,
Рымҩа аҟны иреишуагь ԥшаҩоуп.
Рыԥсыцқьақәа еилаҭыруа ҳхьырԥар,
Ихыԥраан иаауеит Гәымсҭа.
Ҳрыцҳахоит урҭгьы ҳаихырбаар,
«Иҳанажь!» – сиҳәоит Ҳхада.
Избоит хазгьы ҩымаақәак, хымаак,
Избоит хазгьы имканӡо шәҭқәак.
Иашҭа дааҭалоит аԥшәымак,
Илхуп уи илахаз хқәак.
Амацәыс ԥҭа хәашьқәак ӷәыхны,
Инышәнап изхьысуа ласхоит.
Адыдгьы ихаҵабыжь шьҭыхны,
Дунеи ду иаҳартә иахьнагӡоит.
Ҳгылоуп ҳара ҳашьхынԥсылан,
Изылҟьоит Ҭамара лкасы.
Хьтәы даҷк ахьышькыл иангылан,
Ԥшьаҭыԥкахь ихәноит Ҳхада иԥсы.

16

Умҵәыуан, о сыԥшқа хәыҷ, сгәыраз,
Уи имиц рыбжьгьы иаҳалоит.
Шәарҭак ҳҭашәахыргьы иудыруаз,
«Шәхаҵкы» ҳәа дырҩегь дылбаауеит.
Избоит сара шьха рҩаш ҵаулак,
Избоит сара икамҳаӡо храк.
Ҳаԥшәмара иныҳәоит аԥсыуак,
Инеиуеит иҭамхаӡо ӷбак.

Ҩажәа шықәса рышьҭахь
Аҭара ақыҭан инхо, 86 шықәса ирҭысхьоу Нанашьа Исаиԥҳа Бигәаа ҳаибашьраан ҿаҭахьас илықәылҵеит, ҳанаиааилак
ашьҭахь, ҳԥыза ду Владислав Арӡынба иԥсы ҭаны деиқәхар,
хынтә сышикәшара ҳәа. Аха зны ачымазара, нас, ҽнак иахыԥаз
шәымш ҳәа, аамҭа лыцәцан, ҳазнылаз ашықәс (2014), мшаԥы
мза алагамҭаз Нанашьа лашьа иԥацәеи лҭацацәеи лыманы
даан, Владислав инышәынҭра хынтә дакәшеит. Асгьы ҽаџьара
иҟамлозар акәхап.

Аԥша ааԥсақәа арҩашқәа ирышьҭахх,
Дырҩегь Гәымсҭаҟа илбаауан.
Аҳкәажә, ҩажәа шықәса рышьҭахь,
Лылабжыш уан ҳәа иҵәаауан.
Ихыџхыџуан ҳаԥыкаҿ агәашьа,
Иӡырҩуан ишьхынԥсыланы ахәқәа.
Анышәынҭра дакәшон Нанашьа,
Илыкәшон иаҳцәыршьхьаз рыԥсқәа.
Аригьы сызнымиац акы ҳәа,
Ажәҩан лаԥшуан еиқәышьшьы.
Баагыл, ибымун, ба бхаҵкы ҳәа,
Игон Владислав ду ибжьы.
Џьнышцәак наскьон рҽырҩашьа,
Лшәеиқәаҵәа лхьаақәа ахьыкәкәон.
Анышәынҭра дакәшон Нанашьа,
Ҳшьа иҳалҵхьаз џьарак еизыкәкәон.

18

Ҳаԥшӡара, ҳаԥшәмара, ҳжәытәра,
Ҳархыбаан шаҟантә ҳарбылхьеи?..
Ҳамхәыцра аҭыԥ ԥхақәа, аԥсымҭәра…
Шаҟантә ҳахгьы ҳхала иаҳҭихьеи?
Игәаԥхома ҳхырхарҭақәа, ҳцашьа?
Зыжәлар зыԥсаасҭа изрызҟыз,
Дзыргәамҵуазеи иҵегь Нанашьа,
Ҳхарала заацәаны ихәыз…
Ҳашьҭамҭа еидышәкыл, дыҳәҳәозма?
Ишмаҷхоз ибома ҳира?
Амгәауаа шәарҭахт иҳәозма?
Иаҳцәырфар ҳәа дшәома Аԥсынра?
Ихьааума ҳбызшәа ԥшӡа аҵыкәкәашьа?
Еилаҳаз ахра азҳаӡом.
Исныруеит, ак бцәиӡом, Нанашьа,
Ҳанызхуаз рыбжьы изыхгаӡом.
Аха аԥҟа хара аԥырра иаҟәыҵуам,
Аурҭ цәгьақәа цҟьашәҟьаны ицоит.
Аҷынҷақәа ачықьқәа изырԥырҵуам,
Ианшәарҭоугьы уа рыԥсқәа рӡоит.
Ҳургьежьт, иаҳзеиқәырхар, ҳхьышьҭрахь,
Гәыӷрақәак ҿыц дрыԥшаауан:
Аҳкәажә ҩажәа шықәса рышьҭахь,
Лылабжыш уан ҳәа иҵәаауан.
Ирымам араҟа еицынхашьа,
Ахыццышәқәа еиҿасуеит наҟ-ааҟ.
Анышәынҭра дакәшон Нанашьа,
Ихырхәоит ҭабуп ҳәа ҳбираҟ.

ХЫНҨАЖӘА
Ухаҵазар, иршәа,
Иргәыбзыӷ мамзар.
Ашхәеиԥш хынҩажәа,
Ааигәахоит, абар!
Тәыс иҟаҵаны,
Аҟамчы узахҟьом.
Хыцк инанҵаны,
Наҟ иузҭырҟьом.
Иаҿашәаз ачархь,
Иахуеит, егьархоит.
Иҭарцәым аԥаҭхь,
Иҭахаз ҵәыҵәхоит.
Харацәоуп ашәак,
Абжьы азыҭгарушь?
Иаагәынқьуеит еҵәак,
Ҽа маҷк еиқәхарушь?
Сышьҭахьҟа – хара,
Ҽеимаақәак каҷҷоит.
Аҽырбаҩ – сҿара
Акыр-кыр иччоит.
Скараха саауеит,
Сахәыҭхәыҭуа сԥеиԥш.
Сыхәрақәа цҳауеит,
Амҩан аԥсынкәеиԥш.

20

Сышықәсқәа еихыршәшәа,
Ԥшахьшәашәак иагоит.
Аӷбеиԥш хынҩажәа,
Сысқьалахь иааскьоит.

АБЖЬАХӘААХӘҬЦӘА АЏЬАРМЫКЬАҾ
Аҳәсақәа ураҩсны узцаӡом,
Рашәхақәа уԥгало иузыԥшуеит.
Ирҩоуп, иԥхьаӡоуп, ирфаӡом,
Иаахәан дырҩегь ирҭиуеит.
Иҟыжуеит кәытқәакгьы хрыжь-хрыжь,
Еимазкуа џьоук слымҳа ҵырхуеит.
Ирфом дара абжьахәаахәҭцәа акәтыжь,
Иаахәан дырҩегь ирҭиуеит.
Аӡә лыжәхырҵә дахыҽхәоит ҽаӡәы,
Џьоук ҿымҭ инаскьоит, џьоук аауеит.
Абжьахәаахәҭцәа ирфом ахырҵәы,
Иаахәан дырҩегь ирҭиуеит.
«Уа абас еиԥш акәац ҟамлаӡац,
Еимырҵәоит, шәеиха абааԥс» – иҳәҳәоит.
Ирфом дара абжьахәаахәҭцәа акәац,
Иаахәан дырҩегь ирҭиуеит.
Сабрагьызшәа сгылоуп срымбартә,
Маҷ-маҷла дақәак сҟәыԥсаауеит.
О, анкьеиԥш, сасык изы абарҭ,
Иазхәыцхьоушь ҵәахык? – сазҵаауеит.
Иуцҷаԥшьоз уабџьар уанахә,
Агәыцә зегь ахьаақәа идырҭәуеит.
Имаҷӡаҳтәит ҳаламыс ахә,
Иаахәан дырҩегь иаҳҭиуеит.

22

***
– Узԥада, узааӡада?
– Иароуми иара.
– Иахьанӡа узыхьчада?
– Иароуп с-Аԥсынра.
– Уанҵәыуоз заҳада?
– Иароуми иара.
– Анҵас узыжьжьада?
– Иароуп с-Аԥсынра.
– Доуҳала узырҭхаџьзеи?
– Иароуми иара.
– Абасҵәҟьа узырмаҷзеи?
– Иароуп с-Аԥсынра.
– Уа ԥсаатәшәа уҳаразкда?
– Иароуми иара.
– Уаншәарҭаз уԥхьазкда?
– Иароуп с-Аԥсынра.
– Еизызгазеи уццышә?
– Иароуми иара.
Закәи нас узырлашә?
– Иароуп с-Аԥсынра.
– Иузышьҭымхуа унамԥан,
Уанҭынчхо уара,
Иуԥсышьарҭахо арбан?
– Иароуп с-Аԥсынра.

23

***
Исзынхаз аҭәа сзырхыр,
Акыр сылшеит сгәахәуеит.
Уара уакәзар сымлаӷәыр,
Иуҳәац уашәа уҳәахуеит.
Ус, убжьыхаа схьыгӡала,
Инаскьаго сгәыҵха.
Ахәыр-ахәырҳәа са счаала,
Иалшаӡозеи рыцҳа!
Адгьыл аблақәа аасыртуеит,
Ицәоуп аԥша ныҟәа.
Ҳарбаӷь нықәгыла ҿнаҭуеит: –
Умхынҳәӡои уҩныҟа?
Ус ркьаҿгоуп са смахәҿа,
Схәыцрақәа ахьхышхыҵәо…
Ажә аҭыԥан ҩаԥхьа аҿа…
Ԥсҭазаарак ахьнымҵәо…
Ҿеихак амам сымлаӷәыр,
Ашәа нанагӡахуеит.
Исзынхаз аҭәа сзырхыр,
Сынтәа сырахә счахуеит.

24

***
Ашьыжь лхьыӡысуа ашәаԥшьеиԥш,
Лқәыԥшра дәыкрынҵас ишәҭны,
Днеиуеит дҽырба-ҽырбо ашьабсҭеиԥш,
Зны ажәҩан, ҽазны адгьыл датәны.
Ухаҵоуп, уҽышькыл уангыла,
Узцозар ахҿеиԥш унлаԥыс.
Уҳәынҷоуп, иубарҭам лаԥшыла,
Шәахәала утҟәоуп, анцәа иныс.
Сыҷкәынра адәҳәыԥшеиԥш сызхысыз,
Анақәҿысҭ абжьы смаҳаӡеит.
Амацәыс сабылма исхьысыз? –
Ццышәқәак уа сгәаҵа инҭаԥсеит.
Дцоит уи, днаскьоит, дмыццакӡакәа,
Тәыс адунеи ҟаҵаны.
Слыцуп, схабар лмырбаӡакәа,
Схьааны, сҿырпынны, смыцхәны.

25

***
Ссаркьа иадхоит аԥсынкәа,
Суада иҩналарц аҽашәоит.
Аҵх нага аԥсы ахьыкәкәа,
Сцәашь лашьцарак еиҟәнаршәоит.
Еҳ, лашарада ҳхәарҭам,
Уи ҳакуп зегь ҳаибаркны.
Аха схышә азасыртуам,
Уаха исҭааз агәра ганы.
…Суада иадхоит аԥсынкәа.

26

***
Аергь ашәа иҳәоит уи, аҽага ашәа аҭыԥан,
Аҭаца дахьҭаргало ахәрашәа иҳәоит.
Ԥыхьа дызлаҟаз аӡышьҭреиԥш днахыԥан,
Наӡашьак ахьыҟам днаӡазшәа ҳирбоит.
Анкьаӡа инкарҟьон аҩы иаҵахоз ахқәа,
Уажә иаҵышьшь иржәуеит афаҷыхә иарганы.
Ацыхаӡқәа рҭыԥан ицәырҵыр аӡмахқәа,
Ҳнымҩасыргь алшоит ҳашӡышо ҳӷьызкны.

27

***
Угәаҵа ардысуеит аԥша абжьы,
Цәаҟәак кылԥшуеит илаҟәын.
Ажәҩан аџьымшьқәа хьышьшьы,
Иахагылоуп хазы амшын.
Ацәқәырԥ хагақәа хәашьӡа,
Аҟәара шкәакәа ҵыршәоит.
Зԥеиԥш иазымхәыцуа зынӡа,
Хаҳәқәак уа ахьырхьырҳәа иччоит.

28

***
Сызхьымӡаӡац – уаҳа сызхьымӡо,
Исзышьҭымхуа иқәуп схажәҩабжь.
Ацәқәырԥ ирылаӡуеит ҿымҭӡо,
Иҿыцәаауа ччаԥшьҵас ашәаԥшь.
Сымаҭәеиԥш сымшқәагь ажәгәышьоит,
Ихҽит ачаала аҵкыс сҿара.
Исшәоит, уажә лаԥшыла исшәагәышьоит,
Аӡиас ласкьазго аҟәара.

29

АШЬЫЖЬ АҞӘАРАҾЫ
Ӡаӡақәак шьхыцқәоушәа,
Еинаалоит, еинаала…
Аҷнышқәа бӷьыцқәоушәа,
Ихиаалоит, ихиаала…
Мра лаша ахымцақәа,
Ашьхақәа ирхыҵуеит.
Амшын агәыҳәԥыссақәа
Шьҭалоит, ишьҭыҵуеит.

30

***
Аҷыхә-ҷыхәҳәа сла иаҳәашеи!
Исыздыруам уахаз иахь!...
Аԥҭа ихылаз аеҵә шԥашеи!? –
Ганк – са сышҟа, ганк – анахь.
Жәҩанк иатәымшәа еиҟәгагәышьоуп,
Ушьҭа хьаада, ухаҵоуп, уцә…
Сыжәлар рыцҳагь ус акәгәышьоуп,
Рыбжа – ртәылаҿ, рыбжа – нырцә.

31

СЫМАҬА
Сҩахоит исылшонаҵ сымаҭа,
Искәакәоит, агәалқәа сырԥԥоит.
Ԥхӡашала исцәыбааӡо сымаҭәа,
Мрала, ма ԥшала исырбоит.
Ҵыс иаҵәа бӷьы иаҵәа аҽналакны,
Абжьы ныхнаҵоит иааԥсаха.
Дтәоуп аӡәы ихала дкәыҷалакны,
Шьҭа ԥшацәгьак дзаԥылом хаха.
Мчымхарак уаԥхьаҟа узмыруазар,
Ашәахә узкхом акаԥкаԥ.
Угәыӷрақәа ԥызара рзымуазар,
Уаԥхьаны иуԥугалт укәаԥ.
Уааҳәароу? Мап, џьоушьҭ, исымаҭәам,
Сааԥсара шхәыдамгьы збоит.
Сымаҭа, сымаҭа, сымаҭа,
Сҩаскьацԥхьаӡа есааира иҩаскьоит.

32

АМҲАЏЬЫРҚӘА РЫЗХӘЫЦРА
Сгәаҵа иҭаԥсон ахҿақәа,
Ашҳам еиԥш ԥша хьшәашәак сылсуан.
Аҷнышқәа – сашьцәа рыԥсқәа,
Тәарҭак зыԥсоузеи ҳәа еилысуан.
Ҳныхақәа ҳәҳәарц рҭахын,
Иахараз шзызнымкылоз амаҵә?
Ан рыцҳа ланра хәаҽын,
Дшыԥсхьазгьы дихыбаан лԥазаҵә.
Дак иҭаныҟәомызт ҳшьа,
Ишыгәжәажәоз ихьшәашәон ашьшьыҳәа.
Аиаҳәшьа диҳәон лашьа:
Сахҭнуҵаргь ҳаҩныҟа угьежьы ҳәа.
Имицгьы заацәаны дхәын,
Ачынуаа срызгәамҵуеит уажәыгьы.
ҳ-Адгьылаҿ ҳаԥшәмара шьын,
Ҩынтәгьы ҳашьгәышьан нахьхьигьы.
Иалшахьеи рыцҳа суахҭа?!
Аранӡагь излеиқәхазеи ҳашьҭра?!
Амшын ҭабахьазаарын шьҭа,
Ацәгьара иақәмызҭгьы хашҭра.
Диаанӡа дыржхьазар разҟын,
Зыԥсадгьыл наунагӡа изоуз.
Аӷбаҿгьы лԥазаҵә дмыцхәын,
Зԥазаҵә инышәнапк змоуз.

33

***
Сык еимаҵәоит наҟ адәныҟа,
Ҵаак нахысуеит аҽӡаны.
Ажәи-жәиҳәа аԥша ныҟәа,
Зегь азеиԥшхан уҟам-уҟа…
Ахыб иқәкәашоит ҳаҩны.
Лгәы ҷырҷыруа иҟармаҵысхан,
Иаҭахуп уажә инҭыԥраар.
Лнацәа ҟәашәқәа хьтәы рахәыцхан,
Леилақь иҵахылҩаз шәҭыцхан,
Шьхыцк налгәыдшәалоит, абар.
Ҳара ҳзыҳәа мрак аркушәа,
Ԥхарак ҳақәҵәашоит ара.
Лыблақәарҿ ӡиақәак ҵәахушәа,
Аеҵә рыла лқьышәқәа шәушәа,
О, дышԥашаноу лара!
Лымцашоура сыгымханда,
Салаццышәыргь егьаурым.
Еҳ, макьанаҵәҟьа мыхәланда!
Ихәлаӡаргьы зааны мшанда!
Амши аҵхигь ҳазхарым.
Дгьыли-жәҩани ԥала-ԥала,
Ԥала-ԥала асы рхьыгӡоуп.
Гәыԥшаа-хыԥшаа аԥшаҟьала,
Ҳааҵра иавахеит ахала,
Ҳара ҳуадаҿ ааԥынроуп.

34

***
Ухаҵоуп, уаха аҵх ԥхаҵа,
Ихьаацәгьаха исылсуеит.
Аты аблеиԥш, сцәашьы абла ҭааӡа,
Маҷ-маҷ илацәҟәысуеит.
Амза ахырҭәеиԥш иӡыҭны,
Иналаӡҩуеит аԥҭа.
Аҽеиқәнакит арбаӷь ҿыҭны,
Иаҳқәашьу зҳасабда?
Аԥсцәаҳацәа рыччабыжь гоит,
Ирхуеит рхаԥыцқәа.
Ахуҳәа аамҭа лагоит,
Ҳа ҳакәзар – арыцқәа.
Уабаҟоу аԥсҿыхҩы, уццакы!
Ара зегь еиҭасуеит.
Икьаасбыжь ааҩуеит аӡҟы,
Адгьыл газҽазуеит.

35

***
Рҩашуп ацәа салызхыз,
Ашьыжь шароуп сгарызхыз,
Амра – Нарҭаа рымцарҭәоуп,
Ԥсҭҳәак ажьеиԥш исымҵатәоуп.
Кәицқәак ахәа ихәыҵсыԥшааит,
Санырҿаҭәҳәа ихәыҵлашааит.
Уи слакаргьы карамхеит,
Самбаӡозаргь ӡы агымхеит.
Ҿымҭ сынҭаршәны агәы аҵаҟа,
Амш аҽнықәнакт ацаҟьа.
Еилыԥраауеит сгәыӷрақәеи,
Сашәақәеи, сыгәҭыхақәеи.

36

ААԤЫНРОУП
Ӡык, ӡык, сара ӡыкгьы снахәахьеит,
Аӡҭас сыхьӡуп, даара акыргьы сааԥсахьеит.
Сӡыгәдариԥоуп, ахьыжь қәԥақәсуеит, еилахоуп,
Са сардәыноуп, сшәаҳәалароуп, исыхәҭоуп.
Ҟыр, ҟыр, – са сыҟәраануп, сыжәбахьеит,
Ҟәыр, ҟәыр – аҟәараса ҳәа шәаҳахьеит.
Сыбжьы дуцәам, аха сыхьшьыжәлоуп – амылмыҵ,
Ҷынҷа-кәынҷа, – ааигәаӡоуп сара санхыҵ.
Ӡәыр сухашҭзар ара сыҟоуп – амлаӷәыр, –
Сыԥсы рылоуп алаҳа злақәа, амаахыр.
Ҿық, ҿық – шәааигәа сықәтәоуп – аҿыбгы, –
Шәаниахьазар, арҵу каԥоуп са сразҟы.
Ӷьынҷ, ӷьынҷ, сара исыхьӡуп ашлаӷьынҷ,
Акгьы сӷьычуам, са схы иақәхоит схаҭа сымч.
Сҳәынҵәырҟаԥшьуп, ижәбац соуми, ҳәынҵәырҟаԥшь,
Аҟаитан еиԥш сыхәда иакәыршоуп ашәаԥшь.
Сара – акьа, сара – ауарба, сара – аты,
Ашьхарҟәыҭгьы ушьҭа иамҵәом аҳәатәы.
Адарганҵыхәа, ашамыхьажь, акапыт,
Ҟаршыкгьы, ҿырхьшьки ӡарчаки ирыниеит.
Ацабылрача, ахьшь, аӡыцәа, аԥшҳарыгә,
Ажәардәына, абаӷыр, нас аҵларкәыкә.
Ҵысыӷракгьы, уа лаҳәеиқәаҵәак хазы,
Ҟармаҵыскгьы ашәа наҩуеит – са сыԥсы.

37

Абнакәты акәзар икәаԥкәаԥуеит, икәаԥкәаԥ…
Ахра ахықәаҿ инаԥшааԥшуеит акаԥкаԥ.
Сасгьы-аԥшәымагь ирыгәҭыхоу еибабароуп,
Сасгьы-аԥшәымагь уажә ирымоу ҽырбароуп.
…Аԥынроуп.

***
Мшәан ҳашԥага, уахь ҳашԥага?
Уа ашәҭкакаҷқәа рыгәқәа ҭәуп.
Жәҩан аанзыжьыз аԥҟа шкәакәа,
Абна еиужьраҿ са дыстәуп!
Лыбла ссирқәа ҳәыҳә блақәоума?
Лӡамҩа гәылҭәаақәа – ашьхарыжь.
Жәеиԥшь хьыӡ нага дихьҟәыршәоума?
Ашьхыц сазҵаауеит хрыжь-хрыжь.
Уа хьҭаӡамкәа, амрагь цамкәа,
Иҟаӡамкәа зынӡа агәыхь.
Хараӡамкәа, иааигәаӡамкәа,
Џьара ахы ыҵнахуеит аӡыхь.
Амш нҵәеит иҳамбаӡакәа,
Шьаци-бӷьыци ҿымҭ иԥшуп.
Ажәҩан даҳәом сыԥҟа шкәакәа,
Лқьышә аԥхарақәа сыхьшуп.
Ҵлак шьҭа сыҵаҟа шәыԥхьа ҳәа,
Амахәқәа аужьуа ҳҭанаҳәҳәоит.
Ахьхьа-хьхьаҳәа, ахьхьа-хьхьаҳәа,
Ахьхьа-хьхьаҳәа ҳӡыхь шәаҳәоит.

39

***
Имӷьаӡо хәрак сызбырхеит,
Сыҟаӡам сбышьҭалартә уаҳа.
Сашәа мнаӡартә бхарахеит,
Сашәақәа ирымаӡам гәнаҳа!
Аҷнышқәа схысны ицахьеит,
Исыԥхьом: – уҳацны уаала ҳәа.
Амацәыс ашьҭа аӡахьеит,
Икарахеит, иамаӡам гәнаҳа!
Ацәқәырԥқәа ҭынч еиқәтәахьеит,
Амра ҭашәоит аҽҭакнаҳа.
Сбылуаназ, бара сыббылхьеит,
Сыхаара, ибымаӡам гәнаҳа!

40

***
Аҷныш ҟәашқәа амшын рынхарҭоуп,
Арҩаш урҭ харантә иабарҭоуп.
Иахьыхтәалоу дара шәҭыцқәоуп,
Инагааго ацәқәырԥ рыҵгәоуп.
Хра цаӷьцаӷьқәа хыхь ирҿысны,
Арҩаш леиуеит уахь иҭрысны.
Иаргьы ҷнышҵас уа иныхтәаларц,
Аха ицоит амшын иналаӡ.

41

Ҩ-ҴЛАК
Игәаҟуеит, иҿыжуеит ҵлакы,
Шьҭаҵәҟьа иазхымгар ҟалап.
Ианбагыло – нас, уи ацкы?
Акыраамҭа аҭыԥгьы ҭацәхап.
Аԥшатлакә есааира аҽарӷәӷәоит,
Ихалоит еиҳа аҵлагьы абжьы.
Сышьҭахьҟа маҷк саанаскьоит,
Абар, шьҭа уажәымзар уажәы…
Аха усҟан наскьагашәа, абан,
Зҿымҭра еиқәзырхоз, излаӡоз.
Ҵла-ааԥсаӡак арҵәаа ааҭнырган,
Инхышәҭит, зҟыт смаҳаӡоз.
Аҽеиқәнакит амчқәа зегь шәа,
Ирыцҳашьо уи сазыԥшуп.
Ақьақәеиԥш ижәылоит аԥша,
Иҿыжц ҩаԥхьа аҿыжра иаҿуп.

42

***
Ҳашҭа еиужь ду агәҭаны,
Мза-хьышәахәа срыԥхьоит.
Аеҵә қаруақәа ҭааны,
Нас урҭ рыла исрыԥхуеит.
Аанда аҵыхәан, наскьашәа,
Ҵәа шкәакәак збарҭоуп.
Дхарашәа, аха дааигәашәа,
Уа амаалықь иԥсшьарҭоуп.
Схьы рахәыцқәа сызхару?
Иҵегь аҵх ԥысҽыр.
Инасыԥхон исзыԥшу,
Уаха лхьаақәа хысҽыр.
Ажәҩан саркьашәа ицқьахоит,
Егьлаҟәыхуеит насгьы.
Ибыргәузеи, дынцәахоит,
Зашәа зыгәра агазгьы.
Сгәыӷра адаҷеиԥш сҽанҵаны,
Шәахәа разқәа срыԥхьоит.
Ажь еиԥш аеҵәа ҭааны,
Акакаҷқәа срыԥхуеит.

43

***
Амра ажәҩан аԥшьахьеит,
Ушьҭа аԥхьарҭагь аԥшаахьеит.
Абла нҭаар исныҳәалап,
Ашәа хаақәа азысҳәалап:
«Уцәа ҭынчыз, сыхаара!
Уара, сааигәа, сыхара.
Амҩақәа идыркарахьоу,
Ашықәсқәа идыргәашахьоу.
Уаҵәы ашьшьыҳәа уҿыноухахп,
Абна еиқәара унылаԥхахп.
Иурҿыхап ҵарақәак,
Унырҭашәҭыхп гәарақәак.
Иурӷьап аӡәы ихәрақәа,
Еиқәурхап са сгәыӷрақәа.
Нас хәыҷқәак ургәырӷьалахп,
Ушәахәа инаҿыхәалахп.
Аҿамаҿа хацуркып,
Ихацуркхьоу ԥашәуркып.
Еибашьракгьы убарҭахахп,
Ушшәарҭац ушәарҭахахп.
Уара, сааигәа, сыхара,
Сымра лаша, сыхаара!
Иҵегь зааны ушьҭаландаз!
Уаха ҩ-ҵхык еихаландаз!
…Шьыри ҭали…!

44

***
Аԥҭақәа ззышьҭымхыз, зышьҭрақәа ӡышьҭрахаз,
Абар, уахьыԥшлак абыӷьқәа.
Сымала скараха, стәоуп уажә сеидараха,
Схәыцра каҭәоит исхьыкәкәа.
Гәыӷрак еиқәыбылуа, мҵәыжәҩада дырԥыруа,
Ирхәашьуа ӡыхьк, гәыбылрак.
Амцқәа наҳаҵакуа, амчра ҳаҽнамҵакуа,
Ас ҳазцарымашь рацәак?
Уажәақәа ахьрыламӡо, уҳәҳәабжь ахьрыланҵәо,
Ууаз ухаҭа иахьузынхо…
Уԥшәмара хәмарганы, улабжыш хәаахәҭганы,
Иарбан мчыс уеиқәзырхо?..
Ахьҭақәа ззышьҭымхыз, зышьҭрақәа ӡышьҭрахаз,
Иҵәыуошәа збоит абыӷьқәа.
Сымала скараха, стәоуп уажә сеидараха,
Икыдҵәаны илеиуеит ақәа.

45

***
Быџьымшьқәа – ахҿақәа,
Быбла ҭбаақәа – аӡмыжьқәа.
Ԥшалас – бшьаҿақәа,
Бқьышәқәагьы – аҵыҵмыџьқәа.
Быччаԥшьи – ашәахәеи,
Быразреи – ҵәахыки.
Еҳ гәышьа, сҿареи,
Уа ашьхараҿ ҳаԥыки!

46

СЫРБАӶЬ
Уқәсҵарым ҳәоуп сымԥахь,
Аха уара ҳәатәхамшьа…
Уқәаџмаџуа сырбаӷь,
Уаахынҳәуеит, аԥхамшьа.
Уреилаҳама рыцқәак?
Усқәак рыбла иҭамԥшыц…
Ирылахәзу уԥхыӡқәак,
Иугәаԥхаз акәтаршыц?
Уҽурԥагьоит даара,
Аха гагак уцрыҵуам.
Харацәам сыхкаара,
Уара сашҭа унҭыҵуам.
Ашырԥазеиԥш гәымҿыӷь,
Ашьыбжьонгь ҳаиҿыхоит.
Акикиҳәа сырбаӷь,
Смоҭацәа урҿыхоит.
Аха ус иансықәшәа,
Мцак неиҿаскып насаз…
Сажьаӡом слаԥықәшәа,
Дымҩахыҵуеит асас.

47

ҲНЫШӘЫНҬРАҚӘАРҾ
Иахьаҵәҟьа сгәы акала иԥшаауеит,
Дырҩагь уа сыштәац еиԥш снатәап.
Макьанаҵәҟьа схала саауеит,
Ушьҭаншәа, саазгарҭоу сааргап.
Дсабжьоит уажә саб: уҽырӷәӷәа,
Сангьы акы лҳәарц лҭахуп.
Еҳ, сҩеихагәышьоит, сҩеиха…
Сызҵашәҵаз хьанҭоуп, имыцхәуп.
Сашьцәагьы мҩасын сасҵас,
Сыгәхьааго иԥшуп сычҳаны.
Рира аҵкыс еиҵамкәа зынӡас,
Рыԥсра аҵкыс хара инеиҳаны.
Даргьы-саргь ҟәарак ҳабжьахеит,
Ус ауп, нас, ус ҳлахьынҵан.
Шьҭа сыбжа исзынхазгьы бжахеит,
Аԥсҭазаара сымч канаԥсан.
Инхоит ак бзаны, ҽак хәаҽны,
Расацк акашәарҭа сызхоит.
Мышкызны саныжәымбо аҽны,
Абраҟа, ҳаҩнду аҿы сҟалоит.

48

***
Сзыԥшааз, нас сызтәу шәахәақәоума?
Сызреиԥхыӡлои, ҿымҭ сызрызхәыцлои?
Сгәы зладырҭәызгьы ашәақәоума?
Акакала уахьынтә изҭыҵлои?
Жәҩанума, ҳаи џьоушьҭ, сызлыху?
Аччаԥшь аҽеиҵыхуа исԥылоит.
Сангәамҵуа, санхьаау, санлыхҿыху,
Еҵәамҩак, маӡамҩак снанылоит.
Сызҭыҵыз, исылоу зегь ӡума?
Сашьома зынӡак ҽа дунеины?
Уи ацқьареи сықәԥареи еицума?
Сызтәоузеи ахықә ашҟа снеины?
Ааԥнума сзыхшаз, сызлаҭәугьы,
Ҽакала сзазыҟеи, ҽакала?
Ашәҭқәа са сзоума изыптугьы?
Изсыхәаԥшуеи ас еиԥш бла хаала?
Аԥҟақәа исхыԥрааз сырхылҵма?
Срыццандаз сгәахәуеит сыҩхала!
Ашьхақәа анкьа сырҿыҵма?
Лассы-ласс изсымырдои сгәала?
Уаҟа снықәс-аақәсуеит шәарахҵас,
Иԥшьамгьы ԥшьатәуп, ҽакгьы дыртәуп.
Ԥсҭазаарак салоуп рҩашҵас,
Зегьы-зегь еицыстәуп, сеицыртәуп.

49

***
Апытҟәырқәа неилацәҟәуеит,
Абна ныжьны аԥша цаӡом.
Ацәыкәбар хәыҷқәа лбаауеит,
Џьаргьы рышьҭақәа аанхаӡом.
Ааԥынра ааиуеит, уааццакны,
Уи узлахәашақәа хәыц!
Ҿымҭ цәашьы иаҵәак аркны,
Хәык аҟнытәи хәык унхыҵ!
Ацәыкәбар хәыҷқәа кәаԥ-чаԥ,
Рымҵәыжәҩақәа рызҟьаӡом.
Ирзыргылаӡом акәаԥ…
Урҭ ашәакгьы рҭынхаӡом.
Аха игәасҭаз даҽакуп,
Ицоит арҩашқәа цәқәырԥо. –
Цәыкәбар-цәыкәбар еибыркуп,
Цәыкәбар, цәыкәбар – ианҭабо.
…Ҳашԥарыцҳау уи зымбо.

50

***
– Шәара шәзы изухьеит,
Шәара шәзы исҳәахьеит,
Амреиԥш сыҽҭакнаҳа,
Шәахәаны сшәыхьшуп!
– Ажәҩан уахьӡахьеит,
Ажәлар уааӡахьеит,
Шьҭа иуԥхықәи уаҳа?
Адамра узыԥшуп.

51

***
Мҩа харак ҳақәуп,
Ҳаидыслоит, ҳаинԥоит.
Џьара ажәа ҳаҳақуп,
Ашәак ҭаҳарбоит.
Ҵхык ҳабираҟуп,
Ҳанеиԥшым ҳҽырбоит.
Мҩа харак ҳақәуп,
Ҳаихьӡом, ҳаихьыгӡоуп.
Аныҳәаҩ дыԥхьакуп,
Аԥсымҭә дҳаракӡоуп.
Игәырӷьо дқьачақьуп,
Иҵәыуо дыԥшӡоуп.
Мҩа харак ҳақәуп,
Ҳааԥсоуп уамашәа.
Ҳнеиԥырҵыр, ҳаиҭакуп,
Изҳәода ҳагәшәа?
Ҳазҵаара ҳаҭакуп,
Ԥсынкәа цҳауп ҳҭыӡшәа.
Мҩа харак ҳақәуп,
Ҳнатәа-аатәоит ажьеиԥш.
Иҳагҳажьыз ҳагуп,
Иҳалҵхьеит ашьеиԥш,
Иаҳцәыӡыз ҳахәҭакуп,
Ҳаӡҭуеит ацәашьеиԥш.
…Мҩа намӡак ҳақәуп,
Зегь ҳараӡоит ҳԥеиԥш.

52

***
Шеит, шагәышьеит ишшара,
Ҳаҩареи шьанҵеи зегь лашеит.
Ицоит уарбакгьы ԥшаара,
Скәицқәа мцахьшәашәак рыхшеит.
Блак иазгәамҭаӡац Аиргь,
Шькылк иаҳбарҭаӡам днангылт.
Хәыцрак сықәҵәашо дырҩегь,
Акаԥкаԥ быжьқәа снарԥылт.
Шеит, шагәышьеит ишшара,
Амра ахьыблақәа шеишеит.
Сашьцәа ирықәгәышьам хынҳәра,
Зынӡа ишқәыԥшқәаз рыԥсқәа ршеит.
…Иахьагь рылымкаа сызшеит.

53

***
Аҽы азыбжак гыланы,
Азыбжак ныҟәо,
Шәажәразгьы шәқәыԥшразгьы,
Иақәшәахьоу шәыҟоу?
Абас ауп сышихәаԥшуа
(Исзышәҳәаргьы ахага).
Зыуаҩреи зҩымҭақәеи
Еицым «шәыхьӡырҳәага».

54

***
Ирыжәлан аԥша аҵлақәа,
Абӷьыцқәа арышәшәоит. –
Амацарԥаҩ лмацақәа,
Абар еихышәшәоит.
Схәыцраҟны сан хәаша,
Асы еиԥш дышлаӡа.
Дырцәак иҳахәаша,
Дрышьҭоуп маӡа.
Амацарԥаҩ илҳәозгьы,
Акырӡа ирацәан.
Аҭакәажә ҳазныҳәозгьы,
Хәҭак лзыԥҵәан.
Мышьҭацәгьа – лаԥшыцәгьақәа,
Ҳрылго зегьы,
Ҳрымадо аԥсыцқьақәа,
Адугьы – ахәыҷгьы.
Аԥсҭазаара ахацаркыҩ,
Ҳилҭон еиҭа.
…Ҟәыдырԥаҩ, мацарԥаҩ,
Еҳ, ҳгәыӷырҭа.
Иреиҽырбо аԥша аҵлақәа,
Абӷьыцқәа аршәшәоит –
Амацарԥаҩ лмацақәа,
Абар еихышәшәоит.
…Уажә ҩысҭаак сицәшәоит.

55

***
Аӡышьҭра ҭәуп,
Аӡыжь кәашоит.
Ҽа аамҭак сатәуп,
Харантә сыԥшуеит.
Еимаак цәаакуп,
Маҭәак сырбоит.
Махәык лаҟәуп,
Уа ҵыск ҽырбоит.
Ааигәоуп, хароуп,
Уибом аӡәгьы.
Абра ҳҭынроуп,
Уаанҿас уаргьы.
Қәыџьмак млашьуеит,
Уџьмоуп, уҽӡа.
Уакыр уашьуеит,
Уеиха, уацәца.
Аӡыжь хьӡыркуп,
Аӡыжь еикәшоит.
Абра ак ҵәахуп,
Абра ак лашоит.
Быжьқәак еицуп,
Быжьқәак неилшәоит.
Ссасым, ссасуп,
Схәыҷра сыҟәшәоит.

56

МАШЬКӘЫГӘ
Иухәыцуа змаӡоузеи,
Машькәыгә, са сыцгәы?
Ухы адҵаны узтәоузеи,
Икарахахьоу сгәы?
Самхацәар ҳәа ушәома?
Сзымааԥшыр ҳәа нас?..
Сзыргәыбзыӷуа ашәоума,
Ицәыругаз абас?
Убыз хәыҷ насхьушьуеит,
Уаҳәаӡом акгьы.
Уи хәырбӷьыцу џьушьоит,
Ус избоит саргьы.
…Сгәыла илак усцәахәын,
Уҵәаабыжь кашит.
Изулак сухьӡахын,
Убла снарҭаԥшит.
Усҿыԥшуан: сеиқәхома?
Уԥсы ахац иакын.
Сыхәшәоума-сбыӷьшәоума?
Аԥсынҵры уразҟын.
Ирҳәало агәра газар,
Сақәгәыӷлап саргьы.
Ус быжь-ԥсык ухазар,
Имыцхәым акгьы.

57

Ҿагәыбзыӷқәа рлиаа,
Хәыԥшқа-қашәқашәа.
Машькәыгә, уара сқьиа,
Машькәыгә хәыҷ – сыгәшәа.

***
Нас уажәыгьы ԥхыӡқәак рыкәа иҭада?
Иамхацәаз ак ивԥсааит, ак ицәыҩт.
Иԥхацәам, иагьыхьшәашәацәам суада,
Уи ззыԥшыз сшьапышьҭабыжьқәа ҩныҩт.
Жәабжьқәак нарыхәласҳәан уа сышәҭқәа,
Рыфҩы хаара нылбаадо сыԥсеиԥш,
Иаасыртын ашьшьыҳәа сыҩны ахышәқәа,
Алашара нрыҵасҭәеит аӡеиԥш.

59

***
Акыр иааԥсагәышьаны, иақәшәазшәа абхәҭак
Ардәына – сашәаҳәаҩ нықәтәеит махәҭак.
Ҳамҭак ауп, нас ҩаԥхьа инықәԥрааны ицоит,
Ԥсшьарҭак зегьы-зегь… уажә хәыцрак саӡоит.
Сыԥсеивгарҭа уаҟоуп, уа уҟны снатәаны,
Аха ԥсшьарҭас уанкарахо иумоузеи, Аԥсны?

60

***
Аҵлақәа ирылҩааны игылоуп ҵлакы,
Ԥхарада, рыцҳа, аха ахы ҳаракы.
Аԥшатлакә нагәҭасыр, уа иҟәыбаса ицап,
Усҟан уи аҳәҳәабжь дунеи дук иахьӡап.
Аҩызцәа зегь рылымкаа иахьуазеи иахь?..
Амацәыс асма, иагома ашьаптахь?
Ҭагәума, ҭаԥҭоума, шьацәгьоу мамзар?
Еҳ, хәышәтәра ауазма ианаамҭаз иаҳбар?
Аха аҵлақәа ирышьҭада ҳзырԥшӡо, ҳзыхьчо?
Агәеисшьақәа здыруада рдацқәа, излачо?..
Ҳа ҳаиԥш рызҳауеит, даргьы хьаак рызҵысуеит,
Ҳаргьы иҭаҳархоит, дара рхалагьы иԥсуеит.
Избоит урҭ рира аҵкыс рыԥсра маӡаны,
Срыхәаԥшуеит сыхәшәқәа снапқәа ирынҵаны.

61

***
Амра дәықәлеит шьҭалара,
Уаҟа аҩны еилыргоушь?
Нас иара ишанаалара,
Ашьаршьаф уанҭоушь?
Амра дәықәлеит шьҭалара,
Ахыза рышәшәоушь?
Нас иара ишанаалара,
Уи ахчы еиқәыршәоушь?
Амра дәықәлеит шьҭалара,
Ауаҭах рыԥхоушь?
Нас иара ишанаалара,
Изырҵысуа дыхиоушь?
…Амра дәықәлеит шьҭалара.

62

***
Ҳаиԥырҵит, шьҭа сымҩа аҽакхеит,
Бхынҳәит баргьы ашьшьыҳәа быҩныҟа.
Исхыббааз быԥхара бызхеит,
Ицоит ицыркьыԥуа аԥшаныҟәа.
Саҵала иназгалап сгәыхь,
Аҩар хәашьқәа ихыҵыз саарылхо.
Имшәызар иахароузеи акәыхь,
Изҿоу аӡахәа амра аназымхо.
Сҭынчрагьы слафқәагьы шьуп,
Сашәақәа нхеит гәыӷырҭада.
Нахьхьи мраҭашәара ҟаԥшьуп,
Ашәаԥшьқәа рыбжьы заҳахьада?!
…Сышықәсқәа сыхәда ихшьуп.

63

***
Сахьынатәаз саатәанхалт,
Саатәанхалт сахьынатәаз.
Уарбажьыфацәак насхалт,
Урҭ сыхҿоуп ирымаҭәаз.
Иахьхалатәыз сыхәжәацәеит,
Саԥҟеит аԥша қәылагьы.
Ҳаит, абааԥсы, исыцәшәацәеит,
Сықәла, сҩыза, сгәылагьы.
Лаԥшы мыжда насҿаҳәцәеит,
Ҵхы лашәын сахьынаскьаз.
Дыды-мацәыс сдырҳәацәеит,
Қәа хьшәашәан исхьыкьасаз.
Разҟы лашак саназааи,
Аӡәгьы саашьа изымдырит.
Алакҩакра санаиааи,
Амаҵәҩагьы сзытарит.

64

***
Аҵх хьшәашәа аҵх агәазы,
Бжьык насыԥхьеит: уашҭахь уааласы!
Аԥҭа ҟәашқәа ирыԥсаҟьон асы,
Аҵх хьшәашәа аҵх агәазы.
Аҵх хьшәашәа аҵх агәазы,
Аҵла махәқәа хьыхәон ихьыссы.
Ирхадыршәуан ашьхақәа акасы,
Аҵх хьшәашәа аҵх агәазы.
Аҵх хьшәашәа аҵх агәазы,
Ганк рҽарҭеит сгәалақәа рҽырԥсы.
Иааилахәыцит кәицқәакгьы хазы,
Аҵх хьшәашәа аҵх агәазы.
Аҵх хьшәашәа аҵх агәазы,
Ауапа шкәакәа сшәысҵеит икассы.
Ажәҩан шкәакәа иналасҵеит сыԥсы,
Аҵх шкәакәа аҽалак иауразы.
…Аҵх хьшәашәа аҵх агәазы…

65

***
Аӡеибафара уалзгақәо иреиуам,
Еицлабрак ахь ирымгац зынгьы.
Еизарак ахь аҽадала инеиуам,
Ма ԥҳәысҳәара даламцац аӡәгьы.
Даҽакгәышьоуп аҽада ахә зларшьо,
(Абжьы азынгьы мап, идырҽхәаӡом).
Уи ахшыҩда, злымҳа дуқәа ԥхазшьо,
Алымҳақәа хуҵәаргьы иҽхаӡом.

66

АЛААПК
Шәҽышәҵәах, ибџьардоу шәыбнала,
Лаапкуп, шәаԥымлан аӡәгьы.
Еихсуеит мыскьаҭла, шьыцмала,
Еихсуеит адугьы ахәыҷгьы.
Инеиуеит иара каҳабӷало,
Инеиуеит иара ажәӡ аҿыкәкәа.
Иазгәаҭом иахьҭало, иахьхало,
Иахьрылшо иргоит ашьапқәа.
О, рыцҳа, изцарыма шьҭа уаҳа?
Еихоит уи, џьаргьы инатәаӡом.
Ахқәа ақәшәоит алаапк аԥыҟҟаҳәа,
Ахысбыжьқәа, мап, иаҳаӡом.
…Шьҭа уаҳа иаапкӡом.

67

УИКА САҚӘГӘЫӶУАМ МИТӘЫК
Уҽырзажәны иҟауҵашеи, сырбаӷь?
Иуҳәашеи иухацаланы убжьы?
Шьынҵа-кьынҵа, уара, сырбаӷь-ҷырбаӷь,
Сан аӷьас инлыжьыз цәаҭачы…
Уанырхаанха ухала ԥагьа-ԥагьа,
Ҳакәтаршыцқәа еиларгьежьуа уҽырбоит.
Уаамысҭоушәа унықәтәаны ацалаҟьа,
Адунеи зегь уаҭәоушәа дурбоит.
Аха насшәа ҵыхәа бабак цәырҵыр,
Маӡаӡам «ухаҵара» закәхо.
Инуҿыҵшәа рыцушәа убжьы ҵар,
Зегь ааныжь ушдәықәлало уеихо.
…Дызбалоит ҽыргәаԥҩык, ауаа ирылоу,
Аха дзакәыҵәҟьоу гәарҭахьеит ԥыҭҩык.
Аҽырбаҩцәа шаҟаҩ мҩасхьоу удыруоу?
Аха бираҟк изымхьчацт ҽырбаҩык.
…Уаргьы уика сақәгәыӷуам митәык.

68

***
Аӡаӡақәа шсыхәлаччо ашьацқәа инарылабоит,
Усоуп рԥеиԥш.
Аҵарақәа караха абнара инылатәоит,
Ааԥынтәи ақәеиԥш.
Аԥсҭҳәақәа ҽыжәлошәа, арҩашқәа ҽыҩқәоушәа,
Ссирқәак ҟалеит.
Адгьыл зегь ҩырҭоушәа, ахьышәахәа ҩыгоушәа,
Ибоит апоет.

69

АШЫЦҚӘА
Исныруеит сара аҵлақәа рхәыцра,
Ахьаца хьаақәак ашәуп.
Сыҵоуп акы сцәыӡызшәа ашыцра,
Сшәуп, иаҵәа шәыгала сшәуп.
Узрыхәаӡом: анҷақәа ихжәазгьы,
Ма ашәҵлақәа зцәамаҭәа хаз.
Аџь дуқәа аҩарқәа иҵыршәазгьы,
Ма ажа ӷаҿаӷақәа инхаз.
Игылоуп ишгылац ашыцра –
Еилыршьааз, имԥсыз смилаҭ.
Рышьҭамҭа еиҭарҳәоит рыбӷьыцқәа,
Рдацқәа рҵаулашьагь гәаҭ.
Асыҭәҳәақәа, аԥшацәгьақәа, ашоура,
Еицнаргоит рыԥштәы еиқәырханы.
…Имаҷзаргьы уҭбаара, уоура,
Уаргьы-саргь иаҳхыҵӡозеи, Аԥсны.

70

СЫРДӘЫНА
Усзаазгазеи, сырдәына ԥшӡа, ахәылԥаз?
Иугәазырԥхазеи ас сыгәшәа аҳәара?
Еҳ, акы усцәамшьындаз, усцәамхәындаз,
Сегьуцәшәоит, сегьуеигәырӷьоит уара.
Еидҽырбалоит наскьашәа аҵла хажәаақәа,
Уажәы ирхыҵуа рышықәсқәа рбаӡом.
Ус рдыруеит агәы иахылҵыз ашәақәа,
Агәы иҭымҵыз агәқәа рҿы инаӡом.
Сыгәаҭеира мшынкаҿ иӡааҟәрылазшәа,
Сынасыԥқәагь сыцушәа аханатә.
Ацуныҳәаҿ сныҳәаныԥхьо сгылоушәа,
Сҟәыбҷа хәыҷы, суашьапкуеит сыԥсаатә.
Саамҭа еиҭасит амыскьаҭ еиԥш ихьанҭаз,
Ушьҭа ҩ-ҵхык еихаларгьы слаҳәӡом.
Ҳаи абааԥсы, сырдәына, акы умыхьындаз,
Зымгәа зиааиз ашәагь иаҳаӡом.

71

***
Аҵықь-аҵықьҳәа схысбжьы дыдит,
Схысбжьы – агәқәа зегь зырԥхаша.
Ҿысҭит: Сыԥсадгьыл, уаха арԥыс диит,
Ухьчараз забџьар зырхиаша!
– Исымада, ҵеида сзықәгәыӷуа ҭынхас?
Урҭ сеиԥш изҭахыда, егьрыцәшәода?
Сышлеит, сааԥсагәышьеит сышхәыцуаз абас:
Ҽа хыццышәк са сзыҳәа изықәшәода?

72

***
«Ԥҳәаса акака» – ақәра еиқәҳәалоуп,
Еҵәа акака: бак, са сак!
Уаҟа абаҳчаҟны ҳаидтәалоуп, –
Аҵх зыршәҭуа ҩ-ҟәарасак.
Аамҭа иамаӡам аԥшыха,
Ҳара ҳакәзар ҳаццакӡом.
Ҵыс ашәоуп уаха ҳзыԥшыхәуа,
Аха ҳамаӡа аҳәаӡом.
Цыха ӡыхьшәа ҳабжьқәа еихҭәалоуп,
Амза ахьыблақәа ԥшаауеит.
Аԥша уаргьалак иантәалоуп,
Инаҳхьысны ицоит, иаауеит.
Ҩ-гәык реицԥырра, – ҩ-мҵәыжәҩак,
Амацәысгьы зрыхьӡаӡом.
Уа дунеиқәак рхышәа ҵышәагь,
Бзиабарада иузшәаӡом.
…Уаанӡа ашьхақәа ҳабжьазма?
Уажә ҳаицәыӡыр ҳәа зегь шәоит.
Мшәан, снацәкьарақәа ааԥсаӡазма?
Уаҟа лыкәаҿ рыԥсқәа ршьоит.

73

***
Хәыцра хәашьқәак срылоуп,
Гәанылагь сыгәжәажәоит.
Зымҩа аҟәышцәа гылоуп,
Аҽырҟәыш ддырцәажәоит.
Кылԥа-кылӡырҩ, тәым-ча,
Даԥхьагыла нышьуп.
Дызҭахыда аҟәыбҷа?
Иламыс дазныжьуп.
Аҽыргәаԥ дытәҩасуеит,
Дныркылом, дыԥхарҵом.
Агаӡа инигәҭасуеит,
Аҽыргаӡа даҭарҵом.
Иалацәҟәуа ауаҩага,
Ҵәыцақәак изҭарҭәоит.
Иҵаҟьоит ахага,
Аҽырхага изӡатәуеит.
Згәы уарҳалшәа ишьҭазҵо,
Дыркәабоит ҳәынҵәыла.
Рџьыба ҟәрышьк нҭазҵо,
Уа дрыхьчоит ҽыҳәҵәыла.
Адунеи ҽырдагәа,
Иамаӡамкәа рҽеишьа,
Ҳаҟагәышьоуп, ҳаҟа…
Ас акәгәышьоуп ҳнеишьа.
2008

74

***
Асқәа ӡыҭуеит, асқәа ӡыҭуеит,
Арҩашқәа аҩхаақәа дырҭәуеит.
Акы мақаруеит, акы ҿнаҭуеит,
Ҵыск ҟәиҭшәиҭуа џьа инатәоит.
Асқәа ӡыҭуеит – аӡқәа рыԥсқәа,
Асқәа ӡыҭуеит – аӡқәа ргәыхәтәқәа.
Асқәа ӡыҭуеит – аӡқәа рыԥштәқәа,
Асқәа ӡыҭуеит – аӡқәа ршьамхқәа.
Мышкызны снықәӡыҭыр асы еиԥш,
Исԥеиԥшхарц саҳәоит асы аԥеиԥш.
Абас еиԥш ԥсҭазаарак саԥшьны,
Абас сымҵәыжәҩаны, сыбжьны.
Абасшәа агәаҳәара лаҵо,
Сыԥсадгьыл гәакьа сҽахьыгӡо!..
Схаз џьанаҭқәак аасыртуеит,
Адәқәа шәҭуеит, абыӷьқәа пытуеит.
… Асқәа ӡыҭуеит.

75

АКӘЫКӘУ
Ҿаҭахьас ҳәа иуқәу?
Иуҭоу лахьынҵала?
Кәыкәу хәыҷы, акәыкәу,
Уцәырҵуеит ааԥынрала.
Срыгхаӡар ҳәа ушәома,
Нхан-нҵын сызхьымӡаз?
Сышықәсқәа уԥхьаӡома,
Исзынхаз, инысҵаз?
Сеидрума, нас, сеидру,
Иласҵаз закәхаша…
Дгьыли-жәҩани ахьеиду,
Сынрыбжьаӡру баша?..
Ԥышәароуп, акәыкәу,
Иҳаҭәоу анцәа иҟнытәи.
Зышьҭамҭа зыԥхықәу,
Ишьҭоуп уҭи-сыҭи.
Иамхацәаз дырҿыха,
Дырццак амҩа иқәу!
Инамӡаз сыгәҭыха,
Санаҵәыуо анбыкәу?
…Кәыкәу хәыҷы, акәыкәу…

76

***
Сыԥнашәацәоит аамҭа, сыԥнашәа…
Ихьшәашәацәоуп арҩаш сызлоу.
Сашәа, уа уакәгәышьоуп, сашәа,
Гәыҳәԥыхшҵас сыԥсы хаа злаҭоу.
Зны-зынла сҵәыуанда сгәахәуеит,
Сҽынудҵан, сан леиԥш, уара.
Исзымхәышәтәыц сыхәра сеиҭахәуеит,
Ишшәарҭахо збоит с-Аԥсынра.
Аӡәы сыбызшәа неицоит иԥхарсны,
Ҽаӡәы саԥсуара ҩыла «еиқәирхоит».
Иԥшуп сара сқыҭақәа еиҭасны,
Аҳарҭ еиԥш ҳкаԥсоит, ҳаӷахоит.
Уҳәҳәа, нас, уеиҭаҳәҳәа, угәжәажәа,
Уахәаҽуеит башаӡа убжьы.
Уарак уоуп сеилызкаауа, сашәа,
Уарак уоуп смаакыра, сцәашьы.
Сшәыхьча, абаа, сшәыхьча ҳәа, ишәаӡыӡо,
Ихыршьаауа схьыԥсҭа гәынқьуеит.
Џьоук гәалас ирымоуп изхьымӡо,
Урҭ сыдгьыл ҽыҭ-ҽыҭла ирҭиуеит.
Ҳаԥсҿыхраз ахыццышәқәа ирԥылаз,
Рҳаҭгәынқәарҿ агәамҵра иаҿуп:
«Атәымра уа зтәылаҟны ианышәаз,
Ихылҵуагьы атәымра изыԥшуп.

77

Џьоук раԥхьаҟа ирымам неиҭашәа,
Џьоук ҿымҭӡакәа игылоуп насҭха.
Уарак уоуп сзықәгәыӷгәышьо, сашәа,
Сааугәыҵаҳәҳәо, сан леиԥш сырԥха.
..Саныҟам баҟас усҭынха.

78

***
Аҵх ӡыхгылоуп аԥсымҭа,
Аиреиԥш иара ацашьагь маӡоуп.
Аԥсымҭаз са исылахт ахымҭа,
Уажә ӡаӡоушәа ижәбогь сыԥсоуп.
Аха ашьыжь сеиқәхеит ҳәа сҩагылахп,
Иара акәзаргь аира хьанҭаӡоуп.
Хык саархан, уи хыццышәк насылнахп,
Ижәбоит – сыбжа ҩоуп, сыбжа – аӡоуп.
Абасоуп, саадырзар абасоуп,
Снеимда-ааимдо сырхәуеит, сырхәышәтәуеит.
Сзыхьӡацоуп, сахьцацоуп – сахьаацоуп,
Ашәҭқәа ак канӡар, даҽак шәҭуеит.
Акәыкәу ааҭынчхоит, ҿнаҭуеит.

79

СЫБЖЬЫ
Сқыҭақәа есааира иҭацәуеит,
Схьаақәа алабашьеиԥш сырцәуеит.
Ана-ара игәынқьуеит уахҭақәак,
Иԥсуеит уа ишыԥсыц еҵәақәак.
– Шәдаракәац шәмырӡын, – сыҳәҳәоит,
Ҭакс сара хьҭак сҭанаҳәҳәоит.
Еицлабны џьоук ҩыжәроуп изҿу,
Уи ауп урҭ ламысны изхьыԥшу.
Иханагалт ах еиԥш дара,
Аҿар ирызнажәгои шәара?
– Шәаанҿас, уара, сашьцәа, – сыҳәҳәоит,
Ҭакс сара хьҭак сҭанаҳәҳәоит.
Ԥыхьеиԥш ахшарагьы ииӡом,
Ажәытә еиԥш иизгьы ҳааӡом.
Аҽыжәлашьа, аҽыжәҵшьа, аԥилоу,
Ак раҳҭарц ҳаҿыҵәҟьам, мамоу.
– Урҭ шәшьыра ҳаскьынхоит, – сыҳәҳәоит,
Ҭакс сара хьҭак сҭанаҳәҳәоит.
Ухаҵоуп акгьы ыҟамшәа уцә,
Цәқәырԥоушәа иаҳхыҵәоит аныцә.
Агәыр бааԥсқәа агәырқәа планы,
Иргоит ҳара ҳҿар ҵыркәкәаны.

80

– Шәыҽнышәкыл, иаанышәкыл, – сыҳәҳәоит,
Ҭакс сара хьҭак сҭанаҳәҳәоит.
Аӡхыҵреиԥш ҳаихоит ҽаџьара,
Џьабаада иаҳҭахуп ҳзырчара.
Ҳахысуеит ҳбызшәа кәаҳаны,
Ҳашәақәагь цоит ирҳаны.
– Ҳазҿузеи, ҳаахәыцып, – сыҳәҳәоит,
Ҭакс сара хьҭак сҭанаҳәҳәоит.
Ҳаилыршьааит, ҳдырмаҷит, ҳахҵәеит,
Уа, мшыннырцә, иагазгьы нхацәеит.
Иаҳҳәоит ауп, иӡхаҳгарц ҳбылӡом,
Ҳаицымлар, мамоу, ҳаиқәхаӡом.
– Ушьҭан зегь хьшәахоит, – ҳәа сыҳәҳәоит,
Ҭакс сара хьҭак сҭанаҳәҳәоит.
Ҟәрышьда акгьы рбом уажә џьоукы,
Ма аҭыԥ ауп изыршәҭуа рразҟы.
Ихарҟьахаз гәнаҳала иҭәуп,
Аҩсҭаа дуиааир уитәуп.
– Амаҷ шәызшәырха, – ҳәа сыҳәҳәоит,
Ҭакс сара хьҭак сҭанаҳәҳәоит.
Иҳаҭәеишьаз ҳамҭас анцәа,
Ҳаԥсадгьыл ҳҭиуеит еихыҵәҵәа.
Иҳазгәаҭом, иаҳбом, ҵабыргны,
Дырҩегьых ҳшынхо ҳсасцәаны.
– Ҳаԥсыбаҩқәагь шәхашҭма? – сыҳәҳәоит,
Ҭакс сара хьҭак сҭанаҳәҳәоит.

81

Сгәы азҭынчны сҟамлеит Аԥсынра,
О, саԥсуарагь шәарҭахт абра.
Сыхәрақәа аҵаа рҿанаҳәоит,
– Иаҳцашьоу ҳазхәыцып! – сыҳәҳәоит.
Шәҭахызаргь иаасгәыдҵан сышәшьы,
Сахьжугьы игалоит са сыбжьы.

АЦӘАЖӘАҨИ АБАРБАРҨИ
Абарбарҩ днықәгылт иҽырзажә,
Еиха цагәыла дасуеит иара абажә.
Аԥша рҭасуа иажәақәа ҭацәуп,
Ахш хааҵадагь иара изы ихырҵәуп.
Икәша-мыкәша аарла дрычҳауеит,
Мчылаҵәҟьа, аԥхашьараз иӡырҩуеит.
Сара уа сзызхәыцуа даҽакуп, –
Ҵабыргыла адац-ԥашә еибыркуп.
Ацәажәаҩ иажәа маҷуп, ираӡоуп,
Уа зегь ԥҟоуп, хырҭәагалагь ирҭәоуп.
Ихәырбӷьыцуп, хәрашәоуп даҽазны,
Хара рхәыцгоуп, гәылагь ирԥханы…
…Џьаамак гылоуп, улаԥш ахьӡаӡом,
Уаҟа ахәаџьа иҿыцу акгьы изҳәаӡом.
…Абарбарҩы ԥхӡашак иҿашуп,
Сара ацәажәаҩ ицәырҵра сазыԥшуп.

83

***
Ахра ашәҭеиԥш амра ҿалеит,
Ҟәынала аҽықәҵо.
Нырцә ахьышәахәа наҿалеит,
Рышьҭақәа умбаӡо.
Ашәарыцаҩ икәа инҭалеит,
Дақәшәаӡом дахьцо.
Шьҭа дхынҳәыргьы имам хара,
Аха уаҳа умԥсит.
Уапан иқәдыршәит рыԥхара,
Имҩақәагьы ркит.
Далагәырӷьо дтәоуп ашара,
Иқьалахь дмыццакит.
Зымҩа днахеит иабџьар хьшәашәа,
Уажәы акгьы иазкым.
Ҽырба-каԥа рҩаш еиҭамшәа,
Зынӡа хьаак аԥшным.
Бахәи-ҿаҩеи Аергь рашәа,
Ԥыхьеиԥш иазыԥшым.
Уаҟа бӷаби дәыҭәҳәеи еинаалеит,
Уи разҟык иазҳәоуп.
Даҽа гәыразқәак рызҭалеит,
Ҽа блақәак рхоуп.
Иныҳәаныԥхьо ԥсаатәк нархалеит,
Хәдахаҵак ахоуп.
…Амра ашәҭеиԥш ахра иҿалеит.

84

***
1
Ус, ԥыркык ахышә хәыҷ наҭан,
Арҵу ҭаҿаҳәан днатәеит.
Ҟаршы млашьык афатә гәаҭан,
Уахь иахьҭалаз иааҭахеит.
Шьҭа ахақәиҭра ԥхыӡын, лакәын,
Рыцҳа, аҷыжьрагьы иаҿын.
Уи зызгәаауаз аԥыркы акәын,
Изкыз дсыхәап ҳәа изыԥшын.
2
Абла хҩан, акгьы абаӡомызт,
Иаарԥыр-ԥырны илаирҟәит.
Хьшьыцбак нажәылт, уаҳа изцомызт,
Акаҭ иалагәан икит.
Шьҭа ахақәиҭра ԥхыӡын, лакәын,
Ахьшь ахьыблақәа хәашьын.
Агәы ԥызжәоз акаҭ акәын,
Изкыз дсыхәап ҳәа изыԥшын.
3
Ахьшь ибжьан рацәак мҵыкәа,
Шьыжь дынҭыҵт иҽырхианы.
Ача инашьҭеиҵт, хьаас имкыкәа,
Иакит уаҟа инахьӡаны.
Шьҭа ахақәиҭра ԥхыӡын, лакәын,
Ача рыцҳа хьаала иблын.
Иазхымгоз ахьшьыцба акәын,
Аԥшәма дсыхәап ҳәа изыԥшын.

85

***
Сҩыҵра иныҵахәмаруа аԥша,
Сарчыхәчыхәуеит.
Сԥина иарцәгьан ахыԥша,
Иҷыхәҷыхәуеит.
Алашьцара лбааит аҽӡо,
Изышьҭада?
Иџьашьатәуп ианцо, иахьцо,
Бжьыда, шьҭада.
Амца аԥсала сҭаҳәҳәаны,
Маҷк ишьҭыҵуеит.
Аҵх алыԥха ҳәаны,
Алҩақ сԥырҵуеит.
…Еҵәак цәырҵуеит.

86

***
Кәымпыл-кәымпыл, еиҭа кәымпыл,
Сла ашҭахь инеихоит.
Хаҿеиқәаҵәа, аха бла пырпыл,
Ардәына шанхоит.
Имҳәаӡакәа, иҳазгәамҭакәа,
Ҳақәнакит асы.
Са сакәзаргьы урҭ аԥҭақәа,
Сдырбабышп лассы.
Уа, сыҵлақәа, шәзыркарахеи,
Шәыхьҭаку хәыҷҵас?
Еҳ, ацәа хаа шәышԥалахеи,
Са сгәылацәа абас?!
Кәымпыл-кәымпыл, еиҭа кәымпыл,
Сла ашҭаҿ «аҽарԥхоит».
Хаҿеиқәаҵәа, аха бла пырпыл,
Ашәчрыцқәа агәаԥхоит.

87

***
Уцала ба? Сцалоит.
Уаанха ба? Саанхап.
Сахьҭамхац сҭахоит,
Сахьеиқәхац сеиқәхап.
Ушәаҳәа ба? Сшәаҳәоит.
Уаанҿас ба? Саанҿасп.
Уҳәҳәа ба? Сыҳәҳәоит.
Уеиҭас ба? Сеиҭасп.
Акы саԥхьаҟа – заа,
Акы сышьҭахьҟа иԥшуп.
Џьара ашәҭ, џьара аҵаа,
Џьара амзаҿа хшьуп.
Акы ԥыхьа ибатәын,
Акы мҩасхьеит зынӡа.
Сутәымзи? Сутәын,
Сутәуп, слахьынҵа.

88

***
Инаскьаган сцарц сахьыҟаз,
Абнаҿ ԥшак насыкәша-аасыкәшеит.
Аҵх сыжәлеит амҩа сшықәыз,
Сара сықәхәлеит, атқәа рыкәшеит.
Уа сызҵысыз, ма сызхыԥаз
Акгьы сырымҭеит, акгьы сзымшеит.
…Ҩысҭаак дсықәшәеит.

89

АҚЬАҚӘАҚӘА
Заа иԥхьарылахьаз қьалақәак ҿыхоит,
Ҵарақәак ашьыжь иныларгоит рымҩақәа.
Рҩашқәак еиҿаччоит, иахьыласкьо еиҿыхоит,
Аҵлақәа ирхагьежьуеит агәаҷқәа рылҩақәа.
Хра-мшык иаҿоуп хаз абӷаб аҽырҭынчны,
Уаҟа каԥкаԥк агәҽанызаара хацыркуп.
Ԥшатлакәшәа еижәылоит қьақәақәак ҭрысны,
Ҟамоушәа еиҿасуеит урҭ, хыбаарак иамҽхакуп.
Рыԥшәмара рхы ақәырҵоит хык иузаҿамкуа,
Еҳ, урҭ ақьақәақәа, сқьақәақәа ахагақәа.
Хьаас акгьы рымамкәа иҳәуеит хаз аҽанқәа,
Аӡаӡақәа рхьыкьасоит рҵыхәа ԥшандагақәа.
Уадҳара, 2007

90

***
Срылсит аԥшақәа,
Даараӡа сааԥсоуп.
Усышьҭымлан ақәа,
Сымҩа нахароуп.
– Ихьааумган сухьӡар,
Кәаԥ-кәаԥ снаухьыкәкәап.
Уҳәышәҭаҟны унаӡар,
Уҳәымцаҿ уҽурбап.

91

МЗАИАТӘИ АШЬЫЖЬ
Ашьыжь исԥылт ажәақәак,
Сабиҵас урҭ сыхәда иахьынҳалоит.
Ахрақәа ирҿашәҭуеит хҿақәак,
Уарбак аҽеиҵыхны исхалоит.
Иҿыхоит ана-ара аҵәҵәабжьқәа,
Аныгақәа ҭәуеит уажәшьҭа хшыла.
Аԥсаҵлақәа – амшқәа рцәашьқәа,
Асаркьеиԥш Мзаиа шәнанԥшыла!
Ҭабуп, нас, абас зегь зшаз,
Ацқьараз арҩашқәа ахьеисуа!
Дмаалықьуп араҟа зызшаз,
Зыншара акыр шықәса иахьреиҩсуа.
Шьҭа алҩақәа цоит икахәхәа,
Аҵх иахәыцшаз зегь хәыцуп.
Дунеи ҿыцк сануп сашәаха,
Акаԥкаԥқәа рыбжьы хаақәа сыцуп.
Уадҳара, 2007

92

СЫҴЛАҚӘА
Ишәырҟьалеит схәыцрақәа,
Аҵхгьы наскьеит.
Ишәыҵалазеи, сыҵлақәа?
Шәшеидыслоз шәааԥсеит.
–Ус акәхеит, ҳаилаҭыруеит,
Даҽа мҩак ҳбаӡом.
Аԥша ацарҭа ҳацтыруеит,
Итыруа хжәаӡом.

93

АСЫРҲӘЫ
Иақәызшәа жәҩан ахазыҳәа,
Уажәы ақәхра иаҿушәа ахнырҳәы.
Абар, уахьыԥшлак аҳәалыҳәа,
Иауеит аҳәалыҳәа асырҳәы.
Игылоуп хазы аҵлақәа шәҭызшәа,
Иԥымҵәанда, ҳаи џьоушьҭ, махәык.
Зегьы-зегь рӡамҩақәа ршәызшәа,
Ишкәакәам убом даҽа ԥштәык.
Ҿысҭуеит: уа сқәыԥшра усзыԥшы, – ҳәа,
Аҭак саҳаӡом: ухынҳәы.
Илеиуеит иааҟәымҵӡо аҳәалыҳәа,
Илеиуеит ишлеиц асырҳәы.
Сшьапышьҭақәа иназго хнаҩаргьы,
Уи сымҩақәа азхымҩар ҟалап.
Зҽызҵәахыз ашәҭқәа хнарҩааргьы,
Здацқәа ҵаулақәоу еиқәхап.
Зегьы-зегь еимырдоит ас-ныҳәа,
Сныҳәоит уа сжакьа сҿаҳәҳәы.
Илеиуеит ишлеиц аҳәалыҳәа,
Иауеит ишауц асырҳәы.

94

АМҨАСЦӘА
Амҩасцәа амҩақәа ирнуп,
Рыгага рхала иршәагәышьоит.
Рымгәақәа ргәыҵаҳәҳәа иркуп
Ишәоит, иҭацәыр ҳәа ишәагәышьоит.
Ла-ԥхҭушәа рыламыс цәҳәны,
Зны-зынла иҽыжәлоит ҽыкәпалла.
Реиқәақәа рышьоуп иаарҳәны,
Ирхылҵызгьы рҳәынҷахоит кәалла.
Амҩасцәа амҩақәа ирнуп,
Уаҵәы иааирада амчрахь ҳәа ихәыцуеит.
Деилыркаар уи иҵоуп, ихчнуп,
Ашахеиԥш, еиҵалоит, еиҵыҵуеит.
Иԥшуеит рыхқәа шьҭыхны хара,
Иудыруеи ҭыԥқәак рзылԥхар…
Абаҩгьы еимаркуеит дара,
Акәац ҿаҵа ахьеимырҵәо ирзымхар.
Игәамҵуеит, аты алахь еиқәуп,
Абнараҿ абгақәа уууеит.
Амҩасцәа амҩақәа ирнуп,
Амҩақәа амҩасцәа рҵәыуоит.

95

***
Сҩызцәа, шәабаҟоу? Ҳаиԥылап сыҩны,
Ҳаиқәшәара ҳаршәҭып ашәала.
Ҳанымиар ҟалоит, сыгәра жәга, даҽазны,
Абасеиԥшҵәҟьа аҵх маншәала.
Иагьшоурацәам, мап, адәахьыҟа хьҭацәам,
Ҭагалантәи ажәҩан казказуеит.
Џьара аеҵә аныбыллак нас иеҵәам,
Ԥшаласшәа аццышәгьы мҩасуеит.
Имаҷума ԥшьаала инаҳԥырҵны ицахьоу,
Иацҭашәаз амра аҭашәамҭа?
Амахә ҳазҿалаз, атса еиԥш ихьанҭоу,
Еизынхаз маҷк ҳаиқәнырханда…
Мал дук ихнамхыц ҳаиԥылап сыҩны,
Ҳанеиқәымшәо усгьы еиҳагәышьоуп.
Иаҳӡаргьы иҳамӡаргьы еилкаауп ҵабыргны,
Ҳахәрақәа ҳзымго ҳахәгәышьоуп.
Ҵәыцақәак шьҭаҳхып аныҳәаҿа ҳәо,
Аныҳәара адац ҩагьы арқәыԥшуеит.
Нахьхьи, харацәамкәа ихы-иҿы хәашь ҭаҳәҳәо,
Абга еиԥш аԥсцәаҳа дҳазкылԥшуеит.
Нышәнапык, нышәнапык ҳзалхуп зегьы,
Уаанӡа иҳаԥхықәугьы маҷым.
Аԥсҭазаара ацәқәырԥ дзацәымцац аӡәгьы,
Уи ухәда инахоуҵо какаҷым.

96

Аҿаԥхьа ажьаԥарҟьа ишәаҟьаз еиԥш уанеиџь,
Умҩа унаныӡлеитоуп хьӡыда.
Иҭбааз егьарыла, иҵаулаз аҵеиџь,
Хырҳагарак алоума ӡыда?
Иуцәыӡхьоугьы уԥылазшәа, ухьаақәа хәаҽны,
Угәыраз неиҵыхны уарҳалҵас.
Убызшәа, уҩызцәа, уԥсадгьыл, уҩны,
Абарҭқәа ираԥызгари ҳамҭас?!.
…Сгылоуп сыԥшны.

АҾАМАҾА
Џьынџьыхәақәак уреиҩаӡа,
Иухакнаҳауп дара, абан!
Аҿамаҿа – аџьықәреи аӡа,
Аҿамаҿа – афырџьан!
Аҿамаҿа – акакан рыцқәа,
Ашларҟәындгьы уажәааны!
Аԥҳәыс – аҳкәажә лыкәтаршыцқәа,
Ак ырҟаԥшьны, ҽакы жәны!..
Маҿа-маҿа, еиҭа шьаҿа,
Уа ҭагалан гәазҳара!
Аҿамаҿа, аҿамаҿа!
Ҽааныбзиала, Аԥсынра!

98

***
Сгәаҵаҟны кәыкәук ҿнаҭуеит,
Ашәаԥшьқәа еибакуеит имцаха.
Ашьыжьқәа рхышәқәа аасыртуеит,
Ҽакала иҽырбоит сымӡырха.
Аӡаӡа ашьацма еиԥш исырҭәоит,
Аԥашәқәа тәырԥсоит са сӡахәа.
Сгәаҵаҟны кәыкәук ҿнаҭуеит,
Са сыда аӡәгьы абжьы иаҳаӡом.
Рҽеиҵыхны акаршәрақәа шәҭуеит,
Сылаԥш иршәу рхьыкәкәаӡом.
Ӡыхьла сеирыӡқәа сырҭәуеит,
Абар, сыхмаҷыргьы сҵәахӡом.
Сгәаҵаҟны кәыкәук ҿнаҭуеит,
Мҩа харак сашәақәа анылт.
Сныҳәаԥхьыӡ қәоушәа иԥсатоит,
Ажәеиԥшьаа рҭыԥҳа ԥшӡа дысԥылт.
Шәахәала лыхцәы ссирқәа лԥоит,
Смоҭагьы иҽышькыл днангылт.
Сгәаҵаҟны кәыкәук ҿнаҭуеит,
Схәыцрақәа сԥырҵт иԥырны.
Излымшаз ашьшьыҳәа днатәоит,
Илабазаҵә ихьаа нанҵаны.
Дызхьымӡаз лабжышны иҿаҭәоит,
Икәыкәу цахьеит дҟаҭәаны.
…Сгәаҵаҟны кәыкәук ҿнаҭуеит.

99

АМГӘАУАҨ
Зны-зынла ақәыџьмеиԥш дшаҟьоит,
Иҽиӡоит зны ажьеиԥш.
Абџьарҵас иԥсыцәгьа ицәыҭҟьоит,
Дкәырбзоит аласбеиԥш.
Иашьцәагьы иҩызцәагьы мыцхәуп,
Дрызхәыцуам зынӡа.
Дызнымшәоз, иаӷаз дигәыцхәуп,
Дицуп маӡа.
Даныцәоугьы данҿыхоугьы – аҟәрышь…
Ҳаи, џьоушьт, дгәырҩоуп.
Ҟәрышьуп иныҳәаҿа, инышь,
Иԥсадгьылгьы иароуп.
Аҩсҭаа иоуп ас дызҟаҭәа,
Еснагь дымлашьуеит.
Амгәауаҩ имгәа дҭатәа,
Умгәа дҭаԥшуеит.

100

***
Мраҭашәарахь имацәысуеит,
Шарԥазы ача рацәахоит.
Имацәысуеит, ԥшакгьы цәысуеит,
Цәырҟьацәырас амза ԥхоит.
Сҟанҭаруази сшәақь цырцыри,
Шәҵа-ҟәынҵалагьы сыхиоуп.
Мышьҭа бзиеи ауаҩ дыри
Рыбла хаарақәа сзырхоуп.
Ишаулацеиԥш арҭ аҩаха,
Хьаас акгьы амамкәа зынӡа.
Заа «ишьҭалан» инҭаҳәахаа,
Ицәоуп сла аблақәа еиқәаԥса.
Ҭынч уиаз убас аашаанӡа,
Нас… Уа настәи даҽакуп.
Џьара амхурсҭа, џьара адәаӡа,
Аҭәархырсҭагьы еимдатәуп.
Аҵх неиуеит, ԥшакгьы цәысуеит,
Цәырҟьацәырас амза ԥхоит.
Мраҭашәарахь имацәысуеит,
Шарԥаз ача рацәахоит.

101

***
Акы сазыԥшуп сара иҿыцу,
(Самжьацт, сажьом сгәы ианыруа.)
Издыруада ӡыхь ҿыцу, шәҭыцу,
Исԥылару ҽыццышәк кьыркьыруа?
Акы сазыԥшуп сара иҿыцу,
Сҵыс ашәа ҿыцк аҳәарыма?
Сгәыӷра сынмыжьӡакәа исыцу,
Ҽа гәыӷрак агәы сҭанарԥшрыма?
Акы сазыԥшуп сара иҿыцу,
Слаԥықәшәагьы, ҳаи џьушьҭ, цәгьара алам.
Шьаршәы ҵхык дагап ицәгьахәыцу,
Аԥсҭазаара ауаргьала иантәалам.
…Акы сазыԥшуп сара иҿыцу.

102

***
Џьара аҳкәажәк, мамзар аҳакгьы,
Ма фырхаҵак зыӡбахә ҳәоу.
Ан лҳақгьы аб иҳақгьы,
Аӡәгьы изымшәаӡац, мамоу.
Аха урышьҭаз ихаразаргь,
Ҵыси ҳәыҳәи ираԥганы.
Аха урыҵаз ихьанҭазаргь,
Уаҩы дахьзымнаӡац ԥшааны.
Акы рынҩыло зқьышықәсала,
Акы нырныхуа ҳмаҿақәа.
Аӡәы акала, ҽаӡәы ҽакала,
Иаҳшәагәышьоит ҳшьаҿақәа.
Зегь неиныршәо аки-аки,
Зегь хазыноушәа ҳцалап.
Ан лҳақи уа аб иҳақи,
Шәашьа шрымамгь ҳамӡалап.
Ҳаилаӡалап.

103

***
Аҽеиқәнакит ԥшьаала иааԥсан,
Иааҩуам ушьҭа адыд абжьы.
Амацәыс амчқәа каԥсан,
Ауапа еиԥш аҽеиҵнахт ашәшьы.
Еҳ, хәышҭаарамцак хааӡа!
Уа асасцәа, сашьцәа, сабду…
Бжьы маӡак сыԥхьоит маӡа,
Наунагӡа истәу, сызтәу.
Схәыцра асырҳәеиԥш исҿаԥсоит,
(Аҩсҭаа, усԥырҵ, сумҟаҟан).
Жьыхҵәла аџьықәреи аӡа зӡуеит,
Хыжәлара ауеит акакан.
Абар, афырџьанқәа ԥшӡаӡа,
Ихәмаруеит аршы абла ҭыԥхо.
Лакәи, нас, лафи ухьыгӡа!
Разҟуп урҭ уқәыԥшра андырԥхо.
…Еиқәылеит убома, аҳәатәы,
(Иацәыӡыз шацәыӡыз инхеит).
Аҭыԥаҟны ишыцәаз аты,
Иазгәамҭакәа амҵәыжәҩақәа хеит.
…Сыхара акыр иааигәахеит.

104

***
Раԥхьаӡакәны сакәабон ақәа,
Уаанӡа иара сыӡбахәгьы амаҳацызт.
Насшәа илакәшьо срызцалон адәқәа,
Урҭ сымбацызт, даргьы ахаан срымбацызт.
Уажәы ақәа ашьҭыбжь са сгәы ԥнаҵәалоит,
Адәқәа шәҭуеит, маҷ-маҷлагь иааҭацәлоит.
Амра анцеиуаз сныҽԥынгылт аӡмыжь,
Уаҟа сҩызцәа дааракгьы меизацызт.
Уахь сынхыла снапқәа сҟьон хрыжь-хрыжь,
Исымбацызт, сыӡбахәгьы амаҳацызт.
Уажә иҟаӡам, аӡыжь ҭабахьеит,
Уаҟа ахаҳәқәа ԥсыбаҩҵас инхеит.
Ааԥынран. Сара ашьхара снаҿалт,
Сымцаӡацызт, сыӡбахәгьы амаҳацызт.
Изулакгьы ақәцәаҟынӡа схалт,
Ас еиԥш ԥшӡарак сыблақәа ирымбацызт.
Уажәы асынаҟә кырџьара иӡыҭхьеит,
Еиқәхақәазгьы ҵаӷахеит, ихеит.
…Адунеи ҽакхеит.

105

***
Имацәысуеит, идыдуеит,
Идыдлааит!
Сҩызцәа раҵәцақәа дырҭәуеит,
Идырҭәлааит.
Махәи бӷьыци ақәа рхьыҵәҵәоит,
Ирхьыҵәҵәалааит!
Сҩызцәа раҵәцақәа ҭацәуеит,
Иҭацәлааит.
Шьҭа амза жәҩанаҿ ицәҟәыншьоит,
Ицәҟәыншьалааит!
Сҩызцәа шьҭалан рыԥсқәа ршьоит,
Иршьалааит!
Сгәаҵаҿ сынасыԥ сасуеит,
Исаслааит!
Зегь ҳаԥхыӡқәа ҳдырҵысуеит,
Ҳдырҵыслааит!
Уадҳара, 2007

106

***
Уа сымҩаҟны – адәыҭәҳәа,
Аамҭа – ҵхеикәшарак.
Ахымаҭқәа, асыҭәҳәа,
Шәеиқәарак, лашарак.
Ахыццышәқәа, аҵеира,
Ажәытә лакә… аҿатә лакә…
Уа аҟамақәа рхьеиҩра,
Еихымсыӷьӡо аԥшатлакә.
Уԥсыжра ануцәырга,
Убжатахт, ухаҭәаам.
Нас ахәрашәа аацәырга,
Аха агарашәа уаҭәам.
Абахҭақәа – сымҩаҿ,
Сахьырԥҟоз, сахьыршьуаз.
Џьара ашҳам насыларҽ,
Сбызшәала сахьхыршьуаз…
Сабаҟаз, сабаҟоу?
Изнымҵәозеи сгәыҵха?
Сышгәыӷуа, сышгәаҟуа,
Сабанӡазцо, рыцҳа?

107

АӠЫЦӘА
Уаха аҵх хышхыҵәа,
Унахысырц уаауама?
Уабадәықәла аӡыцәа,
Аӡы ицәоу уԥшаауама?
Уи уақәшәар уазхәыцны,
Ишьҭуххьоума иуҳәо?
Уа х-ажәак аарҿыцны,
Мчы змоу узлаиҳәо?..
Сышлоуп, са сеиҭашлоуп,
Зыгәҭыхақәа нымҵәо.
Саанымгыло сашьҭоуп,
Саниозар ҳәа аӡы ицәоу.
Уи сқәашьхар сызқәиҭу,
Абар, сгәазырҳага:
Сыԥсадгьыл! Схақәиҭра!
Сбызшәа! – сыхьӡырҳәага!
Ираԥызго ак ҟалома,
Дунеи дуӡӡа нҵәаанӡа?
Нас, сӡыцәа, ҳцалома,
Аӡы-ыцәа ҳаниаанӡа?
Избоит иара абжьала,
Уа жәҩан аҟны акы аҩуеит.
Еиԥшхан зегь ҟазшьала,
Аӡиасқәа еиваҩуеит.
…Гәырҩа хьшәашәак схаҩуеит.

108

***
Иџьасшьоит саазхәыцыр, аҽшамԥсахуа ашьанҵа,
Исымбеит уи мышцәгьаказгьы абла нҭаауа.
…Аӡәы укәа дынҭысны, дҭаԥшуеит ҽаӡә игәаҵа,
Аԥшӡеиԥш ҽаӡә дуҿаҭәҳәоит уԥсырҭа ԥшаауа.
Еҳ, урҭ аҭыԥԥхақәеи, амалқәеи идырҩашьаз,
Сыԥсадгьыл еицаркуеит, анышхҵә еиԥш иркын.
Аӡә ахш еиԥш дҳацәхыҵуеит, дбылуеит ҽаӡәы аиашаз,
Игәаҟуеит сызцәырҵру ҳәа асы аҵа адәыкрын.
2008

109

***
Аԥҭақәа наҟ харабӷьараҟа еиҭацахуеит,
Илаҳәыҩаҳәуа, сеидрума аԥша изамыртәо?
Амацәыс хьтәы ааҷала рыхәрақәак аӡахуеит,
Адыд нарылсуеит абжьала иуанҭо.
Башаӡа узгылоузеи? – Ҳдәықәлап, уҳашьҭала!
Амахәқәа ааныжьны инаскьоит абыӷьқәа.
Аҵыхәтәантәи рыԥырра… сашҭала, сбаҳчала,
Иабардыруа, рыцҳа, ишырҭааз рыԥсрақәа.
Исгәалашәоит ҳабацәа ԥыхьашәа иҳарҳәалоз,
(Урҭқәа зегь гәаҭан, иҟәышын, иԥҟан):
«Дҵәыуон аԥҳәызба, насыԥ лаша анлаҭәахоз,
Еижьагак даниццоз лгәырӷьара еиҳан».
Схәыцрақәа караха рҽыршахьеит кырџьара,
Еилыԥраауа абӷьыцқәа наҟ рымҩақәа ирнуп.
Аҵыхәтәантәи сныҟәареи, аҵыхәтәантәи сыччареи,
Рымаӡа ргәыҵаҳәҳәа рҽыҵәахны иԥшуп.

110

АУАҨЫ
Уиит, нас, узизеи ҳәа зҳәада?
Амрагь наухәлаччоит уан леиԥш.
Адгьыл еиԥш ныҳәаӡ ҟазҵада?
Ажәҩан иухьнарӡысит алаԥш.
Узҳаит, нас, дзызҳазеи ҳәа зҳәада?
Ицәырҵит уӡыхьгьы унаҿыхәарц.
Зразҟы ашьҭыбжь уа уеиԥш изаҳада?
Угәырӷьарц, ҽа маҷк улахҿыххарц.
Уандәықәла уахьзымнаӡаз гәнуган,
Зегь ықәблааны изгашаз уазхәыцит.
Ухгьы алукт иузымдыркәа икылкаан,
Иаҳхымшацгьы ргәаҵа уҭахысит.
…Ушәхымс узахымсит.

111

***
Са сакәым, деицгәарҭоит атәымқәа,
Аҟәрышьаз ласбоушәа дкәырбзоит.
Иацтәиқәа дрыцрыҵын, уажәтәиқәа,
Уаҵәтәиқәагьы дырҿагьежьуа дцоит.
Зыламыс фархьушәа иаӷрысыз,
Ҭәырӷәушәа деилыхуп ҳәа дшьа.
Заԥсуара зымгәаҟны изцәыӡыз –
Аҩыцқьа зҭыкәкәаз аҳаԥшьа.

112

***
Иалымшазаап ушьҭа уаҳа,
Маӡа иҭынчхеит аԥшаӷьы.
Зымҩа снахан схышә ԥырнаҳа,
Зегьы еиҭасхьан адәахьы.
Уахь сындәылҵит смыццакӡакәа,
Сгәаҵа ҵыс шкәакәак шәаҳәоит.
Ажәҩан шкәакәа, аччаԥшь шкәакәа –
Быхцәы шкәакәеиԥш исҿаԥсоит.

113

***
Аԥҳә ракәақәа… рнаҩсыншәа аҭәаҟәақәа, –
Аҵхқәа рымаҳәцәа ҿымҭ иҽырбоит.
Аԥслыш нагақәа, аԥслыш шкәакәақәа,
Рӡарақәа еихытыруа ана-ара иубоит.
Аҽышьҭнаххьеит амзагьы, аҳкәажәра агәыҵаҳәҳәа,
Ҩырақәак ажәҩан лаԥшыла инанҵо.
Ԥшаласк аҽӡырымго, жәабжьк насыҵаҳәа,
Абна инылс-аалсуеит ацыӷеиԥш аҽӡо.
Нымҩахыҵ кәарак хәыҭхәыҭуеит абжьы ыҵакны,
Ҭынчроуп, изырхәашьуа мчы ыҟаӡам, мап.
Ицоит ашьапызаҵә ахьышәахәа аҿыҵакны,
Ҳаи џьоушьҭ, напеимдахьс иагозаргь ҟалап.
Аԥслыш нагақәа, аԥслыш шкәакәақәа, –
Аҭацацәа хан дук ртәыртәызшәа убоит.
Аԥҳәракәақәа… аҭәаҟәақәа, аҭәаҟәақәа, –
Ҭагалантәи амаҳәцәа ҿымҭ иҽырбоит.

114

ПОЕТК ИАХЬ
Хыхь инеимырдоит иԥеиԥш,
Днаргоит зны ауарбеиԥш дышьҭых.
Ианрыхәо ддырҟәыдуеит ауасеиԥш,
Арзаақьҳәа ддырҳәҳәоит ҽазных.
Зны аҵәца иҭацәу наидыркуеит,
Дкаркаруа ддырҵоит ҽазны акәтеиԥш.
Дыбжьоуп, уи дҵактәызар дҵаркуеит,
Дырштәызар ддыршуеит аласбеиԥш.
Иԥсы иашәақәа ирылам, мамоу,
Дызнықәуа руаҭахқәарҿ инхеит.
Уламыс абла унҭаԥшхьоу?
Закә ӡузеи узҿыхәо, апоет?
Ааԥынра заҵгәом ибжьы,
Иажәа ҵҟарашьқәа хәашьуп.
Аԥхын иуапа дҭашьшьы,
Аӡын икаба ԥшқа ишәуп.
…Дҳамжыцзаргь дыԥсуп.
2008

115

́
***
Адыд хысбжьы сҩыҵраҿ иҵәахны,
Амацәыс хазы сыкәа инҭартәаны,
Ашәҭ рыфҩы хаа сгәаҵа инҭаҭәаны,
Снацәкьарақәа ахьҭа рхарԥаны,
Хҭырԥаҵас ҭагалан схаҵаны,
Аԥша сҵырҟьаџьыба инҭаҵаны,
Ақәаршыҩ еиԥш сышықәсқәа схьыкәкәа,
Сқәыԥшра сҭысны снеиуеит сыццакуа.

116

***
Аӡәы иҭәымҭаз, ҽаӡәы иԥсымҭоуп,
Аӡәы даныржуа ҽаӡәы диуеит.
Аӡәы ак имхуп, ҽаӡәы ак иҭоуп,
Аӡәы данныҳәо, ҽаӡәы дшәиуеит.
Уара иуцгарҵын еидарак,
Уцәа-ужьы иацуп, иухатәуп.
Мыш лашьцарак, ҵых лашарак,
Ҳахьцалак зегь ҳахәда ихшьуп.
…Џьоук знысхьоу мҩак ҳануп.

117

***
Аԥсҭҳәа ихылаз аҽашоит,
Ааигәа рҩаш быжьқәак еидшылоит.
Кәицқәак сыблақәа ирҭаԥшуеит,
Рыбла ааԥсақәа снырхыԥшылоит.
Амза – ҵәаҟаԥшь аалашоит,
Еҵәақәакгьы неиҟәыншәылоит.
Ахусуҳәа алақәа шуеит,
Рыбжьқәа аҵлақәа инаршәылоит.
…Кәицқәак сыблақәа ирҭаԥшуеит,
Рыбла ааԥсақәа снырхыԥшылоит.

118

***
Абыӷьқәа лкыдыҩрны ицеит,
Аҵлақәа хахаӡа игылоуп.
Адгьыл абжьы амыргаӡеит,
Ажәҩан аамҭала ишарылоуп.
Абыӷьқәа лкыдынҵәа ицеит,
Сыҩцараҿ иҭәит ауалырқәа.
Маҷ-маҷ аҳаскьынқәа канӡеит,
Иааԥшит ӡахәақәак рмалырқәа.
Абыӷьқәа лкыдҳаны ицеит,
Иԥшуп шьҭа сца дуқәа пеипеиуа.
Смаҵурҭаҿ акәицқәа ласҵеит,
Уа икнаҳауп пырпылқәак ԥхеиԥхеиуа.
…Абыӷьқәа лкыдхәаша ицеит.

119

***
Аӡә имчоуп ҽаӡә имцахә, ихдырра,
Аӡә имгәа изырҭәыр изирхоит.
Рҭыԥқәа идырԥхоит ҳаиҳабыра,
Сыԥсадгьыл агәы ҵаӷахоит.
Мариала акгьы риашашьак ақәӡам,
Џьоук аахәоуп, џьоук ҩашьоуп, џьоук жьоуп.
О, иааҩуа мамоу, са сыбжьакәӡам,
Ҳхақәиҭра зыԥсқәа азҭаз рыбжьоуп.
Ҳабаҟоу, иаҳцашьоузеи, иҳахьи?
Бызқәакгьы шьыргәыҵак дырбзоит.
Иузымхьчазар уцқьареи угәаӷьи,
Ихало џьоук бџьарс уҟарҵоит.
Ҳшәиума ҳаиҵымҵыртә, ҳамхәыцыртә,
Ашьыцрагь ҳзаԥырымҵт хара.
Џьоук ахәсхәеиԥш ҳанхырххылоит рыфатә,
Џьоук ацҳеиԥш ҳанхырҵоит џьара.
Иџьасшьоит ҳазнымшәоз, ҳазнышәаз,
Агәрамгацәа ҳҩыҵаркны ҳцоит.
Уарҳалушәа згәы ҳазказыршәуаз,
Ҳаицлабны ҳәынҵәыла иаҳкәабоит.
Ҳазҵысыз, ҳазхьымӡаз, ҳахьхьамҵыз,
Зегь шьала ҳҭоурых аҟны иҩуп.
Ианшәарҭаз иаҳныцәҳаз деиқәхарцаз,
Инаихам-иааихам, дҭиҩуп.

120

…Зхы зхашҭыз ихашҭп амҳаџьырра,
Амшын Еиқәа уазны ицәқәырԥон.
Рчынқәа еиқәдырхон ҳаиҳабыра,
Наҟ «ҭхаџьра» иҳаԥгыла ҳаргон.
Иџьасшьоит, ҳабжьы уахьынтә излааҩуа,
Доуҳак еиқәнырхома ҳуахҭа?
Иџьасшьоит, ҳамԥсыцкәа ҳазлааиуа,
Сегьхәыцуеит: Ҳабанӡазцо шьҭа?
Аӡәы ҟәрышьуп игәыӷра амаакыра,
Аӡәы иуак дурџьар дуаӷахоит.
Рҭыԥқәа еиқәдырхоит ҳаиҳабыра,
Сыԥсадгьыл баҩҵас еимдырххоит.
2007

***
Ибарҵахьтә лынхарҭа ибаларц даалеиҩеит,
Нас аҵла иԥырхагаз лаԥшыцәгьала ирҩеит.
Дышнеиуаз дызмырызт, дынҭаҳаит аӡмыжь,
Уи ныҵабеит, рыцҳа, аҟәара шкәакәа ааныжь.
Хаҳәы еицарсак днықәтәан, уа хьшәашәарак илст,
Иахареи? Жьаҳәала уи ҟәаҟәо днахыст.
Дзакәыҵәҟьоу сызҳәом, ихахәышла еилаҩҩы,
Зхы ада акгьы зхьаам, зхы иаӷоу ауаҩы.

122

***
Ддәықәлеит уи, иашҭа дынҭыҵны,
«Хиа-мҩак» иҿыцыз дазцон.
Дныҟәон дзырҟьалоз дрызхәыцны,
Иабжьоз ӷацәас иԥхьаӡон.
Иеимаақәа аӡыԥсақәа рҭысуа,
Иаҵәцақәеи ихәыцрақәеи еиԥшын.
Ишықәсқәа аҽеиԥш ишьацәхысуа,
Акакала аԥсхыхра иаҿын.
Иҽишәеит акыр иара итәала,
Имшқәа шьҭа аихеиԥш дырҿаҟәоит.
Зынасыԥ еихсхьаз зхала,
Ихәрақәа ихьаақәа рҿыкәкәоит.
Ԥсҭазаарак далоуп ҳәатәхамҵак,
Дналаԥшуеит аарла деиқәшәы.
Еҳ, изыԥсаз хәышҭаарамцак!
Хатә иарҭак зыԥсазишь уажәы…
Еилаҳахьеит анкьа дзыҩныҵыз,
Иқәра кәаҷабшәа иҭаауеит.
Бгыӡҵас иууеит ицәыӡыз,
Инышәнап ихала иԥшаауеит.

123

***
Еҵәақәак сеицгарарҵеит,
Хыхьынтә иаалаҟәын.
Уа сгаразҵаз сгаррымхӡеит,
Ушьҭа руал ҽакын.
Амроуп ацәа салызхыз,
Сгарнахит анша.
Самырныҟәеит сгарызхыз,
Иақәгәыӷын сылша.
Ԥшахаак снапқәа нкыланы,
Аныҟәашьа снарҵеит.
Нас уи ашьҭа схыланы,
Сышьхақәа срызцеит.
Уа сҿара ассирқәа алымшеи!
Уи сшарԥхац сарԥхоит.
Еҵәа каҷҷеи, мзалашеи,
Ԥшаласи шәаҳәоит.

124

***
Ԥшацәгьак асуам, қәакгьы леиуам,
Ажәҩан цқьам, иагьыхәашьӡам.
Кәтык каркаруам, хьшьык гәаҭеиуам,
Уа лашам, егьылашьцам.
Хара иҟьалахаз асыс еиԥш,
Ӡыхьк ахьаақәа ирыҵақьуп.
Сызлаҭыҵри саргьы аҵыс еиԥш,
Схәыцра ачалт еиԥш сыҵакуп.
…Сыхәра мӷьакәа срыцагәуп.

125

***
Иахьак адыдра иаҿуп, Акәты каркар, кәтаӷь мҵа.
Хаз зегь амацәыс рыхьшуп,
Ҽхәаҩы-ҽырба, жәла ламҵа.
Иахьак аԥҭақәа еилачуп,
Еҳ, џьоук ражәа гәаҩақәа.
Адгьыл ҿажәкуа ирзыԥшуп,
Иззымԥсахуа зцәаҩақәа.
…Ажәҩан гарасҵар сҭахуп.

126

***
Зегь лашьцарала иҭаҳәҳәоуп,
Иалшаӡозеи уи уазхәыцыр!..
Аԥша сааҵраҿ изқәыршәшәоит.
Сымца аԥсала сеилаҳәоуп,
Аха исшәыхны наҟ сындәылҵыр,
Аҵх салаҵаар ҳәа сшәоит.

127

ҲАРУАА РАШӘА
Ҿақ, ҿақ, шьаҿақәак, ҽа шьаҿак!
Ҿақ, ҿақ, ашәақәак зегь ҳаицҿак!
Ажәҩан ҳақәгәыӷуа харантә,
Иаҳзыԥшуп!
Ҳтәыла шәҭышуп аханатә,
Ҳадгьыл мшуп!
Уал дук ҳадуп, маӡаӡам,
Ҳхәыҷқәаӡам.
Зан зыԥсадгьыл злахьынҵам,
Ҳа даҳтәӡам.
Ҿақ, ҿақ, шьаҿақәак, ҽа шьаҿак!
Ҿақ, ҿақ, ашәақәак зегь ҳаицҿак!
Ҳаи, арымарахь шәгьежьы,
Шәааласны!
Ушьҭа арыӷьарахь – шәаӡәны,
Шәыццакны!
Нас ишыҟаҳҵац ԥхьаҟа,
Аҳаҳаи!
Шәыбжьқәа акаҩҳәа иааҭшәырҟьа,
Аҳаҳаи!
Ҿақ, ҿақ, шьаҿақәак, ҽа шьаҿак!
Ҿақ, ҿақ, ашәақәак зегь ҳаицҿак!

128

Ҳабџьар ҳаҵоуп, ҳгәаӷь мцоуп,
Аҳаҳаи!
Ҳахьыӡ адгьыл иахьыгӡоуп,
Аҳаҳаи!
Жәытәаахысгьы усоуп, ус,
Аҳаҳаи!
Ҳаит, ахьырԥар, шәгәышәҽаныз,
Аҳаҳаи!
Ҿақ, ҿақ, шьаҿақәак, ҽа шьаҿак!
Ҿақ, ҿақ, ашәақәак зегь ҳаицҿак!
…Ҿақ!

129

***
Заацәаны хәлоит, ушьҭа заацәаны шоит,
Адгьылгьы ԥыхьаасҭа ирласны еикәшоит.
Ашәҭқәагьы нымҩасуеит заа иканӡаны,
Асыԥсақәа заацәаны ицоит иӡыҭны.
Ахра саҿалан, иаҳа иҳаракхеит,
Ацәқәырԥқәа амшын аҟны рымч даҽакхеит.
Заацәаны акәицқәагьы ирхылҵуеит рыԥсқәа,
Ԥыхьаасҭа сарбааӡо иалагт ақәа.
Аӡынтәи аԥшакәзар, шьҭа қәыцуп, иԥшам,
Иаҳа ирацәахеит ушьҭа иӡым, иԥшаам.
Ԥыхьаасҭа амҩақәа еиҵыҵын, иаухеит,
Сгәы хьанҭахеит, хазы аихеиԥш ицагәхеит.
…Ларгьы дхарахеит.

130

***
Ҳаацәырҵуан ҳаҽмырӡакәа ҩ-ӡыхьк реиԥш,
Ҳнеицыло, нас ԥаҩ дук ҳнаҿаҵәон,
Ҳнеицыԥырлон ҳҩыџьегь ҩ-шьхыцк реиԥш,
Уа шәҭыцк анаргәыҵаҿ ҳнеилаҵәон.
Ҽа мшқәак, ҽа ҵхқәак, ҽа дунеиқәак,
Игәхьаазгоит банҿазтәи, санҿазтәи…
Ах, шьыри, еҵәа ссир кеикеиқәак!
Аха настәи ҽакқәан, аха настәи…
Иацтәиқәа, жәацтәиқәа, иахьатәиқәа,
Акы хәуп, акгьы блуп, акгьы хьтәы-цҳауп.
Ажәҩан ианалам аԥсаатәқәа,
Ажәҩангьы аԥсаатәқәагьы рыцҳауп.
…Хысбыжьда сгәы ыҵкаауп.

131

***
Сгәысҽанӡамкәа, цаԥха акӡамкәа,
(Ас еиԥш ассирҵәҟьа ианиахьада?)
Сышә артӡамкәа, схышә артӡамкәа,
Амацәыс ныҩнашьқьырт суада.
Агәы иҭоузеишь џьара акы самҳәа?!
(Имҩахыҵу ма иҽырбарцаз?)
Саашәагәышьан дысцәагар ҳәа,
Сҩыҵра дааҵыскт дасмырбарцаз.

132

***
Сыргәамҵуа, сыргәыӷуа,
Сыргәырӷьо, сырхаго.
Еҳ, сымшқәа, сегьныхуа,
Сегьхыхуа сабарго?
Снаргәыҵа ишантәалаз,
Аҵыс хәыҷ наныԥрааит.
Уи аума сзышьҭалаз,
Иабацеишь? – исзымԥшааит.
Харамкәа сырҳәума,
Ма кырцхума исԥыло?
Ҽа даҟьак аарҳәума,
Ҽа мҩоума сызныло.
Ҳаҭак инҭацалан,
Уи сықәра сзаԥырҵуам.
Мардуаншәа снаҿалан,
Сызхалом, сызхыҵуам.
Наҟ саԥхьаҟа, сышьҭахь,
Акы схаҩан, исхаҩуеит.
Сызҵоу анысзышьҭымх,
Уи ӡыршлаҵас саҩуеит.
Еҳ, саамҭа-ӡлагара,
Зынӡа алу еиԥш схаанӡа,
Уаасԥеиԥш ауаҩ кара,
Сыҵәҩаншьап сырӷәӷәаанӡа.
…Ҽа ԥхарак снахәаанӡа.

133

***
Сшьақәыӷәӷәара халошәа збалоит,
Ианысшәалак сҩашьоуп, илаҟәгәышьоуп.
Инеишьҭаргылан нас хәышәқәак зыжәлоит,
Ас мацара са сыԥсы ҭагәышьоуп.
Саамҵадырсуеит хәыцрақәак хара,
Анаџьалбеит, исҳәо заҳауада?
Ашьақәыӷәӷәара гәазҭода Аԥсынра?
Ианычмазаҩу сыхаара зыхәшәтәуада?

134

***
Аҵлеиԥш ажәҩан рышәшәаны,
Аеҵә срыԥхуеит иҟәшәаны.
Снаҩсан ҵыск абжьы хаа ԥтуп,
Шьаци ӡаӡеи рыгәқәа ҭәуп.
Хьиҩк уа хьыла иҟаҵаны,
Амза хишьт илаҟәӡаны.
Зылаԥш ацлашаз иаҳтәуп,
Аҵыҵмыџь еиԥш сгәыӷра шәҭуп.
Аҵх шкәакәа ҵхагәазы,
Сыԥсы наларҵәаны аԥсы,
Уигьы сгәыҵаҳәҳәаны искуп,
Смаҭа бзыҳәа зегь сҭахуп.
…Сыбзыԥшуп.

135

***
Ацәа иалҵуеит иамхацәаз лқыҭа,
Луада ахышә иаҿыкьасуеит ашәшьы.
Сҵыс иаҵәа, уи сгәы аҳәҳәабыжь налыҭа,
Нас ухиаало сашҭашҟа угьежьы!
Уи ларгьы-саргь ҽак ҳазнымхеит уаҳа,
Мҩа нагӡамызт – амҩа ҳазлацоз.
Лара – ацәацәышь, иӡыҭуаз аҷҷаҳәа,
Сара – аӡиас, ацәаҟәа иҭныркәкәоз.
Наҟӡа наҟ – аԥшаласқәа гәыбзыӷӡа,
Дәыкаҿ ашәҭқәа рыҟәшәареи рфыҩреи.
Наҟӡа наҟ – џьара аеҵәа лахҿыхӡа,
Уаҟа ҵхыкаҿ – агәыӡреи абылреи.
Наҟӡа наҟ, са сгәыӷрақәа – сыԥсаатәқәа,
Наҟӡа – лқәыԥшра сӡамҩақәа ирхьыкәкәоз…
Наҟӡа наҟ – са схьышәахәа уасхаҭқәа,
Ажәҩан зегь ирхааныз, зегь збоз.
Ҳаԥхьаҟа – уа мҵәыжәҩақәак излымшаз,
Амба аҟынӡа изымнаӡаз аҽыҩ.
Аҽыкәаҳа еиԥш ашықәсқәа иаҳҿыкәшаз,
Амза цәышӡа иалахаз атыҩ.
Уажәы ашара налаҷҷоит лқыҭа,
Лыкәа иҭаршәыз ҭаӡыҭуеит ашәшьы.
Сҵыс иаҵәа, уи сысалам налыҭа,
Лгәеисыбжь ала саргьы сгәы аашьышьы.

136

***
Храк еихаҳауп –
Акьалантар.
Уа арҩаш кнаҳауп,
Ахцәқәа абар.
Саб иҟамеиԥш,
Шьанҵак хшьуп.
Аԥсуа кабеиԥш,
Аԥсҭҳәа сшәуп.
Еиҟәыншәалоуп
Ашьхарпаҿ.
Амшә аԥшәымоуп –
Ашьҭапаҿ.
Сымца сқьалаҿ
Шьҭа аҽакуп.
Ахьҭа ҟьалагь
Ӷәра аҿакуп.
Хылас-ԥшалас,
Џьа ҿнаҭуеит.
Нылас-аалас,
Шьацәхыртәуеит.
Еҳ, иагәеисырҭоуп
Ара,
Сыԥсра анаҩсантәи
Сира.

137

***
Уи слыԥсахызшәа рҳәалоит,
Нас сылԥырҵызшәа рҳәалоит.
Шәаԥшьк наҳҿалашоит хара,
Ажәҵыс аҩблақәак – ҳара.
Са дсыԥсахызшәа рҳәалоит,
Нас сынлыжьызшәа рҳәалоит.
Гәқәак рыԥхарақәа ҳкәылӡуп,
Шәақьк агәыцәқәа реиԥш ҳаицуп.

138

***
Сҭынчӡа стәоуп уажә аҳиеиԥш,
Ҟәара ԥша лахҿыхуп.
Ашәа гәхьаазгаз ахра еиԥш,
Аҳкәажә сылзыԥшыхуп.
Аҷныш шкәакәақәа ахәраеиԥш,
Гәыҵха-гәыҵхак рымоуп.
Изыӡхымҵыз аӷба еиԥш,
Амра амшын ихгылоуп.

139

***
Сыршьхьеит сара Римаа,
Абырзенқәагь – хазы.
Иахҭысуаз сҳәарыма?
Ихынҳәыхуан сыԥсы.
Сыршьхьеит сара аџьамқәа,
Инҿыцәаарц суахҭа.
Сыԥсымкәа – сыбзамкәа,
Саацәырҵуан еиҭа.
Сыршьхьеит сара арабқәа,
Ҭырқәтәылагь сбылхьеит.
Ргәы иҭамкәа, исзыԥшӡамкәа,
Дырҩегьых сеиқәхеит.
Сыршьуан сара ақырҭқәа,
Уи сшьам снахырҟьо.
Сҩагылон, атәымқәа
Уа мцак нарҿаҟьо.
Сшьа шәахсҭақәа унымҵыргь,
Сыԥсадгьыл иутәуп.
Аха сыбызшәа ҳцәыӡыр,
Уаргьы – саргь ҳаԥсуп.

140

***
Иахароузеи амра ааԥсацәазар?
Ҽнак ала адгьыл иахыкәшеит.
Ҽнак ала ажәҩан иаҿыкәшеит.
Амҩан иара амчқәа каԥсазар,
Изџьоушьозеи ԥсшьара ҳәа ицазар?
Иахароузеи амра ааԥсацәазар?
Ах, шаҟа шәҭыц рызнырҳазеи?
Ах, шаҟа шьац аанагазеи?
Ааԥсара аӡарц аҭаххазар,
Инышьҭалааит, ус иагәаԥхазар!
Иахароузеи амра ааԥсацәазар?
Ах, шаҟа ҵәыуабжь аҳазеи?
Шьеи лаӷырӡи шаҟа абазеи?
Уажә аблақәа ҭынч еиқәыԥсазар,
Ҿымҭ ирҵысла, иузырҵысуазар.
…Еҳ, шаҟа еикәшара азынхазеи?!

141

Ҩ-УАРБАК
Қәаҵа насыԥ, сиуар баҭа,
Қәаҵа ԥхара назхацәқәырԥо.
Қәаҵа аамсҭа, қәаҵа уарба,
Изырԥагьазеи, иҽхәа-ҽырбо?
Жәҩан ҵаулахь изхалаӡом,
Ихалаӡаргь иаԥсыхәоузеи?!
Хьҭагьы алаӡом, мрагьы алаӡом,
Аԥсы уҳәеит ҳәагь иаԥсыхәоузеи!..
Сышьхауарба, уа шьха-ҽырба,
Уа зыгәаӷьра кыр сгәыӷырҭоу.
Уа сы-ԥсаҟьаҩ, уа қәа-ларба,
Ҩаӡарақәак зегь зԥышәарҭоу.
Еижәыланы, ирыгәҭылакны,
Аԥшатлакәқәа наҿаҵәаауеит.
Амацәысқәа инарԥыланы,
Амҵәыжәҩала иҿнарцәаауеит.
Қәаҵа-ҽырба аныҟамлогь,
Уа қәаҵакаҿ ихьшәашәахап.
Сышьхауарба анзымԥыруагь,
Сышьха дуқәа инарашәахап.

142

***
Уа хысбыжьк мыргакәа,
Сахьӡаанӡа сҿахәы.
Ианҭҟьозгьы смырбакәа,
Исықәбыршәт ахы.
Сегьыҟоуп, сегьыҟам,
Еҳ, бажәа заахаз.
Уа уоуп, сыԥшаныҟәа,
Шьҭа схьаақәа ззынхаз.
Уа сыжәҩан хәашьызаргь,
Ицқьамзаргь сымшын.
Абџьарда сыбшьызаргь,
Лабжышда сбымжын.

143

***
Абар, ҳәынҵәырҟаԥшьи
Аҷынҷеи акы еибырҳәоит.
Са сашҭеи шьыжь шәаԥшьи
Гәаныла еибаныҳәоит.
Уа, сгәахәа аҽанраалан,
Аҽсыднаҵоит сҽыҵәҟьа.
Уи дәықәлап ибналан,
Саныҟамло аҽныҵәҟьа.
Макьаназ сааугәыҵак,
Снаскьагала сгәыӷра.
Сызхьымӡац сахырццак,
Уахымццакын сныхра.
Хра-ӡышқәак ирхыҵыз,
Шьхауарбак насхалоит.
Амҵәыжәҩабжь иацрыҵыз,
Аԥхарагь сынхалоит.
Сацәыӡыр, нас, уигьы,
Ахаангьы ихынҳәышам.
Са сӡыхьгьы сымшынгьы,
Ҽазнык ирҭаԥшышам.
Избоит ҳәынҵәырҟаԥшьи
Аҷынҷеи акы еибырҳәоит.
Са сашҭеи шьыжь шәаԥшьи
Лаԥшыла еибаныҳәоит.
…Зегьы сашәақәа рхыҳәҳәоит.

144

АШӘҬ АНЫШӘҬ
Иҟам сашьҭам, иҟоу сышәҭ!
Зегь хьшәаны иаауеит сынтәа.
Ҵыск ҷырҷырит ашәҭ анышәҭ,
Ҽык кьыркьырит: ԥхароуп шьҭа!
Аԥшқа дкьаасит: «сгара хышәт,
Амра сан леиԥш снаҿаԥшып!»
Ԥҳәызбак дцәырҵит ашәҭ анышәҭ,
Шьҭа шәахәала лхы лҿышып.
Арҩаш ҭрысқәа рыбжьқәа дыршәт,
Ԥаҩи-ҳаҩареи инархьыгӡо.
Абырг ддәылҵит ашәҭ анышәҭ,
Гәыӷра-гәырӷьарак лаҵо.
Адгьыл ахәра ашьацқәа иқәдыршәт,
Џьара сарԥысра ҿнаҭуеит.
Ҽаԥа сыԥеит ашәҭ анышәҭ,
Ашәҭ анышәҭуа сашәагь шәҭуеит.

145

***
Ахьычԥаԥырқәа хәмаруа ԥшьаала, ԥшьаала,
Адәыкакаҷқәа шәыга хкыла иршәуан.
Даргьы уаҟа рҽеиларҳәон ҽакала,
Ашәҭқәа ахьгылаз даҽа знык ишәҭуан.
Маӡа еицәажәан, ааԥынроуп шьҭа иԥыркуеи?
Адунеи ахьаақәа зегь ҵәахын.
Убас еинаалон ашәҭқәеи ахьычԥаԥырқәеи,
Сара урҭ сахьрыхәаԥшуаз смыцхәын.

146

***
Ҭагалан наскьоит, ихьҭакуп,
Еиҵалоит аҵәаша кынҩалақәа.
Уа сгәаҵаҟны мцак еиҿакуп,
Ахьҭеиԥш исзалаблом сгәалақәа.
Сгәыӷра сымпыҵырӷәӷәа искуп,
Макьана снацәкьарақәа мдысындаз…
Ныԥҟарсҭак сыблақәа ахуп,
Сабчараҳ баша дымхысындаз!
Сымшқәа ак ҭацәуп, даҽак ҭәуп,
Избоит хара исаҩсхьоу рцәаарақәа.
Сцәамаҭәеиԥш урҭ зегьы схатәуп,
Сажәа агәра ргоит акаҵәарақәа.
Шьҭа аҳауа ҿацоуп, даҽакуп,
Аӡаӡақәа еихәлаҭәҳәоит еидтәаланы.
Аҽы аӷәреиԥш, аԥша аӷәра ԥыртуп,
Аԥҟақәа дәықәлеит еишьҭаланы.
Сызҵымгәаз акы алахь еиқәуп,
Ирыцҳасшьоит ацәқәырԥа карақәа.
Аҵхқәа рҽеиҵырхт, иауп,
Агарашәа гәхьааргоит агарақәа.
…Ашәҭ ҭакәажәуп.

147

***
Иҳамбаӡакәа амш аухеит мышрақә,
Ҭыԥҳа ԥагьа амра лыхцәқәа лԥоит.
Ԥшатлакәушәа сҽы асуеит уажә ашақә,
Амш изԥылаз ҽырҩырҭоушәа абоит.
Амш аухеит, узаццома хара?
Рыхқәа шьҭыхны ашәҭышқәа ҽырбоит.
Ашьхыцқәагьы згәырӷьом рызхара,
Амш лашара шәҭааӡарҭоушәа рбоит.
Амш аухеит маҷ-маҷла маӡаны,
Амш аухазар – сымҩақәагьы аухоит.
Уа исыхьчошәа ԥсыӡқәак ҭаҵаны,
Нас аӡиас сҭаӡысуашәа збоит.

148

***
Абла еиҵыхны, агәы еихыкка,
Дәҳәыԥш лашак ҽырбоит.
Ԥшаласык абжьы мырга,
Ӡамҩақәак арбоит.
Исыԥхьоит ҵыс иаҵәак гәыкны,
Наҟӡа, наҟ хара.
Сахьнырԥшырц аума ашәаны,
Иниасыз сҿара?
Шыцк збарҭоуп, иааԥсаӡом,
Скарахт, гәырҩа-хымт.
Уи абӷьыцқәа каԥсаӡом,
Саҵашьыцуеит ҿымҭ.́

149

***
Ажәцәеимаақәа сышьоуп,
Аҵыҭәа рҭаԥсоуп.
Шьамҩақәак срынгәышьоуп,
Еикәыршоуп, иааԥсоуп.
Ихәтәуеит ала абыз,
Аҳҭынрахь шәнеиха!
Уа Леон мцабыз,
Диабашьуеит ҳаӷа.
Срылоуп саргьы уаҟа,
Арҵәааҳәа сыҳәҳәо.
Сыԥшәмара сахгәаҟуа,
Алҩақ сҿанаҳәо.
Иаҩнагаз джьагәышьоуп,
Идгьыл даҟәԥсаауеит.
Ажәцәеимаақәа сышьоуп,
Ахарантә саауеит.
Еҳ, Қьалышь ахаҵа,
Ихаҵара ҳирбеит.
Аха хык игәаҵа,
Кылблааны иагеит.
Уи сихатәагәышьоуп,
Сылабжыш сҿашы.
Ажәцәеимаақәа сышьоуп,
Сжакьақәа сҿачы.

150

…Дрыцҳауп зегьы зхашҭуа,
Зны хра-гәык саҿоуп.
Ажәа сҳәоит Лыхнашҭа,
Сыжәлар сырхыԥшоуп.
Жәытәи-ҿатәи еилышьуп,
Сыҟоуп, сҭахаӡом.
Ажәцәеимаақәа сышьоуп,
Урҭ бзынҵы ихаӡом.

***
Ашьыжь иаҭахгәышьаӡам аԥсра,
Амахәқәаҵәҟьа аҽрыкәыршан иакуп.
Уи дунеик азымбаӡацт азхара,
Игәынқьӡом, аха алахь кыр еиқәуп.
Сдырхынҳәуеит наҟ хәыцрақәак хара,
Акгьы сыгым арҵәааҳәа сыҳәҳәарц.
Сашьцәагьы ирҭахгәышьамызт аԥсра,
Рыҽсыларԥсны сыркын еиқәсырхарц.
…Амчыда сара.

152

***
Уа гәыӷрақәак азеиқәмырхеит аҵхгьы,
Ма иабаҟоу ԥхарак иара аҿынтә?..
Изхәарҭаӡоузеи амца иԥсыз, уҩаҵхаргьы
Аццышәқәа наугәыдыԥсалоит ҿымҭ.
Наҟ адәныҟа – амацәыс, аӡхыҵрақәа,
Амахәқәа рыбӷьышлақәа рҿышәшәоит.
Лылабжышқәа ирыҵаҵәыуо лхәыцрақәа,
Аҷапырхәа еиԥш, сырхәарыр ҳәа сшәоит.

153

***
Сԥацха ахьҭа аҭаауеит,
Ушьҭа сзырԥхари?
Исықәгәыӷуаз акәицқәа,
Рыбла еиқәыԥсахьеит.
Схәышҭаара сазгәаауеит,
Иахароузеи уи?
Иахароузеи рыцҳа,
Уаҟа амҿы нҵәахьеит.

154

***
Игылоуп аҵла, аҵла гылоуп еилҩааны,
Уи аҿымҭра адгьыл иқәҭәоит гәырҩаны.
Адыд иасыз наҟ ибналахьеит аҽӡа,
Хараӡа.
Игылоуп аҵла, ҿымҭ иҿыцәаауеит маҷ-маҷ,
Ԥшак нацәхасыр абла иныҵҟьоит акакаҷ.
Ааԥынроуп, аха ашәҭқәа шышәҭыз абаӡом,
Акгьы аҳаӡом.
Игылоуп аҵла, еҳ, зегь башоуп, зегь уаароуп,
Зегь азеиԥшуп, акәша-мыкәша зегь дамроуп.
Сахәаԥшгәышьоит, ушьҭа сыхәрашәагь мыцхәуп,
Ҳа ҳаицхәуп.
…Игылоуп аҵла…

155

***
Ас ԥхашьашьак збахьада?
Амра ҽыҵәахра иццакит.
Уа радеда! Уа ридада!
Арҩаш ашәақәа ҿнарпит.
Ажәҩан шьаԥаҿ – уаха ачара,
Аеҵә уа ҭацаагацәоуп.
Амза-ҭаца бла ҭыџьџьара,
Мца маҭәала деилаҳәоуп.
Аха амаҳә дцәырымҵт, дынхаӡеит,
Анқьаҳԥҵәаҩцәагь сымбаӡеит.

156

АСАРКЬАЛ БЫЖЬҚӘА
Еиныҩуа, еиваҩуа асаркьал быжьқәа гоит,
Жәҩанахь иԥшуеит ауахәама.
Асаркьал быжьқәа гоит, сара маҷк сеихыккоит,
Уашьҭангьы ҳҟаларцаз еиқәхама?
Иҟан аамҭак, ауаа реиԥш даргьы ршьуан,
Ирымадаз, рыцҳа, ирҭынхадаз?..
Аҵыхәтәантәи рыҵәаабжь ашьеиԥш инкашуан,
Настәи зегь хьааны изыцрадаз…
Ҳжьирақәа, ҳныхақәагь ҳамырхуан ус,
Иҳәҳәон: иҳаиҳада, иҳаиҳаузеи?..
Ахкаара еиԥш ҳаиужьын, даҿын дасу иус,
Аха иаҳчаԥеи, ҭакс ҳара иҳаузеи?!
Иџьасшьоит зҽеиҭазклак аамҭа иатәу,
Уажәыгьы ҳа ҳиашара анырҳәо.
Хәра цәгьоуп ианырбылуа угәыӷра зхьыԥшу,
Узрыцқьо, узааӡо, узымҵаныҳәо.
Ашәақәа рирҭа, рынхарҭа агәқәа роуп,
Урҭ рымаҵ ауроуп изызкугьы.
Ацқьаҭыԥ иамадоу ажәақәа ԥхоуп,
Цҳаражәҳәара руеит ианутәугьы.
Еиныҩуа, еиваҩуа асаркьал быжьқәа гоит,
Сӡырҩуеит сара слымҳақәа кыдҵа.
Асаркьал быжьқәа гоит, даҽа мчык агәра згоит,
Гәыхшәарҭас ҳумкын, Анцәа дуӡӡа!

157

***
Сгәыла уа лашҭа лыԥссоит,
Иҵылхуеит уаҟа ақыцәмыцәқәа.
Сыблақәа лыкәа инҭаԥсоит,
Сдысхама, срыҵаҟьом сыцәқәа.
Сӷаза ианысҵаз заҵәхеит,
Адәаӡагьы шьҭоуп ишанхазшәа.
Лашҭа сыԥсы хаа ҭахеит,
Уигьы лымԥсанда илымбазшәа.
Ҵыс быжьк ааскьоит аразҟеиԥш,
Ашьыжь аҿыхара лџьысшьоит.
Лашҭа ҭшәахеит лмаӷреиԥш,
Дызхылҵыз дыԥҳәызбамхац џьыршьоит.
Хәыцрақәак зҵаарк сзааргоит:
Уабаҟаз, уабаӡыз уажәраанӡа?
Сагхацәар сдәаӡагьы ҩоит,
Аха сыцәқәа ԥсыртлеит иааԥсаӡаанӡа.
…Сгәыла уа лашҭа лыԥссоит.

158

АРҴУ
Иуҭахузеи, арҵу,
Ашьыбжь агәаны?
Са сыбжьгьы усырҳарцу,
Уааигәа снатәаны?..
Сдырааԥсеит мхәыццәак,
Сҽеиҭаскит, субар.
Урылабжьома уҩызцәак,
Уҽылакны унаԥар?
Сгәалақәа зегь уасҳәар,
Угәгьы хьаала иҭәуеит,
Џьара сыхәрак ҿасҳәар,
Ҽаџьара иаатуеит.
Уа бираҟшәа иухарсуп,
Уеиҽырбо убызшәа.
Са сбызшәа инагәҭасуп,
Исызҳәом агәшәа.
Умаҷуп ҳәа уаныршьо,
Угәаҵӷақәа ҿыҵәҵәоуп.
Аха ухы аныҟәнушьо,
Иубахьоу иреицәоуп.
Тәым ашәак уарԥхарцу?
Жьагоуп уи зегьы.
Ҟаршык уахәхарцу?
Сыхьчаӡам саргьы.
…Арҵу хәыҷы, арҵу,
Ҳаиқәшәарушь уаҵәгьы?

159

***
Уа, шәырҭаҭоума дызлыху?
Ҽаӡәы абас дсымбац бзынҵы.
Лгәыҳәԥқәа рыла аӡы шьҭылху?
Ирхьынҳалоу лгәыҳәԥқәа аӡы?
Дцоит ашьшьыҳәаӡа, дыхиаала,
Агәы ҿылкаауеит аӡмыжь.
Ус, даасҿаччоит ԥшьаала-ԥшьаала,
Лыбла гәыразқәа насхыжь.
Исҭахуп уи лышҟа снырыр,
Аха хәыцрак сахҟьашоит.
Уаҟа аӡмыжь мцак ҳацәхылар,
Ҳҩыџьагь ҳзалымҵыр ҳәа сшәоит.

160

***
Сан лыԥхныга ахәа хьшәашәа иҽҳәаҵаны,
«Абас уҭынчха» – аԥша гәамҵ неиқәыртәаны.
Лмыркатылҿгьы иаха иҿасҳәаз ааԥсыртын,
Амҩа снықәылт, сырахә илахаз ԥшаатәын.
Ус усзышьҭуам, – маҭык сышҟа иааццакит,
Абызшәала ҭынч саҿцәажәо ихынсырҳәит.
Ӡызлан дцәырҟьеит: Усҿашәаҵәҟьеит, анцәа иныс, –
Лхахәыцк налжәаан, илсырҳәаҵәҟьеит мақьаԥсыс.
Сҵәыџьа неицрарсны, аҩсҭаа мцала дыршәаны,
Сџьыба инҭасҵеит счақы исцәыӡызгьы ԥшааны.
Акырцх жәылон аԥыҟҟаҳәа, абжьы митәын,
Аха изахымсит, аџьыкхыш уа инкасырҳәҳәын.
Абна сылоуп, иара ҭынчуп, шәазыԥшы!
Ихызҩахьеит сара зааны сеиха аҿы.
Шьҭа аԥҭа еиқәара хыҵны идәықәлон хараӡа,
Дәык сазкылсит ус сышнеиуаз иԥшӡаӡа.
Уа ахьышәахәа рымҵахәмаруа сырахә ҳәуеит,
Урҭ срызгәдууа, жәытәи-ҿатәи рашәахә сҳәоит.

161

***
Сымшқәак башаӡа сыржьома?
Жәижәых кабеиԥш сырҟәыҷны.
Урҭ срыхәшәтәуама, ма срыжьжьома?
Сыхә ззымшьаз рыхә сдыршьома?
Исдырбома дук хәыҷны?
Аџьныш илаԥш уҵамшәандаз,
Даауҿагыларгь уаҳәа хыз!
Ашьхауарба ахӡы аламшәандаз,
Зԥа иахыкәшо ҽык мшәандаз,
Ҵыси-ҳәыҳәигь убла рхыз!
Аԥсынкәа ашҳам ухьнагӡазар,
Хәшәыс иара аиҵырԥхьоуп иатәу.
Џьоук ршьыцра рыламӡазар,
Рыци-рышәи ужәырҵазар,
Учҳа хьамҵроуп ирҿактәу.
Уҭәҳәа ицыз амца иаблыз,
Лахь иахьамԥшыц – зегь ҵауроуп.
Зыламыс иаҭнызхыз абыз,
Ҭыԥ азықәԥаҩ, лабыз-ҩабыз,
Иҟоу-иубахьоу иреицәоуп.
Хьы-бираҟқәа шьала ишьҭыхуп,
Зымчра змаҳҟьазгьы ирмаҳаи.
Урҭқәа гәазымҭаз дтәитәыхуп,
Умҩахәасҭа саркьалыхуп,
Иуҵаԥымҽааит, аҳаҳаи!

162

Уа нахьхьиӡа икыдуп цәҟьарак,
Баша икамшәааит ухәымпал!
Аџьал акәзар – уи зынҟьарак…
Аха иақәмыз ҵыхәаԥҵәарак,
Алҩақ иалымӡыц акәал!
…Уаб дузасуеит асаркьал!

ИНАГАЛА САЖӘА – СУАСИАҬ…
Смоҭа Инал изкуп
Усоуп, са смоҭа хәыҷ, усоуп, Иналхеит,
Икарахаз сымшқәа ургәыхәшәхеит, урмалхеит.
Ҭоурых дук иаԥашәхеит уансаҭәаха схысра,
Бахәыкгьы снагәыдыԥшылт, игәыҭҟьаганы аҿысра.
Сиеҵә икыдлаз сыԥсыхәшала уҭасҳәҳәоит,
Укәеи-умаӷреи нас суасиаҭқәагьы нҭасҳәоит.
Аамҭакгьы сазхәыцуеит – биԥарак ишәыҭоу,
Бжаҩаӡа-бжаҿаша, егьыблу, егьшәытоу.
Иџьасшьоит ирылшоз ҳабдуцәа рабдуцәа,
Изларыхьчоз ҳаԥсадгьыл хаҳә мырцәа, ҳаԥ мырцәа!..
Урылаԥш, урзыӡырҩ, ак дмырӡит ҳбираҟқәа,
Еҳ, ҳа ҳбираҟқәа – о, сыжәлар агәаҟқәа…
Џьоук шьамҩала инарцон, џьоук ҳадгьыл ҳахыргон,
Ҳаичырчан гыгшәыгҵас, џьоук рыхьыӡқәа ҭыргон.
Џьоук алкааны ишьҭырхуан, изҿугьы рымӡацызт,
Ҳчынуаагьы, ҳаи џьушьҭ, насыԥк ҳзаарымгацызт.
Ҳҭыԥ хьыӡқәа еицакын, нас ҳажәлақәа ҳхыхын,
Ҳмилаҭрагьы ԥсахын, хаз ҳабызшәа ҳҿыхын.
Абахҭақәа ирхыкәшаны ақәыџьмақәа уууан,
Уа иҭаршьуаз, аҭӡамцқәарҿ рыԥсы хаақәа ҵәыуон.
Ҳазхысхьоу, ҳазҵысхьоу зегь зласҳәари, смоҭа,
Зышьҭамҭа зхьаамгьы дзакәхозеи, дызтәхода?
Ҳҩымаақәа, ҳхымаақәа, жәытәтәи ҳҿырпынқәа,
Ҳбыкьқәа, ҳсаркьалқәа иузнаргап ак ԥымккәа:

164

Шаҟантә уа Лыхнашҭа ҳа ҳхьаақәа ҳҳәахьоугьы,
Шаҟантәгьы ҳаидгылап ҳәа уа ҳаҳәҳәахьоугьы.
Џьоук ҳиашара шырхьчоз, џьоук шахоз аганахь,
Ишхьаҵуаз џьоукы-џьоук иҷышәмызт ҳәа ҳалахь.
Уи ашҭаҿ деицралан дышцәажәоз уабдугьы,
Иҩызцәа фырхацәак гәыԥжәарала ишшьугьы.
Акылԥшыҩцәа – абызқәа шҳашьҭаз ҳахьнеилак,
Аҟәрышьқәа ишырмеигӡоз урҭ «ҳхылаԥшцәа» рхеилак.
Ана-ара мцашоуран, дад, ҟамаҿ еиҿасран,
Амгәауаа рзыҳәан, уи ӡиас мҩасран.
Усҟан, ашәаԥшь лаша даалԥеит аԥыза,
Ԥхыӡгьы дсымбацызт уи аибага иҩыза!
Имчи-илшареи идыррақәеи еицнарго,
Игәаӷьреи, игәыӷрақәеи, ихәыцрақәеи еицнарго.
Иҳақәлаз ҳаинышәап ҳәа «ҟәышцәак» шиҿыхоз,
Ҳҵеицәа драԥгылеит, шьҭа дарбан ирыхәоз…
Урҭ аӷа иԥсырҭақәа кылкааны игәарҭон,
Рқәыԥшрақәа иргәылҵны, рыԥсадгьыл рыԥсқәа арҭон.
Амацәыс ҵәаа-ҵәаауа хыхьынтә илбаазшәа,
Ашьажәыҩцәа цҟьашәҟьан, аԥшатлакә иагазшәа.
Ҳнеиуан ус ҳиааира зҭахқәамыз ҳариааиуа,
Акырӡа ихьанҭазаргь, ҳабжьқәа ахара инаҩуа.
Ҳаԥсҿыхыҩ дбылгәышьон, даҳбомызт, ҳзимыхәеит,
Христос ишизныҟәаз, уи ҳԥыза ҳизныҟәеит.
Ҳашԥаҟоу уажәы ҳәа аума узсыхәаԥшыз, смоҭа?
Сԥеиԥш, уара иуцәызӡаз нас уаҳа изасҳәода?
Еиҭах сара сыжәлар рхи дареи еизныжьуп,
Сшьам лаша ахы-аҵыхәа ахкаареиԥш еиужьуп.

165

Иаҳхыҵәеит ҳаншәарҭаз ибналаз аҿырхьшьқәа,
Риарҭақәа ирылҵуам урҭ цха мҳаҵәк нарҿымшькәа.
Еибаҵәахуа ихалан, рышәшьырақәа ҳҿаршәуа,
Рҭыԥқәа ирхаҟәарҭуеит мцыхәашьқәак ҳаржәуа.
Напцәы-шьапцәы ахьыуардын дақәтәоуп,
Напеибга-шьапеибга ауаргьала дақәтәоуп.
Ацәқәырԥ анжәыло еиԥш, ижәылоит атәымқәа,
Сыԥсадгьыл ҽыҭ-ҽыҭла ирҭиуеит хаз аԥсымҭәқәа.
Ҳабызшәа ҿыцәаауеит ԥшьаалаӡа акәиц еиԥш,
Ҳира акәзар, аҩарқәа имҵадырсуеит аҭәыц еиԥш.
Рыжәтәлеи, нас гәырлеи ҳара аамҭақәа ҳхаагоит,
Ҳаҷкәынцәа ҟәаҟәаса ҳамҩақәа ирнаҳгоит.
Аҭыԥаз зҽызҭиз – гәнаҳарак даҵоуп,
Амалаз зҽызҭиз – гәнаҳарак даҵоуп.
Дсыуоуп ҳәа зҽызҭиз – гәнаҳарак даҵоуп,
Дсыжәлоуп ҳәа зҽызҭиз – гәнаҳарак даҵоуп.
Хыхьынтә ҳарԥхап ҳәа шәахәас ҳаззыԥшузеи?
Ҿысҭуеит ишсылшо: ҳабацо, ҳазҿузеи?
Џьоук ԥшьаала инасаҩсуеит, ак ԥхаршьом, ак ҟәныршьоит,
Ахара имхәыцуа, схагахаз џьыршьоит.
Усырааԥсеит акәу, Инал хәыҷ, Иналхеит?
Еиҵиуа шәзыҳәан абарҭқәа зегь уалхеит.
Шәызҵаҳҵо хьанҭоуп, дад, ишәзышьҭыхрыма, смоҭа?
Шәымҩа хароуп, дад, шәзанысрыма, смоҭа?
Ишәарҭахоит ҳтәыла уи ахәрақәа мжьыжькыр,
Еилыршьааз сыжәлар агәы рызмыршьышькыр.
Узҳа, уара сеиҿамс, нас уқәлацәа еидкыла,
Ааит, аҳаҳаиҳәа, уа раԥхьа унагыла!

166

Дунеи ду иахшәырҵәа хьырҵәаҵәа дгьыл шшәымоу;
Ажәытәӡа ҳшаԥшәымац, уажәыгьы ҳшаԥшәымоу.
Ҳабацәа рабацәа рхаҵара шшәылоу,
Ҳамцахәқәа мыцәарц, ахымцагь шәшаԥыло.
Харада икнарҳаз – зегьы-зегь рзынгьы,
Ҳанацәа ирхыргаз – зегьы-зегь рзынгьы.
Ахара ихырҵаз – зегьы-зегь рзынгьы,
Ҳиааирақәа ирхьымӡаз – зегьы-зегь рзынгьы.
Усҟан сҟамларгьы уа схьаақәа сырнышәап,
Иҭынчхап ҳаԥсцәа зегь, ишәҭышрахап снышәнап.
Сажәақәа нагала, сеилыҷҷа, сгәыраз,
Изыӡсауам аӷба, дад, знык иӡааҟәрылаз.
… Ԥааимбарҵас усныҳәоит.

АН
Цира Гәынба-Царгәыш илыхьӡынҩылоуп.
Зыԥсадгьыл зхы нақәызҵаз уи лԥа гәымшәа
Рафаель Царгәыш ҩынтәны
«Аԥсны Афырхаҵара» даԥсахеит.

Ашәеиқәаҵәа дахәларшәын ан,
Сеиқәыбылуа лхьаақәа насхысуан.
Лыҵәҩаншьап – лԥа дихатәан,
Луаз ажәа сгәаҵа иҭахысуан:
«Санышәап усцәызгаз ахы,
Унышәнап снагәӡлап, нан, уззырго.
Аха итәымхар изқәуҵаз ухы,
Уи акәгәышьоуп, сыҷкәын, сызҵымгәо».
Ҿымҭӡакәа сгылан сара,
Сдунеи зегь наунагӡа еиҭасны.
Аҽашьырц аҭахын Аԥсынра,
Анацәа рҿаԥхьа ашьамхқәа арсны.

168

АЏЬМАХЬЧА
Аџьмахьча иџьмақәа иманы дҭыҵт,
Ҵламҵакаҿ дамхацәан, иџьмақәа иԥырҵт.
Данҿыха деихеигәо, дымгыло, дымтәо,
Иџьмақәа дрышьҭала ддәықәлеит деимдо.
Бнак ахьынтә бнак ашҟа… хәқәакгьы дырхыҵт,
Зыџьмақәа ирышьҭаз иара аџьмахьчагь дыӡт.
Усҟан ақәыџьмақәа ирыгзаргьы атәан,
Чаран ирымаз, акәац ҿа иахатәан.
…Аџьмахьча дгәарымлеит, ҳаит абаа, ҳаит,
Иқәлацәа, игәылацәа иҟаз раҳаит.
Рҽеибыҭан аџьмахьча ишьҭала ицеит,
Ишьҭалаз ишьҭаӡит, уаҳа имхынҳәӡеит.
Иҟамлац иҟоузеи, ҳаи, анцәа иныс!
Арҭқәа зегь салҳәеит сара аџьмахьча иԥҳәыс.

169

***
Ажәа гәылшәақәак сҿашәан,
Ба бгәы хысхит.
Амра бықәымԥхар ҳәа сшәан,
Быҵкы бшәысхит.
Амшын шьҭыҵит изқәыршәшәан,
Аҿахәгьы аҿысхит.
Ацәқәырԥ бдырбааӡар ҳәа сшәан,
Са бышьҭысхит.

170

АҼАДА
Егьшьапкьаҿны, ақьышәгьы хышны,
Акгьы азгәамҭаӡо ахаҭа.
Ҟәышрак амамкәа аҽырҟәышны,
Аҽқәа ирылоуп аҽада.
Хәык инхыҵма, ӡык инырма,
Уахь ирышьҭоуп ауахьад.
Ҽҵыск уазырма, ан кьыркьырма,
Арзаақь амшуп иара агәард.
Инҭахәахәан наҟ аԥынҵа,
Уи нарылырцо убаӡом.
Аҽқәа ҽқәами, аҽада аҟынӡа
Рыхқәа ахаан иладырҟәӡом.

171

***
Уа ҽырзажәи мгәа хыԥ-хыԥи,
Ируа-ирҳәо агәра сызгом.
Ныцәи рыжәтәи, ԥареи ҭыԥи,
Џьоукгьы уаҳа ҽакы рбом.
Гәыӷрак умам арҭ зегь рыла,
Ужәлар маҷхеит, еиҩшахеит.
Еҳ, иуԥеиԥшишь с-Аԥсынтәыла?
Сбызшәа рыцҳагь еимактәхеит.
Аӡәы дыцхлымуеит ушихәитәра,
Уа уеимызҵәогь зегь рызхом.
Ажәа… Аԥсадгьыл… Ахақәиҭра,
Арҭ еицәыӡыр акгьы еиқәхом.

172

СЫԤСАДГЬЫЛ
Шәаԥшьмца ҳнаԥыло,
Ухәрақәа ҳаицрыҵгәоит.
Сылабжышқәа нкыло,
Улабжышқәа срыцқьоит.
Ажәа хатәра ныхоуп,
Д-Аиргьуп инеиҭазҳәаз.
Заҳәа еицамкыз дныҳәоуп,
Жәытәи-ҿатәи еихазҳаз.
Зышьҭамҭа збираҟым,
Ибызшәагьы тәымхоит.
Зԥашәи знаҩси зҳақым,
Иԥшәмарагь еиҭымхоит.
Ашьха шьхоума рҩашда,
Усҟан гәала ҳәарҭоуп.
Уашәа ацәыӡыр уашҭа,
Уаҟа умҩа анҵәамҭоуп.
Сԥыххаа сынкаԥсаргьы,
Ҽа быжьқәак снарыцлоит.
Ишәыхьчала сыԥсадгьыл,
Асаркьалқәа срыслоит.

173

СГӘЫӶРА
Ҿеихак ҳәа амамкәа икыдхәашо қәоуп,
Уахак уи икылнаҵәо икарахаз сгәоуп.
Цгәеиқәаҵәак ҭаркма, хаз аҵх шаӡом,
Шаргьы са сзыҳәа рацәак лашаӡом.
Исқәашьхаз санышәап, сзықәшәаз сычҳалап,
Мшыннырцә инхазгьы сыбжьы дсырҳалап.
Сыгәҭыхақәа скызаап цәашьҵас иххаӡа.
Сгала, уара сгәыӷра, ҽа маҷк сахьыгӡа!
Сџьынџь хәыҷ сызхырбаауа ашәытара ануп,
Ахәрақәа мжьыжькуп, уи азыбжак блуп.
Амылҳам, ахәырбӷьыцқәа – анцәа исиҭаз адҵа,
Сгала, уара сгәыӷра, ҽа маҷк сахьыгӡа!
Умцахә ахьыцәаз, уқҭамхә ҟалаӡом,
Хысбыжьла уныԥҟарсҭа храк иузанҵом.
Игәаҭам, иҳәам шаҟа ҳавсуеи маӡа,
Сгала, уара сгәыӷра, ҽа маҷк сахьыгӡа!
Алу иузымкәаз уи баша хаҳәуп,
Аӡрыжәшьа ззымдырыз иаҳәа цагәуп.
Сышьҭахьҟа – ашьамҩақәа, саԥхьаҟа – ахца,
Сгала, уара сгәыӷра, ҽа маҷк сахьыгӡа.
Ажәҩан жәҩанхаӡом, аеҵә аԥхар,
Уԥсадгьыл еиқәхом убызшәала иумырԥхар.
Суныӡбом, сузӡатәуеит, уаасԥеиԥш, слахьынҵа,
Уеиха, уара сгәыӷра, ҽа маҷк сахьыгӡа!

174

АҴАРАҚӘА
Рымҵәыжәҩақәа дуцәан, рыхшыҩқәа ласцәан,
Рҭыԥ инхыԥраалеит иазымӡырҩыкәа ран.
Зегьы-зегь ирхысырц урҭ, абнақәа, адәқәа,
Инеиуан рҽыԥсаҟьо, ирхьымӡаӡо ахқәа.
Ран рыцҳа агәаҵа лабжышла иҭаҳәҳәо,
Шәабацо, шәабаҟоу ҳәа ирышьҭан иҳәҳәо.
Иахьшәарҭаз, ианшәарҭаз, ишшәарҭаз зымбоз,
Иҟьалахт, икарахт зылшара агәра згоз.
Ирабжьозгьы абаҟаз, маҷ-маҷ иаӷахон,
Акы ахьшь, акы ацыӷ, даҽакы абга иахәхон.
Акыраамҭа еимдоз, урҭ рангьы лаҳәит,
Аҭыԥаҿ ма агәыӷрак ианиап ҳәа ихынҳәит.
Башаӡа иааԥсаз шьҭа тәымрак иатәын,
Чарак руашәа уа шхырцәаӷьла иҭәын.

175

***
Ацәқәырԥқәа ааиуеит акакала,
Рыцыԥхьқәа хәмаруеит иахьак.
Срымоуп уажә хәыцрақәак схагала,
Еиԥырҵуеит, еилаҵәоит быжьқәак.
Акгьы аԥсахуам сыҟазаргь, сыҟамзаргь,
Аамҭа ак ашьуеит, ак ашоит.
Цәыкәбарла еибаркуп арҭ амшынқәа зегь,
Иҭабозаргь кәаԥ-кәаԥла еиҿышәшәоит.

176

***
Ишәарҭоу ахызаҵәгьы шәарҭам,
Уара уазыхиазар аҭак.
Хысбжьык џьаргьы иануаҳарҭам,
Ҽа бџьарк уаҿакуп уахьцалак.
Уԥсадгьыл зҳақым, изгарҭам,
Уԥсымҭәра дарчоит изхара.
…Угылоуп уаӷа дахьубарҭам,
Еиҳа уахьибарҭоу иара.

177

ҞӘЫБҶА
Ԥшьаала иаасыдгылан Ҟәыбҷа,
Маҷк ҳаалаҩеип ҳәа исҿаԥшуеит.
Ҟәыбҷа, сла-ҟәыбҷа, хьырҟәыбҷа,
Абыз снапқәа ирыхьнашьуеит.
Ианыруеит џьоук раасҭагьы сгәыҵха,
Абасгьы ак аҳәоит игәынқьны:
«Сыблақәа ҳзеиԥшызҭгьы, рыцҳа,
Уԥсадгьыл ҳналс-аалсрын ҳаицны».

178

АМАҬ
Хҷаҭла, ма хшыла иурчозар,
Уаԥхьа иқьақьоит, икәырбзоит.
Ҽакхоит зынӡа абызшәа узҳәозар,
Уаншәарҭоугь уахьчар ҟалоит.
Урԥылар иахшаз лабахыла,
Аҭыԥ урхәашар – иахатәу.
Иужәлоит уа ашҳам неидкыла,
Уи амаҭ нхоит ишмаҭу.

179

***
Амза аҽырхәаны икынхалеит,
Иаҳнарбаҵәҟьогь зегь баӡам.
Ҽыҩ ҭанхадак хьҭак ицәхалеит,
Шьҭа ашьапқәаҵәҟьагь чаԥаӡам.
Аԥшәма дыцәоуп, – зымцахә ырцәоу,
Иқәыԥшра аҽыбӷаҿ иӡысуеит.
Ҽеимаабжьк каҩыр аҵх кылҵәо,
Уаҟа инышәнап ааҵысуеит.

180

***
Уҟам, ухаҵабжь ахьымгаз,
Уҟам, уахьиз ухазы.
Иуфо, иузмырсаз, иузымгаз,
Амаҭ еиԥш иакәшоит уԥсы.
Схьамҵрақәа аиашақәа ирхылҵыз,
Нахьхьи џьара бџьарҵас иҭҟьоит.
Рыԥсы хаақәа сзыразны исԥырҵыз,
Сызԥырҵуа сырԥыларц снаскьоит.

181

СЫБЛАҚӘА
– Ишәҵәыуазеи, сыблақәа?
Иныҵакны шәџьабо…
– Мшын ихыӡлаз уԥрақәа,
Зыхабарк ҳамбо.
– Шәзыҟаԥшьузеи, сыблақәа?
Ҵхы-лашә мцаҵас.
– Ухәыцра хыблаа-ҿыблаақәа,
Ҳҭарбылуеит абас.
– Еиҳа игәхьаажәгои, сыблақәа?
Ишәзымхозеи, ҵаны?
– Узыдҽырбалоз ушьхақәа,
Икарахаз у-Аԥсны.

182

***
Ибыргәузеи шәҭык еиҭазҳаз,
Ӡыхьк еиҵызхыз иԥшааны.
Нас азыҳәа шәырк еихазҳаз,
Ԥхарак дәықәызҵо ишаны.
Дтәоуп драҳаҭӡа уажә дҿахазшәа,
Џьоукы еимырдоит, џьоук шанхоит.
Данрызгәамҭоз ииҳәоз ашәа,
Иахьрызгәамҭаӡоз ирҳәоит.

183

АМШЫНИ САРЕИ
Нахьхьиӡа џьара аӷбақәа ухума?
Умшынра рызгәамҭоу имҩасыз?
Сынаԥшреиԥш, уҵа хәашьума?
Тәамбашақә ԥшоума угәы иасыз?
Ҿымҭӡо, аха хәыцрашәк аҽрылак,
Амра аҭашәарҭа иазцахьоума?
Аҷнышқәа ухысуама рҽыларҟә?
Ԥхьарҭак ма џьа ирыԥшаахьоума?
Схьаа-ԥрақәа караха еилысуеит,
Сқьалак умҩахызгаша абаҟоу?
Адыдқәа ҳәҳәоит, еиҿахысуеит,
Алашәи амшынқәеи зырдагәо.
…Иҿыцәаауа гәыӷрак снаҿаҭәҳәоит,
Ирхашҭхьоу ԥсыҭгагашәак саҳәоит.

184

ЗАН ЗХЫРШЬААЗ АШЬАБСҬА ӠЫС
Сиаҭым ӡыс рыцҳа,
Уԥсы иҭоугьы гәыӷроуп.
Сабылуеит угәыҵха,
Ухәра хьанҭа сыхәроуп.
Саргьы, еҳ, ҭынхада,
Сани саби сцәыӡхьеит.
Сашьцәагьы сымшаҭа,
Ахара инасԥырҵхьеит.
…Инҵаакәкәалоит улаԥш,
Уаагәынқьыхуеит насшәа.
Уан насыԥда акыкахш,
Ҿыц инауҿакәазшәа.
Алашьцара еинылоит,
Тәымроуп уахьцалакгьы.
Абгалаџ цыхлымуеит,
Имлашьуеит қәыџьмакгьы.
Қәабкаҿ ахәаҭаҳәа,
Еилашуеит акәац ҿа.
Тәануп аӡәы игәаҳәа,
Ихыхәхәоит ихраҿа.
Сыӡыс хәыҷ гәырҩала,
Икараха итәагәышьоуп.
Азаҵәрахьтә ахала,
Азаҵәрахь иԥшгәышьоуп.

185

АЦӘЫКӘБАРҚӘА
Џьа ианҟьоит, џьара ианԥоит,
Сгәы ианыруеит рхабарқәа.
Иаакьышәԥышәуеит, инеихоит,
Каҳа-бӷалақәа ацәыкәбарқәа.
Сара ак расҳәоит ҳәа саҿуп:
Лахьы иаԥшыз лахьынҵагәышьоуп.
Џьа ҳаиҟәыгоуп, џьа ҳаиԥшуп,
Доус иҳаҭәоу нагӡатәгәышьоуп.

186

***
Ус инеиуеит амра, еицакым,
Ԥшӡа иҩагылоит, ԥшӡа инҭашәоит.
Ажәҩан акәзар акгьы зҳақым?
Шәынтә еилыҵуеит, еилашәоит.
Дыцәоуп сгәылак, уа илабашьеи
Ихҭырԥаши ихчынҵаны.
Ҩада ихалашьеи илбаашьеи,
Нас ихнықәҵашьеи ԥшӡаны.

187

***
Сҭаршәгәышьоуп хәыцрак абахҭеиԥш,
Сыҭӡамцқәа уа ҵаак иҭасоуп.
Исхаршәуп гәырҩацәгьак анахәҭеиԥш,
Ҳаԥы лашьца сымшқәа лашьцоуп.
Итәҩасуеит нахьхьи џьара аҽацәқәа,
Шьҭа рышьҭа зырхода – ирԥахьеит.
Исҿаҭәҳәоит, исҿаҳәҳәоит арацәқәа,
Узырԥхода, узырԥхашаз ҳбылхьеит.
…Ҳаргьы ҳарԥхатәхеит.

188

***
Ирылсыз аҵаа ԥшақәа аршеиԥш, ирхыԥсаан,
Аҵлақәа ԥшын иҭыгга.
Рымҵаҿ аҵыхәтәантәи абӷьыцқәа каԥсан,
Ухаҵоуп, уа гәыӷрак еизга!
Аха абар, уажәы абар, аҵларкәыкә ааигәаны,
Иналагт исылнахырц хык.
Ҳшеиқәхаз ҳнарбоит убри ак ҳаибганы,
Сыбнеи сареи даҽазнык.

189

***
Бахә иацәшәаз, уи хра цаӷьцаӷь дызхалаӡом,
Цәҟьара змам, ихызаҵәеиԥш дзаҵәхоит.
Зҟама ззымҟьо, иҟамаҭра иахареитәӡом,
Зыԥсы иамыхәо иԥсадгьыл харахоит.
Сгәы иахшаз ауп исшалоз, исгәашьамхыз,
Мцеи фырҭыни срылан есымша.
Изхәарҭоузеи, исгәырҩеит ҳәа исқәашьымхаз,
Аха иназгон сабацәа рхыԥша.
Уа хьаҷаҷуп сашәеи сажәеи – сныхақәа,
Уа ҿахәҳәагоуп схьаақәеи схәышҭаареи.
Жәытәи-ҿатәи инымҵәаӡо – сыгәҭыхақәа, –
Сымчымхареи, сынархеи, сыԥсреи.
…Икарахеит сдунеи.

190

***
Исҭахыҵәҟьам сыҩны адәылҵра,
Уаҟагь цәацәашьшәа сҵыкәкәоит.
Ихышхыҵәо жәҩан ахәыцра,
Амахә карақәа ирхьыкәкәоит.
Ирызнагом ҿыки-бзыки,
Сашәа мчымхақәеи сгәырҩеи.
Сымш гәлымҵәахқәа рыги-сыги,
Нас исҿаҭәҳәало аԥшаҩеи.
Зегь аҿгәышьоуп уажәгьы сныхра,
Даҷҵас сгәыӷрақәа еиҿышәшәоит.
Ихҿа жьакцаны са сыхәра,
Ҽаӡәы игәы инҭашәар ҳәа сшәоит.

191

***
Ажәҩан хысын аҵырҵыр,
Уи ашьҭыбжь сналашәеит.
Амацәысгьы жәҩа цырцыр,
Аарлаҳәа инасҿалашеит.
Исцәыбналеит ҽыхәа – ҽымш,
Ихәра мжьыжькуп схәыцрақәа.
Исзынкылом рылабжыш,
Сыбла ааԥса қәрахьымӡақәа.

192

***
Ашәҭқәеи аҵарақәеи еицхыҵит,
Аҵарақәа бналт ианрызҳа.
Ашәҭқәа урҭ гәхьааго, ирызхәыцит,
Амшқәагьы рҽеиҭаркт еиҳа.
Аҵарақәа хнымҳәит еишьҭала,
Шьҭа ахьҭақәа ахыҵра иаҿуп.
Ашәҭқәагь ныхбалеит уа ԥшьаала,
Аиқәлацәа рҭыԥқәа ҭацәуп.
…Аԥхара цагәуп.

193

АԤСРА
Ҳангарарҵо инҳацгарлоит ԥшьаала,
Инҳашьҭалоит насшәа игәагәо.
Иҳаҭоугь ианҳамхтәугь ҿҳәарала,
Аԥсроуп зегь здыруа, зегь збо.
Ҳаџьалқәа ахьԥшу, ҳахьырхыгам,
Фырхаҵарак илшом аӡәгьы.
Аира зеиԥшрахозеи ԥсра ахьыҟам,
Ԥсра ахьыҟам, иажәуеит аирагьы.

194

***
Ԥсшьарҭак абаҟоу, сызламӡашагь салаӡоит,
Аҵәаҟьа еиԥш сеимхардоит аӡмыжьқәа.
Амш иарлашоит, аҵх иарлашьцоит,
Сқьалак, ма рыбжьарак иаанмыжькәа.
…Ишәарҭоуп анышьқәа.

195

***
Амра уасхаҭ уацлабны уцалароуп.
Убылӡозаргь ҿымҭӡакәа убылла!
Алымқәа реиԥш, арҩашқәа қәԥалароуп,
Иӡырҩлароуп ԥшакгьы маӡала.
Усоуп, нас, ухыц хәыҷ узмырххазар,
Ухәымпал ндәықәҵаанӡа ишьуп.
Шькыл хьынҳалаҩ иажәақәа узурхазар,
Уаҟа шькылкаҿ уҟанаҵ ухшьуп.
Аԥҟа ааԥсақәа амҩан еихьӡалароуп,
Згәыхәтә иаԥхаз рҩызцәа рцымхәрас.
Ахра аикаҿ аб заҵә ҽырбалароуп,
Аҳра ацәызгаз даҽа абык ацас.
Тәым хәышҭаарак хныҟәгагас ихҭоукзар,
Рымцахә урцәеит зааны ухәыҷқәагьы.
Хыжәлоуп ҳәа наҟ убызшәа ныԥхьаукзар,
Џьоук ԥшандагас уҟарҵап уаргьы.
Амра ангыла ԥхарак ланаҵароуп,
Иаҳзашаз ҳазнагомашь ҳара?
Аӷба дуқәа амшынқәарҿ иӡыслароуп,
Аԥрақәагьы неилароуп хара.

196

АӠЛАГАРАҾ
Абар, аџьықәреи рыцқәа,
Нҵәеит хәыҷ-хәыҷы.
Дрылоуп иԥхыӡ хаақәа,
Уа аӡлагарџьы.
Аха алуқәа ахуҳәа,
Реиҿасыбжь гоит.
Зааны ҳзыршандаз ҳәа,
Ҵхымш рлагоит.

197

***
Сықәиоуп схәыцрақәа схьыкәкәа,
Схьаақәа аԥшәыман, са ссасны.
Ссаркьа иадхоит аԥсынкәа,
Амч аҵкыс абжьы еиҳаны.
Уи сыцрымҵӡо санаргәамҵ,
Сцәашьы снаҭәҳәан исырԥсит.
Ԥсынкәа ԥагьа цеит инхьаҵ,
Абжьгьы нашьҭала ихынҳәит.
Ишыхьшәоугьы шьҭа сахьхәуп,
Зегь лашарак рҭахуп.

198

АБЫРГ ИԤСРА
Дызгәаԥхаз ихьаақәа хыҵуа,
Иҵыхәтәахь дыԥшуп.
Ихәышҭаарамца еиҵа зхыҵуа,
Ихҭарԥеиԥш иажәуп.
Имагәышьам шьҭа ҩеихашьа,
Иблақәа хаҳәхоит.
Аҵх иаларсу илабашьа,
Изаҵәра ахьыкәкәоит.
…Иахьыгҿагылоу ихоит.

199

***
Иаамацәысуеит идыдны:
Иахәалак, уа иахәалак.
Абар, аԥҭақәа ҵысны,
Еицанылеит мҩа харак.
Иажәа аанҿасит ныҳәаҩык,
Игәгьы хьаак икылнаҵәеит.
Иеҵә кыдшәеит шәаҳәаҩык,
Иашәақәлацәа дрыланҵәеит.
Игәаҟҵәаҟуеит аԥшақәа,
Уа геи-шьхеи иԥхеибаҵа.
Иузынкылом абыӷьқәа,
Иццакуеит еишьҭеибаҵа.
Еҳ, аԥсцәаҳа акгьы зымӡо,
Иарбан уажәшьҭа имактәхаз.
Еилкаагәышьоуп зегь ахьцо, –
Сара соуп иҵәыуатәхаз.

200

***
Нахьхьынӡа аҳаскьын еҵәа аахьахын.
Адәышәҭқәа сабиҵас иихьахын.
Ашьхыцқәа еишьҭаланы ицон,
Сыблақәа ԥхыӡырла избон.
Ахрақәа асы шкәакәа ныхны,
Исыԥхьо исзыԥшын рыхқәа шьҭыхны.
Ирхакәашо уарбак ҽырбон,
Сыблақәа ԥхыӡырла избон.
Жана наскьага дтәагәышьан,
Ԥхьарца ԥшӡак игәыҵаҳәҳәа икгәышьан.
Иашәала иӡамҩақәа ирбон,
Сыблақәа ԥхыӡырла избон.
Аԥсҭҳәақәа наҟ иӡыҭхьахын,
Ажәҩан аӡыхь еиԥш ицқьахын.
Ахьышәахәа гәхьааганы исԥон,
Сыблақәа ԥхыӡырла избон.
…Сҿыхар ҳәа сшәон.

201

***
Ашьхақәа гәхьааргоит асқәа,
Ахьҭақәа еиҵырхуеит рхыцқәа.
Аеҳәшьцәа ирыхшәазшәа ркасқәа,
Агаҿа ихиаалоит абӷьыцқәа.
Аԥхыӡ еиԥш ҭагалан ҿнаҭуеит:
Ихацәоу, саанышәкыл, шәсыхьӡа ҳәа.
Хьаақәак аирыӡ еиԥш сдырҭәуеит,
Амҵәыжәҩақәа карахоит сгәаҳәа.
Имчыдаха иԥшуп ақырдуаг,
Ибналоит аԥсаатә хыма-ԥсыма.
Ԥхарак сҭахуп, аха иааг,
Истәыз, сызтәыз зегь шәыԥсыма?
Акалашәа рҽеиҭаркт адәқәа,
Ргәы иаахәо, ргәы иалсуа узгәаҭом.
Аԥҭақәа, аԥсҭҳәақәа – атәқәа,
Аурҭ цәгьақәа рхыччоит, иршаҭом.
…Рхьышьҭрақәа ирышьҭоуп асқәа.

202

АЛАШЬЦАРА
Исмаӡеит цқьа убаха, узхәыцха,
Убжьы мыргаӡакәа уццакит.
Умрамзаргь, уаацәырымҵзи, рыцҳа,
Ушәҭымзаргь, умизи, уԥсит.
Иуаашьаз, иуцашьахаз џьазшьо,
Лабжышқәак ҵлақәак ирҿышәшәоит.
Сухьҵәыуом, са издыруеит сымҩашьо,
Мышкызны уа скәыбаҿ ҳаиқәшәоит.

203

***
Аҵх ҽмырӡа, мшәан, иабаца?!
Хәыцра хьшәашәак насхьырша.
Сшыц лабашьа ԥшьаала аҽнадҵа,
Исыԥхьагәышьоит ҩада аԥша.
Иҟагәышьам зынӡа тәашьа,
Аха сыхара ааигәахеит.
Ихраҿысгаӡам слабашьа,
Қьаланыҵгага блахеит.

204

***
Уабџьар мыхьшәашәарц унаҵхароуп,
Амца ахьыԥсыз хәышҭаарам.
Улабжыш қәа-ааԥсоушәа унаҵгәароуп,
Тәыс иҟамларц иуаарам.
Уиеҵәахә нухзар ухәыцраҟны,
Иахькыду еиҳа амч кәадахоит.
Сыхара иааигәахаз сгәыҵакны,
Агәы лашәқәа рҿыхо снеихоит.
…Сыхәрашәагь сҳәоит.

205

АҼАЦӘ
Ианыҵҟьаҵәҟьо – аихамца,
Иаанҿасыр – ахҿацә.
Хаҳәык ацлымҳәа ықәҵа,
Уажә ицәоуп аҽацә.
Иахьышьҭоугьы амшра,
Дунеик иаҟароуп.
Ашьра акәым, уи аарԥшра,
Узҵымгәо цәгьауроуп.

206

***
Аԥсра аламгеит, мап, сара сыла,
Саҳәаргь са сыла инҵәаӡом.
Аԥсцәаҳа данужәла ҽыҳәҵәыла,
Уҳәҳәеит ҳәагьы убжьыҵәҟьагь ухьӡом.
Усҟан, аурҭгьы аҭакаргьы,
Ҭыԥкаҿ еинышәоит, еиԥшхоит.
Са сыдгьыл сыԥсыбаҩқәа агаргьы,
Сыԥсыхаа сыԥсадгьыл иатәхоит.

207

***
Ҳаимҩалацәоуп ҳазегь, арахь ҳхаз-хазқәоуп,
Аӡәы дбахӡа, длахҿыхӡа ҽаӡәы икәа дҭатәоуп.
Аӡәы шькылк дахьынҳалоуп, ҽаӡәы имгәа датәуп,
Ҳазгәылҵыз аира акәзар, егьҭәуп, егьҭацәуп.
Мҩак ҳаицангәышьоуп, арахь ҳхаз-хазқәоуп,
Аӡәы идгьыл иԥсы аиҭоит, ҽаӡә ҭыԥк игәырҩоуп.
Аамҭак еицаҳзеиԥшуп, еицҳаҭоуп зегьы,
Адгьыл ҳазеиԥшуп, ҳаилнахуам аӡәгьы.
Ҳаимҩалацәоуп ҳазегь, арахь ҳхаз-хазқәоуп,
Ҳнеицылоит, ҳааицрыҵуеит, аӡәы дԥоуп, аӡәы дԥаԥсоуп.
Аӡәы иашьцәа ндырҵәозаргьы ибжьык уаҳаӡом,
Ихазыҳәа ддауаԥшьуп, дааԥсом, дагьшәаӡом.
Мҩак ҳаицангәышьоуп, арахь ҳхаз-хазқәоуп,
Зыҩнуҵҟа иӷроу џьоук хаҿыла «иразқәоуп».
Угәаҵа иурԥхазгьы аӡә дыҩхаланы дцеит,
Зашәахә зҳәазгьы дзеиҳаз «дрымбаӡеит».
Ҳаимҩалацәоуп ҳазегь, ҳаиԥысуеит, ҳаихьӡоит,
Џьоук ашҳам ларҵоит, ҽа џьоук ашәҭқәа рааӡоит.
Аӡәы – зааны, ҽаӡә – насшәа ҳҭагаланқәа ԥшуп,
Аҵыхәтәан зегь ҳзыҳәа аԥсра хьшәашәа хәшәуп.
…Ҳаимҩалацәоуп ҳазегь.

208

АӶБА
Уаҳа изықәԥом, инӡааҟәрылеит ԥшьаала,
Амш анҿыхоз аӷба дуӡӡа ԥсит.
Хыхь ихалоит ацәқәырԥақәа еишьҭала,
Аԥша хиаало шәаџьҳәара иласит.
Аԥсабара лашәхеит, иабаӡом,
Уҳәҳәаларгьы уҳәҳәабжь аҳаӡом.
Аԥҭа хәашьқәа еилагьежьуеит, еижәхысло,
Ацәҵыхәақәа рыцқәа ирыбжьакны.
Аԥсахыҩцәа – аҷнышқәа неидысло,
Даҽа ӷбак иахыкәшоит ихынҳәны.
Уаҳа уи сқьалак алахьынҵам,
Аԥырсалгьы аӷба иаҭахӡам.
Иқыџьқыџьуеит ԥсҭазаарак агәаҵа,
Амшын аҵаҿ лашьцацәоуп, ихьҭоуп.
Уа аӷба дуӡӡа аҽеиқәнакит наӡаӡа,
Алашьцарагь ан леиԥш иахатәоуп.
… Аха аӷба дуқәа анымӡысуагь иӷбоуп.

209

СБЫЗШӘА
Ажәҩан даналаз дмацәысуа,
Зеиԥш даҽаӡә дамбацыз дгьыл.
Мцабзны иаҳәа унаҿысуа,
Ицыз уа уоуп Абрыскьыл.
Иумамызт, мап, ухы азхәыцха,
Иухыҵӡозеи, еҳ, сбызшәа рыцҳа?!
Аеҵә нҭеиҵаанӡа ихҿала,
(Дрыхьӡаанӡа шьхатәыла иҭахоз)
Урхагьежьуа аишьцәа гәырҩала,
Уа уакәын жәа-ԥхала изырԥхоз.
Ашьҭахь дуҵәыуан Сасрыҟәа,
Гәырҩашьҭых сбызшәа, гәырҩа-ныҟәа….
Дамышьҭит, храк даҿҟьагәышьеит,
Шәарыцаҩк иҽеиҵых дышьҭан.
Аарлаҳәа иԥсы унахьӡагәышьеит,
Нас уара уакәгәышьан иан.
Деиқәукуан иугәыдҭәало игәыҵха,
Иуасиаҭгьы узынхон, сбызшәа рыцҳа.
Алҩақ нахылҟьон уажәы-уажә,
Еимаркуан наҟ-ааҟ Аԥсынра.
Амра аҵкыс аҵх еиқәылашә,
Уахьнеилак иуԥылон уара.
Сныҳәаԥхьыӡ – хыхь Анцәа иҟнытәи,
Сыгәынқьреи, сҿатәи, са сжәытәи.
Қьалашь, нас Леон афырхаҵа,
Урхыкәшо маӡа – ажәак уҳәон.

210

Ахыццышәқәа анақәкыз ргәаҵа,
Иҭҟьаанӡагьы шәшәарҭоуп ҳәа уҳәҳәон.
Уаҵхын угәыӷра рахәыцха,
Бираҟрагьы ууан сбызшәа рыцҳа.
Аӷбақәа аннеиуаз еишьҭала,
Уҵәааҵәаауа урышьҭан уара.
Ацәқәырԥқәа ууазқәа нрыхҭәала,
Аԥсаатәқәа урызцон шәаџьҳәара.
Иухәлаҵәон улабжыш сырӡха,
Ушԥеиқәхаӡеи сгәыхь, сбызшәа рыцҳа?!
Ҳаит абаа! – урыԥхьон «Кьаразаа»,
Ҳаит абаа! – ируҭон шьамхык.
Ирхәуаз духәшәтәуан уара аҟаза,
Иуқәшәоз уазеиқәкуамызт хык.
Зашәахә наунагӡа ишьҭыхтәу,
Сынарха, сџьынџь, са сҭоурых ду.
Абахҭа – саԥара унҭацалан,
Наӡаӡа урхәаҽуеит ҳәа иаҿын.
Имиц рыԥсыхаа уԥсы алан,
Сыԥсадгьыл уҽаларԥсны иукын.
Удацқәа ҟамларц урбылгәышьон,
Аццышәқәа цҟьо уҩеихагәышьон.
Урзымшьит аҵыхәтәангьы иуқәлаз,
Ҩ-ԥаҩ дук урхуп уцҳаны.
Аныхеиԥш сунықәлап, иунықәлоз,
Уаныҟам, акгьы ыҟам Аԥсны.
Аӷбеиԥш аԥшатлакәқәа угәыҵҳәа,
Унеила сзааӡаз, сбызшәа рыцҳа.
…Имиц ургәыхәшан, урҭәны.

АУАРБА КӘАШОИТ
Аԥша ашьҭыбжь иаццеит аԥша,
Хара аԥҭақәа мҩасхьеит рыҽша.
Аҳауаҿ ауарба кәашоит,
Ауарба кәашоит, акы ашоит.
Ҿысҭуеит уа: сыҷкәынра, уцәырҵ!
Лакәума исҿахәмаруа ҿыц?
Ԥҳәызбак лыхцәы ссирқәа лԥоит,
Лыблақәа сыԥхьазшәа збоит.
Сабиҵас иԥшуп адунеи,
Насыԥқәак ашәуп адунеи.
Разҟыла икәыршоуп адунеи,
Иацы аасҭа илашоуп адунеи.
Акгьы ыҟам, схатәи ухатәи,
Иаҳзеиԥшуп зегь амш – иахьатәи:
Уаҵәы ашҟа сзыргәыӷуа, сызтәу,
Сыԥсҭазаара ахпыҿқәа злаҭәу.
Ашьхыцқәа ашәҭыцқәа ирҿоуп,
Сықәра ахҭырԥашкәакәа ахоуп!
Абнақәа ҿымҭ рыԥсқәа ршьоит,
Ахьеиԥш аҭынчра цәҟәыншьоит.
…Ауарба кәашоит.

212

***
Шьац зҭам ахкаарақәа зегь – дәқәоуп,
Амахәқәа бӷьы зҿамлаз – лабақәоуп.
Ашәҭқәагьы мышәҭуазар – имыӷқәоуп,
Ақәа иаҵам аԥҭақәа – ԥсҭҳәақәоуп.
Мхурсҭаӡам аужәра – жәла зымбац,
Иажәра рыцҳауп зыҷкәынра мҽырбац.
Узмырхәыцуа, ухьазмырԥшуа – ажәаӡам,
Узмырҵәыуа, узмыжьжьо – ашәаӡам.
... Араӡатә раӡам.

213

***
Сҽыжәлан снеиуеит аԥҟараҳәа,
Сгәала-лацҳа наҟ инаԥхарс.
Ацәыкәбар хәыҷқәа аԥыҟҟаҳәа,
Маӡа ак сарҳәоит жәытәтәи лакәҵас.
Сашәа еизызгоит цыра-цыра,
Абнаҿ ҵарақәак неицәажәоит.
Адгьыл иажәуеит ацәаакыра,
Адгьыл аԥхаԥсы ақәа иажәуеит.
…Сықәра сражәуеит.

214

***
Дунеиқәак сыртәуп, ак ԥыртуп, ак еиқәҳәалоуп,
Ак хҩоуп, ак аартуп, ак лаҟәуп, даҽак хиаалоуп.
Зыхәрақәа срыҭәҳәоз џьоук сыхәрақәак ҿарҳәоит,
Хҭысқәак ак сарҳәоит, ҭоурыхқәак снеиҭарҳәоит.
Санышьҭоугьы бжьы хаак ауапеиԥш исықәуп,
Шьыжьла сышәҭыцха сызқәыҽырбо ӡхықәуп.
Сымнеицт ахьугәахәуагьы – са соуп маӡаныҟәа,
Уа сашҭаҿ саԥшәымоуп схынҳәаанӡагьы аҩныҟа.
Снауԥырҵыр, арашь еиԥш сагоит сара аԥшалас,
Нас абла сныхҭәалоит ҩада амзаҿа ихалаз.
Шьхаракаҿ саацәырҵуеит, сагьнықәбоит ашәах еиԥш,
Дымҩаст анугәахәуагь саауҿаччоит ашәахәеиԥш.
…Истәу сыртәуп, ак ԥыртуп, ак еиқәҳәалоуп,
Сызшьырцаз исеихсыз ихҭыԥқәа иныԥҟҟалоуп.

215

***
Сымҩанызаҩ сыцны сцон,
Сымҩанызаҩ – адыд кара.
Қәак саԥысуан, ԥшак сыхьӡон,
Аҵх иаман иара аԥҟара.
Насшәа сныжьны иааласит,
Аԥша гәамҵи аԥҭа хьшәашәеи.
Сымҩанызаҩ џьа исцәыԥсит,
Ҳаизынхеит сареи слабашьеи.

216

***
Тәарҭак иақәшәаз ҵыс ааԥсоушәа,
Амра амҵәыжәҩа неикәаԥсахит.
Уахь маӡак аҳәарц ицошәа,
Аҵх ашьха аҽахьнагӡахит.
Кышьак амам уи каҭала,
Ма шьацҳәалагь иузынкылом.
Аԥша дәықәлеит наҟ ҽеиқәала,
Лашьцарамзар акгьы аԥылом.
Зны ихароушәа, нас иааигәоушәа,
Лашбыжьқәак џьара еибарҿыхоит.
Дау млашьцәак раӷьбыжь гошәа,
Арҩаш гәынамӡақәа еиҿыхоит.
Аԥша неиуеит уажә ҽеиқәала,
Аҵх хьшәашәа мап, изырӡом.
Зегь аамҭалоуп, аха аамҭала,
Уи ахьҽыжәҵуа аӡәгьы иҳаздырӡом.

217

***
Илеиуеит акәара, аҽкәар еиԥш икәаруа,
Уахьӡаргьы аҭахымкәа, иубаргьы аҭахымкәа…
Уа иашьҭоуп аԥшалас, маҵуарлоушәа иҵаруа,
Рацәак иагәыцхәымкәа, аха арахь ҽак ахымкәа…
Рыҽҩышьҭыхны игылоуп ҵлақәакгьы харамкәа,
Рыбӷьыцқәа мыцхәымкәа, аха рымахәқәа цәҳәымкәа…
Адәеиужьқәа убоит хаз иаҵәарала ихҟьамкәа,
Аха рӡамҩақәа хтымкәа, рыԥхарагьы рҳәымкәа…
…Иауеит ақәа хымкәа.

218

***
Иаха амра иҭашәаз уажә ҽа ганкаҿ иӡхыҵт,
Избада изыниаз-изынԥаз гәырҩа хымт?..
Смоҭа даргәырӷьеит уи, смоҭа дархәыцт,
Амреиԥш ианҩыҵхаха лыблақәа ҿымҭ.
Иаха амра иҭашәаз уажә ҽа ганкаҿ иӡхыҵт,
Ахьышәахәа кьларуеит абар, иааигәаны.
Смоҭа хәыҷ ҵкы ԥшӡак уи иалхны иналшәылҵт,
Хцәыкгьы налықәылҵт иарала иԥаны.
Ианеиԥырҵ игәхьааибаго, иахьыцәаз еиԥхыӡт,
Амрагьы смоҭагьы ашьыжь еиццәырҵт.

219

***
Инеигәышьоит аамҭа, ахаҿы унарбаӡом,
Ашәахсҭақәа анылоит, ашәахсҭақәа аныҵуеит.
Уи аӷба џьоук ҭалоит, џьоук амҩан иҭыҵуеит,
Иҭалаз еиҿашуеит, иҭыҵыз еихьӡом.
Инеигәышьоит аамҭа, аԥсы агәаҵа иҭакны,
Икарахаз аӷба наскьоит иҭагәҭасуа.
Џьара ацәқәырԥ ирылсуа, џьара амца нацрасуа,
Амызгәыҭқәа ирхьынҳалоит џьоук ҳцом ҳәа иҳәҳәаны.
Инеигәышьоит аамҭа иҟәу-ҵәыуо, иҽырбо,
Ҳааӡоит, ҳаргәырӷьоит, нас ҳазегь ҳаражәуеит.
Аҵыхәтәан гәылшьапҵас ҳира ажәуеит, ҳаԥсра ажәуеит.
Ҳаибачҳалап уаанӡа ҳаинышәо-ҳаинԥо.
…Инеигәышьоит аамҭа зегьы-зегь зыӡбо.

220

***
Хыхьи, гәыхьи, ҷыхьи еицуп,
Еибаргәаҟуа.
Ашәа гәышьҭыхга кәылӡуп,
Аха иабаҟоу?
Ҩысҭаа мӡышәак иҽӡаны,
Акы ирчақьуеит.
Аҵх тәыс иҟаҵаны,
Тык бадақьуеит.
Лара лакәзар днахароуп,
Акы зысҳәашаз.
Сгәыӷра аҽҵыс еиԥш ихәароуп,
Саазырӷәӷәашаз.
Аҵлеиԥш аҵх рышәшәаны,
(Аха изылшода?)
Схьаақәа наҟ инҿыршәшәаны,
Сеиқәзырхода?
Баша снаҭәҳәоит, еибакӡом,
Сара сымца.
Ушьҭа схәыцрагьы наӡом,
Сҿара аҟынӡа.

221

***
Еизызган маҷ-маҷ шәахәақәак,
Сбаҳчара иныҵаԥсо сдәықәлеит.
Хәырбӷьыцқәак исзыҟарҵт аҭак, Сыхәрақәа гәаҭо инарықәлеит.
Аԥҭақәа ирцәызган ақәа,
Дацқәак ирзысшеит иԥсыдоу.
Ашәҭқәа иааргәыҵаркт адәқәа,
Рыфҩы хаақәа гәыӷраны исыҭо.
Ԥсаатәқәак снарԥылан хазы,
Сашәак аацәырызгеит ԥшьаала.
Идырхынҳәын сқәыԥшра лассы,
Сымҩагьы дроуит рыбжьала.
…Буадахь исыԥхьоит бкасы.

222

***
Ахәа еиқәыцәашь снылха-нылхо.
Кәицқәак аарла еидыскылеит.
Инеиҿаскын срыҭәҳәа-рыҭәҳәо,
Ԥхаракгьы насгәыдҭәалеит.
Иԥхасырсит аҵх исхыҵәаз.
Шьҭа гәыбӷангьы сызҭода?
Ҿыц еиҿаскит амца иҿыцәааз,
Са сыԥсыр сеиқәызҵода?

223

***
Багеит уи адәыӷба, баасымхны багеит,
Аԥшатлакә имҵарсны иагеит иара абжьы.
Ара ажәҩан мацәысит, џьара ажәҩан еилгеит,
Аӡәы мрак анизгылоз са салахт ашәшьы.
Ԥшьаала ҳазныслоз мҩахәасҭак ҩԥоит,
Аихамҩақәа шәахсҭак рынхалазшәа збоит.
Еҳ, дарбан илԥыло нахьхьиӡа, нахьхьи?
Дәыӷбак аанҿасцԥхьаӡа иаанҿасуеит сыгәгьы.
Ашәҭыц иахыбаахаз ашьхыц закәи?
Ашьхымӡаҭра ахьаа хьанҭахоит иаҳагьы.
Ацәқәырԥқәа гәамҵуеит, бызԥырҵыз хара,
Бхьаагара ишаҵаз ишлеит аҟәара.
Инбыжьыз абаҳчагьы хәыцрак ахьшуп,
Ҳтәарҭагьы уаҟа банамба илаҳәит.
Аҷнышқәа рҽеиҭакуа бымҩа иазыԥшуп,
Амра шьыжьыла ишхынҳәуеиԥш бымхынҳәит.
Уи аахыс иҵӡозеи? – абжа сҳәоит, абжа зӡоит,
Сгәы инаӷрагыланы адәыӷбақәа цоит.

224

***
Еҳ, аԥслышқәа, ҽырԥагьақәа,
Ҽырба-ҽырба иԥшуеит.
Цәқәырԥа ссақәа – ажьаԥарҟьақәа,
Рҽеикәаԥсо иаауеит.
Унархьысыргьы – иааухьысыргьы,
Ираҭәам рҳәаӡом.
Иухысыргьы – унархысыргьы,
Рышьҭахьҟа ихынҳәӡом.
Ак лакәушәа, ак лакәымшәа,
Аҵх џьашьахәуп!
Аԥша ласқәа кәаша-кәаша,
Рашәахә рынцәахәуп.
Хазы ԥсыраӡа, уа ԥсылаҵа,
Амза шанхахьеит.
Баргьы саргьы гәыхәтәынаӡа,
Ҵламҵакаҿ ҳашәҭхьеит.

225

***
Ашәҭ иргәыҵыркыз адәеиԥш,
Аеҵә рыла ажәҩан шәҭит.
Аҵх иалатәаны аҭәеиԥш,
Акикиҳәа рбаӷьк ҿнаҭит.
Шоуп угәахәуеит, аха ишам,
Схәыцра аԥшәымам, егьсасым.
Аԥша ҿыхаам, егьашам,
Егьыхьанҭам, егьласым.
Сашәа схашьаӡом, мамоу,
Нас сцәашьы амца нацрасырсп.
Аҩсҭаа иакәзар знапқәа ахҩоу,
Шьҭа уи ала дыԥхасырсп.
Амза шаша ашәахәақәа,
Сашҭа рашҭаха еилыџьџьоит.
Урҭ исхыган сгәырҩақәа,
Аҭауад иеиԥш рыԥсқәа ршьоит.
Ашәҭ иргәыҵаркыз адәеиԥш,
Аеҵә рыла ажәҩан шәҭуп.
Аҵх иалатәаны аҭәеиԥш,
Арбаӷь ашьыжь иазыԥшуп.

226

***
Сԥацхаҿ ҭынчроуп, сбарҵаҿ ҭынчроуп,
Сгәаҵа ҭынчуп уаха аӡаҵеиԥш.
Сашҭаҿ ҭынчроуп, жәҩанаҿ ҭынчроуп,
Уа аеҵә аҵаԥсоуп аӡаӡеиԥш.
Нцәеи маалықьи зегьы ирымҭан.
Саргьы сыҟоуп гәыӷрак амцаҿ.
Хазы аҭынчра аҟәардә инықәтәан,
Аҽарԥхоит уа сыхәшҭаарамцаҿ.

227

***
Иӡааҟәрылеит, ҳаит абааԥсқәа, ахрақәа,
Иҟагәышьам, ма игаӡом рыбжьы.
Иӡааҟәрылеит ишӡааҟәрыло еиԥш аӷбақәа,
Уаҟа аԥсқәыршә еиԥш ихнаҩеит ашәшьы.
Иӡааҟәрылеит, ҳаит абааԥсқәа, ахрақәа,
Аха амшын еиԥш аҵх цәқәырԥаӡом.
Ахәырбӷьыц еиԥш аеҵә рықәсҵоит сгәы ахәрақәа,
Саргьы ахаҳә еиԥш сышӡааҟәрылахьоу збаӡом.
…Иӡааҟәрылеит ԥсаҭа бзиақәа ахрақәа.

228

***
Илҿахәмаруа ицәырҟьаз аԥшалас маҷ-маҷ,
Абнахь иԥхасҵеит.
Ашәа илзаԥысҵазгьы абар – акакаҷ,
Лыхәда инахасҵеит.
Аеҵә каҷҷа-каҷҷо илбарц иааигәаны,
Аԥҭақәа хысцеит.
Лқьышәқәа ԥшқацәан, ихьҭакыр ҳәа сшәаны,
Сқьышәқәа наршәысҵеит.

229

***
Ԥшак уазыруеит, рыцҳа ихәума?
Уи хәырбӷьыцқәак аҭахума?
Тык ҩарҩаруеит, абна илҵма?
Изышьҭоузеи, аҩыза ацәыӡма?
Цгәык ҟәуҵәыуеит, имлакымашь?
Мҿыда-мцада ихьҭакымашь?
Абырг дзыцәом, ицәа изхама?
Ихәыцра ашахеиԥш ипытлама?
Бгакгьы уууеит, баша иааԥсазаап,
Кәтыжь цәыгьманзаргь еилаҳазаап.
Аԥшқа дкьаасит, ԥхыӡк даршәама?
Иан дҭаҳәахаа дамхацәама?
Сгәы ҵәаауеит, икарахазар?
Амц изнымшәаӡо иархазар?
…Аҵх мҩасит, агәы ԥҵәама?
Ма зегь баша ҳарҳәацәама?
…Ҳхьаақәа нҵәама?

230

***
Ашьанҵақәа аҳаҩараҿ ишԥалашо!
Лаԥшыла рыԥхара сҭаауеит.
Сыхәда уа аԥшалас аҽнакәыршо,
Уабаҟаз, уаба? – исызҵаауеит.
Арҩашқәа ахрақәа ирҿакәашо,
Ирҿагьежьуа, ирҿаччо илбаауеит.
Ахьышәахәа ахьымҩақәа нықәҵаны,
Исыԥхьоит: уаала, уҽнумырхан.
Ҵыс хәыҷык, ҵыск аҽырҷыгәӡаны,
Иқәтәоуп махәык агәаԥхан.
Сҽыццышәқәа снаҩс рҽырҭынчӡаны,
Иԥшуеит ишыԥшыц ишанхан.
Исыгу сызхьымӡаз ауп, сымдырроуп,
Схәыцрақәа снаргоит хара.
Ухәышәтәроуп, ухьчароуп, умҭироуп,
Уаҳа ҽак сыдым сара.
Еҳ, егьрызҟуп, егьнасыԥдароуп,
Сыдгьыл, уа узыҳәан аԥсра.
…С-Аԥсынра.

231

***
Аҵх анҵәамҭа шьақәхеит,
Иагьымцо, иагьымаауа инхеит.
Ишьаҳаиҭитәма уа шәаџьҳәаҩык?
Дахьӡарц изыԥшу ныҳәаҩык?
Изцәырымҵуа ашьыжь ҵәахуп,
Ацхыраара маҷк аҭахуп.
Сынкаҩын аҵыс иаҵәа абжьеиԥш,
Ашара хсыртит аҳаԥшьеиԥш.

232

***
Аԥша ашьҭыбжь нылаҵаны,
Ицеит ишцара.
Тык быӷьқәак аҽрылаӡаны,
Акы аҳәоит хара.
Схалазаҵәы, атәыҩазаҵәеиԥш,
Хәыцрақәак сыртәуп.
Алашьцара сыжә еиқәаҵәеиԥш,
Сыжәгәара иҭакуп.

233

***
Сыԥсыбаҩ ахьықәу џьоук тәоуп еикәшаны:
Аҭакәажәцәа, аҭацацәа… саҳәшьцәа – агәҭаны.
Рыхцәқәа аужьуп, рыӡӷқәа амхуп,
зегьы шәыла иҭаҳәҳәоуп,
Аӡәаӡәала руазқәа узыцәнымхо гәырҩоуп.
Сыԥсы арҭқәа аҳауеит, уи абарҭ зегь абоит,
Аха ажәҩан иахьалоу сшыԥсым агәра агоит.
Абыргцәа аауеит рлабашьақәа кны,
Рацәак рыбжьқәа ҭымгаӡо, рылахьқәа еиқәны.
Иҵәыуеит уа сгәылацәа, сыуа, сҭынха,
Абар, адышшылацәагь гылоуп насҭха.
Сыԥсы арҭқәа аҳауеит, уи абарҭ зегь абоит,
Аха ажәҩан иахьалоу сшыԥсым агәра агоит.
Ашҭаҟны скәыба аарыгәҭыларкт аџьар,
Урҭ ԥшьаалаӡа хаҵак даарылҵын, абар,
Сызлаҟаз, сызлаҟамыз – ииҳәо рацәоуп,
Ҷытбжьык рхылҵуам, зегь шьҭа иӡырҩцәоуп.
Сыԥсы арҭқәа аҳауеит, уи абарҭ зегь абоит,
Аха ажәҩан иахьалоу, сшыԥсым агәра агоит.
Ахацәа ҭагылан уажәы амаша жны,
Скәыба ларышьҭуан наҟ-ааҟ еибарԥшны,
Џьоук нышәқәак нҭарԥсан: «иԥшьаз уԥсаҭа»,
Ажыгақәа иҩылыргеит снышәынҭра агәҭа.

234

Сыԥсы арҭқәа аҳауеит, уи абарҭ зегь абоит,
Аха ажәҩан иахьалоу, сшыԥсым агәра агоит.
Ҳәсеи хацәеи еишьҭагыланы ашьаԥахь инеит,
Заԥсуара зцәыӡыз уа рқьафқәа ҟарҵеит.
Ԥсаҭоуп ҳәа сызқәыркәабаз кәарак инхырҵт,
Исзааигәаӡаз рыда зегь ҳашҭа инҭыҵт.
Сыԥсы ԥырԥыруеит, уи абарҭ зегь абоит,
Хара ажәҩан иахьалоу сшыԥсым агәра агоит.

***
Ақәа ахҵәырқәа шьацәхыртәуеит,
Аӡиа иаҵәа ихгыланы.
Снапсыргәыҵақәа сырҭәуеит,
Мҩабжара снарԥыланы.
Ақәа ахҵәырқәа шьацәхыртәуеит,
Аҳаҳаира ҳаираҳәа.
Ашәҭқәа сыԥхьо иаалацәҟәуеит,
Ҳара ҳахьгьы шәшааира ҳәа.
Ақәа ахҵәырқәа шьацәхыртәуеит,
Иахьа араҟа чароума?
Амацәыс агәқәа аанартуеит,
Уи жәҩангәашә еимҟьароума?
Ақәа ахҵәырқәа шьацәхыртәуеит,
Шьагрын еимаагь рышьаӡам.
Уа џьара анасыԥ ҿнаҭуеит,
Уажәы ирамзар ԥсра ыҟаӡам.
…Ақәа ахҵәырқәа шьацәхыртәуеит.

236

***
Ашьыжь арҩашқәа ирыхтәалоуп,
Аха акәатеиԥш иӡысӡом.
Амахә хахақәа ирхьынҳалоуп,
Аха бӷьыцшәа иԥырԥырӡом.
Инырҿагәӡуеит мақьеи-шьанҵеи,
Џьаргьы ақьышәқәа убом иара.
Инрыҿцәажәоит ахәеи амцеи,
Ҽырбара агым, ҽырбара…
Иазыԥшызма уа ҭынхак иеиԥш,
Ахра аҩыҵраҿгьы илашеит.
Ажәҩан иалоу ан лҳақ еиԥш,
Меигӡарахда аԥхара ашеит.
…Саргьы сшеит.

237

***
Игәаҟуеит, ақәыџьмақәа рыц иаганы,
Иқәԥоит, аха аҽы иалшари, рыцҳа?
Аԥа акәшоит иахькажьу, уа шьала илаҳәны:
«Сеиҭымхоит, ӡәыр шәыҟазар, шәсыцхраа.»
Адунеи зегь сырҿыхар сҭахуп сыҳәҳәаны,
Гәыҵха инацлахуеит сгәыҵха.
Ишьҭоуп са сыԥсадгьылгьы ӷәӷәалаӡа ихәны,
Еихоит, аха изгылару, рыцҳа?

238

***
Сдәықәлеит сара заа,
Сзаагьы заа имҩасит.
Исҿаҳәоз аҵаа,
Сшахәаҽуаз сҩеидасит.
Ихәышҭаара иџьабон,
Ихықәхалаз атыша.
Шьанҵак наисырбон:
Аҳаҳаира гәышьа.
Инасыгәҭасны наҟ,
Сыхәрақәарҿ сыкҿарҵон.
Сбызшәа, арыцҳа – агәаҟ,
Лацәгьаҵас иԥхарҵон.
…Имцахә дарԥхаӡом,
Тәымк азыҳәа иԥсымҭәыз.
Ҵыскгьы шәаҳәаӡом,
Ашәҭышқәа рыԥсымҭаз.
Ԥхыӡла қәыџьмақәак,
Ирҟаҟоз аԥымаҵә.
Саԥхьаҟа – мҩақәак,
Сызхьынҳалоу сымаҵә.
Сахәаԥшыр ҳәа сшәоит,
Уажә еҵәак аԥсымҭа.
Алабжыш сыҟәшәоит,
Рада гәышьа – сҭәымҭа.

239

ҶАШЬА
Уа ушиҵәҟьаз хьӡыс,
Иусҭеит сара «Ҷашьа».
Сҳәыс хәыҷ, уара сҳәыс,
Уа мышрақә зызҳаша!
Иҟагәышьам уан,
Заацәаны уеиҭымхеит.
Абгақәа ирҿашәан,
Абаҩқәагьы рзымхеит.
Еиқәхаз сшьамаҟа,
Унарԥыло ԥшьаала,
«Сузыԥшлои шаҟа», –
Урылаԥшлоит гәырҩала.
Зны-зынлагь, ҵаны,
Ԥхыӡла иубагәышьоит.
Ачыргә хшыла иҭәны,
Уаҵасуа иуцәагәышьоит.
Аӡын цәгьоуп сынтәа,
Аха иаҳҭоуп аамҭала.
Аԥҳә, аџьыка, аҭәа,
Угсырхом ламала.
Аха изыԥсахша уан,
Уаҳа иҟалагәышьом.
Узыниаз узшан,
Иуцәцаз хынҳәгәышьом.

240

Саргьы аԥсцәаҳа ус,
Сӷаритәит – ҽырҩашьа.
Иҳачҳалароуп сҳәыс,
Измаӡамгьы чҳашьа.
…Ҷашьа.

***

Аҵх иаушаз аухьеит,
Ихыкьасоит адгьыл аирыӡ еиԥш.
Баргьы саргьы ҳхала ҳанхеит,
Абаҳчагьы аҽаԥсахт аԥхыӡ еиԥш.
Аԥшалас иадырп иара атәы,
Иажәымкәа… иҿацәамкәа… ихәыҷымкәа.
Гәыӡрала са сқьышә ԥшқақәа рҭәы,
Аӡыхь ишарҭәуеиԥш ахмаҷырқәа.
Аеҵә еилаҽырбоит хыхь,
Исыхәлаччоит быбла маахырқәа.
Ӡышәнаҟа ихыбҭәҳәалан сгәыхь,
Ҽакала иласхеит сыжәҩахырқәа.
Амзаҿа цәырҵт еикәаҭәы,
Аӡамҩақәа шәымкәа… икыҷымкәа…
Гәыӡрала са сқьышә ԥшқақәа рҭәы,
Аӡыхь ишарҭәуеиԥш ахмаҷырқәа.

242

АҬЫЏЬҲАИ АӠЛАГАРЏЬИ
Аҵх цоит имыццакӡакәа,
Хыхьынтә аԥҭақәа лбаауеит.
Ԥшак рацәак аҽмырӡаӡакәа,
Акы ацәыӡызшәа иԥшаауеит.
Маӡа икылԥшуеит, инеихәлаччоит,
Кәиц хәыҷқәаки ацәашьи.
Уа аӡлагараҿ ҩыџьа еилаҵәоит, –
Аҭыџьҳаи аӡлагарџьи.
Бжьыцәгьак азқәынҵо, дыдроушәа,
Ӡыԥак гәамҵуа ҵаҟа инхеит.
Алуқәа аргьежьуеит дырдқәоушәа,
Аџьықәреи рыцқәа нҵәахьеит.
Урҭқәа зхыда, ма изҭахыда?
Ԥсаатәк иамҵәыжәҩақәоуп агәқәа.
Акгьы збарҭаӡам ахыда,
Ахыб иқәкәашоит ақәа.
Аҭыџьҳа нага ҽакы лгәалоуп,
Лажәа ахьы аԥссоит, игәыкуп:
«Сџьықәреи ҟаԥшьгьы слагароуп.
Акыр ҵуеит, иара ҿырпуп».
«Уа иуадаҩым уи быгәҭыха,
Зегь ҳаицхыраароуп ҳаних…
Бџьықәреи ҟаԥшь – уаҵәауха,
Нас – быкәҷарақәа рзы аиӷ».

243

Алуқәа аргьежьуеит аффаҳәа,
Еҳ, аӡы иамоу закәы мчи?!
Изынеиԥырҵуам уаха уаҳа,
Аҭыџьҳаи аӡлагарџьи.

***
Адыд ақәа алагоит, амацәыс иараӡоит,
Ихыкьасоит адгьыл аирыӡқәа.
Аԥша хьшәашәа агәалақәа сгәы аарлаҳәа иалаӡоит,
Ох, гәышьа, сыҟоуп сымԥсыцкәа.
Исзышьҭымхуаз саҵазма, зааны сзыркаразеи?
Ма џьара сқәыԥшрагьы сԥылом.
Амахәқәа ҩазар аҵарақәа ирхароузеи?
Ирҭаауам, избанда ирзынкылом.
Аццышәқәа сықәнаԥсон аамҭақәа реинҟьара,
Зны-зынлагь сарӡысуан шьала.
Ах, инаскьагацәан аԥҭақәа реимҟьара,
Ӡыхәашьык сыхәлаҵәон ԥшьаала.
Ԥсаатәҵас ибналаӡом сыхәрақәа схибаҳәа,
Исылакшоит сымшқәа ршьапхыцқәа.
Стәоуп уаха сымала, схьаақәа сыҽрылаҳәа,
Ох, гәышьа, сыҟоуп сымԥсыцкәа.

245

***
Сашҭа инҭашьқьырт аԥша ҿыха,
Аеҵә ажәҩан иаҿаԥсоуп.
Аҵх иалашәҭуеит аҽыхәа,
Изцәыбналаз сара соуп.
Амза ахьышәахәа унаҿыхәа!
Ахьырхьынҩы еиԥш иџьбароуп.
Ахьырхьырҳәа ӡыхь быжьк ааҩуеит,
Лыӡбахә аума, мшәан, иаҳәо?
Ҵыс ашәа хаак слымҳа инҭаҩуеит,
Сарԥеиԥеишоу, сҿанаҳәоу?
Уаҟа ашьацраҿ схәыцра акы аҩуеит,
Хазгьы ауапеиԥш сынҭаҳәҳәо.
Хыхь исхалаз ашьапызаҵә,
Сыгәшәа акырӡа иҟанаҵоит:
«Илаҟәымзаргь уажәазы умаҵә,
Нас угәҭыхақәак наӡоит.
Лыцәа уалоуп ԥҳәызбак мшыннырцә,
Мҩа харак лшәоит-илзоит!»
Сыкәа иҭаршәуп сықәра аԥҽыха,
Уи сацәшәоит, сагьацәшәаӡом.
Аамҭа иамаӡам аԥшыха,
Агәқәа рымаӡа нҵәаӡом.
Аҵх иалашәҭуеит аҽыхәа,
Акьыркьырбыжь сызхаӡом.
…Сызбыхьӡом.

246

***
Иԥшуеит хара абахә ҿыԥсақәа,
Акырӡагь иааԥсаны.
Ицоит, ицоит асыԥсақәа,
Асыԥсақәа ӡыҭны.
Еҳ, насшәа иубартә иныҵкәырны,
Аӡыхьқәагь неилаҭәап.
Еҳ, насшәа, нас абжьы ныҵакны,
Иаацәырҵып акаԥкаԥ.
Рлакҭа хазхап хазы ахрақәа,
Иуҿаччап ашьырхын.
Иарӷьап аӡҳәырагь ахәрақәа,
Хәырбӷьыцхап аҳаскьын.
Ицоит, ицоит асыԥсақәа,
Идәықәлеит иҭәаны.
Хара сыргоит са схәыцрақәа,
Уа сымахцәқәа срынкны.
Ҳдыркареит аамҭа еиқәарақәа,
Ҳаиларгьежьуа быӷьҵас.
Ианбанҵәо сыжәлар ргәалақәа,
Ианбаӡыҭришь абас?
Ажәытә, аҿатә ирхыргахьоу,
Ирымнаххьеит рыхәҭак?
Ианбеинҭәыло, ианбаҭынчхо,
Ианбарԥыло ааԥынрак?

247

Иузырхәом ахра ҿыԥсақәа,
Иузықәцом иршәаны.
Ицоит, ицоит асыԥсақәа,
Асыԥсақәа ӡыҭны.

***
Шьҭа сахьынӡазцо сыздыруам,
Сеидру шаҟа ԥшацәгьа сысыз.
Аӡы иҭамлаз аӡы дзыруам,
Дҳаракырам храмш иаҿымсыз.
Млаӷәырк ҳәацәоит ҵлак аҽалак,
Бзиак иазҳәам саҟаҭәазар…
Уаргьы гәалак… саргьы гәалак,
Лаԥшы-хыршәык ҳаҟаҟазар?
Сиеҵә ԥшуп аҽынаԥхьакшәа,
Мап, егьцәышым, егьцырцыруам.
Сқәыԥшра камҳаит ахқәа анақәшәа,
Аха дааракгьы ицҳафыруам.
Даҽакала сыҟан ԥыхьа,
Ак рацәасшьон, даҽак ҟәнысшьон.
Аҵх касыԥсон иԥыхха,
Амш шьацҳәала исҳәынҷоз џьысшьон.
Сгәы мԥыруазаргьы иуазыруам,
Ныхак еиԥшуп – хара ихысыз.
Насшәа сеиқәтәашьа сыздыруам,
Ашәа згым иоуп аԥсра иахысыз…

249

***
Зегьы-зегь ирхыҳәҳәо, иахшазшәа маӡак,
Сыжәгәараҟны аҽеиҵыхны игылан хьацак.
Аҵхқәа қәахьшәашәеи ԥшацәгьеи анырҭаз,
Аҽахьчон уа иныҵатәа сыцә ду «Патаз».
Уа ицәон, иҿыхон ашара иазыԥшны,
Иныҵыҵуан ашьыжь, аԥсы даара ишьаны.
Шьыбжьонк азы иаахәыҵҟьаны урҭк аҽашәеит,
Зышықәсқәа иҭырфаахьаз сыҵла хнажәеит.
Сызлахәарыз, рыцҳа, ҿҳәарала ианынҵәа?
Мҿыс уи суаџьаҟаз изгеит еихыҵәҵәа.
Уиаахыс шаҟа аамҭа цахьоузеи иҳанто,
Аха сыцә ду уажәыгьы иахьтәац ауп иахьтәо.

250

***
Ихысбыжьқәа уаҟа ишгац игон,
Дара аҳәыҳәқәа ихысны ишцац ицон.
Зны уа «илаԥш» ҭеибылуан шьашәы,
Диқәшәиуан «мышьҭацәгьак» деикәашәы.
Митәгьы ҵуам, исгәалашәоит уажәеиԥш,
Диқәыӡбон, диныцәҳауан Ажәеиԥшь.
Анаџьалбеит, дрыцҳахт, ибаӡом,
Дахьынтәхысуа иабџьар бжьаӡаӡом.
Зхи-зыхшыҩи зыблақәеи еимадам,
Ҳаԥшьа ԥҽуп, дахьноугалак дмаҭәам.
Акгьы злам «зегь зхароу» диԥшаауеит,
Нцәа дызмамгьы анцәа иҟнытә даауеит.
Ихысбыжьқәа ахьгац ишгац игон,
Дара аҳәыҳәқәа ихысны ишцац ицон.

251

***
Иухьзеи, уа сыҵых, ухәума?
Узыргәаҟуеи, узырҵәыуеи абас?
Ҵыхәтәажәак уҳәарц уҭахума?
Узжырцгьы уҭахгәышьоума нас?
Акгьыҟам рацәак сызлауеиӷьу,
Исырҳаз аҵкыс сцәыӡқәа рацәоуп.
Сышәхымс хәыҷ аҟынӡоуп сахьнеихьоу,
Сгәаҵӷақәак блуп, еихыҵәҵәоуп.
Аха сықәра науаҩызгоит кырӡа,
Уара амра умбаӡакәан уԥсуеит.
Узгарҵыз агара нахьхьиӡа,
Дырҩегьых ҽа ҵхык арҵысуеит.
…Сара аҵхқәа ицо сыԥхьаӡоит.

252

***
Аҵх бжьаӡуеит, амра аимҭоуп,
Ныҳәаҩык дшәырныҳә!
Сарма нацәкьыс аҵыс ықәтәоуп,
Сарӷьа нап– аҳәыҳә.
Аҭыг-аҭыг, уча-хачла, –
Аҭәҳәа ҟаҵатәуп.
Ашәи, ашҳам шьҭа маҷ-маҷла,
Наҟ иԥхаҵатәуп.
Раӡын ӡаӡа махәык иқәҭәоуп,
Бла хаала унахьыс!
Сарӷьа нацәкьыс аҳәыҳә ықәтәоуп,
Сарма нап – аҵыс.
Быды-быды, нас ԥсҳәаҿа,
Быгы-быгы шьам.
Цыха ӡыла иҭәыз ухраҿа,
Цха-саранџьла – уџьам.
Сан акы лымҭоуп, саб акы имҭоуп,
Аџьнышцәа, шәысҭыҳә!
Сарма нацәкьыс аҵыс ықәтәоуп,
Сарӷьа нап – аҳәыҳә.
Цәама-жьыма, ааҵра-мыҵра,
Быжь-џьара сынхоит.
Мшын ҵаулоуп сара схәыцра,
Сызгәаԥхо сгәаԥхоит.

253

Амаалықь дызқәиҭу сыҭоуп,
Дагьысхалеит ԥсыс.
Сарӷьа нацәкьыс аҳәыҳә ықәтәоуп,
Сарма нап – аҵыс.

***
Амза сҿаԥшуеит, саҿаԥшуеит,
– Узырхәыцуазеи? – аҭак ҟанаҵом.
– Узгылоузеи? – са исызҵаауеит,
Сызгылоу схаҭа исызҳәаӡом.
Амза сҿаԥшуеит, саҿаԥшуеит,
– Уабацои? – аҭак ҟанаҵом.
– Иухыҵуеи?– иара сызҵаауеит,
Исхыҵуа схаҭа исызҳәаӡом.
Амза сҿаԥшуеит, саҿаԥшуеит,
– Уааԥсоума? – аҭак ҟанаҵом.
– Уажәхьоума? – иара сызҵаауеит,
Уахак акгьы аҭак сызҳәаӡом.
…Амза сҿаԥшуеит, саҿаԥшуеит.

255

***
Аҭыԥҳацәа ӡхықәк аҿы еизаны рцәахәқәа ӡмыжьк
ихырыԥсалон, зцәахәмырша мӡааҟәрылакәа
кыраамҭа иххалоз, лынасыԥ ааигәахеит ҳәа ԥхьаӡо.

Аҭыԥҳацәа аӡхықәахь иаауеит еиманы,
Ргәыӷра лашарақәа ргәаҵа инҭакны.
Аԥшалас рыбжьахәмаруа ирыцуп аҽӡо,
Абжьы амыргаӡаргьы аԥсы нархьыгӡо.
Аҭыԥҳацәа-агәилқәа, уа ччаԥшь-хьыҵәҵәақәа,
Аӡәаӡәала инхырҵоит аӡмыжь рцәақәа.
Абар, реиҵыбӡак лхәаша ҵысҵысуеит,
Аӡыжь иаҵәа ихыланы ицоит, иӡысуеит.
Аҭыԥҳацәа гәырӷьо, уи рылаԥш ахуп.
Аԥҟақәа ирҿырҵаазшәа иԥрырц рҭахуп.
Разҟы ԥшӡа дрыгәҭылак изҿу кәашароуп,
Разҟы ԥшӡа дрыгәҭылак изҿу шәаҳәароуп.
«Ашьхыцқәа, иҳашәҭаз шәцәа азыҳәа, иҭабуп!
Ушьҭангьы шәа шәҟынтәи еиҳау ҳазыԥшуп.
Дарбанушь, дарбану ибла ҭаԥхо,
Ашәҭқәа днаҳалганы, ҳашәҭыц дызтәхо?»
Абар, аԥсабара ҿахоит, иҽырбоит,
Абар, аԥҟацаҳәа ҟамчышьҭыбжьык гоит.
Икаба… икәымжәыхәа… имаҟа дҭабаҟа,
Абахә даҿысхьеит иҽышьҭа анԥыҟҟа.

256

Аҭыԥҳацәа рҩыза рыԥсы даҿҳәароуп,
Адгьыл лашоит, шәаҳәароуп, кәашароуп.
Шьҭа амаӡа абаҟоу, ахәаша ҵысҵысуеит,
Аӡыжь иаҵәа ихыланы ицоит, иӡысуеит.

СЫМШҚӘА
Сымшқәа сдырхуеит сара аҳаҟьеиԥш,
Урҭ зынгьы аҟамеиԥш сырхәуеит.
Насшәа сырхуеит дара амақьеиԥш,
Зны-зынла алыхәҭеиԥш сырхәуеит.
Зны снарымпыҵшәоит арыц еиԥш,
Хәыҷҵас зынгьы сгәы ԥшқа ршьышьуеит.
Сымшқәа срааӡоит сара асыс еиԥш,
Аҵыхәтәан гыгшәыгҵас сыршьуеит.

258

АЦӘҚӘЫРԤ ЕИҚӘАРАҚӘА
Адгьыл агәалақәа, –
Аҵлақәа имӷьацо…
Ацәқәырԥ еиқәарақәа, –
Сыхәрақәа имӷьаӡо.
Ҭынчра ҳәа шәымаӡам,
Иарбану шәзыруазыр?..
Салашәхәыҽ шәымаӡа,
Ишәыхәоны жәдыруазар…
Ашықәсқәа идырлашәыз,
Гәамҵны ишәҿахысуама?
Асаби ишәыларшәыз,
Иҵәаабжь шәхьысуама?
Шәшаҭаны, сшаҭаны,
Дарбан иаҳзыӡхыҵуаз?
Стәылаҿ сыбжатаны,
Сҵәыуара ззышьҭымхуаз…
Исылымӡо, ишәылымӡо,
Ас изаҳчычоузеи?
Шәааигәышьоит шәҽынкынҵо:
Ихьчамзеи, ихьчоузеи?
Ацәқәырԥа рыцҳақәа, –
Сшәаџьҳәара адаҟьақәа…
Амчыда ԥсы-цҳақәа,
Сгәаҟрақәа ргәаҟрақәа…

259

ДИБЕИТ, ДИАҲАИТ, ДИГӘАԤХЕИТ
Дибеит, диаҳаит, дигәаԥхеит,
Дылҿаԥханаз диҿаԥхеит.
Инапеимдахь ҵоурахеит,
Лхәыҷымаҷ ҵабыргхеит.
Дибеит, диаҳаит, дигәаԥхеит,
Ҭацаагара ҳәа ицатәхеит.
Ҵаул чарагь ашәахеит,
Ҽыҵәах-цәырымҵ аҭаххеит.
Дибеит, диаҳаит, дигәаԥхеит,
Еибаныҳәеит, еибарҽхәеит.
Анқьаҳ ԥызҵәоз неилатәеит,
«Алмас» ахәгьы неимдырххеит.
Дибеит, диаҳаит, дигәаԥхеит,
Ушьҭа рхала иааизынхеит.
Дигәыҵаҳәҳәо дааирԥхеит,
Уи аҭакгьы ҟаҵатәхеит.
…Дибеит, диаҳаит, дигәаԥхеит.

260

УАРАДА ГӘЫШЬА…
(Ан. Возба игәалашәара иазкуп)
Уарада шәнеибаца гәышьа,
Хаҵак игәаҵа ҵыблаауп.
Ашәа ӷызуеит, иӷызгәышьа…
Ажәҩанаҿ аеҵә еилҟаауп.
Уарада гәышьа шәҳәагәышьа,
Кәаԥуп, ушьҭанахыс ҳәаауп.
Шәҿыха! – сыҳәҳәоит, сыҳәҳәагәышьа,
Марда-маҭык ашҳам насхьыст.
Расамахәк мҵарс шәеихагәышьа,
Адыд еиԥш хьаацәгьақәак сыст.
Иҿыблаауа сыхәра шәыхәшәтәгәышьа,
Ахаҳә еиԥш сеиқәыхьшәашәа сдыст.
Сыԥрак лаҟәуеит, илаҟәгәышьа…
Сыбызшәа адацқәа ԥыҵәҵәоит.
Ишьоуп, са сҿырпынгьы шьагәышьа…
Ҩымаак агәаҵа еиҟәыҷҷоит.
Уарада радара гәышьа,
Кәицқәакгьы шрацәахо збоит.
Хнышьырқәак хон, ихагәышьа…
Сеилшьаауп, сара, акырынтә сырҳәуп.
Аццышәқәа ирылҵыз шәхынҳәгәышьа,
Шәашҭақәа ҵаак рҿаҳәуп.
Ҳаӡрым ҳәа сгәы шәырӷәӷәагәышьа,
Ишәыԥхьогьы ааԥсоуп, илаҳәуп.

261

Уарада шәнеибаца гәышьа,
Сбаашқәагьы еимаркыр ҳәа сшәоит.
Уԥшәмара цәҟьарас ианыршьуа,
Уԥсадгьыл арыц еиԥш еиҟәшәоит.
Фырхаҵак иԥсымраҿ даныржуа,
Ҽаӡәы ихәда ҟармак нахашәоит.
…Уарада гәышьаӡа гәышьа,
Уарада гәышьаӡа сҳәоит.

***
Дәыкрынк сашәын, дәыкрынк сашәын,
Ихәыҷӡоушәа збахоит сықәра.
Маҿак ажәҩан, маҿак ажәҩан,
Маҿак ажәҩан ҭаршәуп сыкәа.
Ҵыск ҷырҷыруа, еиҭаҷырҷыруа,
Хьыҵәҵәа бжьыла наҟ исыԥхьоит.
Иџьуџьууа, еиҭа џьуџьууа,
Шәахәақәак аӡаӡа дрыԥхуеит.
Мшәан, дабаҟоу ааԥса-кара?
Аԥша иасуа гәыӷра гәы-хәшоуп.
Самҵаныҳәоит Гәашьа лгара,
Сдақәа ирҭахәмаруа лгәыҳәԥыхшоуп.

263

***
Цәқәырԥа шьҭыҵқәа санырхыз,
Ишсыхәлаччоз снаскьаргеит.
Сбырԥхо џьышьа сшыбзыԥшыз,
Саныббылуаз сызгәамҭеит.
Амҵәыжәҩақәа аҽрынҵаны,
Сҟармаҵыс хәыҷ абацеи?
Иаԥықәсылеи иахьӡаны,
Наунагӡа аҽабаӡеи?
Ԥсеиқәырхагақәак шәысҭаа, –
Зегь башаӡа рызҿысҭит.
«Аса-мыса былра хьаа»,
Аха бымца сызхымҽит.
Иԥшуп ашәҭыц канӡаны,
Афҩы хаала изухәом.
Иаргьы ашәак азаԥҵаны,
Егьа уургьы иузырҿыхом.
Зынӡа тәыс иҟабҵаӡеит,
Сгәы икарахаз – ақьиа.
Сыббылӡаҵәҟьеит, сыббылӡеит,
Сыбҷиаҵәҟьеит, сыбҷиа…
Ԥсеиқәырхагақәак шәысҭаа, –
Зегь башаӡа рызҿысҭит.
«Аса-мыса, былра хьаа»,
Аха сыҭәҳәагь сазымхәшәтәит.

264

АУАҨАԤШЬ АҼЫ ҞАԤШЬ ДАҚӘТӘОУП
Абар, мраҭашәара инаҿалоит ашәаԥшь,
Ашьха ҟаԥшьык аҟәыншәылоуп.
Ҽы ҟаԥшь, кәымжәы ҟаԥшь, днаскьоит – ауаҩаԥшь,
Иҽеиҵыхны ишькыл ҟаԥшь дангылоуп.
Ҵла ҟаԥшьк аҽаларԥсны иԥшуп ҳәынҵәырҟаԥшь,
Ԥша ласык шәҭы ҟаԥшьк иазхәыцуеит.
Ҽы ҟаԥшь, хҭырԥа ҟаԥшь днаскьоит – ауаҩаԥшь,
Иблақәа мца ҟаԥшьк рхыҵуеит.
Ӡы ҟаԥшь, хаҳәы ҟаԥшь ирҳәап егьа жәабжь,
Аҵх ҟаԥшьхап егьа рыла.
Ҽы ҟаԥшь, ҟамчы ҟаԥшь, днаскьоит ауаҩаԥшь,
Абна ҟаԥшьуп еиԥынчыла.
Лакә ҭыԥҳа – ҵкы ҟаԥшь ишьҭылхт лҵәахҵәаԥшь,
Лашҭагьы ашәаԥшь ҟаԥшь ашәылоит.
Ҽы ҟаԥшь, разҟы ҟаԥшь дааигәоуп ауаҩаԥшь,
Иҽеимаа ҟаԥшь ашьҭа схыԥшылоит.

265

***
Аԥша хылас, аԥша ныҟәа,
Тәамҩахә амаӡам адәныҟа.
Абжа чча-ччоит, абжауууеит,
Ахәы ацәыргазшәа иҟуҵәыуоит.
Анаџьалбеит, анаџьалбеит,
Џьара агәы амҟьоит, џьара абжьы амԥеит.
Сшыжәбац сыҟоуп, са сеицамкит,
Иамхаццакыз ила ажьа амкит.
Аԥша хага, шьап хырҟьаҟьа,
Амҩа инахоит ԥагьа-ԥагьа.
Абжа хәуп, аха абжа ашәазаап,
Аӡәы дархәыцит, аӡәы даршәазаап.
Акы ԥшаатәума? Акы мыцхәума?
Хара ибжьаӡхьоу шьҭак ихума?
Џьара ак аршәит, џьара ак архәеит,
Џьа иҭаслымхеит, џьа иабџьархеит.
Исыздыруам уи иаԥхықәу…
Цәҟьарак амоу, баша идәықәу?
Сшыжәбац сыҟоуп, са сеицамкит,
Иамхаццакыз ила ажьа амкит.

266

СЫХЬАЦА
Сыхьаца ԥшӡа, сыҵла,
Сыҵла ааԥса-гәаҭеи.
Схәыцрақәа – рыӡхыҵра,
Бжа-маӡа, сдунеи.
Сгәалашәара, сгәала,
Сҵәыуара, сҿара.
Сан рыцҳа лнапала,
Еиҭалҳаз, уара.
Упытҟәырқәа птаанӡа,
Сгәаҵаҟны хьҭахеит.
Сышәара иузҳаанӡа,
Сангьы дхарахеит.
Дызбалоит уи ԥхыӡла,
Сашьцәа рыгәҭаны.
Сыҵла гәыраз, сыҵла,
Умҵаҟны дтәаны.
Сызго иҽы кәадыруп,
Сагьицәшәом рацәак.
Ишсызгәаҟуа дыруп,
Исыцәцаз ҭаацәак.
Аха схьаақәа анхыҵуа,
Инасхьыгӡа убжьы.
Умахәқәа насхьырсуа,
Сӡамҩақәа аашьышьы!

267

Усҟан санхәыҷыз еиԥш,
Сгарашҟа снаԥшып.
Сан рыцҳа лгәыҳәԥыхшеиԥш,
Улабжышқәа зжәып.

***
Сара сгәаҵан ашәак ииуеит,
Анцәа дуӡӡа имҭаны.
Аҵыс ашәҭыцқәа ирфыҩуеит,
Ааигәа аҵәамахә иқәтәаны.
Амра ахьышәахәа лаҟәын,
Ахәда ихшьуп какаҷушәа.
Ԥшьаала снацәажәар сҭахын.
Даҽа ԥсаатәқәак маҷушәа.
Аха ибналар ҳәа сшәаны,
Сыԥсы лазгаҩазгаӡом.
Уажәааныла, есуажәааны!..
Ҽа насыԥрак сгәы аҳәаӡом.
Шьхыцк абаҳчаҟны иԥшаауеит,
Хазы аҩызцәа ирымданы.
Сара сгәаҵа ашәак ииуеит,
Анцәа дуӡӡа имҭаны.
…Аҵыс ашәҭыцқәа ирфыҩуеит.

269

***
Ашьыжь ауеит қәаԥсатоушәа,
Иӡыҭуеит ушьҭа аҵх мчыда.
Хаҳәи шьанҵеи рыԥсқәа ҭоушәа,
Улаԥш рықәшәоит ҷыда-ҷыда.
Ус, каԥкаԥқәак – аҵәық, аҵәық,
Иаалырҟьан рыбжьқәа неилысит.
Инарышьҭырхх – аҵықь, аҵықь,
Ахра бџьарк аҿамацәысит.
Ицәқәырԥеит Ажәеиԥшьаа рашәа,
Абчараҳ иҭыҵра мшызаап!
Шәарах жьыла еибырчаша!
Башаӡа сҟырҟы мшәышәызаап.

270

АМЗА АМШЫНАҾ
Амза хыхьӡа жәҩан иҭамӡеит,
Ацәқәырԥ ирҟьоит амчи амҩеи.
Сыҵәгәыр сыршәын, мап, иаҿамӡеит,
Анаџьалбеит, ԥсыхәас иамеи?
Исыздыруам уи злаҭыҵуа,
Исзеиҭагом – зынӡа ԥсыӡак.
Стәоуп уажә схала сынкахәыцуа,
Сшәоит ирфар ҳәа уаха ԥсыӡқәак.

271

***
Икылԥа-кылԥшуа, рыҽӡаны,
Ажәақәак уалыуашоит.
Хәыӡи-шырӡи еилаԥсаны,
Цыра-цыра еилысыҟәшәоит.
Амза ахьышәахәа ҿнарпын,
Ашҭа еиужьқәа ирықәыршоуп.
Хараӡа абырг иҿырпын,
Ҭацак илҿыхтыга-ашәоуп.
Аеҵә сыблақәоуп уаха,
Ажәҩан еҵәа схылԥахеит.
Лакә хазынақәа рҭыԥҳа,
Каба шкәакәа сзылԥахьеит.
Хәарҭара алам арахәыц,
Агәыр аҵа икылымсуа.
Махәҿа ԥышәагоуп ахыц,
Шәарах маҟа анымҩасуа.
Ахьтәы даҷқәа аҽрынҵаны,
Гәырӷьарак аҽсыкәнаршоит.
Хәыӡи-шырӡи еилаԥсаны,
Цыра-цыра еилысыҟәшәоит.

272

***
Изцода наҟ зықәра инахыԥан?
Амҩақәа еихҵәоуп, еихьыгӡоуп.
Сышықәсқәа араҵла еиԥш сырҟәыбан,
Сымшқәа каканшәа икаԥсоуп.
Ҵәаҟьаҵас гәыӷрак унамҷар,
Ишәарҭахоит умчи уразҟи.
Иалшари, иавубои уабџьар?
Цәҟьарак иузақәымкзар уи…
Ашәаԥшьқәа сырҿыхәоит аӡыхь еиԥш,
Амацәыс иалоуп сыхәҭак.
Уашҭа узахымсыр аҵысхә еиԥш,
Укәаҿ инҵәоит зегь рҭак.
Ашьхараҿ ага-ԥшагь хьшәашәоуп,
Ашьха-ԥша ага аҽакуп.
Ушьҭак уҭнымхазар башоуп,
Уԥсра аҵкыс уира алахь еиқәуп.
…Иԥысшәоит сара арҩашқәа рԥанқәа,
Ахьыԥсҭаҿ ахьышәҭқәа сыҟәшәоит.
Араҵла иҿышәшәоит акаканқәа,
Араҵла акаканқәа ҿышәшәоит.

273

АҼАЦӘҚӘА
Нахьхьи џьара аҽацәқәа ҵаҳәоуп,
Џьанахк рыцраҳәоуп ирызкугьы.
Иантәалоу хамыла дҭаҳәҳәоуп,
Сазхәыцуеит ихәыцшьоу, дзакәугьы.
Хазы сыблақәа хоуп ҽаџьара,
Шьхатәылаҟа – аасрахь, аӡҳәырахь.
Уа, ҽацәқәак сызбом сызхара,
Аԥхӡыхьшәашәа нақәнаҭәоит сылахь.
Ибналоит ирҿасыр сыԥба,
Ма сыгага џьа инахьаԥшыргьы.
Шәҽырба, нас, аҽацәқәа, шәҽырба!
Ишәхыкны уа шәыжәҩан хәашьыргьы.
Хақәиҭроуп урҭ шьала изызшоу,
Ирзыҟоуп ҽакала аԥсабара.
Еиларгошәа збоит џьоук иԥшьоу,
Аҽацәқәа иртәышьҭрам ахкаара.
Нахьхьиӡа, ирыбжьан, иҵаҳәоуп,
Џьанахк рыцраҳәоуп ирразҟхазгьы.
Иантәалоу хамыла дҭаҳәҳәоуп,
Инархиҟьоит ҟамчык ирызкхазгьы.
Са сыблақәа хоуп ҽаџьара,
Шьхатәылаҟа – аасрахь, аӡҳәырахь.
Уа ҽацәқәак сызбом сызхара,
Аԥхӡы хьшәашәа нақәнаҭәоит сылахь.

274

АРҨАШ
Арҩаш анышәом атәра,
Ижәылоит, иҭәаҭәоит, иқәҵоит.
Аҽеиԥш инҭагылом аҭра,
Инкаԥоит, џьара икәараҵоит.
Еиқәышлаҳәа, арахь егьҿаны,
Уаваҩла, мап, узахьӡом.
Данымиац аӡә аӷәра аҿаны,
Ахаан икәадырны убаӡом.
Гәеисырҭоуп – ҳаҩареи бахәи,
Ԥышәароуп – ас изырӷәӷәаз.
Хаҳәқәак агәыҵаԥсоуп уи,
Ҽеимааҵас амҩан иархаз.
Быргҵас џьара инатәаӡом,
Итәар, итәанхалар ҳәа ишәоит.
Аҟамеиԥш аҭра иҭаӡаӡом,
Анахәҭеиԥш аԥша нахнаршәоит.
Иаҿуп хаз ашәахгьы аҭәара,
Икаҳауеит, игылоит, еисуеит.
Арҩаш анышәом атәра,
Ианышәар, џьарак ҳаицыԥсуеит.

275

ДЫЦӘОУП САРИА
(Смоҭа илызкуп)
Дыцәоуп Сариа, схәыҷы,
Иҳақәиҭхәу, сгәыӷра дыхьча!
Дҿыхаанӡа ашыла шәҷыҷы,
Данааԥшлак уи ала дшәырча!
Настәи, о, нас даҽакхоит,
Илеигәырӷьо аԥша аслап ашақә.
Алакә ссир дагәылак дсырԥхоит,
Лакәқәак иреиԥшым алакә…
Амц, аԥаршеиқәа, аҭыӡшәа,
Лгәыраз хәыҷ, мап, иҭаӡом.
Илнырыр аӡыхьқәа рбызшәа,
Амҩан ахаан дшабаӡом.
Шьашәраҳ инапымшқәа дырнысҵт,
Ахәрашәа сзызҳәо ла лоуп.
Цҳасгьы лаԥшы хаак сызхылҵт,
Шьҭа саџьал ҽа маҷк ихароуп.
…Илыхәлаччо амра ашәахәа,
Ашьац еиԥш иартатоит лыхчы.
Дыцәоуп Сариа дҭахәхәа,
Дыцәоуп, уи саҳкәажә, схәыҷы.

276

***
Аԥҭаҿ амза аҽаҵәахт,
Аӷьыч иеиԥш аҽӡаны.
Алым еиқәаҵәа – аҵх
Тәоуп аҽхыршәааны.
Аԥша абӷьыжәқәа ӷәыхны,
Иаԥнацоит, иартәом.
Егьа угаргьы ишьҭыхны,
Сааԥсара узгом.

277

***
Ҳахьынтәаауа цәырҳгаӡаргьы иҳахәом,
Иҳаашьазгьы дыруп, еимактәым.
Харамхәыццәақәак цәажәоит: «ушьҭа егьҳахьуам,
Шьҭа ҳаԥсадгьыл изгарым атәым».
Аха игәарҭом хысбжьык мгаӡакәа,
Ишҳақәшәало имшәышәӡакәа ахқәа.
Ашьа иҳалҵуа шҳалҵуа ҳамбаӡакәа,
Ишнылаԥсуа имиц ахәыҷқәа.
…Илашәхеит ҳагәқәа.

278

***
Аԥша ҭынчхеит сашҭа инҭашыланы,
Инықәтәа-аақәтәо, иубахьоу аҳак!
Уи ҵла хнамжәеит, аха иқәԥон ижәыланы,
Иҟоу шыҟоу – убри ауп аҳақ.
Ахы сыдуп уажә сабишәа икараха,
Ицәыхажьыхом илаҳәыз ԥсааҵас.
Исҭахгәышьоуп сыбла неиқәыԥсар, аха,
Ҳа ҳаибарцәар ҳаазырԥшрыдашь нас?

279

***
Бара – ааԥын абаҳча ԥшӡа еинаала!
Аҵыс иаҵәа икарамхо абжьы.
Бахьыстәым – ашьабсҭа-хәы агәала,
Бахьызбо – шәахәахаак шьыжьы.
Игәамҭакәа шәҭык инахыстәым,
Ашәҭқәа ԥшқарахуп, ҽакыуп.
Ԥшатлакәуп, кырцхуп – бахьыстәым,
Бахьызбо еҵәа ԥшӡак – разҟуп.
Сымшқәа инарыҵарӡуа сгәаҳәа,
Аԥсаатә реиԥш имҩасуеит хара.
Бахьызбо уа ацыхаӡ ахьхьаҳәа,
Бахьыстәым – уа ӡыда аҟәара.
Ааԥын абаҳчаҟны ихыстәым,
Игәамҵыз уа иажәа иҿырхьы!
Наунагӡа гәаҟроуп – бахьыстәым,
Бахьызбо – шьаҿак сҿарахьы!

280

***
Блала сымш нхарҭәааны,
Гәыла-ԥсыла игәыдскылоит.
Гаҿа хаҳәык снықәтәаны,
Хәы-иаҵәарак снықәԥалоит.
Сыдгьыл, сыжәҩан ырлашоуп,
Аҳаҳаира ҳаираӡа!
Сзырԥеиԥеиуа сукәыхшоуп!
Даҽа маҷк исараӡа!
Уаҟа игәаҭам гәаҭаны,
Наунагӡа игәныскылоит.
Марда хаҳәык снықәтәаны,
Храк аԥыжәах снықәԥалоит.
Аӡәгьы уа даӡәыкымыз,
Сгәырӷьоит ԥшаласк сҽылаҳәа.
Дысҿаԥхоит ахцәықамыз,
Умлакҩакуа усԥыла ҳәа.
Слымҳа иҭаҩуа жәеиԥшь ашәоуп,
Аҳаҳаира ҳаираӡа!
Сзырԥеиԥеиуа сукәыхшоуп,
Даҽа маҷк исараӡа.

281

***
Имыцхәу сҭахым,
Исҭаху сзаԥырҵуам.
Згәаҵа кәиц ҵәахым,
Ибла шәахәа рхыҵуам.
Унеила уеиханы,
Ԥша хьшәашәак уҿасуеит.
Аԥҭақәа рханы,
Ажәҩан џьа иказказуеит.
Усгьы узырџьара,
Амҩан дузыԥшгәышьоуп.
Цыхаӡыхьк џьара,
Ӡмахк ахатәагәышьоуп.
Зыбызшәа иарԥхаз,
Иаҳәагьы мацәысуеит.
Зашәахә нагӡахаз,
Ишьҭамҭа днахысуеит.
Даҟьак еикәаҳәуп,
Гәыӷрак уцәҭахазар.
Ушықәсқәа лаҳәуп,
Азаҵәра уҭынхазар.
…Снеиуеит сеиханы,
Кырынтә амш еиҭасуеит.
Аԥҭақәа рханы,
Ажәҩан џьа иказказуеит.

282

***
Нанамга ԥсыӡкҩык зны ԥхыӡ хаак ибеит,
Хьтәы ԥсыӡк ааикәшаны кыр иааҽырбеит.
Аблақәа ахалашо, аҽааиқәнакын нас,
Иныҵакны хатәрала ицәажәеит абас:
«Ишьҭукааз ныжьны шьҭа усгьы узтәарым,
Мышкы-мышкы аҵыхәан сумкыр ҟаларым.
Уи унасыԥ акәхоит, – уажә исҳәо урҳа,
Иуқәашьхоит амал ду, амалуаҩ иԥҳа».
Дҿыхеит длахҿыхӡа аԥсыӡкҩы, шьыжьын,
Ԥшыхак абаҟаз, амшын изыԥшын.
Уинахыс дҭынчым, дунеи зегь дакӡом,
Ацәқәырԥқәа дрылоуп, инышь ааԥсаӡом.
Ихәыцраҟны: ишьхымзақәа, иԥсаса, иԥсард,
Ихангьы цырцыруа, икәымжәыхәа, иуахьад.
Ишоураз, иҷыхьыз, еиԥшуп иара изын,
Игәыӷрақәа аӷбеиԥш ихгылоуп амшын.
Иҵәгәыр нҭаиршәуеит, ибжьыҵәҟьа дацәшәо,
Ианба нас, ианбыкәу иразҟы анаҿашәо?
Ашықәсқәа еишьҭалан иаҿуп ацара,
Иҵәҩаншьап шхыбгалогь ибарҭам иара.
Дбыргхеит, дабаҟоу, иӡамҩақәа кҷит,
Амалуаҩ иԥҳазаҵә дшыгәжәажәоз дажәит.
Амшынаҿ аԥсыӡкҩы иҵәгәыр ҵысҵысуеит,
Аԥсыӡкҩы иԥхыӡаҿ ахьтәы ԥсыӡ ӡысуеит.

283

***
Узацәцом иҿаҳәаны,
Уа ҵхы лашәуп уажәыҵәҟьа.
Алаԥшыцәгьа-ҿаԥшыцәгьа,
Аҳаҭарч ицраҳәаны,
Амшын Еиқәа дынхысҭәҳәалоит,
Аҭәҳәеи ашәеи неихысҳәалоит.
Дыды-мацәыс цәқәырԥаӡом,
Икарахан ицрыҵма?
Ма ишьҭамҭак рцәыӡма?
Сара сажәак иаҳаӡом,
Абнараса лаҳашызтәыз,
Аҷынҷа хәыҷ лаҳәашызтәыз.
Ааигәаӡа, ма харашәа,
Ҽык кьыркьыруам, бга уыуам.
Сахьыҟаҵәҟьоу сыздыруам,
Изҳәарыда са сыгәшәа,
Сыԥсы гәаҭеи аасхылаԥшуеит,
Аԥша еиқәымтәеиԥш суалыуашоит.
Удәықәларгьы уҳәҳәаны,
Умчыдаҵәҟьоуп уажәыҵәҟьа.
Алаԥшыцәгьа-ҿаԥшыцәгьа,
Аҳаҭарч ицраҳәаны,
Амшын Еиқәа дынхысҭәҳәалоит,
Аҭәҳәеи ашәеи неихысҳәалоит.
…Чффу, чффу, чффу…

284

***
Дырҩегьых аҵх, дырҩегь аԥша,
Аԥша сажьом, иаҳәо саҳап:
«Саргьы сыԥшаап, уаргьы уԥшаа,
Џьара дҳамбар, џьара даҳбап!»
Уа лашҭа иҭалт, акәасқьа ихалт,
Уа лхыза инхәыҵалан еимдеит.
Ахәы инхалт, абаҳча инҭалт,
Лҩызцәа-лықәлацәа еимнарҟьеит.
Џьара арҩаш ирт, амшын ихылт,
Са сакәзар башаӡа стәаӡам.
Џьара сӡырҩит, џьара сааҭгылт,
Уажәшьҭаҵәҟьа идыруп, дааигәаӡам.
Мҩақәак еихҵәо, мҩақәак сырнуп,
Аԥша ԥшаауеит, иаауеит, ицоит.
Аԥша лаҳәыр, саргьы слаҳәуп,
Аԥша ахьынҵәо саргьы сынҵәоит.

285

***
Ажәҩан мацәысит, ихысит,
Анаҟә, аԥшатлакә, ақәа.
Скараха аарла сыӡхыҵит,
Идысуп акырӡа снапқәа.
Аҷнышқәа схыкәшоит еишьҭала,
Ҿымҭ аҟәарахьынтә сыԥшуп.
Амшын анысзымиааи цәқәырԥала,
Абжьала саршәоит ҳәа иаҿуп.

286

***
Икыдҳаны аҳәҳәыҳәа,
Илеиуеит асы.
Исԥоит бара бзыҳәа,
Уа сыла акасы.
Кабак – са сзы.
Аҽеикәаԥсо, аҳәҳәыҳәа,
Ихәмаруеит асы.
Ҵкы ԥшӡак ба бзыҳәа,
Исԥоит икассы,
Кәымжәыхәак – са сзы.
Ла лышҟа уласы ҳәа,
Ихиоуп ҳәа уеимсы.
Аҳәҳәыҳәа, ассыҳәа,
Ишьҭалоит асы.
Абар, хәылԥазы.
Баадәылҵ баргьы ашьшьыҳәа,
Ҳнеилаҵәап лассы.
Асы-мца – ҳа ҳныҳәа,
Асы-шәҭқәа – ҳаԥсы.
…Илеиуеит асы.

287

***
Амш еиҵала, еиҵала-еиҵало,
Аҵх акәа ԥха инҭаиеит.
Саргьы сеидру ушьҭа исзалоу,
Схәыцра сгәыҵак саалеиҩеит.
Аха имаҷума иацәызгаз?
Исцәагаз атәы ҳҳәарым.
Зашәа зымгәахь имҩахызгаз,
Иҩны абарҵагь ишьҭа аным.
Саб иҳәамҭа, сгәы иаҳамҭоуп:
Нацәа хысгам анацәхыԥ.
Иахьубарҭам цәҟьарак збарҭоуп,
Уа ианырслоуп сыхҿа аҭыԥ.

288

***
Амацәыс еимҟьеит,
Аха сныбжьыԥшаанӡа,
Жәҩангәашәԥхьара еимҟьаанӡа,
Ахәрақәа зегь ӷьеит.
Даҽа знык ҳаиниаанӡа,
Хәыцрақәак сыргеит.
Азаҵәра сыхьӡеит,
Ӡыцқьак инахәаанӡа,
Рашәахә нарыгӡаанӡа,
Сашьцәа сыцәҭахеит.
Сыԥсы насыхшәаанӡа,
Сыхәрақәа сзынхеит.

289

***
Даҽа маҷк, шьаҿак ҟасҵахоит,
Уахь аԥша аԥсҭҳәақәа еизнацахоит.
Даҽа маҷӡак ӡыхьк снахәахоит,
Уи инхысло аԥша иаршәахоит.
Хаҳәык снықәтәарц са снеихахоит,
Уа снаӡаанӡа аҽнакәнаршахоит.
Арҩаш сҭаларц саанаскьахоит,
Аԥша хиаало иархьшәашәахоит.
Наҟ усԥырҵ ҳәа са сыҳәҳәахоит,
Иара ҿымҭ ашьацқәа ахахоит.
Ҳаибаркаруеит, ҳхы неилаҳкуеит,
Аԥшеи сареи ашьха еимаҳкуеит.

290

***
Ԥхарак сшахьҵәыуоз ицеит,
Ҩарӡушәа аԥша хьшәашәа аҽналарӡ.
Схьаақәа аныԥтуаз сымбаӡеит,
Баша саҿын сырцәыбналарц.
Сышәҭқәа сызгәаама, иканӡоуп,
Сашәақәа ԥыхьеиԥш рыҽхыртуам.
Иҟәыбаса сқәыԥшра каԥсоуп,
Ҭагалан акәыкәуқәа ҿырҭуам.

291

***
Амылмыҵ ахьыбла ссирқәа,
Ажәҩан иаҵаԥсоуп уахак.
Амза иамаӡам неихыркәа,
Маӡа икылԥшуеит аҽыԥхьак.
Ҵыка-ҵыка, ныка-ныка,
Рҵук ҵуҵуеит инеиԥшьы.
Џьа икынхалеит аԥша ныҟәа,
Хаҿы рбага – сымпахьшьы.
Излацәажәои махәи бӷьыци?
– Шьҭа шәеидыҵ, мамзар шәыцәшоит.
Ех, баргьы-саргь – шәҭыци шьхыци,
Ааԥынрак ҳацәцар ҳәа ҳшәоит.

292

АШЬХАУАРБА
Уи гатәыла шьыжь иабаҟаз?
Зегьы иџьаршьоит избалак.
Аҵықь-аҵықь, агәыз-агәыз,
Абжьы ныҵаҩит ашәақь.
Ҽырба ҳарак ажәҩан иалаз,
Аарлаҳәа ахрақәа ирызцоит.
Ҽаџьара акәым аԥсы иахалаз,
Иахьахалаз ахь иагоит.

293

АШЬХА УАХЫНЛА
Хәыцра карақәак сыртәхеит,
Шьамхы ҵарқәа нҵәазшәа.
Аеҵә хьыблақәа жәпахеит,
Хыцқәак ирҿыҟьҟьазшәа.
Сқьала анҭыҵшәа хазы, –
Ашәымкьаҭ, аҿыҟәа.
Уаҟа иԥхьакуп слақәа рзы,
Хамҳаџьымшьа ныҟәа.
Ахамсыҟә атәы ҽакуп,
Шазаргьы ихәлазаргь.
Иара азыҳәа зегь еиԥшуп,
Шоуразаргь ихьҭазаргь.
Илацәҟәысуеит ацәашьы –
Хытар ҭыԥҳа ӡара.
Хра цаӷьцаӷьқәак ргәы абжьы,
Ҭахәмаруеит слакара.
Сқьала сылҩала иҵаргәоуп,
Ҳаԥ ҭацәуп исгәылоу.
Суапа аҿацә аҵкыс иааигәоуп,
Ажәҩан исхагылоу.
Шьҭыбжь ахылҵуам уӡырҩыр,
Уажә аԥшардгьы ҭынчхеит.
Иабаргәузеи са счаҩыр!
Саҳаҭақәа аџьынџьхеит.

294

Шьҭа ацәа сықәнакит аҿықә,
Сеисару, сҽаԥысшьру?
Амца иасҭару схамсыҟә?
Снықәтәаларц инсыжьру?

***
Иазгәамҭакәа сыхьаца ашоурацәгьа ишахәыз,
Абӷьыцқәа канӡеит.
Зегьыҵәҟьа ирбарҭамхеит сҵыс иаҵәа иахьыз,
Избаз ирмыхәшәтәӡеит.
Рҩашқәак ишрыгхоз, ишрыгхоз мацара,
Иныҵаба ицеит.
Иабаҟоу, иабанхацәеи идәықәсҵаз азҵаара?
Аҭак ҟамлаӡеит.
Адгьыл иазхымгаӡазт ахәац иаӷралаз,
Ана-ара ихәаԥсеит.
Иснызҵаз ирашәахеит ахәра исынхалаз,
Имӷьеит, имӷьаӡеит.
Ажәала, шьамхыла иахьнеитәыз, иахьнеитәу,
Шьҭа сымчқәа каԥсеит.
Сшәагәышьоит алыра иахҟьар ҳәа адунеи ду,
Зегь ҳаҵкыс иааԥсеит.

296

АҼЫҨ АԤСРА
Ишцалац еиԥш, аԥхьа ишнеиуаз,
Ишцалац еиԥш иԥырны,
Кыршықәсала зыӡбахә наҩуаз,
Инеиқәаҳаит ихәжәаны.
Изахьымԥшуаз уаанӡа аҵыхәа,
Цәқәырԥаҵас иахыԥеит, иавст.
Иҟагәышьам ушьҭа ԥсыхәа,
Еимгеимцарак зегь еиҭаст.
Ԥхьахә згаз инаԥынххыла,
Еибыргәырӷьоит уажә џьоукы.
«Акгьы амыхәоз уҽы шьамхыла,
Са сҽы иамаз аразҟы!»
Рылабжышқәа ишырхәаҽуазгьы,
Рыхьӡырҳәагахь џьоук неихоит.
Имҩахымҵт ишалымшозгьы,
Ишәмыргәамҵын, аԥсы ашьоит.
Ҭынч ишьҭоуп аҽыҩ ԥхьагыла,
Ахы аиааирахь ирханы.
Амба иҭалаз зегь неидкыла,
Ишыԥсугьы иреиҳаны.

297

***
Ибдыруама, арахь ибзаазгаз зегь ааԥнуп,
Ааԥныла са сыкәа, нас сџьыбақәа ҭәуп.
Ашәҭқәа рыфҩы хаа, аҵыс иаҵәа абжьы,
Иббома, ашьацгьы нкасыршәт икашьшьы.
Ибдыруама, арахь ибзаазгаз зегь ааԥнуп,
Сышықәсқәа наԥхасҵан, сқәыԥшра саԥнуп.
Шьашә раҳ иеиԥш иныҳәаны ԥшаласк сышьҭит,
Акәыкәу снаҿаҭәҳәан, инықәтәа ҿнаҭит.
Ибдыруама, арахь ибзаазгаз зегь ааԥнуп,
Аҵлақәа ацыӷцәеиԥш маҭәа ԥшқак рыҟәнуп.
Арҩашқәа ҽыҩҵас иахьлеиуа иҽырбоит,
Аҭыԥҳацәа ирымакуа, аӡыхь ахцәқәа аԥоит.
Ибдыруама, арахь ибзаазгаз зегь ааԥнуп,
Напеимдахьс ибысҭарц снаргәыҵақәа ирнуп.
Уи бгәаҵа ибҵәахыргьы, сыԥсаҵаҿ ихтуп,
Сыббаргьы сбымбаргьы саныҟамгьы стәуп.
…Ибдыруама, арахь ибзаазгаз зегь ааԥнуп.

298

СЫРБОМЫЗТ
Машәырла ашьха иҭахаз сашьеиҳабы,
ашәарыцаҩ ду Слава Смыр имонолог

Ашәак, ма ччабжьык мгаӡо,
Иԥшын адунеи ду мқәацо.
Еҵәа ԥшӡак аҭыԥ хәыҷ ҭацәын,
Бџьаркгьы наӡаӡа изаҵәын.
Усҟан, санқәыԥшӡаз зны,
Сышьҭан уа шьхатәыла сыԥсны.
Рҩашқәак рыԥштәы рыхҟьахьан,
Ишышлара ахаҳәқәа шлахьан.
Шәахәацк убаӡомызт џьара,
Иҟәыбаса илеиуан сҿара.
Ҭагалан, санқәыԥшӡаз зны,
Саларшәын аҵх слаҳәны.
Ашьанҵаҵәҟьагь абла хәашьын,
Шәеиқәараҵас аԥҭақәа хшьын.
Дәыҭәҳәак саагәаҭаны ицон,
Ԥшак уа иаакылԥшны аҽаӡон.
Усҟан, санқәыԥшӡаз зны,
Аҳаҩараҿ сышьҭан сшьабаны.
Ҳашҭахь еизон ҳҭынхацәа,
Ҳгәылацәа, ҳауа-ҳҭахцәа.

299

Аха алабжыш карҭәар ҟалом,
Иҵасым, игәамҵыр ҟалом.
Ҭагалан, санқәыԥшӡаз зны,
Саԥырҵхьан сахьыҟаз ссасны.
Саҳәшьцәа џьабон рҽыԥхьак,
Илықәылҵон сан ҿаҭахьак.
Сықәлацәа, сашьцәа ичҳаны,
Ахрақәа ирҿан рыҽшаны.
Усҟан, санқәыԥшӡаз зны,
Сышқәыԥшыз сынхеит, сегьразны.
Шьҭа уаҳа исызҳәомызт сҿахәык,
Сызхаломызт уаҳа бахәык.
«Усцәымцан, о, сгәырӷьа азырҳа!»
Дысхыкәшон ажәеиԥшьаа рҭыԥҳа.
Сышьҭан уа, шьхатәыла сыԥсны,
Сан леиԥш саҵәыуон Аԥсны.
…Ҭагалан зны.

ҬАГАЛАН
Иамхашьызшәа аҩы,
Аҵлақәа зазоит.
Бӷьыцқәак еилаҩҩы,
Саԥхьаҟа икаԥсоит.
Даҽакхоу сҳаԥшьа?..
Ԥыхьеиԥш исзырҭәуам.
Сажәақәа рхьаԥшьа,
Шысҭаху иаатуам.
Зҟама аҿы зыцәхаз,
Иҟамаҭрагь бжахоит.
Зыгәаӷьра зыԥхаз,
Имшқәагь ашахоит.
Хәыцрак нахҟьаны,
Уашәа узырԥхаӡом.
Уабџьар ҭырҟьаны,
Укылԥшыр ихиаӡом.
Сымҩаҿ – хра еилаԥахк…
Хаҳәык аҿҟьарушь?
Ирымхәыц шәарахк,
Ахәынга збарушь?
Аӡынрагь – шьаҿак…
Жәеиԥшь ашәак дырҩегь!
Исыгумыжьын ҿак,
Сиашьапкуеит Аиргь!
Сышьҭахьҟа хара,
Сышьҭақәак ануп.
Сақәныҳәо сҿара,
Скараха сыԥшуп!

301

СНАРГӘЫҴА
Иҳақәиҭху сеидрума ианиҵа?
Иҟазҵода сызҵаарақәа рҭак?
Асаркьеиԥш снанԥшылоит снаргәыҵа,
Абар, маӡа исыҭоу хәҭақәак.
Избоит цәаҳәа нагак апара,
Анаҩс, ҽак ҟаитаншәа иԥытлоит.
Хазы ӡыхьк иазыԥшуп алакара,
Мзаҿакгьы жәҩангәаҵа иҽырбоит.
Аџьар сахьа ааԥшуеит, лахьынҵоума?
Уи амҵа асыкәмалқәа, ацәашьы…
Закәызеи, мшәан, сашҭа хәыҷ аума?!
Уа ҵлак ак аӡоит, еиқәышьшьы.
Абраҟа – са скаҳара, сгәаҟра,
Нас сашәаҳәаҩ – сгәыӷра, скаԥкаԥ.
Сымчрагьы суазқәагьы – абраҟа,
Абраҟа – сызхымԥаӡо скәаԥ.
Хәыцрақәак сҭаалоит еишьҭало,
Ҭеисԥыҳәҵас урҭ нас еихаԥсоит.
Дунеик ас наргәыҵак ианӡало,
Егьдуны, егьмаҷцәаны збоит.
Иҳақәиҭу сеидрума ианиҵа?
Исарҳәозеи шәҭқәак, иаҵәақәак?
Ашхәеиԥш саԥшуеит са снаргәыҵа,
Избом сызбахьоу ҽҳәарақәак.

302

***
Сымҩақәа ҭшәахеит,
Иааԥсаха исзыԥшуп.
Сгәалақәа сыршәхеит,
Сышьыжьқәа еихашьшьуп.
Сыҵлақәагьы цәҳәит,
Иҟоу рызхаҵом.
Ҳаи абаа, слаҳәит,
Ԥхарак сызхаӡом.
Сыҵыхқәа шьаҳауп,
Ирҿашәуп аҵаа.
Ақәрақәа иреиҳауп,
Егьреицәоуп ахьаа.
Аӡәзаҵәык ба боуп,
Гәыӷраны исзынхаз.
Бҽынаԥхьакшәа бтәоуп,
Зызаҵәра згәаԥхаз.
Ибысҭарымашь гәыхь?
Аха усгьы исҳәоит:
Ирымжәыз аӡыхь,
Ахьыҵыҵыз инҵәоит.
Сышәҭышқәа еикәаҳәит,
Рыбла сҭадырԥшӡом.
Ҳаи абаа, слаҳәит,
Ԥхарак сызхаӡом.

303

СЫМҨАҚӘА
Ак уҭо, ак умакуа, исымакуа,
Зегьы-зегь абас ауп ҳашцо.
Сымҩақәа, ус ауми, сымҩақәа,
Схәыцрагьы сԥеиԥшгьы злаӡо…
Сацбылуан аеҵә аныбылуаз,
Сцәыӡ акәын – ажәҩан ацәыӡ.
Сҵыс хәыҷы анкьасаз, ианзымԥыруаз,
Аӡы хәашьқәа иреисуан сыҧхыӡ.
Саақәхон мыч кәаракгьы сыламкәа,
Ҵааршәык нахыҵәон суахҭа.
Сымҩақәа сықәҿыҭуа, сымҩақәа,
Мҩаԥшаауа индәықәлон еиҭа.
Срықәныҳәон ашәҭқәа рҽанеиҭаркуаз,
Рдацқәа инарзысшон сыԥсгьы.
Ан рыцҳа лымца анылзеиҿамкуаз,
Лԥазаҵә дысҵәыуон саргьы.
Ԥыхьатәи сашәақәа – сыламқәа,
Акырынтә акырџьара ихәуп.
Сымҩақәа, икарахаз сымҩақәа,
Сышьҭақәа арҟыреиԥш ирнуп.
Сышьыжьқәа мҩамсит ишәырҭаҭаны,
Сыҵыхқәа абаҳчеиԥш сзырҭымст.
Сыҷкәынра аныҟазгьы ишәарҭаны,
Схьаҵны шәарахҵас сымҭрыст.
Сашьҭамызт ԥхарак аӡә шәылымкаа,
Сықәра, шьҭа асы сҿанаҳәоит.
Сымҩақәа, шәыҟоума сымҩақәа?
Сымҩақәарҿ сыхәрашәа сҳәоит.

304

АХҚӘА
Аԥсынра..........................................................................3
Аԥсыуак ишиаҭәоу..........................................................5
Аԥсуа бираҟқәа...............................................................7
«Сышьҭыбжь уаҳама?..»..................................................9
Аԥыза............................................................................11
Аԥсҳа............................................................................14
Ҳхада............................................................................16
Ҩажәа шықәса рышьҭахь..............................................18
Хынҩажәа.....................................................................20
Абжьахәаахәҭцәа аџьармыкьаҿ...................................22
«– Узԥада, узааӡада?..».................................................23
«Исзынхаз аҭәа сзырхыр…»..........................................24
«Ашьыжь лхьыӡысуа ашәаԥшь еиԥш…»........................25
«Ссаркьа иадхоит аԥсынкәа…».....................................26
«Аергь ашәа иҳәоит уи, аҽага ашәа аҭыԥан…»..............27
«Угәаҵа ардысуеит аԥша абжьы…»...............................28
«Сызхьымӡац – уаҳа сызхьымӡо…» ..............................29
Ашьыжь аҟәараҿы........................................................30
«Аҷыхәҷыхәҳәа сла иаҳәашеи!..»...............................31
Сымаҭа..........................................................................32
Амҳаџьырқәа рызхәыцра.............................................33
«Сык еимаҵәоит наҟ адәныҟа…»..................................34
«Ухаҵоуп, уаха аҵх ԥхаҵа…»........................................35
«Рҩашуп ацәа салызхыз…»...........................................36
Ааԥынроуп....................................................................37
«Мшәан, ҳашԥага, уахь ҳашԥага?..»...............................39
«Имӷьаӡо хәрак сызбырхеит…».....................................40
«Аҷныш ҟәашқәа амшын рынхарҭоуп…».......................41
Ҩ-ҵлак..........................................................................42
Ҳашҭа еиужь ду агәҭаны................................................43
«Амра ажәҩан аԥшьахьеит…» ......................................44
«Аԥҭақәа ззышьҭымхыз, зышьҭрақәа зышьҭрахаз…».....45
«Быџьымшьқәа – ахҿақәа…»........................................46
Сырбаӷь........................................................................47
Ҳнышәынҭрақәарҿ.......................................................48
«Сзыԥшааз, нас сызтәу шәахәақәоума?..».....................49
«Апытҟәырқәа неилацәҟәысуеит…»..............................50

305

«– Шәара шәзы изухьеит…»...........................................51
«Мҩа харак ҳақәуп…»..................................................52
«Шеит, шагәышьеит ишшара…»....................................53
«Аҽы азыбжак гыланы…»..............................................54
«Ирыжәлан аԥша аҵлақәа…»........................................55
«Аӡышьҭра ҭәуп…» .......................................................56
Машькәыгә...................................................................57
«Нас уажәыгьы ԥхыӡқәак рыкәа иҭада?..»....................59
«Акыр иааԥсагәышьаны, иақәшәазшәа абхәҭак…».......60
«Аҵлақәа ирылҩааны игылоуп ҵлакы…»......................61
«Амра дәықәлеит шьҭалара…»......................................62
«Ҳаиԥырҵит, шьҭа сымҩа аҽакхеит…»..........................63
«Сахьынтәааз саатәанхалт…».......................................64
«Аҵх хьшәашәа аҵх агәазы…»......................................65
«Аӡеибафара уалзгақәо иреиуам…».............................66
Алааԥк..........................................................................67
Уика сзақәгәыӷуам митәык… ........................................68
«Аӡаӡақәа шсыхәлаччо ашьацқәа инарылабоит…».......69
Ашыцқәа.......................................................................70
Сырдәына.....................................................................71
«Аҵықь-аҵықьҳәа схысыбжь дыдит…»..........................72
«Ԥҳәаса акака» – ақәра еиқәҳәалоуп…»......................73
«Хәыцра хәашьқәак срылоуп…»...................................74
«Асқәа ӡыҭуеит, асқәа ӡыҭуеит…»..................................75
Акәыкәу........................................................................76
«Сыԥнашәацәоит аамҭа, сыԥнашәа…»...........................77
«Аҵх ӡыхгылоуп аԥсымҭа…».........................................79
Сыбжьы........................................................................80
Ацәажәаҩи абарбарҩи.................................................83
«Ахра ашәҭ еиԥш амра ҿалеит…»..................................84
«Ус, ԥыркык ахышә хәыҷ наҭан…».................................85
«Сҩыҵра иныҵахәмаруа аԥша…».................................86
«Кәымпыл-кәымпыл, еиҭа кәымпыл…».........................87
«Уцала ба? – сцоит…»...................................................88
«Инаскьаган сцарц сахьыҟаз…»....................................89
Ақьақәақәа...................................................................90
«Срылсит аԥшақәа…»..................................................91
Мзаиатәи ашьыжьҿ .....................................................92
Сыҵлақәа......................................................................93

306

Асырҳәы.......................................................................94
Амҩасцәа......................................................................95
«Сҩызцәа, шәабаҟоу? Ҳаиԥылап сыҩны…»..................96
Аҿамаҿа.......................................................................98
«Сгәаҵаҟны кәыкәук ҿнаҭуеит…»..................................99
Амгәауаҩ....................................................................100
«Мраҭашәарахь имацәысуеит…».................................101
«Акы сазыԥшуп сара иҿыцу…»....................................102
«Џьара аҳкәажәк, мамзар аҳакгьы…».........................103
«Аҽеиқәнакит ԥшьаала иааԥсан…».............................104
«Раԥхьаӡа акәны сакәабон ақәа…»............................ 105
«Имацәысуеит, идыдуеит…»........................................106
«Уа сымҩаҟны – адәыҭәҳәа…»....................................107
Аӡыцәа........................................................................108
«Иџьасшьоит саазхәыцыр, аҽшамԥсахуа ашьанҵа…».109
«Аԥҭақәа наҟ харабӷьараҟа еиҭацахуеит…»................110
Ауаҩы..........................................................................111
«Са сакәым, деицгәарҭоит атәымқәа…».......................112
«Иалымшазаап ушьҭа уаҳа…».....................................113
«Аԥҳә ракәақәа… рнаҩсыншәа аҭәаҟәақәа…»............114
Поетк иахь................................................................. 115
Адыд хысыбжь сҩыҵраҿ иҵәахны…».........................116
Аӡәы иҭәымҭаз, ҽаӡәы иԥсымҭоуп…»...........................117
Аԥсҭҳәа ихылаз аҽашоит…».......................................118
Абыӷьқәа лкыдыҩрны ицеит…»..................................119
«Аӡә имчоуп ҽаӡәы имцахә, ихдырра…».....................120
«Ибарҵахьтә лынхарҭа ибаларц даалеиҩеит…».........122
«Ддәықәлеит уи иашҭа дынҭыҵны…»..........................123
«Еҵәақәак сеицгарарҵеит…»......................................124
«Ԥшацәгьак асуам, қәакгьы леиуам…»........................125
«Иахьак адыдра иаҿуп…»..........................................126
«Зегь лашьцарала иҭаҳәҳәоуп…» ...............................127
Ҳаруаа рашәа.............................................................128
«Заацәаны хәлоит, ушьҭа заацәаны ишоит…»..............130
«Ҳаацәырҵуан ҳаҽмырӡакәа ҩ-ӡыхьк реиԥш…»........131
«Сгәысҽанӡамкәа, цаԥха акӡамкәа…»........................132
«Сыргәамҵуа, сыргәыӷуа…»........................................133
«Сшьақәыӷәӷәара халошәа збалоит…».......................134
«Аҵла еиԥш ажәҩан рышәшәаны…»..........................135

307

«Ацәа иалҵуеит иамхацәаз лқыҭа…»...........................136
«Храк еихаҳауп…»......................................................137
«Уи слыԥсахызшәа рҳәалоит…»..................................138
«Сҭынчӡа стәоуп уажә аҳ иеиԥш…».............................139
«Сыршьхьеит сара Римаа…».......................................140
«Иахароузеи амра ааԥсацәазар?…»............................141
Ҩ-уарбак.....................................................................142
«Уа хысбыжьк мыргакәа…» .......................................143
«Абар, ҳәынҵәырҟаԥшьи…»........................................144
Ашәҭ анышәҭ...............................................................145
Ахьычԥаԥырқәа хәмаруа ԥшьаала, ԥшьаала…»...........146
«Ҭагалан наскьоит, ихьҭакуп…»...................................147
«Иҳамбаӡакәа амш аухеит мышрақә…»......................148
«Абла еиҵыхны, агәы еихыкка…»...............................149
«Ажәцәеимаақәа сышьоуп…» ....................................150
«Ашьыжь иаҭахгәышьаӡам аԥсра…» ..........................152
«Уа гәыӷрақәак азеиқәмырхеит аҵхгьы…»..................153
«Сԥацха ахьҭа аҭаауеит…»...........................................154
«Игылоуп аҵла, аҵла гылоуп еилҩааны…»..................155
«Ас ԥхашьашьак збахьада?..»......................................156
Асаркьал быжьқәа .....................................................157
«Сгәыла уа лашҭа лыԥссоит…»....................................158
Арҵу...........................................................................159
«Уа, шәырҭаҭоума дызлыху?..» ..................................160
«Сан лыԥхныга ахәа хьшәашәа иҽҳәаҵаны…»..........161
«Сымшқәак башаӡа сыржьома?..»..............................162
Инагала сажәа – суасиаҭ... .......................................164
Ан...............................................................................168
Аџьмахьча...................................................................169
«Ажәа гәылшәақәак сҿашәан…»................................170
Аҽада..........................................................................171
«Уа ҽырзажәи мгәа хыԥ-хыԥи…»...............................172
Сыԥсадгьыл.................................................................173
Сгәыӷра.......................................................................174
Аҵарақәа....................................................................175
«Ацәқәырԥқәа ааиуеит акакала…» ............................176
«Ишәарҭоу ахызаҵәгьы шәарҭам…»...........................177
Ҟәыбҷа........................................................................178
Амаҭ........................................................................... 179

308

«Амза аҽырхәаны икынхалеит…»..............................180
«Уҟам, ухаҵабжь ахьымгаз…»....................................181
Сыблақәа....................................................................182
«Ибыргәузеи шәҭык еиҭазҳаз…»................................183
Амшыни сареи............................................................184
Зан зхыршьааз ашьабсҭа ӡыс..................................... 185
Ацәыкәбарқәа.............................................................186
«Ус инеиуеит амра, еицакым…» ..................................187
«Сҭаршәгәышьоуп хәыцрак абахҭа еиԥш…»..............188
«Ирылсыз аҵаа ԥшақәа аршы еиԥш, ирхыԥсаан…»....189
«Бахә иацәшәаз, уи хра цаӷьцаӷь дызхалаӡом…»........190
«Исҭахыҵәҟьам сыҩны адәылҵра…» .........................191
«Ажәҩан хысын аҵырҵыр…»......................................192
«Ашәҭқәеи аҵарақәеи еицхыҵит…»............................193
Аԥсра..........................................................................194
«Ԥсшьарҭак абаҟоу,сызламӡашагьсалаӡоит…».............195
«Амра уасхаҭ уацлабны уцалароуп…» ........................196
Аӡлагараҿ....................................................................197
«Сықәиоуп схәыцрақәа схьыкәкәа…».........................198
Абырг иԥсра...............................................................199
«Иаамацәысуеит, идыдны…»......................................220
«Нахьхьынӡа аҳаскьын еҵәа аахьахын…» .................201
«Ашьхақәа гәхьааргоит асқәа…» ...............................202
Алашьцара..................................................................203
«Аҵх ҽмырӡа, мшәан, иабаца?…» ...............................204
«Уабџьар мыхьшәашәарц унаҵхароуп…»...................205
Аҽацә..........................................................................206
«Аԥсра аламгеит, мап, сара сыла…» ..........................207
«Ҳаимҩалацәоуп ҳазегь, арахь ҳхаз-хазқәоуп…» ......208
«Аӷба»........................................................................209
Сбызшәа.....................................................................210
Ауарба кәашоит...........................................................212
«Шьац зҭам ахкаарақәа зегь – дәқәоуп…»..................213
«Сҽыжәлан снеиуеит аԥҟараҳәа…»............................214
«Дунеиқәак сыртәуп, ак ԥыртуп, ак еиқәҳәалоуп…»...215
«Сымҩанызаҩ сыцны сцон…»....................................216
«Тәарҭак иақәшәаз ҵыс ааԥсоушәа…»........................217
«Илеиуеит акәара, аҽкәар еиԥш икәаруа…»..............218
«Иаха амра иҭашәаз уажә ҽа ганкаҿ иӡхыҵт…».........219

309

«Инеигәышьоит аамҭа, ахаҿы унарбаӡом…»...............220
«Хыхьи, гәыхьи, ҷыхьи еицуп…».................................221
«Еизызган маҷ-маҷ шәахәақәак…».............................222
«Ахәа еиқәыцәашь снылха-нылхо…» .........................223
«Багеит уи адәыӷба, баасымхны багеит…» ..................224
«Еҳ, аԥслышқәа, ҽырԥагьақәа…».................................225
«Ашәҭ иргәыҵыркыз адәеиԥш…»...............................226
«Сԥацхаҿ ҭынчроуп, сбарҵаҿ ҭынчроуп…»...............227
«Иӡааҟәрылеит, ҳаит абааԥсқәа, ахрақәа…».............228
«Илҿахәмаруа ицәырҟьаз аԥшалас маҷ-маҷ…» ........229
«Ԥшак уазыруеит, рыцҳа, ихәума?..»..........................230
«Ашьанҵақәа аҳаҩраҿ ишԥалашо!..» .......................231
«Аҵх анҵәамҭа шьақәхеит…».....................................232
«Аԥша ашьҭыбжь нылаҵаны…»..................................233
«Сыԥсыбаҩ ахьықәу џьоук тәоуп еикәшаны…»..........234
«Ақәа ахҵәырқәа шьацәхыртәуеит…».......................236
«Ашьыжь арҩашқәа ирыхтәалоуп…».........................237
«Игәаҟуеит, ақәыџьмақәа рыц иаганы…»...................238
«Сдәықәлеит сара заа…»............................................239
Ҷашьа..........................................................................240
«Аҵх иаушаз аухьеит…».............................................242
Аҭыџьҳаи аӡлагараџьи ..............................................243
«Адыд ақәа алагоит, амацәыс иараӡоит…»................245
«Сашҭа инҭашьқьырт аԥша ҿыха…»...........................246
«Иԥшуеит хара абахә ҿыԥсақәа…».............................247
«Шьҭа сахьынӡазцо сыздыруам…» .............................249
«Зегьы-зегь ирхыҳәҳәо, иахшазшәа маӡак…» ............250
«Ихысбыжьқәа уаҟа ишгац игон…»............................ 251
«Иухьзеи, уа сыҵых, ухәума?..»...................................252
«Аҵх бжьаӡуеит, амра аимҭоуп…»..............................253
«Амза сҿаԥшуеит, саҿаԥшуеит…»...............................255
«Аҭыԥҳацәа аӡхықәахь иаауеит еиманы…»..............256
Сымшқәа.....................................................................258
Ацәқәырԥ еиқәарақәа................................................259
Дибеит, диаҳаит, дигәаԥхеит .....................................260
Уарада гәышьа… ........................................................261
«Дәыкрынк сашәын, дәыкрынк сашәын…»................263
«Цәқәырԥа шьҭыҵқәа санырхыз…»...........................264
Ауаҩаԥшь аҽы ҟаԥшь дақәтәоуп................................265

310

«Аԥша хылас, аԥша ныҟәа…»......................................266
Сыхьаца......................................................................267
«Сара сгәаҵа ашәак ииуеит…» ...................................269
«Ашьыжь ауеит қәаԥсатоушәа…» ...............................270
Амза амшынаҿ............................................................271
«Икылԥа-кылԥшуа, рыҽӡаны…» .................................272
«Изцода наҟ зықәра инахыԥан?..» .............................273
Аҽацәқәа....................................................................274
Арҩаш.........................................................................275
Дыцәоуп Сариа ..........................................................276
«Аԥҭаҿ амза аҽаҵәахт…»..........................................277
«Ҳахьынтәаауа цәырҳгаӡаргьы иҳахәом…»...............278
«Аԥша ҭынчхеит сашҭа инҭашыланы…».....................279
«Бара – ааԥын абаҳча ԥшӡа еинаала!..».....................280
«Блала сымш нхарҭәааны…».......................................281
«Имыцхәу сҭахым…»..................................................282
«Нанамга ԥсыӡкҩык зны ԥхыӡ хаак ибеит…» ............283
«Узацәцом иҿаҳәаны…»............................................284
«Дырҩегьых аҵх, дырҩегь аԥша…»........................... 285
«Ажәҩан мацәысит, ихысит…»....................................286
«Икыдҳаны аҳәҳәыҳәа… ............................................287
«Амш еиҵала, еиҵала-еиҵало…»...............................288
«Амацәыс еимҟьеит…»...............................................289
«Даҽа маҷк, шьаҿак ҟасҵахоит…».............................290
«Ԥхарак сшахьҵәыуоз ицеит…».................................291
«Амылмыҵ ахьыбла ссирқәа…».................................292
Ашьхауарба................................................................293
Ашьха уахынла...........................................................294
«Иазгәамҭакәа сыхьаца ашоурацәгьа ишахәыз…»....296
Аҽыҩ аԥсра................................................................297
«Ибдыруама, арахь ибзаазгаз зегь ааԥнуп…»............298
Сырбомызт..................................................................299
Ҭагалан........................................................................301
Снаргәыҵа..................................................................302
«Сымҩақәа ҭшәахеит…».............................................303
Сымҩақәа...................................................................304

Рушьбеи Ҳазараҭ-иԥа Смыр

С Н А Р ГӘ Ы Ҵ А
Ажәеинраалақәа

Рушбей Хазаратович Смыр

М О Я Л АДО Н Ь
Стихотворения
На абхазском языке

Аредактор Марина Тәанба
Акорректор Ирма Џьениа
Асахьаҭыхҩы Руслан Габлиа
Компиутерла еиқәлыршәеит Асҭанда Аџьынџьыл

Аформат 80х108 1/32. Атирж 500.
Иҟаҵә. акь. бӷь. 9,75. Инықә. акь. бӷь. 16,4.
Аҿаҵаԥҟа №

