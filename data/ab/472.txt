Руслан Гәажәба,
аҭоурыхҭҵааҩ

Аубых жәлар рҳәамҭақәа

СОСРУҞӘА ИԤСРА

Нарҭаа рхаан дыҟан уаҩык, рацәак даумкәа, Сосруҟәа ихьӡны. Иара даара дҟәыӷан, иҽеиҭеикуан, иԥшра иԥсахуан, убриала Нарҭаа иршәауан: зны дшәараххон, ҽазны – амҩаду ианыжьлаз еимаажәханы дааҟалон, нас еиҭа ааҵәас дҟалон. Сосруҟәа дангәамҵлак, деилашәаны, аԥҭа иҽылаҳәаны Нарҭаа дреисуан, ишьуан. Нарҭаа аԥсҭҳәаҿы дрызгәаҭаӡомызт, убри иахҟьаны Нарҭаа ахҿа рызиаархаӡомызт, дрызшьӡомызт.
Нарҭаа ран Цеҟәнуж даара дҟәышын. Зны Нарҭаа аалыдгылт:
– Сосруҟәа дҳамшьыкәа ԥсыхәа ҳамам, ԥсҭазаара ҳаиҭом. Дызлақәыххаша мҩак ҳарба.
Ран ус ралҳәеит:
– Дшәымшьыкәа ада ԥсыхәа шәымамзар, аихатә чархь аашьҭыхны, иҩны аганаҿ шәыхәнаны, ихьыӡ ҳәаны ҿышәҭ, аҩны дындәылҵлак изҿышәҭ: «Ҳара аихатә чархь дәықәаҳҵоит. Ухаҵазар, ҭаҷкәымла уасны шьҭахьҟа иҳаздәықәыҵ!» Нас ачархь аушәышьҭ.
Нарҭаа ус иагьыҟарҵеит. Сосруҟәа ҭаҷкәымла ачархь дласны, шьҭахьҟа ирхынҳәуеит.
Нарҭаа еиҭа ран лҿы иаакылсын иларҳәеит:
– Ачархь ҳазиргьежьит, иҟаҳҵари?
Ран иралҳәазаап:
– Ус анакәха, еиҭа дааԥхьаны иашәҳәа: «Еиҭа ачархь ауҳашьҭуеит. Ухаҵазар, умышьхәылҵала уасны  иаҳзырхынҳә!»
Нарҭаа иралҳәаз нарыгӡеит. Сосруҟәа имышьхәылҵ ала дласны, ачархь шьҭахьҟа ирыздәықәиҵеит.
Нарҭаа хынҳәны ран илыдышшыло иалагеит:
– Ҳаи абааԥс, иага ҳуында – уи дҳазшьом. Идаҳгалаз зегьы наигӡеит. Даҳзымшьыр, ԥсҭазаарас иҳауа акгьыҟам.
– Ус анакәха, ижәдыруаз – Сосруҟәа иуаҭәа абаҩ алаӡам, ажьы акгьы алшаӡом, аихатәы чархь ишьапы хнаҵәоит, уи дагьагоит, убри алагьы шәхы еиқәшәырхоит, – иралҳәеит ран.
Нарҭаа налаган, Сосруҟәа иарҳәеит:
– Уажәы ууаҭәала уасны ачархь ҳзырхынҳә.
Ачархь аурышьҭын, Сосруҟәа дласын, аха ишьапы хнаҵәеит.
Усҟан Сосрыҟәа ҿааиҭит:
– Абна илоу шәарахс иҟоу, ажьы  зфо, иааины сжьы агьама гәарҭааит.
Раԥхьа иааз ақәыџьмоуп. Даара гәалсра уны, ихәыз дрыцҳашьаны, Сосруҟәа ихәра арбзо иалагеит, акала сихәап ҳәа. Ақәыџьма шьҭахьҟа иадәықәла, Сосруҟәа дныҳәеит:
– Иахьарнахыс уахьцалакгьы сгәы уоуааит. Сара сеиԥш зегьы уцәшәуа иҟалааит. Амала ухы узазымиааир, угәы уԥсахыр, усҟан угәы ла гәызааит!
Ақәыџьма абнахь ихынҳәит.
Ус ажьагьы аакылсит. Уигьы ажьы агьама амбеит; ихәыз дрыцҳашьаны, ихәра арбзо иалагеит. Сосрыҟәа дныҳәеит:
– Ауаа жьаны сышрыцәцоз еиԥш, санырԥылоз  иызжьоз еиԥш, уаргьы иушьҭало убас амаанала урыцәцала!
Ажьа абнахь ихынҳәит.
Шәарахс иҟоу зегьы ааир иаҿын. Зегьы Сосруҟәа дрыцҳаршьон, ижьы иаламкьыст. Аҵыхәтәаны ауарбажә еиқәаҵәа ааит. Сосруҟәа иуаҭәа иацкласны афара иалагеит. Сосруҟәа дааилашәан, аԥсаатә ишәиит:
– Укәтаӷьқәа ҿыла иуҵо, уҭыԥгьы убас иҳаракызааит – уаҩы дахьзымнеиуа. Ҳазшаз убас иҟаиҵааит, узқәала уқәианы – иухылҵуа аԥсаатә, иуааӡауа; раԥхьа укәтаӷьцәа иагәылҵны ицәырҵуа ухшаара рыҩбагьы узлак, узлак ҭырхааит:
Ашәи зықәшәаз ауарбажә ҵәҩанҵәыҟа ихалт.
Сосруҟәагьы идунеи иԥсахит.
Хәсеин Козан иҳәамҭоуп. 
Ианиҵеит Ж. Диумезиль, Ҭырқәтәыла.


АҬАҲМАДАЦӘА РЫҚӘХРА ИШАҞӘЫҴЫЗ

Ажәытәан убас ҵаск ыҟан: ауаа инажәуаз, ршьапы ашаха иадҳәаланы абна ҭоурахь иргон, нас уаантә архахь икарыжьуан, аҵлаҳәысҭа еиԥш.
Иаамҭаа нааи, абри аҭагылазаашьа дақәшәеит ҷкәынак иаб. Иԥа иаб ишьапы ашаха надҿеиҳәаланы, дҳәазаны дышигауаз, аҭаҳмада ихы  дацк ианҟьан, ибжьы иргеит. – «Убжьы  зуреги?» – диазҵазаап иԥа.
Аб иҳәазаап: – «Уаргьы убжьы ургап уҿҳәара анааилак. Иансаамҭаз саргьы, уажәы уара уеиԥш, саб дырҳәазны дшызгоз, иара ихы абри адац ианҟьеит, усҟан иаргьы са сеиԥш ибжьы иргеит, са сеиԥшгьы, уажәы иуасҳәо аҭакс исииҭеит».
Аԥа даахәыцын, нас иҳәазаап: «Уаҳа усырҳәаӡом, аҩныҟа усырхынҳәоит, аҩны аҵаҟа ажра сжоит, уа уагьысҵәахоит. Уааԥсаанӡа уа утәаз, сара  умаҵ зуалап, аӡәгьы акагьы иасҳәаӡом».
Аб дақәшаҳаҭхеит. Ианыхәла, аԥа иаб аӡәгьы диимырбакәа, аҩныҟа дааигеит, аҩны аҵаҟа ажра ҟаиҵеит, уа иаб дагьыиҵәахыит.
Уи атәылаҿы аҳак дынхон. Дажәуа даналага, адҵа рииҭан, – итәылаҿы иҟоу ахацәа зегьы еизарц. Аҽҳәара иақәыршәаны зегьы еизеит. Аҳ ирылаиҳәеит:
– «Уаҵәы, зегьы раԥхьа амра збауа, уаԥсҵәык азна ахьы рысҭоит». Аԥа, аб дызбауаз, уа дрылагылан. Аҩныҟа даныхынҳәы, иаб диазҵааит: «Шәзеизыргеи? Изыхҟьеи? Аԥа аҭакс иҳәазаап: «Аҳ, ажәлар ерылеиҳәеит, уаҵәа зегьы раԥхьа амра збауа, уаԥсҵәык азна ахьы шрыиҭуа». Аҭаҳмада иԥа ус иеиҳәазаап: «рыззегьы рылақәа кыдҵаны амрагыларахь иԥшуа иалагоит, уара амраҭашәарахь иҟоу, еиҳа иҳаракыу ашьхахь уԥшла. Амра гылауа иналаго, амра ашәахәақәа зегь раԥхьаӡа абри ашьха иавҵыҷҷоит. Убас инавҵаҷҷо, аҳ иирба».
Шаанӡа зегьы еизеит. Аҭаҳмада иҷкәын, иаб ишиаиҳәаз еиԥш иааҟаиҵан, амра ашәахәақәа ашьха иахьавҵаҷҷоз аҳ иирбеит.
– Шәхы шәақәиҭуп,  иҳәан аҳ, аҷкәын уаԥсҵәык азна ахьы ииҭеит. Мызқәак ааҵхьан еиԥш, аҳ еиҭа ахацәа зегьы еизиигеит:
– Хымз аҿҳәара шәысҭоит. Шәалаган шәлақәа ацәажәара дшәырҵароуп. Зла ауаҩԥсы еиԥш ицәажәаратә зылшаз, сыԥҳа дисҭоит.
Зегьы еимпит. Аҷкәын иҩныҟа даныхынҳә, иаб диазҵааит: «Жәабжьс иҟои?» Иԥа иеиҳәеит: «Хымз рыла ҳлақәа цәажәао ҟаҳҵароуп. Ари зылшо, аҳ иԥҳа дииҭоит.
Аҭаҳмада ус иҳәазаап: «Агьырҭ ирҭахыу ҟарҵааит. Уара уалаган есышьыжьымҭан ула ибзианы ипҟала, нас ԥсымышьҭыгас ча хәыҷык аҭала. Убас хымз уаҿыз.
Убас хымз ааҵит. Зегьы рлақәа рыманы аҳ иашҭаҿы еизеит. Иара асоф дықәтәаны, хыхьынтә ибоит иуаажәлар абри аамҭа иалагӡаны, рлақәа ибзианы, ичахны ишырааӡаз. Аҳ иҳәеит: «Шьҭа шәлақәа шәырцәажәа. Еиҭасҳәоит, ари зылшаз, сыԥҳа дисҭоит».
Нас еизаз зегьы, рлақәа ирыҳәо-ирчо иалагеит: «Ибзианы шәҳааӡан, акәац ада акагьы шәаҳҭаӡомызт. Шәцәажәа, абаақәа!» Аха, егьа ирҳәаргьы-ирургьы лак зымцәажәеит.
Аҷкәын, заб маӡала дызбоз, ганкахьала дгылан, аҳ дгәеиҭан, иаиҳәеит: «Уаргьы ула рцәажәа».
Аҷкәын ила есышьыжьымҭан ипҟон, нас ача хәаԥса аиҭон. Ала аарлаҳәа аԥсы ҭан. Илашҟа дааҳәын, иҳәазаап:
– «Уцәажәа. Узцәажәар, аҳ иԥа дсиҭоит. Уара, сла, ирацәаны абзиарақәа узызухьеит, есышьыжьымҭан уасак-уасак узысшьуан, уасажьыла усырчон, сыумырԥхашьан, уаацәажәа!»
Ала аацәажәеит: «Шаҟа исуҭахьаз аҟара, убысҟаҟара Анцәа фатәыс иуиҭааит!»
Уи аамышьҭахь аҳ аҷкәын диазҵаауа далагеит: «Уара уоуп зегьы раԥхьа амра агылара гәазҭаз, уара заҵәык уоуп ала зырцәажәаз. Абри зегьы узырҵада? Ахшыҩ узҭада? Уара уацкыс иҟәышу ари атәылаҿы уаҩы дыҟаӡами? Ҽҳәарас сааҭк усҭоит, уи аамышьҭахь аҭак иныузыҟамҵа – усшьуеит».
Аҷкәын илахь еиқәны, длаӷырӡышуа, иҩныҟа дхынҳәыит. «Иухьеи?» – ҳәа иаб диазҵааит. Иԥа иеиҳәеит: «Ҳусқәа еилаԥаҭеит. Абарҭқәа зегьы сзырҵаз аҳ иасымҳәар, сааҭк ашьҭахь сишьуеит. Аҭаҳмада иҳәазаап: «Аиаша иаҳә». «Ишԥа уи! – дшәазаап иԥа – Аиаша сҳәар, дара ҳаршьуеит». – Сара сыршьуазар, сыршьааит, уара аӡәгьы дулакьысӡом» – иԥа иеиҳәазаап иаб.
Аԥа аҳ иҿы днеин, зегьы иеҳәеит. Агьи диазҵааит: – «Уаб дабаҟоу? Ашаха дадҿаҳәаланы думгаӡои?»
– «Момо, сара дызбон, адгьыл аҵаҟа дҭаҳҵәахын».
Аҳ аҷкәын диманы дцан, аҭаҳмада иԥа аҩны аҵаҟа ажра иирбеит, иаб дахьыҵәахыз. Аҭаҳмада дыцқьаӡа, дԥашәӡа, дҭахәхәа дыцәан.
Аҳ аб диазҵааит: – «Уара уаума, агьырҭ ауаа иззымдыруаз, уҷкәын иззырҵаз?»
Аҭаҳмада изҵаара иирҵабыргеит.
– «Ус анақәха, – иҳәеит аҳ, – иахьарнахыс аҭаҳмадацәа рырҳәазара аӡәымзарак-аӡәы азин имам».
Уи ашьҭахь, аҳ иԥҳа аҷкәын ԥҳәысс дииҭеит. Ачара ду руит. Аҭаҳмада ҟәыӷа уи аҷкәын иҷараҿы дыҟан.
Тефик Есенч Заишәа иҳәамҭоуп. 
Ианиҵеит Ж. Диумезиль, Ҭырқәтәыла.


ҞӘЫСЕҞӘЫХ

Дынхон-дынҵон аҳак. Уи есқьынгьы хьыӡрацара дцалон, деибашьуан шықәсык, ҩы-шықәса, зны-зынла хы-шықәса данеибашьуаз ыҟан. Данажә, имч анкаԥса, дааиԥхьеит иааигәара инхоз, иҷкәыназ аҳак, уи Ҟәысеҟәых ихьӡын: «Сажәит, сықәра сфеит. Шьҭа сара сзинқәа уара иусҭоит, ҳтәыла ишахәҭоу еиԥш иухьчароуп, аҳра аныҟәгашьагьы усмырҵахьеи. Убас иҳәеит аҳ, иара дажәит, иҽԥхьеикеит. Аҳра зауыз аҷкәын еибашьра дцеит, аха хьыӡрацарантә даныгьежьуаз, ус ҟазшьаз иман – иҩныҟа днеиаанӡа аҳра, зықәра зфахьаз аҳ иҿы днеиуан, ажәабжь еиҳәон, иибаз-иаҳаз, зегьы дызхысыз изеиҭеиҳәон.
Зны аҳ ҷкәын еибашьра дцеит. Хы-шықәса дыҟамызт. Ианыхынҳәуаз, ир драԥысны Ҟәысеҟәых аҳ иҿы днеит, исасаирҭахь днеит, уа агәылацәа еизаны итәан. Аҳ аԥсшәа наиаҳәаны, инапы дагәӡит. Аҳ иҳәеит: «Бзиала уаабеит! Иҟои жәабжьс?»
Ҟәысеҟәых иҳәазаап: «Избаз уамак акгьы шыҟамызгьы, акы иџьашьатәны избеит. Иаԥыжәацы, шьыжьымҭан амҩа ҳшаныз, ҵлак аҿы ф-еимаак збеит. Аимаақәа дара-дарала еигәҭасуа, аисра хаҭа иаҿын, хыхь ақәцәаҿы ихәнон, илбаауан, хыхьынтә дара-дарала еигәҭасуа ҵаҟа еибакажьырц иаҿын». Зықәра зфахьаз аҳ иазгәеиҭеит: «Уигьы ҟалоит».
Ҟәысеҟәых иациҵон: «Иацы шьыжьымҭан аӡәы дызбеит уамашәа иԥшӡаз, иссирӡаз, еиҿкааз аӡәы, ус ҳазшазгьы уи аҩыза аԥшӡара изеиҿымырҭәар ҟалап. Ус схәыцт: «иааигәаны снеины игәасҭап, закәыи уи?». Саназааигәаха, изба закәызеи – ахәда инаркны ҩадахьы аԥшра ссирӡоуп, аха ахәда инаркны алада избеит аҳаԥшьа гәамла иҭәны.
Нас Ҟәысеҟәых маҷк даангылан, иажәа еиҭа нациҵеит: – Иахьа шьыжьымҭан аҩныҟа сшааиуаз, дәык аҿы еиҭа иџьасшьаша ак сбеит. Иара убра адәаҿы ирацаҩны еизаны ауаа еилагылан. Санырзааигәаха, анцәа ирзааишьҭыз ашәҟәқәа рыԥжәара, рыӷрагылара иаҿын. Уигьы уамашәа избеит.
Зықәра зфахьаз аҳ акырӡа дхәыцуа дтәан, нас иҳәазаап: «Аҳ, Ҟәысеҟәых, сара акыр шықәса сеибашьуан, хьыӡрацара сцон, суалԥшьа насыгӡон, сыԥсадгьыл сыхьчон. Аха уара иубаз, иудырыз аҟынӡа сзымнаӡеит. Иахьанӡа аҳра ныҟәызгоз, ишаԥу ала инагӡаны иныҟәыргон, аха аусқәа зегьы ҿҳәарак-ҿҳәарак рымоуп. Убри аҿҳәара иахьа иааит. Уара уаҳәа џьара ишьҭаҵа, избанда иахьа аҳцәа раҳра аҵыхәа ԥҵәеит. Ухы дыр, уара иудырыз даҽа аҳак идырраны дыҟаӡам, ашьшьыҳәа уусқәа урҟәаҵ». – Убри ала аҳ иажәа ааҿахиҵәеит.
Нас аҳ исасцәа, урҭгьы рыжәла дуун, аҳ иазҵааит: «Ҟәысеҟәых уара аҳ уҿы даннеи, уара иҟоузеи ҳәа уиазҵааит, иара ажәабжьқәа иузеиҭеиҳәеит, аха ҳара акагьы ҳзеилымкааит уара иуеиҳәаз. Иаҳзеилырга, еилаҳкааратәы».
Аԥшәма иажәа днаԥылт: «Иаԥыжәацы Ҟәысеҟәых аҵла ақәцәаҿы ф-еимаак аҭыԥ еимаркуеит, акыи-акыи ҵаҟа иларышьҭырц иашьҭан. Аамҭак ҟалоит, ауаа аҳра еимаркуа иалагоит, аҳ иҭыԥ азы еибарԥсуа иалагоит». Асасцәа уамашәа ирбеит: «Ари аҩыза ҟалашьа амоума. Ауааԥсыра иҟарҵоз-ируаҿ аҳак ицәымшәозар, нас изланхои-изланҵуеи?»
– Ус ҟалоит, аԥсҭазаара иагьа ицәгьахаргьы, – иҳәазаап аԥшәма. Нас аҳ инациҵеит: «Адырҩаҽны Ҟәысеҟәых даныхынҳәуаз, аӡә дибеит, уамашәа иԥшӡаз. Данизааигәаха игәеиҭеит – ахәда инаркны аҩада зегьы уамашәа иԥшӡан, аха ахәда нахыс ҵаҟа ҳаԥшьан – гәамс иҟоу зегьы уа иҭан». «Нас ари иаанагозеи?» – иазҵааит асасцәа. Иара  иҳәеит: «Ари адунеи аҿы ауаҩы иацкьыс иԥшӡоу аӡәгьы дыҟаӡам, иара уи ауаҩы ахшыҩ имазар. Ахшыҩ имамзар иаанагоу убри ауп: гәамла иҭәу аҳаԥшьа».
«Иахьа шьыжьымҭан, – иҳәеит аҳ иажәа ахыркәшаразы: – Аҳ Ҟәысеҟәых ауаа еизаны ишгылаз ибеит. Данырзааигәаха, иибази:  Анцәа ауаа иддырҵаразы иааишьҭыз ашәҟәқәа ауааԥсыра аԥжәара иаҿын, аҳәынҵәа иаларыжьуан». «Нас ари закәызеи?» – еиҭа иазҵааит асасцәа. Аҳ иҳәеит: «Аамҭак  ааиуеит, ашәҟәқәа зыда ԥсыхәа ҳамам, ҳқьабз-ҳҵас зегьы ахьану, аҳәынҵәа иаларыжьуа иалагоит».
Зыжәла наӡаз асасцәа ирҳәазаап: «Ари ҟалар, аԥсҭазаара ҳзырбо-иаҳзырҵо ашәҟәқәа аҳәынҵәа иларыжьуа иалагар, нас ԥсҭазаашьас иҳауеи?
Зықәра зфахьаз аҳ даақәыԥсычны иҳәазаап: – «Уигьы ҟалоит».

Тефик Есенч Зеишәа иҳәамҭоуп. 
Ианиҵеит Ж. Диумезиль, 
Ҭырқәтәыла, Ҳаџьы-Осман-кеи.










АУБЫХ ЖӘЛАҚӘА

Ааџье
Абада
Абаса
Абаза
Агырб
Адиқә
Адагәа-Дагәа
Ажук
Ажәуҳа
Аӡа
Амырхәа
Аԥшьыс
Аткеҩа
Ауасаа
Ахы
Ахҩымаа
Ацәлаҳәа
Баӷ
Бажь
Баџье
Баркын
Берзег
Береқьеҭ
Бижьноу
Биг
Браҟҟәы
Бараҟәа
Бырыц
Вонже
Соген
Гәазаа
Гәазе
Гәыжә
Гьергьиа-Гьаргь
Гәыбзыџь
Дагәына
Дечен
Дешьен
Диза
Диԥшьоу-Ԥшьоу
Догба
Дуг-Дыгә                                             
Дыжьы
Дыжә
Енижь
Џьхәыпе
Џьҳеф
Жанбиле
Жьедув
Жокәыр
Жәыда-Жәыде
Жьаиб
Жьыу
Жьи
Џьарым
Зеише-Зеишәа
Ӡиаш
Ӡиаш-иԥа
Заигәа
Ӡакәа
Ӡкәаса
Ӡыба
Ӡыла
Иабжьын
Иебжьын
Иекзек
Иух
Кочоҟәа
Кәаӡба
Кәаса
Кәыке
Кьеч
Кьеце
Кәышба
Қесырбеи
Лазге
Шаке
Ланџье
Лахба
Лаӷәа
Лифижь
Лигәыне




Лпашь-Лыпашь
Максут
Мезиҳа-Мызыҳ
Мечоз
Мелбых
Меншыҟәа
Мешьыҟәа
Мешьыҟ
Монож
Мохош
Магә
Негәыч
Неџьықә
Ҩардан
Оздан
Очашы-Ачашь
Очбе
Пех
Ԥахә
Ԥиохе
Папышь
Ԥшиземуҳ
Ԥшьымахәа
Ԥлеч
Ԥилохе
Ԥшьаҟаа
Ԥшьауныҟәа
Ԥшьезмаӷәа
Ԥшьеу
Ԥшьыӡа
Пылаџь
Сагьесе
Санчара-Сенчер
Сапачко
Сувеи
Суҳабе
Суҳан
Сҳаԥлы
Тугуж
Ҭлебаже

Ҭакба
Ҭогжь
Ҭуӷуне
Ҭаӷәыжато
Ҭхыӷәа-Тхиго
Ҭашы
Ҭаршы
Ҭлишьба
Ҭҳас
Ҭҳасоу
Ҭҳаҳуо-Ҭҳаҳо
Ҭҳац
Ҭҳахәа
Ҭигәыжьыҟәа
Трам
Тран
Тәыба
Тәаӷаҟәа
Иезихко
Уеизихко
Уебжьын
Уке
Уче
Усгә
Ушҟье
Уачы
Уанџьа
Уачыба
Ушхә
Уашәҭыҟәа
Ушаҷа
Уҳәозден
Хәанаџь
Ҳәынџьа
Хьыта
Хьышәхәа
Хьекәым
Хагандыҟәа
Хакәырна
Ҳаалер
Ҳабрак
Ҳамыҭа
Ҳаԥыхәа
Ҳараниа
Ҳаҭҟәаи
Ҳауқьы
Ҳугаҳ
Ҳугҳ
Хьекәым
Чула
Чупе
Чхьыӷә
Чкәуа
Чазамыӷәа
Чач
Чын
Чуа
Чымыҭ
Чурмит
Чороҟәа
Чҩле
Чуԥха
Чызамыӷәа
Чизмаа
Чырыг
Фагәу
Шач
Шачу
Шәача
Шьабе
Шьупако
Шьхануҟ
Шьхаплоҟәа
Шьаԥлоко
Шьаԥлы
Шьҳаԥлы
Шьыжь
Шьымыд
Шьуш
Шьашьхә
Шьықә
Шьабрыҟәа-Чугар
Шәаҟаа
Шәҟәымльа
Шәлыхә-Шәлыхәба
Шәыҟәассе







