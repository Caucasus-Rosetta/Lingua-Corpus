Алитературатә ҭынха
Сарион Ҭаркьыл аибашьраантәи имшынҵақәа
Ҳаҭыр зқәу аԥхьаҩцәа! Еилкаарала шәрызнеип ҳәа ҳгәы иаанагоит ҵаҟа иаагоу амшынҵақәа. Иеицырдыруа аԥсуа поет, апублицист, ажурнал «Амцабз» аредактор хада, Аԥсны ашәҟәыҩҩцәа Реидгыла Сарион Хыгә-иԥа Ҭаркьыл ақырҭуа-аԥсуа еибашьраан кыраамҭа Аҟәа далахан дыҟан. Аха уи патриотк, аԥсыуак иаҳасабала дхьамҵит, икалам каимыршәит, избанзар, уи идыруан аибашьраҿы абџьар иалшоз акаламгьы ишалшоз! Иахьа ҳара ҳҟынӡа иааит аибашьраан ианиҵоз имшынҵақәа. Уа иарбоуп есымшатәи ахҭысқәа: иибоз, иаҳауаз, ирҭагылазаашьаз. Ари амшынҵа аибашьра ашьҭахьгьы акьыԥхь аҟны ицәыргамызт. Апоет иԥсҭазаара даналҵ ашьҭахь, амшынҵа иԥшәма лнапаҟны иҟан. Шықәсқәак раԥхьа, ари амшынҵа  Сарион иԥшәма апоет Терент Ҷаниа илҭеит, џьара ишәкьыԥхьып ҳәа. Аха амшынҵа ианыз аилкаара ахьыуадаҩыз аҟнытә акьыԥхьра напы аларкыртә изыҟамлеит. Мызқәак раԥхьа, амшынҵа ажурнал «Алашара» аредакциахь ашәҟәыҩҩцәа Реидгыла аҟынтәи иаҳзаарышьҭит. Ари амшынҵа хәҭак ауп ҳара ҳҟынӡа иааӡаз, алагамҭа бжьаӡит. Уи адагьы, аибашьраан ақьаад амамзаара иахҟьаны, амшынҵа зегьы ирссаӡаны, еивҵаԥсаны иҩуп. Ақьаад аҟынтәи акьыԥхь арбаразы даара аилкаара уадаҩуп, зынӡа иахьузеилымкаауа акәаԥ рацәа ахыцқәа ирҭакны иҟаҵоуп…

«Амшынҵа» иацу – алагарҭа хазы иҟоу атетрад ҵаӷа иануп (уи ҳара ҳҟынӡа изымааиӡеит. Аред.)
(3.10.1992) ш. асааҭ (16:00). Амра хааӡа иаакаԥхеит. Убри аҿаԥхьаҵәҟьагьы уаргәырӷьауа иҟазар акәымзи, аха иабаҟоу, арахь амыжда ҳзыҟаланы иҟоуп – ашьакаҭәара иаҿуп. «Новости» иаҳәеит (15:00) Гагратәи аибашьраан иҭахеит 25-ҩык, ихәуп 70-ҩык ҳәа. Шәыгәнаҳа рзымгааит забџьар иаҵаланы, «аԥсуаа ҳара идҳарбап» ҳәа арахь иааз зегьы, иаазышьҭызгьы, иахьа иаҳзымақаруагьы. 
Ирҳәаз даҽакгьы: ақырҭуа архәҭақәа ргәы каҳан иҟоуп (демобилизованы иҳәеит), Шәачаа ирҳәеит Ԥсоу ацҳала уахь аиасра азин ҳашәҭ ҳәа (ус еилыскааит сара, зны адырраҭара иааиԥҟьаны иҟан азы цқьа исзеилымкаазар ҳәа  сшәоит) – ирықәланы, уа ибжьарҟәаҟәар  ҳәа ишәозар акәхап. Рҽырхаҵаны имаауази – Берлин згаз дара ракәушәа рхы ԥхьаӡаны, уи ауп ирықәнаго! Анцәа дыҟазар, ирыхәҭоу иақәиршәап, урҭ ирыхәҭоу рацәоуп. Избанзар, урҭ рабацәа, рабдуцәа убысҟак цәгьара рзыҟарҵахьеит аԥсуаа – уи атәы аҳәарагьы цәгьоуп, ахаҿы аагарагьы уадаҩуп … Нас ианбыкәыз ҳара ҳанеишьцәаз!?  Ма аишьцәа ус аума ишеизыҟоу? Ишеизныҟәо? «Маяк»  (16:45) иаҳәеит: Иахьа аԥсуаа иргеит 2 танкк, 4(2) БМП-к, 4(2) бзарбзанк, 62-ҩык атҟәацәа (…) 300-ҩык афганцәа Аҟәаҟа ацара иазхианы иҟоуп ҳәа. 
Қарҭынтәи (радиола 17:00 азы): Шеварднаӡе Ельцин иахь ашәҟәы иҩит, дашшуеит аԥсуаа абџьар рызҭада ҳәа (иара ирҭар ҟалоит, аԥсуаа ирырҭар ҟалаӡом – иџьаршьон!). Рыр, рыштабгьы даргьы –  Ганҭиадиа итәоуп. Қәҭешьынтә идәықәлеит азы арратә (с…) рҳәоит (…). 
Аҟәатәи арадио ала (17:10) Қырҭтәыла, аԥсышәала – ақырҭуа акцент лыманы даԥхьеит азы, урысшәала ирыларҳәеит: уаҵәы аиҳабыра рыҩны аҿаԥхьа аизара мҩаԥысуеит ҳәа, жәларызегьтәи амитинг, Аԥсны иҟалаз аҭагылазаашьа иазкны.
«Вести» (20:00) 40-нызқьҩык аибашьцәа аауеит Аԥсныҟа иҳәеит Шеварднаӡе (ицон ақырҭцәа рматериал); аԥсуаа ирыман (танкк, 2 ҳаирпланк, 2 (…) (адырга змамыз). «Это крупномасштабный заговор против Грузии», – аҳәеит, Урыстәыла Аԥсны иадгылоит ҳәа иԥхьаӡаны. Ҟарҟарашвили иажәақәа: «Мы объявляем войну Абхазии … в Гаграх не останется ни одного абхаза, ни одного дома» (зегь ҳарбгоит, иаҳҟәаҟәоит, иқәаҳхуеит). 
Қарҭынтә ТВ ала: Гагра ахәрақәа роуит 160-ҩык рҟынӡа ауаа (… иҳәеит, Ганҭиадиантәи). СНН аматериал ала: иҭахеит 100-ҩык инарзынаԥшуа. Қырҭтәылан амобилизациа рылаҳәан, Аԥсныҟа адәықәларазы аҽырхиара иаҿуп. Иҭахаз ауаа рпатретқәа дырбауа, ирҳәоит, Қырҭтәыла ихы ақәиҵеит, ихьчон. Аԥсуаа рахь  ацәымыӷра арҵысра иаҿуп зегь рыла… Амақарра иаҿуп… Ашьакаҭәара иацырҵарц ауп изҿу, аанкылара иашьҭаӡам. (4.10.1992ш.). Ашьҭахь изларҳәаз ала, Гагратәи аморг аҿы иҟоуп 60-ҩык рыԥсыбаҩқәа – изусҭцәоу здыруада?
Шеварднаӡе дмақаруан Аԥсныҟа иааҳашьҭуеит ҳәа 40-нызқьҩык асолдаҭцәа. Аҳәынҭсовет ақәҵара аднакылеит: Қырҭтәылан иҟазар зегьы (арратәи  апалатагьы) рабџьари ртехникеи зегьы ареспублика анапаҵаҟахь ииасуеит ҳәа (Уи иақәшаҳаҭхо Урыстәыла?) – избанзар аибашьра ҳаларгалеит иҳәеит. (….). Мчыла иаларгалаз џьушьап, ма аԥсуаа дара ирықәлаз џьушьап. Дара роуп иақәлаз, нас ирҳәо убоит!!! Аԥхамшьақәа, Шеварднадӡе уажәы атехника Аԥсны алгара ҳазхиан иҳәеит, аха аҳәара иҟарҵаз шәымбои ҳәа Гаграҟа ирԥшуеит, иқәигарц игәы иҭазҭгьы дацәшәозма ианиҳәоз?  (4.10.1992.ш) мызкы аҭахызма урҭ рықәгара. 
Ахамелеон! Рықәгара акәым, ирыханы арахь раагара иаҿын, уажәгьы иаҿуп. Ельцин иҟны данашшгьы Шеварднаӡе, Ельцин иҳәеит октиабр хԥарзтәи аиқәшаҳаҭра нашәыгӡа ҳәа. Уи иаанаго аиҿахысрақәа раанкылара (нагӡан), ақырҭцәа ртехника иахьанӡа Аԥсны иалганы ргаразы (инагӡаӡам иахьала, инарыгӡарцгьы ргәы иҭаӡам макьаназы), азакәантә мчрақәа (аиҳабыра) рмаҵурахьы рырхынҳәра (инагӡаӡам, рыгәгьы иҭам анагӡара) убас инырҭии (…).
Иназыгӡада?
Ақырҭқәа, нас зегьы аԥсуаа ираҟарартәуеит. Иахьатәи ала ҿыц ҳәа акгьы имҳәеит. Қарҭ ала анационал-шовинисттә аҭоурых шцаша иҳәоит, ар реизгаразы алаҳәарақәа ҟарҵоит, амақаррақәа ирҿуп, аԥсуаа рахь ацәымыӷра, арӷыӷкра иааҟәымҵӡакәа иаҿуп. Даҽакгьы: аҭыԥантәи аҿар рыла архәҭақәа еиҿкааны арҭ аҿарыжьуа иалагеит. Иҭахазгьы ыҟоуп, рпатреҭқәа ТВ аҿы иҳарбауа, аратәиқәагьы аԥсуаа рцәымыӷра арӷыӷкра иаҿуп. 
Шеварднаӡе иаха Қарҭҟа дԥырны дцеит (Адлернтә). Иахьа Аҟәа амитинг мҩаԥыргоит ақырҭқәа, аинышәара, аимакра, аибашьра аиҵахара иалагозар акәхап, урҭгьы уаҳа ирҳәозеи?! Қырҭтәыла ахьчаразы шәгыл зегьы ҳәа ааԥхьара ҟарҵозар акәхап аизараҿ.
Уажәшьҭа иахьатәи адырраҭарақәа рҟынтәи ажәабжьқәа.
«Вести» (14:00) Грачиов аҳәамҭа ҟаиҵеит: Қырҭтәылан иҟоу абџьари, атехникеи, аргыларақәеи шәыркьысыр ҟалаӡом. Мчыла ампыҵахалара шәалагар иахылҿиаауазы ахара зегьы шәара ишәыдлоит ҳәа. 
Шеварднаӡе иҟасҵара сыздыруам, атупик аҟны ҳнеины ҳаҟоуп, ҭыҵшьасгьы (4.10.1992ш.) иазаҳхәыцуа сыздыруам, избом иҳәазаап. Ҭынчмҩала аӡбара алымҵыр, отставка сцаргьы ҟалап, иҳәазаап… (Иџьоушьаша, имбаӡои, уи уаанӡа, атупик аҟнынӡа дназгаз? Авантиурақәа дырҟәамҵыр, инационал-шовинизмра дзацәымцар (дзалымҵыр) аимпертә ҽхарззалара (напҟьара) даҟәымҵыр, ихамелеонра ихҳәаны икаимыжьыр, а МОБ ишыҟанаҵо еиԥш) – еицәоу атупик ашҟа дагоит, зынӡа, дзызҭымҵуа тымитышак дҭанажьуеит… Ҩыџьа «аҟәышцәа» – Ҭенгиз Китовании Џьаба Иосилиании рҳәатәы данықәныҟәо, тупикмзар уаҳа дабакылнагоз?!) Аԥсны иахьатәи аҭагылазаашьазы акгьы рымҳәаӡеит «Вести» ала.
Қарҭынтә (радиола 17:00) Шеварднаӡе Леселиӡентә Аҟәаҟа вертолиотла амҩа дшықәыз идырмыз даҽа вертолиотк ала ихаԥырра иалагазаап, уи дҭадырхар рҭахын (попутчик ҳәа (…)) ирыԥхьаӡеит. (Дҭадырхарц рҭахызҭгьы, инызкылеи?) Дхынҳәны дцаанӡа Леселиӡе дтәеит, уаантә машьынала Адлер днеины, вертолиотла Аҟәаҟа дааит. Иара убри ауха (3. 10. 92 ш.) Қарҭҟа дыԥрит 15:10 азы. Ауха Хоби азааигәара иԥыржәеит (…), аусуҩцәа иреихсит. Гыртәыла ицоит аматериалқәа, (…)  иҭынчрам, алхрақәа  мҩаԥаагоит рҳәоит.
«Вести» (20:00)! Гагратәи ажәылараан аԥсуаа иҟәаҟәаны иқәырҵеит (разгромили) 5-баталионк, иҭахази ихәызи ауаа рхыԥхьаӡара – 500-ҩык рҟынӡа ыҟоуп. Ганҭиадиа итәаз ақырҭуа архәҭақәа аультиматум рырҭеит: шәабџьар шьҭашәҵар ҳшәылакьысуам, шәыҩныҟақәа рышҟа шәоуҳажьуеит ҳәа рарҳәеит (Р. Ҳ—?). Амала, ирарҳәеит аультиматум ҿҳәарас иамаз. Иахьатәила Гагра иалахысуан ақырҭуа вертолиотқәа. (Арҭқәа зегьы бзиоуп, аха иарӷыӷкырҳәагьы сшәоит. Исхашҭыз: Шеварднаӡе 40-нызқьҩык аруаа Аԥсныҟа инаишьҭуазар, ҳаргьы 40-нызқьҩык иануҭаху аибашьыҩцәа наҳашьҭуеит Аԥсны ахьчаразы, иҳәеит Сасланбеков. 
Чечентәыла имҩаԥысуаз Кавказ ажәларқәа рхаҭарнакцәа реизара ибзианы имҩаԥысит. Шанибов дықәгылеит, Џьохаев дықәгылеит. Аԥсны аҭагылазаашьазгьы ақәҵара рыдыркылеит. 5.10. 1992 ш. - Қарҭ ала ирҳәаз ажәа (иҽеиз) ИБЕИТ (…): Шеварднаӡе дашшуеит, сыршьырц рҭахын ҳәа, ар реизара иаҿын. Гыртәылантәи ҭынчроуп, рҳәеит. 
18:00 азы «Новости» иаҳәеит – Гагра аганахьала ақырҭцәа ажәылара рҽазкны инеихьан, аха иазхарҵеит, ақалақь иалахысуаз вертолиоткгьы ларышьҭит аракета «Стрингер» ала – 2-џьа ҭахеит, 5-ҩык хәуп. (Р. Ҳашыг). Уажәы «Вести» ала иахәаԥшырц ауп. Иазгәарҭеишь?.. (5.10.1992ш.) «Вести» (20:00) иашьҭит Қарҭаа рматериал. Аиҿахысрақәа цон Гагра, Аҟәа. Аԥсуаа рхы иадырхәоит арратә техника ҿыц – ирызҭада ҳәа гәалас иманы дҵаауан (…) акорреспондент.
«Новости» (21:00) Шеварднаӡе агәынамӡара имоуп. Закавказиа (…) ар рахь Г(…) иҟоу архәҭақәа аԥсуаа ирыцхраауеит ҳәа иԥхьаӡоит. Уи азы ахара рыдиҵоит Урыстәыла аиҳабырагьы. Москваагьы (…) мап, уи мцуп, рҳәоит, аха ақырҭцәагьы Шеварднаӡегьы ихарҵом…
Аисра иалагаз ианиааха, аҵәыуара далагеит! Аибашьра иалагаз дара роуп, уаантәи ираахошәа ианырба, рыҷкәынцәа, рыхәцәа зҭаз акәыбақәа рызнеиуа ианалага – ирцәымыӷхеит, аха аибашьра аанкылара иашьҭамлакәа, «аԥсуаа абџьар рышәымҭан, нас урҭ ҳара идҳарбап» ҳәа иашшуа иалагеит Москваа рзы (…) Аҽадақәа! Аԥхамшьақәа! Сгәы ԥжәоит санрызхәыцлак. (..), снеиҿаԥшыр – асыс-мҟаа еиԥш иҽыҟаҵаны! – дыкнаҳаны дызбандаз сҳәоит.  
Иахьагьы сгәы сыхьра иалагеит, цәгьарак рзыҟамландаз абџьар иаҵагылоу  ҳаҷкәынцәа,  ишԥаҟоу  сара стәқәа. Урхылаԥш, Анцәа! Иубоит, ҳара акгьы ҳхарам. Изхароу  иара ихәҭа дақәыршәа. Убри сымбакәан, Анцәа суҳәоит, сумшьын. 
Афакт: РФ иатәу аӷбақәа Аԥснынтә иқәыргеит 175-нызқьҩык ауаа (аевакуациа  беженцев) рҳәеит «Новости» ала – 5.10.1992ш. 
Аҟәатәи ТВ (Қырҭтәыла): 5-ҩык азаложникцәа ргеит Марҭлаа қыҭан, Бедиа. Ақыҭа Бедиа аԥсуа мчқәа? Аҽеизгара иаҿуп, лҳәеит---Август 14 инаркны 5.10.1992ш. аахыс иҭахахьеит 254-ҩык, ихәуп 1080-ҩык.  
Шеварднаӡе: аконфедерациа – фашисттә организациоуп, иҳәеит. «Ақырҭқәа Аԥсныҟа 40-нызқьҩык ар нарышьҭуазар, ҳаргьы иалԥшаау аибашьыҩцәа 40-нызқьҩык наҳашьҭуеит зҳәаз КГНК ахада Муса Шанибов иакәзаап…
(6.10.1992ш). Амра ихааӡа иԥхоит. Ашьакаҭәара ыҟамызҭгьы, зегь ҳамчҳарыз… Аха иабаҟоу аҭынчра, ақәыџьмақәа ҳрыланхоитеи? Иахьала исаҳахьоу: Қарҭаа ашшра иаҿуп (аԥсуааи, аурысқәеи, Нхыҵааи еидгыланы ҳаршьуеит) ҳәа, ар реизгара иаҿуп, аԥара аизгара иаҿуп, Қырҭтәылан иҟоу Асовет арқәа ирымоу зегьы  ҳара иаагоит ҳәа ргәы иҭоуп, аԥсуаа рцәымыӷра арӷыӷкра иаҿуп зегь рыла…
Аҟәатәи арадио ала: Ачадара иаха аиҿахысрақәа ирҿын, Гаграгьы аибашьра иаҿын, ожесточенные бои, лҳәеит М. Б. Иашар Иманов диҿцәажәон Қырҭтәылатәи акорреспондент (Хундаӡе?). Ибзианы иҳәеит (аӡәгьы иаартны дидымгылаӡакәа, аха изхароугьы дубаратәы): бџьарла иахьа  акгьы узыӡбаӡом, уи ҳнарбеит Ҟарабахи, Молдавиеи, Таџьикистани. Аиҿцәажәарақәа ирылагатәуп, ашьакаҭәара аанкылатәуп. Ара аԥсуаагьы ақырҭцәагьы убас еиԥш еилахәуп, еиуацәоуп. (Иаанагои ииҳәаз? Абџьар кны иааз цароуп, нас аҭынчрагьы ҟалоит, ақырҭцәа аибашьра иалагаӡом).
Аԥсуа ТВ акорресподент (Р. Ҳашыг) иҳәеит асааҭ 18 рзы ажәыларақәа ирыбзоураны, Ганҭиадиа иалцан ақырҭуа еибашьцәа. Нас урҭ ԥхаҵаны мацара Аԥсны аҳәаа ихырцеит. Рабџьарқәа кажьны Урыстәылаҟа аиасра иаҿын, ртехникагьы кажьны. Шәачантә (Адлернтә) урҭ Қарҭҟа идәықәлеит иҳәеит, Аԥсны аҳәааҿы иахадыргылеит аԥсуаа рбираҟ. Афырхацәа. Исҭаху: Ҟарҟарашвили, иԥсцәагьы иеибашьцәагьы иманы, Қарҭ днеир ауп (иабџьари ирратә техникеи зегьы имырхуазар акәхап), нас уи Шеварднаӡе диԥылар … Шәазхәыци ишыҟалоз!..
Издыруада, шьҭа рыҽхарззалара, рхамаԥагьара шьҭарҵар, уаҩҵас ацәажәара иалагар амақарра иааҟәыҵны? Уаҳа рхы аҭыԥаҿы имааиӡаришь?.. Мчыла аусқәа рыӡбара иахьа иауам. Ирхашҭхьоума, мшәан, Ирак иахьыз? Кувеит хәыҷы иақәлаз Ирак ду иазыруз? Нас Қарҭтәи адипломат изихашҭи абри? Ма ихы цахьоу? Убысҟак дырлашәны дамоума анационал- патриотизмра…
Иахьала уаҳа акгьы анысымҵарц акәын, аха сгәы иамуит.
Қарҭынтә радиола (14:00) Шәачантә аӡәы  (Карков?) телефонла иацәажәаны ирҳәаз; ақырҭцәа Шәачаҟа ицеит, Қарҭҟа инашьҭхоит, 5-нызқьҩык (беженцы) неит, реиҳараҩык қырҭцәоуп. Иазычба иҟнытә, ашьыжь асааҭ 7 рзы ақырҭқәа ықәырцеит, 60 (1)-ҩык ршьит, 40-ҩык  аморг аҟны ишьҭоуп . 
(1.10.1992ш.). Новости, 15:00 рзы Ганлаӡе лматериал: аԥсуаа Урыстәылатәи Атәылахьчара аминистрра рыцхыраарала ирықәланы иқәырцеит Қырҭтәыла аҳәаақәа зыхьчоз ақырҭқәа (…), Қырҭтәыла аладатәи аҳәаақәа аадыртит, Кивсаӡе Шәачаҟа дыԥрит. Иахьа Урыстәыла апарламент аҟны иқәгылаз Ельцин ишьҭахь Аԥсназгьы иазҵааит, уи иҳәеит: Ҳара ҳар ықәаҳгаӡом уаантә (Аԥснынтә), урҭ ирыхьчалоит аихамҩа Урыстәылеи Аԥсни рҳәаа инаркны Қарҭтәылеи Аԥсни рҳәаа аҿынӡа. 
«Вести» (20:00) иаҳәеит Ганҭиадиа Леселиӡетәи аибашьраан Ҟарҟарашвили иашьа дҭахеит ҳәа. 
«Новости» (21:00): Гагратәи аибашьраҿы иргаз аиааира иабзоураны аԥсуаа иргеит аибашьыгатә техника 15  (15 единиц боевой техники). 30-нызқьҩык ақырҭцәа, уа инхоз, аҳәаа ихыҵны Шәачаҟа ицеит (беженцы).
70-ҩык ахәцәа Гагратәи ахәшәтәырҭақәа рҟынтә Қарҭҟа иргеит. Қарҭынтә (радиола 20:00) – амитинг мҩаԥыргеит қарҭаа. Аԥсни аԥсуааи ирықәмақаруан, Қырҭтәыла иақәлеит, ихьчатәуп ҳәа аҳәҳәара иаҿын… М. Қортқаҷаниӡегьы дықәгылеит (уажәтәи ахҭысқәа 1918 шықәсазтәи ахҭысқәа ирҿлырԥшуан, усҟангьы Аԥсны иақәланы иргеит…). Шеварднаӡегьы дықәгылеит (ҳара ҳиашоуп, ҳара ҳаиааиуеит (Сталин иажәақәа: «Ҳара аҭынчмҩа алаҳхит, уи азоуп ас зҳахьыз, аибашьра ҳҭахымызт… Сара сакәзар ҟалап изхароу аҷкәынцәа ахьҭахо», иҳәеит (иара ишихароу агәра игаӡом уажәгьы!), Гаграгьы аагоит, Аԥсныгьы Қырҭтәыла иатәуп (…) Аԥсны – Қырҭтәыла иадгьылуп, Аҟәа санықәгылоз исҳәеит: изҭахым иқәҵны ицааит, мамзар, ҳадгьыл ҿаҵакгьы аӡәгьы иаҳҭаӡом… - Ирҳәац, изҿыц рыгәҭакқәа ԥсахра рықәӡамкәа иааргоит. Уаҟа ԥсахрак ҟалап ҳәа игәыӷтәӡам зынӡагьы).
Аҟәа ақырҭцәа шәаны иҟоуп, ачеченцәа ҳаркуеит ҳәа, иқәҵны ацара иалагазгьы ыҟоуп. «Аиҳабыра» ауаа ргәы дырӷәӷәарц иаҿын, ақалақь ахьчаразы зегьы ҳаиқәышәшәа ҳаҟоуп, рҳәоит.  
Ацхыраарагьы ҳауеит рҳәеит. Қырҭтәылаа зегьы жьаны иқәдыргыларц иаҿуп, иқәылаз аԥсуаа ракәу џьушьап. Алахшақәа, арҭ ахаангьы рҽырыԥсахрангьы иҟаӡам … «Наша Земля, наша Родина» ҳәа рҿакызаауеит еснагь иԥсаанӡа, ианԥслакгьы уи аҳәара иалагозар акәхап…
(7.10.1992ш.) Таниа иахьа даараны дыҟан, аха сызнеиӡом ҳәа аалыцҳаит, автобусқәа ныҟәаӡом, амҩа шәарҭоуп. Вовеи Маиеи ааины иҳарҳәеит, ҳтелефон ала усгьы џьаргьы узасӡом. Алада аганахь ала шьҭа ҳара … ишԥаҟоушь Тҟәарчал? Ирыцхраауада урҭ, ишԥаҟоу ҳара ҳтәқәа, урҭ инхаз? Наташеи лхәыҷқәеи акгьы рмыхькәа иҟандаз! – урҭ ртәоуп зынӡа иаҳзымдырӡо. Аха ҳгәыӷуеит. Анцәа ихьчозар ауп, ҳара ҳазларыцхраауазеи?! Анцәа дышәхылаԥшааит ашәарҭа иҭагылоу зегьы! Алаҳәа лаҵас иԥсып уеизгьы, уаҳа ԥсышьас ироурызеи!
Иахьак, еиҳарак шьыбжьышьҭахь инаркны сгәы сыхьуеит. Ихьанҭаӡа ак сықәҳаит, схәаҽуашәа збоит... цәгьарак (еицәоу) ҟамлааит аԥсуаа рзы, са стәқәа рзы. Анцәа иҳәааит!
(8.10.1992ш.). Аибашьра 56-тәи амш. Абар шьҭа хара имгакәа ҩымыз ҵуеит аибашьра иаҿуижьҭеи; ашьакаҭәара, аԥсыҭбарақәа, ахәрақәа. Ари агәнаҳа ду, аибашьра зырҵысыз зегьы рхы иҭашәааит…
Иацынтәарак Қарҭаа аҳәҳәара иаҿын, ҳаршьуеит, ҳажәлар ықәцаны икарцоит… ҳәа. НАТО – иштаб-квартирахь дрышьҭит.., ООН иҟан иашшит. Амитингқәа рымҩаԥгара иаҿуп, ауааи аԥареи реизгара иаҿуп, Аԥсны иааны Қырҭтәыла ахьчаразы... Аҟәантәигьы ақырҭцәа ацара иаҿуп, аҳәсақәеи ахәыҷқәеи, ахацәа абџьар шәкыр ауп ҳәа рарҳәеит. «Новости» асааҭ) рзы иаҳәаз ҳәа уамак ыҟаӡам. Амала иацтәи (иахатәи) аан ирҳәеит, Лыхны имҩаԥигеит ҳәа аԥсуаа (абазаа) зегьы реизара. Уи иалахәуп аҳәаанырцәтәи аԥсуаагьы. Арӡынба иинтервиугьы ҳдырбеит иҳәеит. Госсовет ар ықәганы ирымгар ҳабџьар шьҭаҳҵаӡом ҳәа ашәҟәы ҳашьҭит, иҳәеит. Қарҭҟа аиҿцәажәарақәа рылагаразы, аконфликт ҭынчла аӡбашьа гәарҭаразы…
Иацы иҳәақәаз ааркьаҿны: ибналаз ауаа (Гагрантә акәхап) 700-ҩык Баҭым инеит, Урыстәыла аганахь ииасхьеит 25-нызқьҩык ауаа, Аҟәантә 2-ӷбакы дәықәырҵеит ауаа рҭартәаны (аҳәсеи ахәыҷқәеи). 6. 10.1992ш. азы абомбақәа ҩба ақәрыжьит Аҟәатәи аеродром, ԥхасҭа уамакгьы ҟамлеит, аӡәгьы дҭамхаӡеит рҳәеит. 
(8.10.1992ш.). Хәылԥазы абзарбзанқәа рыла ахысра иаҿын – Гәымсҭа аганахь, авертолиотгьы знык иԥырны ицеит, уигьы рылахысны иаазар акәхап. Амала лассы инымхаӡеит. 
Иахьа амш шәшьуп, қәа хәыҷыкгьы леит шьыжьы. Уажәы 9:30 азы амра аакылԥхазшәа ҟанаҵан, аха аԥҭақәа ирҵәахит. Колиа, ашамҭаз  ақалақь ахь дцеит ачазы. Макьана дмааӡацт 4-5 мшы  ҵуеит ача ыҟамижьҭеи ара, ҳара ҳааигәара, уажәраанӡа иахьааргалоз. Иҳәеит, ақырҭцәа ахьеиланхо уахынла ача наганы ирзынрыжьуеит, нас дара-дара иршоит ҳәа.
Таниа дааит, шьыжьы иаҳфақәашаз ҟаҵаны дцеит, амҩахь втобуск ҟалар (…) (урҭ анымныҟәозгьы шьапыла даауа дцо дыбжьан). Шәара шәдәылымҵын, ақалақь шәаламлан ҳәа дҳалабжьон). Сара акгьы сыхьуам шәысцәымшәан ҳәа ҳалҳәоит, ес 2-3 мыш дааны ҳхәы ҟаҵаны дцоит. Макьаназы Анцәа дихьчоит, уи аҵыхәтәанынӡа изынагӡар. Уажәшьҭа дрыцҳасшьоит, зегьы гәҭыхас лара ҳлымоуп. Ажәабжьыс иаҳзаалгаз: агырцәа рыцхраан Тҟәарчалҟа ицоз амҩа ахы иақәиҭыртәит, ақырҭцәа бжьырцеит ҳәа. Ус акәҵәҟьандаз, аха агәрагара цәгьоуп – иабатәи гырцәоу Тҟәарчалаа ирыцхраауаз? Галаа? Ирзыгәаӷьрызу урҭ? Жәыргьыҭ ала арахь изымаауазар акәхап, дара рҟынгьы аусқәа рымоуп. Тҟәарчал иҟоу ҳәа акгьы ҳаздырӡом.
Ачазы ицаз Колиа дахьынҭыҵыз, амҩаду аҿы днеиаанӡа, дыркызаап, акомендатурахьгьы дыргеит. Нас доурыжьит «Колос» аҟынӡагьы дцазаап, аха ача изаамгаӡеит. Ҳашгылоу ақырҭуа аруаа аакылсны ашьҭахь ала инеины, индәылганы иргон, иҳәеит. Ашамҭазы, асааҭ 7 ҟалаанӡа ицаз 15:30 азоуп данааз. Аригьы иаҳаит Очамчыра аԥсуаа рыҩнаҿы (…) иааргеит ҳәа. Уи аниашахо, Таниа ишылҳәаз еиԥш, Тҟәарчал амҩа анаадыртлак ашьҭахь акәхон. Ус акәзар, Тҟәарчал амҩа аадыртызар ауп. Ус Анцәа иҳәааит! Уи азы иҟоугьы (ақырҭуа еибашьцәа) рыбӷа ԥнаҵәон.
Бзарбзанла ахысра иалагеит Кьалашәыртәи ацҳа аҟнытә (урҭ ахьгылоу: анкьатәи аргылаҩцәа ахьыҟоу амшын ахықә аҿоуп. Шәхы иҭашәааит сҳәоит сахьтәоу ихысцыԥхьаӡа, Шеварднаӡе ихы иҭашәааит. Ешыратәи аҩнқәа усгьы иԥырҽхьан, еиҭах алахысра иаҿуп. Уа ауаа еиланхоит, изхараӡам аӡә дҭахар ҟалоит ҳәа иазхәыцӡом, уа ақырҭцәагьы нхоитеи.
Иааркьаҿны иахьатәи ажәабжьқәа (арадио-ателехәаԥшра)
Ақырҭцәа ахьашшыз НАТО, ООН рҟнытә ирарҳәаз еицәажәарала ишәыӡба шәеимакқәа бџьарла акәымкәа. НАТО аҟнытә Шаликошвили Бурбулис диацәажәеит. Мосив аиқәшаҳаҭра анагӡараҿы Урыстәыла ацхыраара ҟанаҵарц. 
В.Новодворская (…) Қарҭ дыҟан алхрақәа ирҿамгыларцаз алистовкақәа есыуаха ирылаларҵәон, аҳәса даанкыланы дрыпҟеит. 
Наҭаӡе радиола дҳәацәон. Ҳара ҳаиааиуеит, ҳамиааир ҟалаӡом…
Иацы агвардиаа даҽа ҷкәынкгьы дырхәит, Баслахә, Араду, Охәуреи аиҿахысрақәа ыҟан (Қарҭтәи арадиола ирҳәеит Баслахә 5-ҩык ҭахеит ҳәа.
Аҟәатәи ТВ ала ирҳәеит: ицаз уахыки-ҽнаки рыла 12-ҩык хәуп, 2-џьа ҭахеит ҳәа. Гәымсҭа ахықәан наҟ-ааҟ еиҿагылоуп. 
Иахьа гәыԥҩык аԥсуа интеллигенциа рхаҭарнакцәа ыҟан. Асовет ахаҭарнак  Аԥсны иҟоу  Хаиндрава (…) аҟны. Уи аԥхьа урҭ Арӡынба иҿгьы иҟан иҳәеит, ари Хаиндрава (…) Аҟәатәи арадиола (ахәцәа, атҟәацәа реиҭныԥсахлараҿы).
(9.10.1992ш.). Аинформациатә хархәагақәа зегьы ирҳәоз Аԥсны иҭынчроуп (относительно ҳәа иацҵаны). Аха иабаҟаз аҭынчра? Аҭынчра ҟамлозар акәхап  алхрақәа рышьҭахьынӡа (алхрақәа амза 11-рзы имҩаԥысуеит. Нас акт 13 ыҟоуп: Ельцин, Шеварднаӡе, Арӡынба, Нхыҵ-Кавказынтәи ахадацәеи реизара залымшошәа збоит… Амала, уаанӡа, октиабр 11 рзы ҳара ҳтәқәа ажәылара иаламгар (…) уажәгьы (…) ҟалар ҟалоит, избанзар ақырҭцәа ихьымӡӷшьаны (…) агәра (…) рзыгәыӷьуам еиҭах. Ма мчыла иқәцатәхоит (еиҭах ашьакаҭәара ҟалом). Ма аурысқәа шәықәҵны шәца рҳәар ауп, нас ицоит даргьы. Шеварднаӡе усгьы ибжьқәа  «…» изыҟарҵоит.
(10.10.1992ш.). Шьыжьнатә (асааҭ 5:45 азы) абзарбзанқәа рыла ахысра иалагеит, Гәымсҭаҟа ирханы, изыцәшәаз, изыршәаз сыздыруам, аха ажәылара иазхианы иҟоуп. Гагра ирыхьызгьы хьымӡӷшьаны ирымоуп азын уажәы иҟалалакгьы ҳхьаҵып ҳәа (…) ргәы иҭам ус ауп рцәажәашьа шыҟоу (радиола ТВ ала). Рҟар хҽызар (…) акәын (зегьы ишырбо иҩны идәықәлар Гагра ишрыхьыз еиԥш, нас зыҟны иҽхәоз ауаа ирбарын изакә хацәақәаз, еиҳаракгьы Ломинаӡеи Нодарешвили. Ари аҵыхәтәантәи ар рформа ишәҵаны ауаа иҽыдирбоит, полк (…) ԥызак иакәу џьушьап.

Акьыԥхь иаздырхиеит Анқәабԥҳа Кристинеи Анқәабԥҳа Альбинеи

