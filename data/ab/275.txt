Аамҭеи ауаҩи
Аамҭа иагьа ицәгьазаргьы, 
ауаҩы дышуаҩу даанхозароуп.

1937 шықәсазы, ҳаб – Лакоба Михаил (миха) Мысҭафа-иԥа дышдырӡыз атәы, сан Шам-ԥҳа Наҭка леиҭаҳәа ԥсахрада ианҵоуп.
– Амра ҵлашәарак илеихьан. Алақәа реиԥш ҳа-Бамбора ақыҭа игьыжьуа иалан аҭыԥантәи аполициаа. Урҭ аԥсыуаан, изусҭцәоу мышкызны шәҟәышхар, ацәгьеи абзиеи еилшәырго шәҟалар ишәасҳәап, ҵарақәакгьы шԥашәзымҵари…
Уахык зны, Ҷаны Мыркәаз дыргеит рҳәеит, адырҩауха Наҟәаԥиак рҳәеит. Ус заҟаҩы, заҟа уыха, унеишь-уааишь ззырҳәоз хаҵажәлак днырмыжьит.
Аҭагылазаашьа даара иуадаҩын, аха аҳәсақәа ҳхәыҷқәа ҳаманы, нахьхьи Қырҭтәылантәи, ақырҭқәа хырҵәаны, ҿыцынхара иааргаз ахьынхоз, аҭаҭын лаҵаны иҳаман. Аҭаҭынказармақәагьы уахь акәын иахьгылаз. Ҳҭаҭынқәа рыԥхны иаашьҭыхны, ҳкалаҭқәа ҳхы иҭарԥаны, ҳхәыҷқәа ҳаваргыланы, аҟәарала, амшын ҳҽынҭышьны, ҳнапқәа аҭаҭын зефҭыр аарымхны, зегьы ҳаҩныҟақәа рахь ҳаауан.
Зны, хәылбыҽхак, акалаҭ азна аҭаҭын ааҿыхны, ашьыжь исрыԥхып ҳәа амҵрыбӷьра инылаҵаны, аҭырасқәа нақәыжьны, сҽаарласны аҩныҟа сааит. Амшынахь санԥшы, амра аӡы инӡаалон, ахәылԥазтәи ашәахәақәа амшын ихыҷҷалон. Амш бзиахеит, сҭаҭын иҿысхызгьы аҭыԥ ақәҵара сахьӡоит аасгәахәит.
Абри ахәылбыҽхан, ҳаҵла дуқәа реиларчыра иалатәалоз аҵарақәа рыҷырҷырыбжьы еихымсыӷьит, жәабжьк рҳәозшәа, аԥхьарылашьа иақәшәомызт. Ҳгәарԥ еилаҳәсо иқәыз акәты шкәакәақәеи, зымҩа иқәыз ашәишәиқәеи еибарҟарҟаруан. Ажәрацәа ҳаман. Урҭ еибарҟаауа, агәашә иадгылан, «Ҳахш анабаҳамрхуеи, уаха ахәыҷқәа акрыфара рҭахӡами» рҳәозшәа. Аџьмагәара икылеибарханы аџьмақәа аҭалара иаҿын. Аџьмақәа ангәарлалакь, ахәыҷқәа акателокқәа акака нашәыркны, шәсышьҭуан, аџьмақәа хьаны, ахш сзаажәгон. Ишыҟаҳҵалац чуанк еизакны иҭаҳҭәон. Исгәалашәоит еиҳа ахш аазгаз ҳәа шәшеицлаблоз, бара баласҵом. Бара бхәыҷуп, ус брышьҭан. Усҟан хә-ҩыкны шәыҟан, шәыхәҩык ҩба-ҩба шықәса шәыбжьан.
– Арда, нан, сара избоит баб дшыргаз атәы баҳарц, еилыбкаарц шыбҭаху. Уаанӡа исымҳәеи, есымша аӡәаӡәала ҳ-Бамбора иалганы ишыргоз.
Хәылԥазык, амра аҭашәара акыр шагыз, шәаб аҩныҟа дааит. Ааԥсареи агәыҭхеи деимаркуан, аха изаҟаразаалакь ак инирԥшуамызт… (Сан дналагеит иҟалаз шыҟалаз аҳәара). Шәаб сыхьӡ аҳәара акәым, деиҵбы-деиҳабы, аӡәы ианибои ианиаҳауеи ихы сықәкны ак иҳәарц иҭахызҭгьы, аламыси аҳаҭыри ацҵан, ибжьы ныҵакны, умч зқәымхо акакәзаргьы, уԥхашьаны, уӡыҭны иҟауҵартә акәын ишуеиҳәоз. 
Изхысҳәаауа, уаанӡа ишысҳәаз еиԥш, агәашәаҿы дааҽыжәҵын иаӷәра ҵәҩанк инахарԥаны, иныҟәашәа аарҽеиуа, деидааидышәо, ашҭа дааҭалт. Ус сгәысҽанӡамкәаны «Аҭаца» ҳәа ибжьы ныҵакны иааиргеит. Ахьышәҭҳәа сындәылҟьан, иара иахь сҿынасхеит. Усҟан ҩажәеи ааба шықәса сырҭагылан. 
– Заа хьурӡык ныкнабҳар, амла сакуашәа збоит. – иҳәан, аҩны азааигәара, зымахәқәа еиларсны, атабырџьан лаҳаи аҭырқәа лаҳаи еидгылаз рымҵан арымӡ хәхәа игылаз дықәтәеит. Иажәа ааҩбамтәкәаны саагьыжьын, амаҵурҭа сыҩналон еиԥш, ибжьы еиҭанасықәиргеит, «абранӡа бшааира» ҳәа. Хәыҷыкгьы иааьасшьеит, аха ахьуҳәа сыхцәқәа  аашьҭыхны, смаҟа инавҵаҵаны, скас ныҵырҟьа еиҿкааны инасхаҵаны, иара иахь схы рханы сҿынасхеит… (Сан леиҭаҳәа саназыӡырҩуа, сгәы иҵхоз саб знык дахьысымбацыз акәын. Шьыри, заб дыздыруа ибаргәузеи ҳәа схәыцуан. Џьара санылгалоз, лгәы ԥысҵәон зҵаарала, хаҵак даҳԥылацыԥхьаӡа, абни деиԥшызма, даузма. Дыԥшӡазма, дкьаҿызма?!.. ҳәа).
Сизааигәахаанӡа, баб дааӷьаҵәы-ӷьаҵәын, «абри ахәыҷы дгархны дсыҭ ҳамҭакы» ҳәа ҿааиҭит. Бара бакәын уи, ахәҩык иреиҵбыз, фымз бхыҵуан. Агара бгаран бкәабаны, быцәан бҭахәхәа, алаҳа амҵан.
Сааччан, дыцәоупеи сҳәеит, агара иақәыршәыз акасы ныԥхьаршәҭуа. Мчылаҵәҟьа ацәа баалхны, иаргьы даасыцхраан, агара бгархны бнеисыркит. Уамашәақәа быҟан, быхцәы рҳәы-рҳәны, ижәпаӡа, бцәа-бжьы пашәӡа, бхәыҷыжьҭран.
Баб баасымихын, уаҳа ҳаибамбозар акәхап, наунагӡа ҳаимыркәкәаауеит бареи сареи иҳәоушәа, ашьацраҿ\ы икаршәыз ауасцәа днықәиан, игәы, ихәда бықәыркәымпылуа, бара бкьаасуа, акыр-кыр быччо уамашәа бҽыҟабҵеит. Абас ашәшьыраҿы изхара бирхәмарит.
Ари ахҭыс сызлацәажәо 1937 шықәса, ииун мзазы иҟалаз ауп.
Сара ҟазшьас исыман шәаб пату иқәҵара, ашырҳәа саахьаҳәын, сыхьурӡы акнаҳара снашьҭалт. Сахьылеиҩеиуа, абри ахәыҷы дахьику ауп иџьасшьо… – еиҭалҳәон сан.
Сара сан илҳәоз џьасымшьаӡеит, урҭ рҩызцәа аҟазшьақәа аԥсуара иатәу иахьагьы ҳаҭыр сызрықәуп. Акызаҵәык сгәы ҟазҵо, ҳамҭакы иадамхаргьы саб цқьа сибеит, сыхцәы зеиԥшраз, сылагәқәа, сыбжьы иаҳаит, сахькьаасуаз, сыччабжь убас… Абарҭқәа иԥсы ҭанаҵы ма игәы иқәыҩларын.
– Нан, бан дбыкәыхшоуп, – лҳәан, лцәажәара инацылҵеит сан.
Аби ахшареи бзиа еибамбакәан, аха ҳара ҳхаан даҽа ламыск ыҟан. Аиҳабацәа иахьырбо аб ихәыҷы, шамахамзар, дикӡомызт, ламысла дырзныҟәон, ирԥхашьар иҭахымызт. Ахәыҷқәа рааӡараҿы уажәы ауадаҩрақәа иҟоу усҟан иҟамызт.
Доусы дзызку, рымч зықәхо, рыбжьы мыргаӡакәан инаргӡон хдыррала. Мчыла аӡәы акы дадаҳцало сгәалашәом.
Сара избон сан, изыхҟьазаалакгьы, есымша ҳаб иӡбахә алацәажәара бзиа ишылбоз.
Лықәра акыр ишнеихьазгьы, лассы-лассы иаҳзеиҭалҳәон ҳааӡараҿы ауадаҩрақәа илхылгақәаз, ҳаб ҳгәаҳҽанӡамкәа дшаҳцәыргаз, уи уаҳа ихабар шыҟамлаз…
Абарҭқәа анаҳзениҭалҳәоз агәырҩеи агәырӷреи деимаркуан, мырҩашьарада иубон леиҭаҳәақәа ҳхамышҭларц шылҭахыз. Ауаҩы иҭоурых идыруазароуп лҳәон уажәы-уажәы. Уимоу, лгәабзиара ҽеимкәан аиарҭа данамаха, ҳаб ипатреҭқәа иреиӷьыз, ихы-иҿы еиҳа еилганы иахьубоз ирықәҭыхны ианылзаазга, лхы ҩышьҭыхны, «Унан, абар дахьыҟоу, ҳаи, сааукәхшоуп… Ари ҭызхыз Аллаҳ биныҳәааит». – лҳәан, патреҭк лыхчы инаҵалҵеит, егьи иахьылбашаз илзықәҳаргылеит. Усгьы налҳәеит: «иухшаз еибгоуп, убаашәт, угәы рҭынчны уахь уҟаз» ҳәа. Нас иагьнацылҵеит: «Ихшаз шәеибгоуп, шәыцәгьам, шәыцәгьа сымбааит, аха шәаб даҽа уаҩышьак иман».
– исҳәоз саҟәыҵны, даҽакахьы сианагеит убоо! – лҳәан, уаанӡатәи лажәабжь илҳәоз ахь дниасит.
Шәаб ишиҳәаз еиԥш, ахьурӡы ныкнаҳаны, сцыфа сырмазеит. Схәыҷқәа ишәеиҳабыз Татчка Лыхны ашкол дҭан, ашкол аҟынтәи дшааиз, акы днацҳаны лышәҟәы аашьҭыхны, агәарԥаҿы даԥхьо днатәон. Лаб цәгьала бзиа дылбон, дидҳәалан. Амшцәгьақәа раан лаб, аҽыхәда дықәкны, ашкол ахь дигон. Данаауагьы, аамҭа анимоу, дылԥылон. Зны-зынла лаб данылымбалакь, дцон асовнхарахь. Аизараҿы дахьтәоу, ашә ывҵрааны, дкылаԥшны дбаны, лгәы рҭынчны аҩныҟа даауан. Мышкы длымбар лзычҳаӡомызт.
Уаанӡа ишысҳәаз еиԥш (сан лажәабжь инацылҵеит) схәыҷқәа аиҳабацәа аҩнатә усқәа рҿы ацхыраара сырҭон, сажәа ҩбартәуамызт. Ари ауха расими зусими арахә рҭыԥ иқәырҵеит. Анапдырӡәӡәара знапы ианыз заканбеи иакәын. Зегь рнапқәа дирӡәәӡеит. Акраҳфеит. Ҳҽааилҳаргеит.
Шәаб ихәыҷқәа игәазхара шәизбомызт. Зегьы алаф шәылихуан. Шәдухар, аҵара шәҵароуп, аха анхашәагьы жәдыруазароуп ҳәа рабжьигон.
Ауха, аџьџьаҳәа аҵых ҳгеит. Ҳашьҭалара аамҭа анааи, ишыҟаҳҵалац еиԥш, ахәыҷқәа ӡәӡәаны-иҳәҳәаны, доусы ркаруаҭқәа инаргәыласыриеит, баргьы агара бынгараҵаны бырцәаны, скаруаҭ аԥхьа баасыргылеит.
Шәаб аусураҿы цәгьа дааԥсон, дҽыуаҩын, «Аҽышәк» далан, Кьаразаа ргәыԥ Бамбора еиҿкааз хадара азиуан. Ишәақь, иҟама, иҟанҭыруаз, иҽы, икәадыр, иҳазырҭра, зегь рыла – Ҳаит! Анырҳәа – дмазеин. Шьыжь шаанӡа ицоз, уаха дгәарлон. Аколнхара аиҿкараҿы даԥхьагылан, анапхгара далан.
Шәаб ицәарҭа хазын, абжьаратәи ашә ахьаауртуа арыӷьарахьала, ацәарҭеиқәҵараҿы ахәыҷқәа шәышьҭыбжь ахьимаҳауа дсырион. 
Аҵх акыр инеихьан. Сара схәыҷымаҭәақәа ӡәӡәаны иаацәысҵоны еиԥш, шәаб дахьышьҭаз аганахьала шьҭыбжьқәак саҳаит. Иаасамхацәгьахеит, ашырҳәа сҩаҵҟьеит. Снеин ашә снагәыҵасит, аха имаатит. Ашә алыкәагьы ҿамызт, сахеит сагәеит, сеиҭагәыҵасит, аха уаҳа умԥсит.
Закәузеи, мшәан, ари  иҟанаҵо ҳәа сымч ааизыркәкәаны санагәыҵас, иҟьаҟьаӡа иаатын, хаҵакгьы днадыҩрит. Сааԥшызар, алашьцара иалызбааит шәаб ииарҭа ҟәашӡа, ихыза ԥхьаршәҭны, иҭацәӡа. Мшәан, ари ихьзеи ҳәа ашацаҳәа аганахь санааԥш, шәаб акәакь дыкҿагылоуп, ишьҭахь инапқәа ҟаҵаны. Ихы инаркны ишьапаҟынӡа ҵаҟатәи маҭәа шкәакәақәа снархьыԥшит.
– иҟалазеи, ари змааноузеи? – ҳәа истәӡамыз бжьык  аасыхәылҟьеит.
Шәаб ашьшьыҳәа ихы насықәикын, – бҽыртынч, сымаҭәа нҭыҵгақәа сыҭ ҳәа насықәиҵеит. Уи инақәрыццакны, – Имаҭәақәа лассы иҭ! – ҳәа аӡәы дҩасықәцәҟьеит аԥсышәала. Нас издырит ишаҳхабгаз, ҽеи шыҟамыз. Иҩназ хҩык ыҟан, иаԥсыуаан. Иагьыздырыр ҟаларын, аха алашьцара рҽарҭон. Ахҩык рҟынтә аӡәы ишәақь шәаб иқәкны дгылан. Егьырҭ аҩыџьа алаапкқәа реиԥш, раԥсақәа кны, игьыжьуа иааҩналт.
Иарбанзаалак ажәак бымҳәан, еимдааит, ирбо ҳбап  – ҳәа ибжьы ааиргеит шәаб сара сахь. (Аригьы лҳәеит, сан лхы аалзышьҭымхуа, ҵаҟа дышьҭаԥшуа далагеит. Сара ҿымҭкәа сылзыԥшын акыраамҭа). Гәнаҳацәгьа зықәшәаша, закә аамҭеиқәаҵәоузеи усҟан ҳазҭагылаз, ӡәыр дҳамазар иаҳхыкәкәааны, ҳаибакәеибаха ҳашԥақәдырхеи! – лҳәан, даақәыԥсычҳан, лажәабжь инацылҵеит.
Ҩыџьа рҟынтәи руаӡәк алаӷәра дықәлеит, уа иқәыз зегьы аԥса иахаргьежьуа, иҟәаҟәан иқәиҵеит, деимдеит, деиҭеимдеит, аха егьимбеит. 
Аҩбатәи иаԥсала ацәарҭеиқәаҵәарақәа еилырхит, ахчқәа, аԥса ргәылҳәа, еиҟәыжәжәа иқәиҵеит. Ҵысхәла ауадақәа ҭәит, аӡәи-аӡәи ҳаибамбо. Схәыҷқәа иреиҳабыз татчка лызнапык данкны дырууааӡа даниршә, дӷызӷызуа акәакь дыгҿаҳаит. Расим, фышықәса зхыҵуаз, шәақьшьхәала ивара данаӡӷас, аҟьацаҳәа аҩныргәы дықәҳаит. Дҳәазо, дгәыӷьны, аҵәыуареи ашәареи деимаркуа, ииулакь Татчка иҽлыдикылт. Рҩыџьагьы ӷьазкны аҵәыуара иаҿуп, аха избода?! Бара агара бгаран. Иҟалаз еимгеимцарак акәхеит. 
Сгәашаха, ахәыҷқәа срыбжьагьежьуан, арахьгьы иззеимдоз акгьы шыҟамыз здыруан, егьрымбеит. Ус шәаб дабаҟоу ҳәа саахьаҳәзар, ауадақәа рыҩныҵҟа аӡәгьы дызбом. Ҳаи, анцәеиныс, дшыргаз ҳәа сындәылҟьазар, ашҭа агәҭа дрыманы инеиуеит, шәаб раԥсақәа иқәкны, иара ишьҭахь инапы ҟаҵаны, аԥхашьареи иҟалақәаз рыхьмыӡӷшьареи дыкны дырго, ихапыц аҿҿа арго. 
Азныказы, иҟасҵара сзымдыруа сықәхеит. Ус, даахьаҳәны, ибжьы ааиргеит, дышхьыржәжәуаз.
– сбыҳәоит асаби бахьыҟазаалакь бмаҟа дадҿаҳәалан дбымаз. Еиӷьуп башьцәа рахь бцар. Егьырҭ ахәыҷқәа аԥшьҩык сашьцәа Лыхны иҩаганы ирыҭ. Шьҭа бзыхәо ҳәа егьыҟам… – иҳәеит. Ариаҟара аҳәара злаилшаз џьасшьеит. 
Ари заҳаз сара сааиҿамсӡакәа, «Уара уахьыҟазаалакгьы ҳара хьаас ҳҟаумҵан, аҩнгьы касыжьуам, схәыҷқәагьы саргьы ҳаԥсы ҭанаҵы абра ҳаҟоуп, зегь ҳацхраауеит, угәы рҭынчны уҟаз» – ҳәа ишсылшоз сиабжьеит. Сгәаанагарала, ишакәхалакь, маҷк агәра исыргеит. Уи сара стәала. Ус руаӡәк  дансыцәхас, ааҳәны снеиҿаԥшит, илакҭа сынҭаԥшит, илакҭалагьы дыздырит. Илашьцамзи, ак убо иҟазма аха. Аа, ари уара уоума?! – анысҳәа, алашьцара иҽеиҭеит. Ишәызҳар дысзусҭоу шәасҳәап… Ус сан ацәажәара дааҟәыҵын, лоунытә даақәыԥсычҳан, «Ах, уаргьы саргьхандаз алақәа ушԥарфеи аҩышьыбжьонк харада-барада» – лҳәеит…
Арҭқәа зегьы заҳауаз сара, сҭагылазаашьа атәы аҳәара уадаҩуп. Сан дышхәыцуаз илгәалашәеит, ишлыӡӷасуазгьы агәарԥ агәҭа дышнаргоз икадифа маҭәақәа (инҭыҵга) шилҭашаз. Ус иагьыҟалҵеит, ашырҳәа дгьыжьны дныҩнаххын, имаҭәақәа ааиларҳәны, дышхьырыжәжәаауаз, иршәны дызҭадыртәаз «Черный ворон» ҳәа изышьҭаз амашьына иҭалыжьит.
– Уи акәхеит, смеида-гәеидаха саахынҳәит (лажәа инацылҵеит сан). Аха уабааиуа?! Гәылак-злак ҳаҩны аира азин рымазма, зегьы рхы иацәшәон. Изыхҟьо рыздыруамызт.
Аҩны сахьааҩналаз, схәыҷқәа рыхәҩык ӷьаа-ӷьаауа, игәыҭҟьа-ԥсыҭҟьаха еибарҵәыуа еилатәоуп. Зегьы иреиҵбыз бара бгәынқьуа бахьҵәыуоз, бгара ҭрыс-ҭрысуан. Арахь агазлампа иаркызгьы цқьа иауснарбахуаз, икәиӡа акәын ишаркыз. Сааҩнаԥшызар, ҳиарамаҭәақәа ҳәа иҟаз: ацәарҭақәа, ахызақәа, ахчқәа, амуанҭак хәхәақәа, ус ахчҟьаҟьақәа уҳәа зегьы рыхҟьарақәа ҭырттаны, акаруаҭқәа кыҿҳәаны, адулаԥқәа ирҭаз асаанқәа ҭҳәаны, иҟәҟәаны, алаӷәра иқәыз ласеи, ԥстәцәеи, шәарахцәеи ак нырмыжьит, зегьы еиларҩынтны еилажьын, еилыргашьа рымамкәа.
Схәыҷқәа аасыргәырӷьан, аҵәура иааҟәысхит. Иарҭак аасырманшәалан, иааргәыбзыӷны, ргәы рҭынчны, шьҭа зегьы ара ҳаҟоуп шәымшәан ҳәа нараҳәаны, инеикәаԥсаны исырцәеит. Аха татчка дмыцәаӡеит, уи еиҳа дҟәышын. Иҟалаз гәырҩалгеит, даргәаҟит. Лаб изааргазеи, дшыргази гәнылгеит. Дынкахәыцуа, лышкол маҭәақәа реизгара далагеит, лгалстук азажим змаз, лкофҭа шкәакәа, луԥка еиқәаҵәа, абыржәы избо џьысшьоит.
Сара сгәашаха, хәыцра шәкы схы иҭагьыжьуа, зегьы рҭыԥқәа рахь аҟаҵара сналагеит, аха иахәода? Ус цәгьала иаасыршеит.
Сишьҭалап абри ауаҩ ҳәа сыӡбеит
Ианааша, схәыҷқәа акры аарҿаҵаны, арахә-ашәахә ишакәхалакь иааилырганы, сыхш нықәыргыланы, схәыҷқәа сгәыла ԥҳәыс Черқьезиа Надиа длаган днарыдыртәаланы, сҿыласхан, илықәыршәны Гәдоуҭатәи амилициа рҿы сцеит. Аӡәы снаиазҵаауа, даҽаӡәы сиҳәо-сичо, иҟалаз аилкаара сшашьҭаз, ус имаӡамкәаны исарҳәеит уи дшаӡәыкым, иҩызцәагьы шыҟоу, урҭ аҳәынҭқарра ишаҿагыло, иштрацкьыстцәоу, ирбаандаҩтәны Дранда абахҭахь ишиашоу ишдәықәырҵаз. Иҟасҵагәышьози, сгәықәхаха саагьыжьын, схәыҷқәа рахь сеихап ҳәа аҩныҟа схы рханы, акы сақәтәо сахьынҳало, абжеиҳан шьапыла мацара, аҭакар икацеиуазгьы сыннамкылаӡакәан аҩны сааит.
Арыцҳара сзықәшәаз ҳауа-ҳҭынха зегьы еизнагеит. Сабхәында Алиоша дҟатаӡа дыҟан. Амцеи амлеи сыгирхомызт. Мышкы бжьах, мышкы Лыхныи Бамбореи дрыбжьан санхәа. (Саргьы исгәалашәоит ҳандуцәа рҩыџьагьы рҽыԥсахуа ҳамҩа ишықәыз. Убасҟан ҳаншьцәа Шамаа, ҳаб ианшьцәа Ахьациақәа ҳацхраауан. Сара саныҩеидас исхамшҭуа схаҿы иаанхеит ҳаҳәшьаду илыхшаз Абарцыцқәа: Ҳаиҭ, Тера, Туча, – иааиԥмырҟьаӡақәан ҳамҩа ишиҳәаз. Ихәмаруа-иччо  иааҳалатәон, ҳгәы карыжьуамызт. Ари исҳәарц исҭаху, ҳауаҭ-ҳҭынха аиаҭымра ҳдырбарц ахьырҭахымыз ауп.
– Шәаб дыргеижьҭеи мышқәак ааҵуаны (деиҭаналагеит сан леиҭаҳәа), фатәы-жәтәыла сҽааибысҭан, маҭәакгьы аашьҭыхны сдәықәлеит Драндаҟа. Акы сақәтәо, акы слыбаауа, изулакгьы Драндатәи абахҭаҿы снеит. Уа сара сеиԥш заҟаҩы еишьҭагылаз, абаандаҩцәа рыфатәқәа рыҭаразы. Рышьҭахь саргьы снагылеит. Заҟа аамҭа сгылаз атәы Анцәа идыруп, шьҭа сшьапқәа сныркыломызт, аха уи усс измадаз. Иназгаз ишакәхалакь ирыдыркылт, шәҟәы бӷьыцгьы аасырҭеит. Уи цәгьала сеигәырӷьеит.
Схәыҷқәеи сыҩнуси ауанҵәахуаз, аха есымша Драндаҟа исыхон.
Даҽазныкгьы сцеит дранда, аха иагьа зундазгьы иназгаз афатә рыдрымкылеит. Сангәаҟӡа, иназгаз аашьҭыхны инаганы, абахҭа ашә иныларгыланы саԥырҵит. Сааҳәын, абахҭа ашьҭахьала саваланы сцеит, хабарк збозар ҳәа.
Схы ҩышьҭыхны еихала ичаԥаз аԥенџьырахь санԥшы, аӡәы аԥенџьыр инапы кылҳәаны, инапы иҟьоит, алада бца ҳәа аанарго.
Аӡәы дгәаҟны инапы иҟьоит, дызтәуи ииҭахуи Анцәа идырп анысҳәа, снаҩс игылаз д-Лыхнытәын, дызусҭоу сгәалашәом, «Ари махаз иоуп, дыбзымдырӡеи, аҩныҟа бцаҳәоуп иаанаго» иҳәеит. Ус схьаԥшит, сеиҭахьаԥшит, аха уаҳа инапгьы ихаҭагьы ихабар сымбеит. Саргьы акы сакыр ҳәа дшәазар акәхап, инапы иҵәахит. Инапгьы ихаҭагьы ҳамбо рҽырҵәахит. Иҟасҵагәышьози, акыргьы снаскьеит, савагьыжьит, савахынҳәит, сеиҭавагьыжьит, аха уаҳа умԥсит…
Амра алеира иаҿын, абра садымҵыр хьаас икуеит убоо сҳәан, сгәы еиқәҳәаланы сдәықәлеит аҩныҟа, – лҳәан даақәыԥсычҳаит.
– Уинахыс, егьазундазгьы, уаҳа ихабар сымбеит, исмаҳаит. Ашәҟәы аласҵан, 10-шықәса иқәшәеит, ихигар доурышьҭуеит ҳәа аҭак сырҭеит. Абас харада-барада, ихароу акы ыҟаӡамкәан, шәаб ддырӡит, уи шьҭа дабаҟоу. Аха ҳгәыӷлап, ҳаԥшлап. Уи сҳәеит ҳәа, схы нықәысҵар, сыԥхыӡ далоуп, қәашьада, иԥсы зегьы аброуп иахьыҟоу. – лҳәан, лцәажәара ашьшьыҳәа иаахлыркәшеит сан. 




Ҳаб инхашәа
Иааркьаҿны салацәажәар сҭахуп, схы здыруа сааҟалеижьҭеи, избаз насгьы схаҿы иаанхаз ҳаб инхашәа, ддырӡаанӡа дзыхьӡаз.
Ҳашҭа ҭбаан. Шәҭыла иҭалаҳан. Ҳаҩны авараҿы апальмақәа гылан. Илархыкны, иҳаракыз ашәҭлҵлақәа, зышәҭқәа каԥсацыԥхьаӡа еиҭашәҭуаз. Ҳкәасқьеи ҳмаҵуреи дук рыбжьамызт. Урҭ рыбжьара аца гылан аварахь амардуан хәҷы зкыдгылаз акәтыҭра.
Иҳаман аҽқәа. Ҳҽыжәла, ааскьанӡа агәабжьанытәи сашьа Зусим иман. Алахь ҷашьын. Кәкла ахьӡын.
Убас арахә, аԥсаса, еиуеиԥшым аҽнытә ԥсаатәқәа рацәаны.
Агәашә уахь ианҭало арыӷьарахь ала инаскьагашәа ажәгәара ыҟан. 
Иааҳаҵанакуаз ҳадгьыл хкаан ихырффаз қәыцла.
Аанда иаваҵаны еиҭаҳан алаҳақәа: апатырџьан – лаҳа, аҭырқә оаҳа, ҩынтәы-лаҳа, алаҳаш… араҵлақәа зымахәқәа асаара ишьҭасуаз. Урҭ ирҿыҵуаз акаканқәа иаазыхәхәаны, ипашә-пашәӡа ҳнаргәыҵақәа иныҵаԥаҳҽуан.
Мҳәашьа амам, уаҩ илаԥш иҵашәоз егьырҭ ашәырхкқәа ртәы: абҳәахкқәа, амжәахкқәа аҳахкқәа, арасахкқәа, ацахкқәа.
Ҳмандаринаҭра дуцәамызт, аха апатырқали амандаринеи ҳагӡамызт. Амыҵмыџьи, атамеи, аҵәеи хазы иҟан урҭ рыҵаҟа инабжьаршә-аабжьаршәны абамба ылан.
Ҳшәырҭра уныҵаԥшыр, абымба ҟәашӡа улаԥш хнахуан. Уи ҳаҭыр ақәылҵон ҳан ҳакьысыр луӡомызт.

Ҳаб ибаҳча, аҳардан жьы зқәыз ал-ҵлақәа ракәын. Ҳаҩнынтәи уԥшыр, улаԥш ахьӡомызт. Алҵлақәа ладалеи – ҩадалеи цәаҳәаиашала еиҭаҳан риадқәак рыбжьарақәа рҿы. аӡахәа ԥашәқәа ыҵаҵаны, иҳаракыз аҵәҩан-еимҿаԥақәа хараҿхара иарсны, ажь ахҵәарахқәа рықәҵаны, ажьымжәақәа рыхьссы ирҿан. Аҵла изықәымлоз, ҳнадгыланы ажь ҿыхны иаҳфон. (Абри акәхарын урҭ ариадбжьарақәа рҿы иҟаҵаз ажьриадқәа зызкыз).
Ҳбаҳча ажь афҩыхаа ыҵан, аҭаара анаҳцәахыԥалакь, ашьхақәа ажьымжәақәа ирықәпапан ажәыргәацқәа гәылырфаауан.
Сан шамахамзар ажьҭааразы ауааҳә ҟалҵон. Ҳара ҳаиԥш забацәа дырӡхьаз, ма иҭахақәахьаз рыҷкәынцәа, нас ҳазҭахыз ҳгәылацәа уҳәа ҳацхраауан.
Уажә избо џьысшьоит апуардын абаҳча агәҭаны иҵаргыланы мҵәышәла ажь аныларышьҭуаз, шьоукгьы ишаҵырхуаз, амҵәышә ҭарцәны ашаха иадҿаҳәалаз аҵәаҳә иаҿаршәны ажьҭааҩ иахь ианыршьҭуаз, «Бзиала улбааит» ҳәа шиарҳәоз.
Аҩцараҳаман. Еиуеиԥшым ауалырқәа ыҵагылан. Акәакьаҿы икҿагылан ачана ду, ажьхәага зхагылаз. Урҭ иахьагьы иҳамоуп. Ажь аҩы анаҵырхлакь ашьҭахь, ажьаӷь иаанхоз ԥыҭк еиҵарыԥхьаны, ауаҭка дыршуан иалҵуан ажьаӷь уаҭка.
Абарҭқәа зегьы ҳахныҟәгараҿы иҳацхраауан.
Ҳаџьқәреи лаҵарҭа ахахьы акәакьахьшәа хьацаҵладук гылан. Убри амҵан аӷәы кҿасан.
Сан, зны «ибхабмыршҭын ибдыруазааит, баб иусқәа данрылгалакь абракәын ԥсшьарҭас иахьимаз, абрантәи игәеиҭон иџьабаа ззиҵо инхашәа зеиԥшхаз ҳәа ислырбахьан. Дызҵатәалоз ахьацаҵла иахҿиааз иахьагьы рыԥсы ҭоуп.
Абарҭқәа зысгәалашәо убри азоуп ҳара хә-ҩык ахәыҷқәа ҳаб ихылҵыз, фатәык-жәтәык, шәырк, уҭраҭыхк уҳәа рзы, иара даҳхыркәкәааит, аха аказы аӡә ишә ҳхыԥшыло ҳҟаимҵеит. Инхашьа бзиан. 


*  *  *

Даҳцәыргеит ҳаб, даҳцәдырӡит. Иԥсырҭа иӡырҭа иахьагьы иҳаздырӡом. Зыжәлар ирзеиӷьыз азыҳәан зых иамеигӡоз, ҩыџьа аӡӷабцәеи хә-ҩык аҷкәынцәеи исабицәақәаз днаҳхыкәааны. Ҳани-ҳаби жәа-шықәса роуп ианеидхала. Зегьы ҩҩба-ҩба шықәса ҳабжьан.
Ҳаб данырганахыс, ҳан сабицәа гәарҭак дрылатәоуп ҳәа лыгәхьаа зкыдаз. Иаразнакы аплан лықәырҵеит. Дҭымҵыр амуит аколнхарахь усура. «Атрацкист иԥҳәыс» ҳәа акәын ишлышьҭаз. Иаразнакы илзылырхит адгьыл аҭаҭын ахьеиҭалҳашаз. Ахәыҷқәа зегьы сара среиҵабын фы-мыз ракәын исхыҵуаз. Усҟан уи еиҳа лҭагылазаашьа арцәгьон. Аха усс измадаз «схәыҷқәеи среи ҳахьеихырмкәкәаз анцәа иџьшьоуп» лҳәон лажәа иалаҵаны…
Зны, сан слазҵааит аколнхара уси ахәыҷқәа рбареи шԥеилабыгӡозҳәа (Леиҭаҳәа ԥсахрада ианҵоуп)
Аҭаҭын ҟамҵашьас исымази нан Ардачка. Ашьыжь заа сырахә рҭыԥ иқәысҵон, нас схәыҷқәа крырҿасҵон. Усҟан мыҿхьышьаҵәык аагара сара сзы амилион иаԥсан. Аҳәарақәа рхылаԥшра, афархь аагара, аҳәарақәа аӡы дыржәра, ақәҷарақәа рхәы рыҭара, аҩны ахылаԥшра, уҳәа адҵақәа аиҳабацәа инарыдсҵон. Бара баашьҭыхны бхәы набыдкыланы бызгон аҭаҭынырҭахь. амла бакыр, исымаз набҿасҵон. Егьыс, шәшьырак аҿы иахьызбарҭаз анышә ааҭыжааны акы набыҵаршәны бынҭасыртәон. Уажәеиԥш ахәмаргақәа абаҟахыз снапала иҟасҵақәоз кьынџьақәак набыҭаны. Блеишәа бзиан, бааӡара мариан. Сҭагылазаашьа дырны бҽақәбыршәозшәа…
Нан Арда, (даақәыԥсычҳаны) исхызгахьоу арыцҳарақәа убриаҟара ирацәоуп ҳәашьа амам, амала урҭ рахьынтә хҭыск бзеиҭасҳәоит, ибхабмыршҭын сара сыԥсыргьы џьара бналацәажәап лҳәан даҽа жәабжьык ахь дниасит илхылгақәахьоу рҟынтәи.
Шьыжьык азы, ишыҟасҵалац еиԥш, ҳарахә-ҳашәахә ааилҳаргеит схәыҷқәеи сареи. Исыӡбеит амра ҩхашлаанӡа, мышкаԥхьа сҭаҭынеиҭаҳатә иаанхаз еиҭаҳаны салгап ҳәа, схәыҷқәа акраарҿасҵан, Зусим ақәҷарақәа рхылаԥшреи ианаамҭоу аӡы дыржәреи наидсҵеит, уи аҳәарақәа аӡы дыржәра инапы ианысҵеит. Татчка, Заканбеи дбала ҳәа наласҳәеит. Уи 9 шықәса раҟара лхыҵуан. Заканбеи ԥшь-шықәса дреиҳамызт. Бара, ибзианы атәара бҽазыбкхьан.
Сара бара баашьҭысхын, ҭаҭынеиҭаҳара сцеит. Ишыҟасҵацыз еиԥш, быфатә шьҭысхит убас харҵәыӡҩакгьы. Бнаганы, иҭыжааны иахьыҟаз акы нҭаршәны бшымахԥсахәаз баажьжьашәа бынҭаршәны сҭаҭын фида калаҭла амҵырбӷьра иалагылаз исыманы снеин мышкы-аԥхьа ариадқәа иҟасҵақәахьаз, аҭаҭын ақәԥсо сҿыласхеит. Зегьы ақәсыԥсар, иканӡапеи сҳәан, ҩба-ҩба радла иақәԥсо, нас сааҳәны еиҭаҳауа мацара, снапы нырласуа схы шьҭымхӡакәаны, ԥыҭк сзеиҭаҳандаз ҳәа сҽыргәаҟны аус зуан. Бара бахьҭатәазгьы лассы-лдассы снаԥшуан, сыбӷа ааиҵыхны иара убри акәын сыԥсшьарагьы. Ух, гәышьа, шьҭа ишьақәысцалеит сҽаасырласыр, ахәыҷы дахьтәоу амра неиаанӡа сусутә салгоит ҳәа сыԥхӡы наԥхьаҳәаны, аҭаҭын еиҭасҳаз снахәаԥшып ҳәа сышьҭахьҟа сахьаԥшзар, еиҭасҳаз рықәцәқәа ирынкны иҵхны икаԥсо, амыҭҳагәыс ҟаҵо, даӷьуа аӡә дсышьҭоуп. Сҽаариашаны саагыланы снаихәаԥшызар, ҳқыҭатә ԥсуа хаҵак унеишь-уааишь ҳәа зарымҳәаз ҳхацәа рырӡра иалахәыз, усҟан уаҩыс ирмыԥхьаӡоз, уажәы «шәхацәа трацкьистцәоуп, зхацәа ҭакқәоу, шәхәыҷқәеи шәареи шәахьеиқәхаз, иҭабуп шәҳәала ҳәа иаҳҿагылаз «аҭиҩы», агәымха хьӡыда-цәада адәы иқәу ҳгәыла П.К. иоуп.
Ариеиԥш лазҳәоз ҳгәыла – хаҵа дызусҭаз лыԥсҭазаара даналҵуаз аламҭалазоуп ианҳалҳәа, аха дҳаҳәеит, ари ахҭыс ицаз усуп, ажәак џьара ишәыхәлымшәааит абри ауаҩ ихьӡала ҳәа. (Нас лажәа инацылҵеит).
Ҳаи, иууазеи, ацәа уцәоуп иҟауҵо, сара сус салгандаз ҳәа ажәжәаҳәа саҿуп, ухы ишԥаҭәаушьеи, абри аҩыза, угәы иаанамгааит аҳаҳаи, асҵәҟьа аамҭа цап ҳәа! – наиасҳәан, сҽаарыӷәӷәашәа схы наисырбеит, аха сныҵаууа сцеит. Сгәы сааҭахәыцын ашәареи агәаӷьреи сеимаркуа, иҵихыз аҭаҭынқәа еиҭанеиҭасҳан, сзықәшәазоуп, мамзар, схәыҷқәеи сареи ҳаихикәкәаар илшоит ари алахша! – аасгәахәын, сҭаҭынеиҭаҳага ҵәаҳә аҿы рыцқьаны иахьызбаша џьара иныҵаркьакьаны, снапы анышәаԥшьқәа аамрышәшәаны, сҭаҭынеиҭаҳатә иаанхаз ахьымканӡашаз амҵырбӷьыжәпара иыласыргылан, аҭыраси ақәыц махәқәеи хыҵәҵәаны инақәыжьны баашьҭыхны смеидагәидаха аҩныҟа сааит. – лҳәан лхы налыкәажьны, дхәыцуа даатәеит сан. 



Ашкол ҟаԥшь

Гәдауҭа уахьылахысуа, бамборатәи абжьаларҭаҿы игылан аҭоурых ду змаз, алгыҭтәи аиҵбыратә школ – аԥсуа школ, х-уадак змаз. Ҩ-уадак классқәан, егьи арҵаҩцәа рҭыԥ акәын.
Уадак аҿы аҩбатәии аԥшьбатәии аклассқәа еилатәан. Егьи аҿы актәи акласаа ҳакәын.
Ашкол шәыга ҟаԥшьыла ишәын, убри азы ашкол ҟаԥшь ҳәа иашьҭан. 
Абарҵаҿы саркьал дук кнаҳан. Уи ианаслакь, абжьы ақыҭа иахыҩуан. Ари ашкол аҿы аус руан Лиза Дмитри-иԥҳа Гәыблиа, С.М. Бадиа, Лиуба Амтон-иԥҳа Лакоба, саҳәшьа Татчка Махаз-иԥҳа, Ҭамара Тарас-иԥҳа Аршба.
Ашкол ашҭа ԥшӡан, ашьац кашьшьы, агәашә аҿы аԥсаҵла дуқәа гылан, иахьагьы урҭ рыԥсы ҭоуп.
Аԥсуа-ықырҭуа еибашьра ашьҭахь еибганы иҟан ари ашкол, аха нас шьоукы ишыҟалаз сыздыруам, аха ирыблит. Абри еиԥш аҭоурых змаз ашкол абылра згәаӷьыз агәнаҳара ду иаҵалт.
1946 шықәсазы сара абри апшкол аҿы аҵара сҵон. 1-тәи аҿы стәан. Рҵаҩык дсыман, акыр зықәрахь инеихьаз. Аха деилыхха, ааԥсара зқәымыз аинтеллигент ԥҳәыс Лиза Дмитри-иԥҳа Гәыблиа. Лыбжьы ҿацаӡа, лоура аадуцәамкәан, ԥсыуа бызшәа цқьала ицәажәоз, лхапыцқәа хьыла ичаԥаны, лыхцәы аарҳәны.
Абаҩрҵәыра анҳамаз, дҳәыԥшк ахь ҳганы ампыл ҳалырсуан. «Шәаҵахх-шәаҵахх ампыл» ҳәа лыбжьы ҿаца иахьагьы сгәы иқәыҩуеит.
Аамҭа цон, ҳашкол ашҭа хәыҷыла иҭҭәаан. Ус иааҳалаҩит, аԥсуа школқәа адыркуеит, ақырҭқәа ааит ҳәа. Ҳала ишабоз ҳарҵаҩцәа ҳамырхит, саҳәшьа Татчкгьы аҩны даатәеит. Сашьцәа ахҩык ашкол иҭыҵит. Ҳан, ма бара бцала,  иҟало аабалап лҳәан, сныҟәалон. Аха аԥшьбатәи акласс аҿы итәаз сашьа Зусим аклассахь дааиуамызт, ус агәашәаҿынӡа есымша даауан. Илеишәа ирцәгьеит. Рҵаҩыс дҳарҭеит Валентина захьӡыз қырҭуа рҵаҩык, зықәрахь иннеихьаз, аукы, есымша ицәҳауаз, ашьанақәа рацәаны илҿан. Илҳәо ҳаҳауам, иаҳҳәо лзеилкаауам. Зегьы ҳаиладыртәеит. Зусим еиҳа дҟәышын, иҟалақәаз ихаҿы изаагомызт.
Иахьынӡаилшо дырԥырхаган ақырҭуа рҵаҩцәа.
Ашкол аԥенџьырқәа лаҟәымзи, алабақәа агәыдиҵон, ашәқәа кыдиҟьон, аԥенџьырқәа рыла ақәыцқәа ҩнаижьуан. «Уходите, уходите!» – ҳәа дыҳәҳәон. Арҭқәа зегьы збон, сшәаны акәын сыштәаз. «Башьа иҟаиҵо ббо! – ҳәа салҳәон Валентина – «ҳарҵаҩы».
Изулакгьы ԥшь-класск срылгеит. Абжаҩык ахәыҷқәа усгьы иҭыҵхьан. Иаанхаз ҳаиасит Хыԥсҭатәи абжьаратәи ашкол ахь. уи нас иахьӡырҵеит «Ахал-саԥелтәи» ашкол ҳәа. Уимоу ҳколнхарагьы иахьӡырҵеит «Ахали-саԥели» (ақыҭа-ҿыц) ҳәа.
Хыԥсҭатәи ашкол аҿы зегьы ҳаԥсыуаан, ҳарҵаҩцәа қырқәан. Иҳарҭо адҵақәа ирҳәо ҳзеилкаауамызт, аха ҿырҳәала иаҳҵон.
Сашьцәа ахҩык ашкол иҭыҵыз ирыӡбеит ҳаб иҩнра дмырӡырц. Аҩны иаангылт. Инхеит, инҵит. Аҭаацәарақәа ирылалт, еиҿыҵны хазынхарха ицақәеит. 
Ҳаб ихәышҭаара аԥсы ҭоуп. Аишьцәа реиҵбы уаҟа дбаӷьаӡа дынхоит. Ҳаб ишьҭамҭа ҭбаахеит. Ихшази, урҭ ирыхшақәазеи 40-ҩык рҟынӡа инаӡоит.
Рыԥсадгьыл амаҵ руеит, ианаҭаххагьы хацәнамырха ирыхьчеит.
Сара хыԥсҭатәи ашкол сҭалеит. Афбатәи акласс аҿынӡа снеит. Ари акласс аҿы  21-ҩык ҳтәоуп. Исгәалашәақәоит: Папба Иасон, Папба Семион, Аиба Валериан, Саманџьиа Тера, Возба бабуца уҳәа аӡәырҩы. Хыхь зыӡбахә ҳәоу аҷкәынцәа дуқәан. Ҩынтә-хынтә иҭырцахьан, ақырҭшәа раҳауамызт азы, аха ашкол аанрыжьуамызт. Ашьыжь аҩны идәылҵуан, нас ҳаурокқәа анынҵәалак, агәашәаҿы иаҳзыԥшуан, уаҵәтәи адҵақәа ҳамырхуан, адырҩаҽны иҵаны иаауан. Абас мацара акыр иныҟәон. Нас, азин анроу, ашколахь иааиуа иалагеит.
Зны аҭоурых ҳаман. Уи ҳазҭоз Гәӡиа ихьӡын, иқәрахь днеихьан, иблақәа рҭаԥшра аацәгьаны, уаҩоук. Аурок аҳәара лыдиҵеит Тера. Тера ҿырҳәала илҵаз лыдҵа аҳәара дшаҿыз, уаанӡа ишыҟаиҵалац еиԥш, Гәӡиа дыцәеит дахьтәаз, абар ихы астол иқәҳауеит. Ҳара ҳаԥхашьаны иҳамбошәа ҟаҳҵон, аха аҷкәынцәа ирзымычҳаит. Семион Папба сышьҭахьшәа дтәан, иныҵакшәа сыхьӡ ҳәаны, «дыцәеит, дыцәеит!» – иҳәеит.
Арда, абыржәы даҽацәгьарак анааҟаҳҵа, зынӡа ҳҭырцоит, нас аҩныҟагьы ҳнарышьҭӡом (аклассқәа ҩ-шәҟәык ракәын иҳамаз, акы аӡӷабцәа иҳаман, егьи аҷкәынцәа. Зегьы иаахҩылааны, иаҳҵон ҳҵатәқәа). Сбыҳәоит, абри ашәҟәы илахь иарбаны идәықәҵа! «бара быӡӷабуп, егьбарҳәаӡом» ҳәа адҵа сиҭеит.
Саргьы саамхәыцӡакәан, аҭоурых шәҟәы ааимсхын, ишиашаз илахьҵәҟьа иаасырхеит.
Ас зыхьыз Гәӡиа абгыӡеиԥш дхәааит, қырҭшәала – «Иҟазҵада, иҟазҵада! Абжьысқәа! Иҟазҵаз угыл!» – аниҳәа, ашьшьыҳәа сҩагылт. «Биас!» – иҳәеит ибызшәала. Иаԥхьа снаиргылеит, днасыцәхасуа, симаны ддәықәлеит арҵаҩцәа руадахь. Уи аҩбатәи аихагылаҿы акәын иахьыҟаз. Иҟоу збапи ҳәа сышьҭахьҟа саахьаԥшзар, ҳакласс зегьы ҳашьҭаланы иаауеит. «бымшәан, бымшәан!» – рҳәоит. Ари заҳауа Гәӡиа дааҳәны дрыҵаҳәҳәоит, дрықәмақаруеит, аха зегьы ашә иадчыланы игылан. Иҟасҵаз ҟасымҵар шакәыз насеилдыркаан, соурышьҭит. Сҩызцәа зегьы сыҭцахоз џьыршьон, аха уа сеиқәхеит.
Абри акласс аҿы аурыс бызшәа ҳлҭон гьериа Мери Павел-иԥҳа, Гьериа Николаи Ерасҭ-иԥа иԥҳәыс. Усҟан лхаҵа дҭакын, зегьы ишырзыруаз еиԥш акгьы ихараӡамкәа.
Ԥҳәыс ԥшӡак, даауаны, лыхцәы ашлара ааланаԥсон, лыц-лышә ԥшӡан, лнацәкьарақәа ҭхәаа-ҭхәаа. Ҩыџьа аԥацәа лыман. Лыц икылакны илааӡон. Мери Павел-иԥҳа есымша дҳалабжьон, ишәықәнамго ҟашәымҵалан, шәхы бзианы иаашәрыԥшла, уажәы амаҷ азы умҩахҟьар ауеит, шәара аҵара шәҵар ауп, ишакәхалакь шәҵара кашәмыжьроуп, шәыҽгәашәҭала ҳәа.
Мери Павел-иԥҳа убри аахыс лхабар сыхдыруамызт. Даара исҭахын лбара. Ус 1993 шықәсазы аҟәа дыҟоуп ҳәа саҳан, дсыԥшааит. Ҳәашьа сзаҭом лареи сареи ҳаиԥылара атәы. Иацы акәыз џьушьап ҳанеиԥырҵыз, акы лхамышҭит, иаҳхаагақәази, лҵаҩцәа рыхьӡқәеи уҳәа жәпакы.
Мери Павел-иԥҳа лахь лассы-лассы снеилон. Ажәытә-аҿатә ҳрылацәажәон. Уи лыҷкәын Гьериа Иура иҿы дыҟан, лмаҭа Гьериа алиоша Н.А. лакоба ихьӡ зху Аҟәатәи ажәабатәи ашкол даара ибзиоуп ҳәа далагеит, нас Москватәи иреиҳау аҵареиурҭакгьы.
Мери Павел-иԥҳа лықәрахь данааи, лгәамбзеира иахҟьаны лыԥсҭазаара далҵит аҟәа. Уи лыуаҩышьеи лнаалашьеи, аҿар ҳааӡара дшазыҟази ртәы наунагӡа сгәаҿы иаанхоит.
Хыԥсҭатәи ашкол сҭымҵыр амуит сара сеиԥш сҩызцәа аӷьыракгьы ҭыҵит. Абри ашықәсан саҳәшьа  аҭаацәара далалт. Дигеит Гәдоуҭа ақалақь аҿы инхоз Аҩӡба Арзамеҭ.
Дук мырҵыкәа саҳәшьеи сымаҳәи, аҵара иацыбҵароуп рҳәан. Снаганы Гәдоуҭатәи ақырҭуа бжьаратә школ сҭарҵеит.
Ари ашкол аԥсуа-қырҭуа еибашьра аан ирблит. Аабатәи акласс аҿы ҳҭагылазаашьа уадаҩын, апрограмма ӷәӷәан. Иҳарҭоз ҳҵатәқәа ҿырҳәала иаҳҵон, аха зегьы акоуп аҽыԥныҳәа ҳадыргон, ҳаицаркуан, ҳладырҟәуан, шәынҵәааит ҳәа ҳарҳәон. Ҳакласс аҿы итәаз зегьы ҳаԥсыуаан: Оҭыр-ԥҳа Бабуца, барцыц-ԥҳа Лена, Мери Гамисониа, Аншба Долиа, Нанба Алиоша, Ҭраԥшь Алиоша, Ԥлиа Шура уҳәа жәпаҩык.
Ақырҭуа школ аҿы директорс иҳамаз Арқаниа ижәлан, аурыс бызшәа ҳазҭоз дбырзен ҭыԥҳан. Уи ианаму лҽаҳзааигәалтәуан.
Аурыс бызшәа удырырц азы рҵаҩык лҿы аҽазыҟаҵара аҭахын. Саҳәшьа дырҵаҩымзи, уи ҵакыс иамаз лдыруан, слылҭеит аурыс бызшәазы ҳазҭоз Софиа Захар-иԥҳа аҽазыҟаҵаразы. Абри маҷк исыхәеит аурыс бызшәа адырраҿы. ашкол аҿы еиҿкаан ахор. Аҟәантәи илеины ақырҭуа ашәақәа ҳдырҵон хаҵаки ԥҳәыски. Ҳакласс аҟынтәи Аншба Долиеи сареи ҳаларҵеит ахор. Акәашара мап ацәаҳкит, избанзар, аркәашага формақәа ӡахтәын.
Исхашҭуам, абри ашколаҿы аҵара сҵонаҵы сымаҳә арзамеҭ Аҩӡба ахылаԥшра ду исиҭоз, саҳәшьа лхәыҷқәа Ромеи Томеи хәыҷқәан, сара сакәын иазыркуаз, маҭәеи-ҩыҭәеи, рҵага шәҟәи уҳәа ак сыгны иҟалозма. Сангьы лгәы сызҭынчын, уи илҳәоз «аҵара ҵала, бҩызцәа брыҵамхан» ҳәа акәын.
Еиҿкааз ахор аҿы Аншба Долиеи сареи ахапақәа рҳәара ҳақәдыршәон. Такәаамҭа бжьысхьан еиԥш, адиректор арканиа (ихьӡ сгәалашәом) апионер ԥыза дысзааишьҭит абранӡа дааиааит ҳәа. Арепетициақәа (аҽазыҟаҵарақәа) ҩынтәҟа срыгхахьан, уиазы акәыз џьысшьеит. Аха икабинет саныныҩнашыла, даачан, ихьтәы хапыцқәагьы ааԥшит. Ух, гәышьа – аасгәахәит.
Ус аамҭа мгакәа даацәажәан, «Бара асолоқәа бҳәоит, иҟалозар, ажәлар ианрылаҳҳәо, ахапа лҳәоит Лакобаӡе ҳәа иаҳҳәалап иҳәеит.
Ари заҳаз сара еибгаз ажәак сзымҳәеит, дааингьы схы ааишьышьит аха. Снеилыуаа сцеит.
Сан исалҳәалон, шамахамзар, џьара баныҟоу быжәла бымҳәалан, ибгәамԥхо ак баҳаргьы, аҭак ҟабымҵалан ҳәа. Исаҳаз саҳаит, уи нахыс ашкол ахь смааӡеит. Сцеит, сцаӡеит ақыҭахь, уаҳа сааӡом ҳәа.
Ари заҳаз саҳәшьа татчка, инықәыршәны аурыс бызшәа ҳазҭоз арҵаҩы лҿы дцеит, Гәдоуҭа ақалақь аҿы дынхон. Илалҳәеит иҟалаз  шыҟалаз. Заҟа аамҭа бжьысыз сгәалашәом, аха сдырхынҳәит ашкол ахь. ус акаамеҭ ҟалеит, сталин дыԥсит рҳәеит. Уи нахыс хоргьы кәашарагьы умбара, ҳәҳәаран, ҟааран. Ашкол уахьыныҩнашылоз икыдыз Сталин ипаҭреҭ дуқәа кныхны, аиҳабыратә қырҭуа классқәа рҵаҩцәа ашкол ашҭа иҭыҵны, – «иԥсыз дыжәдыруама» – ҳәа амыткәма ҳәо ақалақь иалалеит.
Ари ахҭыс сара сақәшәеит, «Ижәбоума изеиԥшроу!» – аҳәон сгәы агәырӷьареи ашәареи сеимаркуан. Ус наскьашәа, иҩаҳаракым ҵлакы ашәшьыраҿы сҩыза Барцыц Лена даҵагылоуп. «Ара бааи, ара бааи» ҳәа инцәыҵакны ҿылҭит. Ашьшьыҳәа  саныналыдгыла, сҿы ааихысхаанӡа, «шьыри, шьыри, ишԥажәбо!» – лҳәеит. Ҳанкахәыцуа акыр ҳаидгылан, нас рылаԥш ҳаҵамшәартә ҳаиԥырҵит.
Ажәбатәи акласс ахь ҳаиасит. Амш аназҳалакь, Бамборатәи ашкол ахь шьапыла саауан. Шьыжьык заа сааит, сыԥшызар сҩызцәа еимыкәкәаауа аҳәара иаҿуп: – «Иахьа Аҟәантәи шәҟәыҩҩцәақәак аауеит» – ҳәа. Аҵәҵәа ҟалеит, зегьы ҳҽеиҿкааны ҳаатәеит. Ус иааҩнашылеит ҩыџьа аҷкәынцәа ԥшӡаӡа, ҩыџьа ашәҟәыҩҩцәа. Аӡә даун, ихцәы рҽы-рҽы, егьи еиҳа даакьаҿын, деихаччо. Арҭ уажәада исымбацызт. Алықьса Џьонуеи, Гьаргь Гәыблиеи ракәын.
Аԥсшәа наҳаҳәаны уаанӡатәи уажәтәи ҳҭагылазаашьеи неиҿырԥшуа акыраамҭа иаҳаҿцәажәеит, иаҳзеиҭарҳәеит ҿыц ишаатыз аҟәатәи аҳәынҭқарратә рҵаҩратә укчилишье, адкыларақәа шцо. Ирҵаҩцәахарц зҭаху шәнапы шәҩах рҳәеит. Ари заҳаз сара саамхәыцӡакәа, ашырҳәа снапы сҩахеит. Убас Бабуца оҭыр-ԥҳагьы. Ҳҩыџьагьы ашәҟәы ҳанырҵеит.
Ҳашәҟәыҩҩцәа иааркьаҿны иазааҭгылеит аучилишье аицынхарҭа шамоу, ахаҭа ахьгылоу, аҵара хатәы бызшәала ишцо уҳәа жәпакы. Абри ахҭыс ҟалеит 1953 шықәса сентиабр мзазы.
Ҳашәҟәыҩҩцәа иаҳзааргаз ажәабжь инамаданы, Бабуца Оҭыр-ԥҳаи сареи ҳдәықәлеит аҟәаҟа аҟәатәи Аҳәынҭқарратә рҵаҩратә училишье ҳҭаларц. Ҳнаҵаа-ааҵауа иҳаԥшааит уи ахьыҟаз. Аҟәа ашьха ашьапаҿы игылоуп, аха уажәы уаҟа амузыкатә ҵареиурҭа аус ауеит. Ҳахьнеиз адкыларҭақәа рылагара мышқәак агын. Ҳхы еиҭаҳҳәеит. Ҳаршаҳаҭгақәа нарыдкыланы ҳнарышьҭит аԥышәарақәа рахь. Урҭ ицәгьамкәан ҳархысит. Ҳҭалеит Аҟәатәи Аҳәынҭқарратә рҵаҩратә училишье.
Ҳара ҳанҭалоз ашьықәсан иалгаз аԥшьбатәи акәрсаа, актәи аушьҭымҭацәа ҳәа шырзырҳәоз сгәалашәоит. (Уаанӡа ақырҭқәа анҳхаԥа иадмыркхьази).
Ани ашықәсан 36 ҩык ҳаднакылеит. Амаҭәарқәа раӷьырак хатәы бызшәала ҳархысуан. Ҳбызшәа ахархәара цқьаны иаҳҭан. Ҳацәнамырха аҵара ҳҽазаҳшәон. Директорс дҳаман, Шершериа Қьаамын Хыгә-иԥа. Аҵара ҳдырҵон аԥышәа ду змаз арҵаҩцәа: Платон Семион-иԥа Шьаҟрыл, Татиана Еснаҭ-иԥа Конџьариа Павел Ҳаџьараҭ-иԥа Аӡынба, Лариса Илиа-иԥҳа Чамагәуа, Клара харитон-иԥҳа Килба, Кациа Лили Баграт-иԥҳа, Дробышевскаиа Надежда Иосиф иԥҳа уҳәа уб. иҵ.
Актәи акурс инаркны, ҳааилымшәаӡакәан аҵара еицаҳҵон. Аиҩызара бзиа ҳабжьан, ҳлахҿыхын, убас апатуеиқәҵара. Аԥышәарақәа раан ҳҽеицазыҟаҳҵон, иаҳабжьан аицхыраара.
Ҳҩызцәа рҟазшьақәеи, рцәаҩақәеи сыла ихгылоуп. Ҷыҷыкәа аӡынба (Ҷыҷын ҳәа иаҳҳәон, длафҳәаҩын, убас амҷба Борисгьы иагьа ҳааԥсаны ҳаҟазаргьы, ҳааԥсара ҳхазрышҭша, илахҿыху ажәабжьк, иԥсҭазаара аҟынтәи иаҳзеиҭеиҳәон.
Алла Харџьелиеи, Зина Какалиеи шәаҳәацәан, урҭ аҟазарахь рхы дырхоз џьысшьон, аха ирҵаҩцәахеит. Мушьни лашәриа шамахамзар дцәажәаӡомызт, амала игәалаҟара бзиан есымша дычча-ччо.
Знызынла ахәыцра дҭанагалон. Аклассаҿы ҳахьтәаз инаҩсшәа игылаз апартаҿы дтәан. Ҟазшьас иман аурок аҿы ицәыҵагәаны аҩра. Ари збоз арҵаҩцәа зегьы дырзеилкаауамызт, азингьы ирҭацәомызт, аха даҽарҵаҩцәақәак шәиԥырхагамхан ҳәа ҳарҳәон.
Ҳарҵаҩратә училишье иҭҳажьуан аҭӡы газеҭ «Ԥхьаҟа!» захьӡыз. Уаҟа ианылон еиуеиԥшым ихшыҩрҵагаз арҵара-ааӡараҿы астудентцәа рықәҿиарақәа ртәы зҳәоз астатиақәа, убас агхақәа ртәы зҳәозгьы ашәҟәыҩҩцәа ҿарацәа ражәеинраалақәа уҳәа убас иҵегьы.
Алиткружок еиҿкаан. Иааҳаԥхьалон ашәҟәыҩҩцәа.
Зны, ааԥхьара ҳучилшье аҟынтәи иоуит апоет, збара ҳаргәаҟуаз Алықьса Лашәриа.
Алықьса Лашәриа даауеит ҳәа заҳаз азал ҳарҭәит. Ус Павел Ҳаџьараҭ-иԥа Арӡынбеи иареи ааҩнашылт.
Алиоша Лашәриа ихы инаркныишьапаҟынӡа, аҳалалреи агәыҭбаареи иныԥшуан. Ихы-иҿы гьыжь лаша-лашон. агәырӷьара иҿықәыҳәҳә.
Алиоша Лашәриа иаҳзааира ҳара ҳзы имшаԥшаран, ҳаиԥылеит напеинҟьарыла. Дҳазрыԥхьеит ажәеинраалақәа. Аҵыхәтәаны аԥсы ахаҵаны инапы длаха-ҩахо, дычча-ччо дзыԥхьаз иажәеинраала абас инҵәон – «Аҽада аҵкьыс еицәоуп аҽадара» ҳәа.
Ҳарҵаҩратә училишьче аҿы еиҿкаан ахор. Уи напхгара аиҭон Б. Багаҭелиа. Акәашарақәа ҳирҵон Аԥсны аҟазара зҽаԥсазтәыз акәашаҩ ду Фазылбеи Ачба.
Ҳхори ҳакәашарақәеи еиҿкаан. Урҭ ирықәнагоз аформақәагьы ҳшәын.
Шамахамзар имҩаԥысуаз ақәгыларақәа ҳрылахәын. Убас Аԥсны анҭыҵтәи адекадақәагьы. Ҳашәақәеи ҳакәашарақәеи аԥсуа цәа рхан. Ашәақәа рхаҭа аҳәара ҳақәшәон Котик Гьерхьелиеи (ашәҟәыҩҩ) сареи. Усҟан уи аиҳабыратә курс аҿы дтәан, нас Алла Харџьелиеи Зина Какалиеи.
Аҵараҿы иҳазхомызт арҵага шәҟәқәа, иагьарааны ҳаубаргьы аԥсуа-қырҭуа аибашьра аан ирблыз «АбНИ» абиблиотекахь ҳцаны, ҳҵатәқәа хҩылааны акәын ишаҳҵоз.
Усҟан арҵаҩратә практика аҵак ду аман. Ԥымкрада апрактика ҳахысуан ианаамҭаз насгьы ишақәнагаз.
Ҳучилишьче иаман аидарагага (полуторка) ҳәа изышьҭаз амашьына. Аҟәардәқәа нақәыргыланы, хыхь ҳақәдыртәон. Зны аӡҩыбжьатәи абжьаратә школахь ҳаргон, даҽазных Ҷлоутәи абжьаратә школахь. Аԥшьбатәи акурс аҿы ҩымчыбжьатәи апрактика ҳахысит Ҷлоутәи абжьаратә школ аҿы. усҟан ари ашкол директорс даман Кәасиа Николаи Тимафеи-иԥа.
Убас арҵаҩратә практика ҳахысуан Аҟәатәи а-10-тәи аԥсуа школ Н. А. Лакоба ихьӡ зху аҿы. Усҟантәи ашкол адиректор Чыкубар григори иван-иԥа ҳаҭырла ҳидикылон. Методистцәас иҳаман Килба Клара Харитон-иԥҳа. Аӡынба Павел Ҳаџьараҭ-иԥа, Касланӡиа Алиоша, уҳәа убас иҵегьы.
Зҿы аԥышәара ҳахысуаз арҵаҩцәа иреиуан Т.Б. Габлиа, В.М. Кәчбериа, С.М. Бадиа Н.В. Маан уҳәа.
Ҳарҵаҩратә училишье иҭаз ҳаиҳараҩык аицынхарҭаҿы акәын ҳахьыҟаз.




Бзиа избоз азаанаҭ

Саныхәыҷыз аахыс бзиа избон аҟазара иадҳәалоу шәаҳәароума кәашароума. Ҳҭаацәа рҿоуп уи ахы ахьыҵнахыз. Ҳшыхәыҷқәаз ҳаб даҳцәыргеит  37-тәи ашықәсеиқәаҵәақәа раан даҳцәыргахьан, аха ҳаҩнаҭа аԥсҭазаара ацын. Ҳан, ҳгәы екалыжьуамызт, лчамгәыр кны дааҳалатәон, ҳара зегьы иаҳлыркуан иҳамаз аинструментқәа; акьатара, абалалаика, амандалин аа-струнак (аа-рахәыцк) змаз. Абарҭ зегьы еиқәыршәаны иҳархҩон, нас еицаҳарҳәон. Ари аџьынџьтәылатә еибашьра ашьҭахь акәын. Ҳқыҭан шамахамзар хаҵа дубомызт аҳәсеибацәеи ахәыҷыиаҭымцәеи рацәан.
Лассы-лассы ҳгәылацәа хәыҷқәа хәылбыҽхала ҳаҩны иааиуан, ашәа еицаҳҳәон, ҳкәашон.
Аицынхарҭаҿы ҳарҵаҩцәа аныки-абыки реиԥш рылаԥш ҳхын. Инеиҭанеиҭасуа иаҳхылаԥшуан. Ҳҭагылазаашьа гәцараркуан.
Ҳкурс аҿы итәаз астудентцәа зегьы қәҿиарала аучилишье ҳалгеит. Шамахамзар зегьы ҳзаанаҭ ала аусурақәа ҳрылагеит.
Аҟәа, арҵаҩратә училишьче саналгоз аламҭалазы исаҳаит Қарҭҟа атеатртә институт ахь аԥсуа ҿар шыршьҭуаз, аха схы-сгәы азысмышьҭӡеит, ишысҭахызгьы, сымч зқәымхо усны исыԥхьаӡеит. Амала аучилишьче ашьҭахь Аҟәа аинститут сызҭалозар ҳәа хәыцырҭас исыман.
Аршаҳаҭгақәа аасырмазеин сҽазыскит аҟәатәи горки ихьӡ зху арҵаҩратә институт аҭалара. Усҟан ҽазыҟаҵарҭас иҳамаз аԥсуа қырҭуа еибашьра аан, ақырқәа ирблыз АбНИ абиблиотекаҿы акәын. 
1957 ш. ԥхынгәы мышказы АбНИ абилиотекаҿы, еиҳа уаҩы иахьиҿахырсҭамыз аԥхьарҭа уадак аҿы аҽазыҟаҵара сшаҿыз, хаҵак даасхагылт. Ашырҳәа саныҩагыла, «саҭамзааит» аха Лакоба Арда боума иҳәеит. Иааџьашьаны, «ааи сара соуп сҳәеит».
«Сыбԥырхагахоит, аха Аԥснытәи акультура аминистрра быԥхоит иҟалозар, бсыцаала машьынала сыҟоуп». Қарҭынтәи арежиссер Акаки Хорава дааршьҭит, аԥсуа ҿар аҟазара злоу атеатртә институтахь ирышьҭуазаап, абраҟа баӡбахә цәырҵит бырбар инабыҿцәажәар рҭахәуп ҳәагьы нациҵеит.
Ариеиԥш сазҳәаз ауаҩы усҟан акультура министраҿы аус иуан Миквабиа Ваниа, зықәрахь инеихьаз, уажәадагьы дсымбацызт.
Исеиҳәаз снақәшаҳаҭхан, машьынала аԥсуа ҳәынҭқарратә драматә тиатраҿы ҳааит.
Атеатр ахаҭа аихагылара асофаҿы ҳахьыҩхалаз, еиқәшәаны итәан ҳактиорцәа дуқәа: Азиз рашьыҭ-иԥа Агрба, Леуа Шьардын-иԥа Касланӡиа, Шәарах Ԥачалиа Минадора Зыхәба Аргәын Анна уҳәа жәпаҩык. Ҳамҭакы ашьҭахь, еизыргаз аҿар иҳарҳәеит, аетиудқәа рынагӡара шҳадырҵоз.
Усҟан исыздыруамызт, сҭаацәа артистрахь схы сырхар, руазу-ирымуазу. Убри аҟнытә аетиуд исыдырҵаз (цәгьала ибзиан, аинтерес аҵан) аха анагӡараҿы сыҽсырмашьцеит, ишақәнагаз инасмыгӡаӡеит. Ари сыҵидырааит, Хорава агәыԥ згараны иҟаз ибжьы насықәиргеит – «Девочка не притворятся все равно мы тебя в Тбилиси заберем» ҳәа.
Ус иагьыҟалеит. Гәдоуҭантәи иԥхьаны дааргеит, абык еиԥш иаҳхылаԥшуаз ҳаҳәшьеиҳаб Татчка лхаҵа Аҩӡба Арзамеҭ. Уи иақәшаҳаҭхарала сақәшәеит агәыԥ.
20-ҩык рҟынтәи ԥшь-ҩык ахьаднакылоз.
Урҭ иреиуоуп: Алықьса Ермолов, Амиран Ҭаниа, Гала Марколиа, рушьни Џьапуа, нас сара.
Еиҿкаахеит агәыԥ. Ҳҭалеит атеатртә институт. Аиашазы атеатртә институт аинтерес дуӡӡа змоу хәышҭаароуп. Актәи акурс анҵәамҭазы убри ашықәсан иалгоз аԥсуа гәыԥ иқәдыргылоз «Сибраҟа иахгоу» захьӡыз адипломтә спектакль аҿы ахәмарра сықәшәеит. Арольқәа абас ишан: 25 шықәса зықәҵаны Сибраҟа иахгаз ироль идын Дмитри Кәартаа. Уи иԥҳа 25 шықәса заб дзымбацыз Варо, лроль сыхәмаруан сара. «Сан» – лроль налыгӡон Софа Агәмаа. Нас егьырҭ актиорцәагьы. Абри адипломтә спектакль дырбан аҟәатәи. Аҳәынҭқарратә драматә театр С. Ҷанба ихьыӡ зхыу аҿы. 
Урҭ ашықәсқәа раан хәыҷгьы дугьы ԥымкрада атеатрахь ҳныҟәон. Спектакльк ҩынтә-хынтә ҳахәаԥшуан.
Адипломтә спектакль ақәҿиара аиуит. Напеинҟьарыла иаԥылеит. Аха настәи сусқәа ус имцеит. Рушьни Џьапуа излеиҳәоз ала иҭаацәа ида дрымамызт, урҭ рақәрахь инеихьан, иҵара аанимыжьыр амуа аҭагылазаашьа иоуит. Усҟан апеиса хәыҷқәа иҩуан. Саԥхьахьан ипеисак «адиректор иԥҳа» захьӡыз. Схәыцын мышкызны аԥсуа сцена иахәарҭахаша пеисақәак иҩуа дҟалар ауеит, амҩа иҭатәуп ҳәа сыӡбеит. Сара арҵаҩратә усилишье салгахьан.
Ус иагьыҟалеит. Иаансыжьит бзиа избоз азаанаҭ – артистра. Сгәы исыҵанаҳәон, арҵаҩреи артистреи еизааигәоуп, рҵаҩыс аус зуп ҳәа.
Аҭаацәара салалеит. Р.Џьапуа амҩа исҭеит. Уи атеатртә институт далгаанӡа Ҷлоу ақыҭа, Аимара захьӡыз аҳаблаҿы 7-шықәсатәи ашкол аҿы рҵаҩыс аусура салагеит. Аинститут даналга, ҳхәыҷқәа ҳаманы аҟәаҟа ҳаиасит.
Аҭаацәара салалеит 1958 шықәсазы. Саб иҩнра сдәылҵит.
Схы здыруа санааҟала инаркны саб иҩнра избон аԥсуара ӷәӷәа. Х-ҩык аҭацацәа ҳаҩны иҟан. Сашьцәа ахҩык еиҿыҵаанӡа реицынхашьеи, реилибакаашьеи, рыпатуеиқәҵашьеи, рысасдкылашьеи уҳәа схаҿы иаанхеит. Сызланагалаз аҭаацәараҿгьы абри збеит.
Раԥхьа, мызкы сабхәында Жора иҿы стәан ақ. Очамчыра. Усҟантәи аамҭазы имариамызт аҭагылазаашьақәа, аха ари аҭаацәара ран гогәуа-ԥҳа Еҭери ԥшьҩык ахшара змаз илылшозгьы илылымшозгьы лыллыршон, ҳастудентра ҳанмырԥшӡакәаны, ҳчара уны ҳаилаҳәа-ҳаилаца Аимаратәи ачарахь амҩа ҳақәырҵеит. Иахьагьы ари аҩнаҭа аҩбатәи сыҩнаҭеиԥш сызҟоуп. Араҟагьы избеит аԥсуа ҵас бзиақәа, аҳиабра, аиҵабра, абхәында еиҳабы иҿы аҿымҭра, акасы ахымхра асасдкылара уҳәа жәпакы.
Аимара аҳабла ԥшӡоуп, шьхала иҭалаҳауп, иалсуеит Дәаб аӡиас. Аҳабла агәҭа игылоуп быжькласск рҟынӡа аҵара-ҵарҭа ашкол. Аимара иҭанхон ажәларацәа: џьапуаа, сангәлиаа, џьынџьалаа, инаԥшьаа, кәарҷиаа, ҵәыџьаа, лагәлаа, ҳахәбиаа уҳәа иҵегьы.
Дәаб аӡиас арымарахьала хәы-ҳаракык иқәгылоуп џьапуаа рныҳәарҭа «Џьаҳашьқьар». Араҟа есымшаԥы еизон хәыҷгьы дугьы. Игәырӷьо еибаныҳәон, ихәмаруан, иччон, еибабон рызхара. Ныҳәадук еиԥш аамҭа рхыргон – ибзианы.
Аимара иҭыҵыз, архантәи аума, аԥснынтәи ақалақьқәа рҟынтәи оума, шамахамзар есышықәса – аԥхынра иаауан ԥсшьара рхәыҷқәа рыманы.
Аимара иҭыҵит ашәҟәыҩҩцәа дуқәа Алықьсеи Ҷыҷыкәеи Џьапуаа (Џьонуаа) Хәта Џьапуа – арежиссиор – артист, рушьни Џьапуа адраматург – артист, Иасон Џьапуа апоет, Римма Џьапуа-ԥҳа – арҵаҩы, Раиса Џьонуа аҳәынҭқарратә усуаҩы, Ҭали Џьапуа-ԥҳа – анаукатә усзуаҩ. Аԥсны афырхаҵа, Хьрыпс Џьапуа – арҵаҩы, аҳәынҭқарратә усзуҩ, баҭал Џьапуа – асахьаҭыхҩы Валикәа Џьапуа – анџьныр, Роберти Бориси Џьапуаа – анаукатә усзуцәа, даур Инаԥшьба – ажурналист Аркади Џьапуа – анаукатә усзуҩ уҳәа жәпаҩык.
Аиашазы ҳаблак, ашьхашьапаҿы ишьҭоу, иагьдуцәам аҟынтәи хыԥхьаӡара – рацәала заанаҭрацәала аҵара ҵаны, зыԥсадгьыл амаҵ азызуа аныҟалалакь, аԥсҭазаара агәаҳәара ду ауаҩы изцәырнагоит. Ари ихьӡуп, игәадуроуп, ихԥшоуп, ихьӡырҳәагоуп.
Аимара иаҭаауан: аҵара уаа, анаукатә усзуаҩцәа, ашәҟәҩҩцәа дуқәа. Аҟәатәи аҳәынҭқарратә драматә театр актиорцәа дуқәа. Урҭ иреиуоуп : Шьалуа Инал-иԥа, Б.У. шьынқәба, Азиз Агрба, Л.Шь. касланӡиа, Шә. Ԥачалиа, М. Зыхәба, Анна Аргәын уҳәа иҵегьы.
Аимаратәи аԥсуа школ аҿоуп сара раԥхьаӡа арҵаҩра напы ахьасыркыз ари 1959 ш. рзы акәын. Аҟәатәи артистцәа спектакль ааганы иаҳдырбон, уи уаҟа инхоз ҳзы игәахәаран.
Усҟан хыхь зыӡбахә ҳәоу ашколаҿы директорс дҳаман Сангәлиа Кәатат, уи архантәи есымша ҽыла даауан. Араҟа аус сыцылуан рҵаҩыс Ҵәыџьба - Џьапуа Зина.
Санхәеи сабхәеи ҳаҭыр ду ақәырҵон арҵаҩра: Санхәа Сықәрина лыхьӡын. Ԥҳәыс аукы, лӡара амацәаз икылуршәарын, лхахәда ауны, лнацәкьарақәа кахәхәа-кахәхәа, лыбӷа мырҵысӡакәаны акәын дышныҟәоз дсеигәырӷьон цәгьала!
Сабхәа дуаҩы-ԥшӡан, дҳалалын, дламысын. Лассы-лассы сибалар иҭахын. Игәаԥхо ак аныҟасҵалакь «ҳаи аллаҳ биныҳәааит с-баба» иҳәон. «абзыԥқәа маҳәыс ироуз сыздырцәом, аха сарае иҳа сфеидоуп, аҭаца бзиа дсымоуп» ҳәа дцәыҵаччо дахлафаауан.
Очамчыра ақалақь РОНО, усҟантәи аиҳабы Лабахәуа Иларион, арҵаҩцәа лассы-лассы ҳаизигалон, аметодикатә зҵаарақәа инарыдкыланы.
Ус зны ҳаизара аамҭа ҳцәагеит, акы сақәтәо, акы сылбаауа, Аимара снеиаанӡа хәлеит.
«Акәарҷиа абахә дахьашьыз» захьӡу ахәы санынхықәгыла «Дәаб» аӡиас нырцә лашарак збеит. Издырит уи сабхәа шиакәыз уаҟа иԥшыз. Зны-зынла аамҭа цаны аҩныҟа саныхынҳәлоз сабхәа есымша аӡ-нырцә ахаҳә дықәтәаны акәаҷаб аркны дысзыԥшлон. Сабхәа абык еиԥшсизыҟан.
Дәаб ацҳа снықәсны санынидгыла даасеигәырӷьеит. Баама с-баба иҳәеит. Абри схашҭуам.
Сабхәа иҿы ацәажәара даара исцәыуадаҩын, акыс аҩныҟа сашьцәа ираҳар ҳәа сшәон, ҩбагьы аԥсуара иатәым ҳәа ихьаазгон. Иашоуп иахьа, аҿатә ԥсҭазаара иашьашәалоу ала ахымҩаԥгара аҭахәуп, аха аԥсуа ҵасқәа еиқәырхатәуп ҳәа сахәаԥшуеит. Абхәа дуӡӡа (ҵакыла) иҿы ҿыц ацәажәара изхызымгац издырӡом ихьанҭоуп, зыгәаӷьра уадаҩу акоуп. Иара ажәа «сабхәа» аҭаца илҿыҵакны лҳәарагьы уадаҩуп, иԥшӡам ԥсуа ҵасла. Сабхәа иҿы аҿымҭра ҩышықәса иназгеит. Сабхәында ашәҟәҩҩ Ҷыҷыкәа Џьапуа Аимара даацыԥхьаӡа, ихьааигон. «быда дрымам Арда, ас шәеиҿаԥшуа шәабанӡатәазаауеи, хшарала агәаҟрақәа такә рхыргахьеит, сбыҳәоит уажәазы иаҳзеиҿымкааит, бзиоуп аха даҽазны санаауазы мап ҟамлароуп иҳәон )Усҟан уи Аҟәантәи акәын дахьынтәаауаз). Арахьгьы иҟасҵақәоз Џьеишьон днацәыҵаччашәа «ӡӷаб-ҟадыџь бабаҟаз – багьабаанагеи» иҳәон исмаҳартә еиԥш. ииҳәоз саҳауан, аха ишсаҳаз исырдырӡомызт, сааччон.
Сабхәа арахә рацәаны иман убас аԥсасагьы. Иареи сареи (иҷкәын усгьы аҵарахьы дыҟан) ашьха еицыҳаԥшуан, ацәа ршны аҭыԥ  еицықәаҳҵон, ауасақәа еицҳарҟәыдуан, аӡын уаҟа ҿаҩамзи асы ӷәӷәаны ианаулакь, аҩнқәа асы еицрықәахуан. Анхашәаҿы ауснагтәақәа рацәамзи зегьы ихала дадхалар дрыцҳасшьон, уи иара игәеиҭон игәы иаахәон.  
Аимаратәи ашколи ҳаҩни дук рыбжьамызт.
Ҽнак, сурокқәа саарылган, ашкол абарҵаҿы стәаны атетрадқәа шсырҽеиуаз санԥшы, сабхәа илабашьа наиҵарсуа днаԥшы-ааԥшуа алада дцоит, нас дааҳәны аҩадара даҿалоит, зны-зынла ауасақәа дрыԥхьоит. Издырит ҳуасақәа шыӡыз.
Ашырҳәа стетрадқәа наҟ инықәҵаны сҽимырбаӡакәаны даҽамҩахәасҭак ала сҿынасхеит сгәы иҭаскит иара мыцхәы дмыреимдакәаны, сара ирласны ауасақәа сыԥшаап ҳәа.
Али-аԥси рыбжьара, Џьынџьалаа рхәы, аныхамҵа амхәырсҭа, аҩадахьтәи ахәаҿы илаз аџьықәреирҭа уҳәа еимсырҟьеит, аха исымбеит. Ус аҩны сааит. Сыԥшызар ҳаҩнашьҭахь ахәапаҳәа ижаҳәо қьафуа ҳамхы алоуп. 
Арҭ алсцаанӡа иара хара- ахәҵа	ҟа дагоит, арахьгьы илшом сгәахәын, аусақәа амхы ишалаз, ҳаҩны ашьҭахь Дәаб аӡиас ацҳа ҵәры иқәыз снықәҟьан, аӡыӡлагара снавҟьан, ахәы сахьыҩхалаз ,аҵәасса игылаз днаҵысны, аҭырасра еимырттаауа, илабашьа наиҵарсуа дышнеиуаз сихьӡеит. Арахь иара иҿы сымцәажәаӡацызт. Ашьшьыҳәа имахәар ааныскылан, данаасҿаԥш, сааԥышәрыччеит. Уу, Баба, ауасақәа ббазаап» иҳәан даахьаҳәит. Анцәа биныҳәааит с-баба иҳәеит, ирхааӡаны. Ижәҩа ааныскылан аладара ҳалҭалт ҳаиманы аҩнынӡа ҳааит. Ауасақәа еицҭаҳцан рыҭрақәа инырҭаҳкит.
Даҽа хҭыск ааркьаҿны.
Зны ҳазызцоз сгәалашәом Ҷлоуҟа сабхәеи сареи ҳаиццон. Усҟан сабхәа акыр иқәрахь днеихьан. Усҟангьы иара иҿы ҿысымҭӡацызт. Иара саԥхьа днеиуан. Сара иганахьшәа сҽаанкыло сицны сцоит. 
Мышыцәгьашьҭахь акәын, ҳәынҵәаран. Логәаа рыҵаҟа аӡиас ааигәара ҳнеиуа ҳаналага, (уаанӡа хьаас исымаз имагәқәа аҳәынҵәа рымоуп ишԥасрыцқьари ҳәа акәын) исыӡбеит абас: аӡы ҳаныҽԥынгыла, ахьышәҭҳәа схы ааларҟәны имагә зыхәҵәы ауз ааныскылт. Идырит иҟасҵарц исҭахыз «Ҳаи с-баба, аӡы хьшәашәоуп ус иҟандаз иҳәеит, аха имагәқәа ӡәӡәаны, ацҳа-ҵәры ҳнықәсны ҳамҩа инацаҳҵеит. 
Арҭқәа зхысҳәаауа, ҳҵасқәа рныҟәгара иагьа иуадаҩзаргьы, ауаҩра рыцуп иламысуп агәыбылрагьы рыцуп.
Ҳәарада, аҿыц ԥсҭазаара иацныҟәатәуп, аха аԥсуара еиқәзырхо, цәажәашьоума ҽеилаҳәашьоума, ахатәы бызшәа цқьаны ахархәашьоума, ажәытә ҵасқәа ақьабзқәеи излауала, имырӡкәаны иныҟәгатәуп ҳәа исыԥхьаӡоит.
Аамҭақәа ус имцеит. Шықәсык рышьҭахь сабхәа сиацәажәеит. Уи иара изы имшаԥшаран. Уаҩы ишимбац имоҭацәа Камеи Шьазинеи Баҭали иҭахын, минуҭк имбар изычҳауамызт.
Ҷыдала сазааҭгылар сҭахыуп санхәыԥҳа Циба Џьапуа лаамысҭашәара. Дҭеразын. Аимареи аҳабала Ақырдреи дук рыбжьамызт. Абри лхы иархәаны мышкыбжьах мышкы даҳзымаакәа луамызт. Схәыҷқәа амаҭәақәа рзылӡахуан. Схәыҷқәа аҳауа рыԥсахыр бзиоуп ҳәа лассы-лассы илгон. Сабашәыхәари ҳәа дҳадгәаҟлон.
Иахьа, 83 шықәса дырҭагылоуп. Лылаԥш шаҳхыц иаҳхуп. Ҵарада ажәытәреи аҿатәреи пату ақәҵаны иныҟәызго. Ҳхәыҷқәа рааӡараҿы ацхыраара ду ҳалҭон. Дҳабжьон. 



Аҟәаҟа ҳаиасра

Ҳҵарақәа ҳанрылга, Аимарантәи ҳхәыҷқәа ҳаманы Аҟәаҟа ҳаиасит. Аҟәа ашьха ашьапаҿы, тәыммилаҭқәак хатәыҩнаҿы уадак аанаҳкылеит қьырала.
Ари аҩны аԥшәма ԥҳәыс иахьагьы сыла дыхгылоуп. Ҳара излауала ашьшьыҳәа ҳхы мҩаԥаҳгон, ахәыҷқәа рыбжьы гацәар ҳәа ҳшәо. Аха аԥшәма ԥҳәыс ҵышәшәалак лакәын, алашара заа иҳарцәар акәын, ҳнаҳәыр ауамызт, ҳааҳәыр ауамызт.
Дук мырҵыкәан ҳусурақәа ҳрылагеит Рушьни аԥсуа драматә театр аҿы. Сара Н. Лакоба ихьӡ зхыу а-10-тәи аԥсуа школ, Ашьхарыуаа рышкол аҿы, аиҵбыратә классқәа рырҵаҩыс.
Усҟантәи аамҭазы ари ашкол ахь аусура ақәшәара ус имариамызт. Ашкол арҵаҩратә еилазаар 100 ҩык рҟынӡа инаӡон. Аԥышәа ду змаз рацәаҩын. Ашкол напхгара аиҭон Чыкәбар Григори Иван-иԥа. Уаҩ – аукы дааиқәаны иблақәа чча-ччо, дмыччакәа дцәажәаӡомызт, аинтеллегент, ишьи-ишьи ааиқәҵо акәын дышныҟәоз, иҿцәажәа бзиан.
Аусура салагаанӡа Григори иван-иԥа ҩынтәҟа дысҿцәажәеит. Аҩынтә раан исиҭеит абри аҩыза азҵаара. Сахьынхо заҟаҩы ахәыҷқәа сымоу, инаҵшьны дазааҭгылеит арҵаҩра ишҭакԥхықәра дуу ишусмариам, ахәыҷқәа бзиа ишбатәу уҳәа жәпакы. 
Абарҭқәа рышьҭахь Григори Иван-иԥа диасит аҟазарахь.
Ахәыҷқәа рҿы, аусура, арҵаҩы иадиҳәалозароуп – аҟазара, арҵаҩы илазароуп ашәаҳәара, акәашара, аллахҿыхра урҭқәа рзы бышԥаҟоу аниҳәа… аҭакс исҭаз сгәалашәом, аха еилсыркааит уаизы сышхәыдам.
Иааркьаҿны, арҵаҩрахьы схы ансырха нахыс, а-10-тәи аԥсуа школ ахь акәын снеирц ахьысҭахыз. Ус иагьыҟалеит.
Аҟәатәи аҳәынҭқарратә училишьче санҭаз абраҟа апрактика ҳахысуан. Зҿы апрактика ҳахысуаз аԥышәа ду змаз арҵаҩцәа иреиуоуп: Т.Б. бабчиа, В.М. Қәчбериа, С.М. Бадиа, Н.В. Маан, В.К. Ҳаразиа, Е.К. Адлеиба, Г.Н. Лацәышба уҳәа убас иҵегьы.
Апрактика ҳахрыжьуан алекторцәа: Килба Клара Харитон-иԥҳа, Аӡынба Павел ҳаџьараҭ-иԥа, Алиоша Касланӡиа убас иҵегьы. 
Апрактика ахысшьа аформа абас иҟан: 
Иалкаау атемақәа рыла иаҳаҩуаз аконспектқәа ҩынтә-хынтә идырҽеиуан. Ҳконспект иаҳәо ҿырҳәала иаҳдыруазар акәын. Аурокқәа рымҩаԥгараан, ҳлекторцәеи ҳҩызцәеи астудентцәеи, зҿы аурок мҩаԥсуа арҵаҩи алатәазар акәын. Нас акәын ахәшьарақәа анаҳзықәдыргылоз. 
А-10-тәи аԥсуа школаҿы аусура саналагоз, Аԥсны  зҽаԥсазтәыз арҵаҩы С.М. Бадиа,тәанчара ицоз лыкласс а-4-тәи акласс адкылара сықәшәеит. Уи аклассаҿы итәаз ахәыҷқәа ааилымшәаӡакәан ашкол иалгеит – қәҿиарала, убас иреиҳау аҵареицрҭақәа еиуеиԥшым азаанаҭқәа рыла. Иахьа Аԥсны амаҵ азыруеит.
 Аҟәатәи а-10-тәи аԥсуа школ Н.А. Лакоба ихьыӡ зху аҿы аус зуеит аԥсуа-қырҭуа еибашьра ҟалаанӡа (ҽакала иуҳәозар 36 шықәса) инареиҳаны. Абарҭ ашықәсқәа рыҩныҵҟала абраҟа иҟалеит аиҭакрақәа. Ахәыҷқәа рхыԥхьаӡара ассааира иазҳауан. Ус ҳашнеиуаз иавҵит аурыс сектор. Арҵара ааӡара ахылаԥшра ду аман, ахатәы бызшәа ахархәашьа гәцаракын.
Аԥсуа сектор ахала ианыҟала, аиҵбыратә классқәа рырҵаҩцәагьы рхыԥхьаӡара иацлеит.
Араҟа шықәсырацәала аус еицаҳуан: Н.В. Маан, А.Л. Бадиа, Е.В. Лашәриа, Р.А. Ҳагәышь, Надиа Маниа, И.Е. Какалиа, Ц.В. Аҳәба, Г.Н. Лацәышба, В.К. Ҳаразиа, Л.Е. Кәарҷиа Мадонна Ашә-ԥҳа уҳәа убас иҵегьы.
Ҳашкол аиҵбыратә классқәа ҳарҵаҩратә еилазаараҿы еиҿкаан аметодеилазаара. Планла аус зуаз. Лассы-лассы имҩаԥаагон иаарту аурокқәа ақалақьи ареспубликеи рымҽхакаҿы.
Ҳаурокқәа рыҽрыладырхәуан аԥснытәи ақалақьқәа рышколқәа реиҳабыратә классқәа рырҵаҩцәа. Иаарту аурокқәа цхыраага дуын еиҳарак арҵаҩцәа ҿарацәа рзы.
Ҳашколаҿы еиҿкаан ахәыҷтәы хор, Уасил Царгәыш напхгара зиҭоз. Убас акәашарақәа. Аолемпиадатә қәгыларақәа раан. А-10-тәи аԥсуа школ еснагь аԥхьахәқәа аиуан.. ахшыҩзышьҭра ду аман ныҳәацыԥхьаӡа апарадахь ацәырҵра. Абраҟагьы ҳашкол анапхгара, аныҳәақәатә парадқәа рахь ацәырҵра, заанаҵы рҽырзыҟаҵарақәа ҳрыладыргон. Ҳбираҟқәа кны, формакла еиԥшны еилаҳәаз аҵаҩцәеи арҵаҩцәеи, ҳашкол анапхгара ҳаԥхьа инагыланы шьаҿеиқәшәала амузыка аҵаҟа ҳарныҟәаны Аҟәа Ашҭа хада ҳақәрыжьуан.
Арҵаҩцәа ҳусурақәа, ҳаурокқәеи аурокқәа рынҭыҵтәи аусурақәеи уҳәа еиҿкаан. Иаҳҳәап. Ишԥамҩаԥысуаз есышьыжьтәи аҭаалымқәа?
Арҵаҩцәеи аҵаҩцәеи ашьыжь 20 минуҭ актәи аурок алагара ишагу ҳаауан. Доусы, ҳакласс аҵаҩцәа неишьҭаргыланы ашкол ашҭахь идәылаҳгон. Арҵаҩцәа иаҳдыруан доусы ҳҵаҩцәа рҭыԥ. Ҳхәыҷқәа ацәаҳәа иқәҳаргылон. Ашкол ашҭа ҭҳарҭәаауан.
Абарҵәыра арҵаҩы зегь раԥхьа даагыланы аҭаалым дырҟаҵара далагон арупор кны.
Ҳашкол анапхгаҩцәа ҳдиректор Григори иван-иԥа рхаҿаҿы иааины ирбон аҭаалым аӡәык еиԥш ишынарыгӡоз. Нас аҵәҵәабжьы ангалакь, ҳнеишьҭагыланы доусы ҳаклассқәа рахь ҳцон ҳхәыҷқәа ҳаманы.
Араҟа иаазго аҿырԥштәқәа маҷуп. Иналкааны иазгәасҭар сҭахуп ахатәы бызшәа азҵаараҿы ҳусура шцоз.
Аибашьра ашьҭахь дук мырҵыкәан иҭыҵит ҳапрезидент Владислав Григори-иԥа Арӡынба идҵа (апҟаԥҵа). «Ахатәы бызшәа ҳәынҭқарратә бызшәоуп» ҳәа ишьақәзырӷәӷәоз. Абри аԥҟара инамаданы, ахатәы бызшәа азҵаара есааира ақәҿиара аиуан иубартә еиԥш. ашколаҿы арҵара ааӡара иамаз ақәҿиарақәа напхгара рырҭон, ааԥсарак ҟамҵаӡакәаны ицәырҵуаз азҵаарақәа зегьы ҭакԥхықәрала иазнеиуаз ашкол анапхгаҩцәа. Адиректор Чыкәбар Г.И., Гвалиа Г.Г., Ҭыжәба И.Л., Ҭыжәба Е.Л., Александров В.Е., Кетиа В.Х., гәбаз М.Д.
Иазгәасҭар сҭахуп, иарбан заанаҭзаалакь иатәу ауснагӡатәқәа зегьы рҭыԥаҿы инаргыланы ишақәнагоу амҩақәҵара анамоу ишбашахо. Еиҳарак ахатәы бызшәа азҵаара! 
Аҵыхәтәаны. Аԥсны, ԥсуа дгьылны ианеиқәхо убасҟан ауп ахатәы бызшәа ахархәара аҭаны, аҩаӡара анышьҭыҵлакь. Ус анакәымха, ҳаҷкәынцәа рхы зқәырҵаз ҳаԥсадгьыл ԥсуа-дгьылхаӡом, ҳәынҭқаррагьы изаԥсыуаҳәынҭқаррахаӡом! 



*  *  *

Хыхь ишысҳәахьоу еиԥш
Уажәы, Аҟәаҟа ҳхәыҷқәа ҳаманы ҳаниас ашьҭахь, рушьни аусура Самсон Ҷанба ихьыӡ зхыу атеатраҿы дшалагаз азы ҩбаҟа ажәа.
Сара срылацәажәом ирҿиаратә усумҭақәа, амала рыӡбахә сҳәарц сҭахуп, сара сызхәаԥшхьаз испектакльқәа, қәҿиарала аԥсуа театраҿы ицоз.
Урҭ иреиуоуп: «Ажәеиԥшьаа рыԥҳа» «Абнаҿы ахынҭаҩынҭара», «Ашьшьара» «Ашьаҿақәа», «Хьымкәараса», «Ашәылҟьамра» уҳәа убас иҵегьы.
Арҭ ашықәсқәа раан атетрахь аныҟәара зегь ҳзы акрызҵазкуа акеиԥш ҳахәаԥшуан. Спектакльк бжьаҳажьӡомызт. Хәыҷгьы дугьы атеатрахь ҳхы хан. Уимоу, Аԥсны ахьынӡанаӡааӡо ашколқәа рырҵаҩцәа ашкол хәыҷқәа рыманы иаауан, аспекталкьқәа ирыхәадрыԥшуан. Ари ҭакԥхықәра дук еиԥш зегьы ахаҵгылара арҭон.
Схы здыруа сааҟалеижьҭеи Аԥсны знымзар-зны агәҭынчра аманы иҟаллеит ақырҭқәа рымшала. Дара рполитика хәмга амшала ҳабызшәа иаҳҿырхыз архынҳәразы ҳажәлар ирхыргаз аџьамыӷәацәгьа уҳәарыма, урҭқәа рышьҭахь, ҳҿар ааиҵагыланы ух-гәышьа ҳәа рҵара-дырра инацҵо, ҳлитературеи ҳҟазареи ақәҿиара роуа рҿынархацыԥхьаӡа, ақырҭқәа рыҽҵәылхны зегьы иаарҿагылон. Рыҽдырҭынчуамызт. Ҳадгьыли ҳаԥсадгьыли ҳархырбаауан. Ишнеишнеиуаз, ҳара шәҳашьҭамҭоуп рҳәеит…
Иааиԥмырҟьаӡакәан рбираҟқәа шьҭыхны «ҳаԥсадгьыл!» «Ҳаԥсадгьыл!» ҳәа иҳәҳәо Аԥсны иалан. Еиҳарак Аҟәа.
Зны, Аҟәа амшын аԥшаҳәаҿы, абаӷәаза ду аҿаԥхьа, ақырҭуа жәлар ааизан, ажәа ахҳәааны рбираҟ ҩаҳаракны икнарҳаит.
Ари аҩыза ахҭыс ажәабжьны иааҳалаҩҩит, ҳаизеит. Еиҿыхарахеит. Ус ҳгәыҳҽанӡамкәан, зегьы дҩаҳалҵәраан ӡӷаб қәыԥшк, аукы ԥшӡакы, али-ԥси рыбжьара, дшыхәназгьы цқьа игәаҳҭаанӡа, ақырҭуа бирак аакынԥааны илыршәит. Ари збаз Зегьы шанхеит.
Ари аҩыза аҭагылазаашьаҿы имариамызт ари аӡӷаб иҟалҵаз агәаӷьра. Зегьы ҳнеизҵаа-ааизҵаазар, еилаҳкааит аԥсуа драматә театр Самсон Ҷанба ихьыӡ зхыу артист Коӷониа Ира шлакәыз. Абас мацара, ақырҭқәеи ҳареи ҳабжьара ицон аидысларақәа. Ҳажәлар шықәԥац иқәԥон, ари аҩыза ахҭыс цәырҵцыԥхьаӡа.
Аԥсуа-қырҭуа еибашьра ҟалаанӡа аԥсны еиҿкааз «Аидгылара» амч аман. Аԥсуа жәлар еиднакылеит «Аидгылара» иалшаз рауәоуп Аԥсны иазцәырҵуаз азҵаарақәа рыӡбараҿы. уи ажәа ԥхылдан. «Аидгылара» иалшеит аԥсуа жәлар мшәа-имырҳа рҿахәы рҳәо аҟаҵара. Уи имҩаԥнагоз аизарақәа рҽаладырхәуан хразлоу ауаа Аԥсны ахьынӡанаӡааӡоз, убас аҿаргьы.
Араҟа ицәырҵуан ахатәы телехәаԥшра аиура азҵаара. Ақырҭқәа уи иаҿагылон, рхаҿы ирзаагомызт ари аус. Аԥсуа жәлар акы иаԥсоуп, ак рықәнагоуп ҳәа ргәы иаанагаӡомызт. Иагьа ус акәзаргьы, ҳауаажәлар реицхәыцреи реидыслареи рҳәоуеиқәыршәареи рыбзоурала, иаартхеит аԥсуа телехәаԥшра. Уи иахьӡҵахеит – «Аԥснытәи Аҳәынҭқарратә телехәаԥшра» ҳәа.
Ателехәаԥшра анҳау, адикторцәагьы аҭаххон ҳәарада. Абри инамаданы ицәырҵит азҵаара, адикторцәа ралхразы гәыԥҩык аҿар Қарҭҟа идәықәҵахарц – аиндаҭларахь. Абра далашәеит ҳаԥҳа Кама Џьапуа-ԥҳа. Усҟан лара Горки ихьыӡ зхыу Аҟәатәи Аҳәынҭқарратә рҵаҩратә институт дҭан.
Ҳазыразхан, дҳашьҭит Қарҭҟа, адиктор иалхразы ицоз агәыԥ далахәхеит.
Ари агәыԥ  Қарҭ иахьнеиз гә-цәа рхарымкит, блаҵыхәала ирыхәаԥшуа иалагеит. Азҵаарақәа рҭакқәа рыдрымкыло, ирықәмычуа, амикрафон рықәдырххо, ишакәым ирызныҟәеит.
Аха, иагьа ус акәзаргьы агәыԥ иалаз зегьы ачҳара аадырԥшит. Ари аиндаҭлараҿы аиааира лгеит Кама Џьапуа-ԥҳа.
Иаартхеит аԥсуа телехәаԥшра. Ари ахҭыс аҵак ду аман аԥсуа жәлар ҳзы. Раԥхьатәи адиктор Кама Џьапуа-ԥҳа иналывагылеит Кобахьиа Леила, Хишба Лиониа. Убас иахьагьы қәҿиарала аус зуа адиктор Адлеи-ԥҳа Емма.
Аԥсуа телехәаԥшра ессааира аҿарҭбаауан. ԥсышәа цқьала иеиуеиԥшым адырраҭарақәа цон. 
Кама аԥсуа телехәаԥшраҿы 15 шықәса аус луит. Уи дышқәыԥшӡаз аҭаацәара далалеит. Илымоуп ҩыџьа аԥацәа.
Иааркьаҿны урҭ рзы………



Аабатәи аполк 
1992 ш. февраль мзазы Гәымсҭатәи ԥ-тәи аурыс полк иқәҵыз ахаҭыԥан, аԥсуа–ар аиҿкара азҵаара цәырҵит «Аидгылара» аизарақәа руак аҿы. уи аиҿкаарахь ацаразы анапышьҭыхра аныҟала, ирацәаҩны рнапқәа шьҭырхит баҭал Џьапуа дназлаз. Аха ианнеитәха, имаҷны инеит. Иабгьы иаргьы еибырҳәеит аԥсадгьыл азҵаарақәа рҿаԥхьа хьаҵшьа шамамыз.
Азныказы Баҭал иарҳәеит иҽааникыларц, избанзар, усҟан аурыс театр директорс дыҟан, насгьы сахьаҭыхҩы хәадаси. «Иара убас В. Шекспир ипеиса «Иули Цезар» ақәыргылара изҿыз сахьаҭыхҩыс дызмаз далгарц егьигмызт, аха имуит. «Зны Аԥсадгьыл, нас егьырҭ иҳәан дцеит, аурыс полк ахьгылаз, уажәы аԥсуа гәардиа аиҿкара ахьаҭахыз.
Уиакәхеит, хымш ихабар ҟамлеит. Иаразнакы ҳишьҭаҵаар, ма ҳишьҭалар игәы иалсуеит иҳәеит иаб. Аха ачҳара цәгьахьеит сара сзы. 
Шьыжьык, рушьни аусура дшындәылҵыз, баҭал иахь сдәықәлеит. Арахь асы шьамхахьы ишьҭоуп, амашьынақәа шамахамзар иныҟәаӡомызт. Сымч зықәхоз фатәқәаки маҭәақәаки аашьҭысхит, Гәымсҭатәи аурыс полк ахьтәаз сцарц. Инықәырԥшшәоуп уи ахьыҟаз шыздыруагьы. Сцоит шьапыла асы еимгәҳәо. Асы ауеит ахәалыҳәа, аха хьҭаӡам.
Ауниверсам славсны, Гречко имҩа ааихҵәаны Гәымсҭа шыҟоу сдәықәлеит сҵаа-ԥшаауа, аха аӡәгьы издырӡом иахьыҟоу. Шьоукы, урҭ ахыҵны ицахьеит рҳәоит. Ус иарманык, имашьына ԥхасҭаханы дгылан, саниазҵаа, бахьцо акәӡам, бавнагеит иҳәеит, абас бцала иҳәан, мрагыларахьшәа инапы наирыххеит. Амш цәгьа сацәшәон, сықәхәлар хәагьы, аха ахәлара ԥыҭк шагәу здыруан. Уи сгәы арӷәӷәон.
Аиерманы инапы ахьирхаз амҩала сааҳәны сдәықәлеит. Сышнеиуаз еидарагага машьынак, ҷкәынцәақәак ақәтәаны инасаҩсны иаангылеит, санырба, бабацо ҳәа исазҵааит. Иансазҵаа, сахьцози сызцози расҳәеит.
Уи ҳаиҳаб иоуп, шәақәтәа шәаҳгоит рҳәан, иҩасыхан сҩақәдыртәеит.
Хыла зҿы? анрыҳәа, баҭал иан соуп сҳәеит. Исҳәаз џьаршьеит, нас ирҽхәара иалагеит. Ус гәашә иаҵәак ҳнадгылеит.
Агәашә илагылаз аӡәгьы инамышьҭра дҵас иман. «Баҭал априказ ҳаиҭеит аӡәгьы дҭашәмыжьлан» ҳәа ибжьы ааиргеит. Ари баҭал иан лоуп иҳәеит даҽаӡәы. Ишакәхалакь сҭарыжьлеит.
Аҷкәынцәа еимыкәкәаауа сзеиҭаҳәара иалагеит баҭал урҭ шазыҟаиҵо: ашьха ишхаигало, аӡы ишыриго, асаҿы иширҩуа, аҭаалымқәа шыдирҟаҵо, иара раԥхьа дышцо уҳәа жәпакы.
Иара дабаҟоу ҳәа санразҵаа, иаха БМП-қәа рремонт ҟарҵон, ашьыжь ихы нықәиҵеит, аказармаҿы иԥсы ишьоит рҳәеит. Ар-маҭәа зшәыз ҷкәынак сигеит казарма дук ахь. ашә аартны сныҩнаирыԥшызар, сылаԥш абахьӡо ҩажәеижәаба каруат, адеала еиқәаҵәақәа зқәыршәу ҩнагылоуп. Аҵаа ҩнашәы, ашә ҿам, ԥенџьыр ҿам, ахышәқәа рҟынтәи асы ҩнаԥсоит. Иашьчикқәак ԥыҽҽны акәакь икҿажьуп, телевизорк ҟәаҟәаны зымҩа икажьуп. Гәымсҭа аԥшаҳәа аԥша-ӷьы ҩнасуеит. Саазгаз Баҭал абра дыҟоуп иҳәан днагьежьны дцеит.
Аказарма сыҩноуп сыԥшаауа. Ус кәакьк аҿы икәымпылӡа хык збеит. Абна аӡә дышьҭазар ҟалап сгәахәын, уахь сҿынасхеит, аха дааԥшырҳәагьы сшәоит. Ус иара шьҭыбжьқәак иаҳазаап ихы дааҩахеит.
О, мама баазгеи, бабааи соураха, папа идыруама арахь бшааз иҳәан ашырҳәа дгылт. Ииарҭа ҟаиҵеит, дынцәҵаԥшшәа даасалацәҟәын, дагьаацәыҵаччеит. Ишьапқәа ихтыз хьҭакы иҟаԥшьшьӡа сылаԥш нарықәшәеит, аха исмырдырит. Искыз аасымихын, алҩа зҭыҵуаз ԥечкак ахьгылаз снаганы сааиртәан дцеит.
Иназгаз, иҩызцәеи иареи иааиқәҿыҭны ирфар сҭахын аха ус иҟамлеит. Аҷкәынцәа ааизиган, асаҿы аҽазыҟаҵарақәа ирылагеит. Асаҿы иҩеит, аҭаалымқәа ҟарҵеит, нас илакәымпылит… Ус дук мырҵыкәан Гиви агрба дааит. Уи аҷкәынцәа зҿыз аниба, блахаала дрыхәаԥшуа дрызыгәдуны дышрыхәаԥшуаз ачба Лиова – аҳақьым дааит. Саргьы сгәы ааӷәӷәахеит арҭ анызба.
Зегьы аҷкәынцәа ҳашрыхәаԥшуаз, асы еимгәҳәа, аҵлақәа асы зқәыжьыз рымахәқәа днарыха-аарыхо даацәырҵит рушьни. Иџьеишьеит саниба, Баҭал иаб даниба игәы иаахәан, аҟырҟырҳәагьы дааччеит. Басик (ихәыҷыхьӡала) шәусқәа абанӡанеихьоу? ҳәагьы нациҵеит. Иааиз зегьы аҷкәынцәа аҭаалымқәа шыҟарҵоз ирыхәаԥшуан.
Амш ахәларахь инеихьан. Ус аҟәаҟа ицоз машьынакала, Баҭал аҩныҟа ҳаишьҭит.
Аԥсуа-қырҭуа еибашьра ианалага, Ацҳа Қаԥшь аҿы, аӷа хәымга иаанкылараҿы рхы бзианы иаадырԥшит аԥсуа гвардиаҿы азыҟаҵарақәа зауз аҷкәынцәа.



Аԥсуа қырҭуа еибашьра

Амза 14.08.1992 шықәса ашьыжь асааҭ 11 рзы иааҳалаҩҩит аибашьра иалагеит ҳәа.
Баҭал иабгьы иаргьы рабџьарқәа ашьҭырхын, ахәыҷқәеи аҳәсеи адәахьы шәдәылымҵын рҳәан индәылҟьаны ицеит.
Адырҩаҽнынӡа рхабар ҟамлеит. Аухантәарак ҳгәылацәеи сареи абарҵа ҳшыҵатәаз аашеит. Аҟәа ашьхантәи иааихмырсыӷьӡакәан ахысыбжьқәа гон, ишәарҭан.
Арҭ рхабар аныҟамла, амза 15 рзы шьыжьӡа сындәылҵын, схы ныҵак-ааҵакуа авокзал хәыҷы аперрон аҟынӡа снеит. Арымарахьала бнаран, саныԥшы Хәыта Џьапуеи Чынчор Џьниеи, рушьни Џьапуеи абна илаианы, аҟәа ашьхантәи ахысрақәа рҭак ҟаҵара иаҿуп.
Бабацо арахь, бгьыжьы аҩныҟа! – ҳәа иансықәыҳәҳәа, сгьыжьит, баҭал дсымбаӡеит. Сеикәагьыжьуа аҩны сааҩнахеит. Ахысыбжьқәа еиҳа иӷәӷәахеит, еихсыӷьрак рымамкәа. Ус сшыгәаҭеиуаз хәлеит. Дара уаҳа рхабар сымбеит. Ауха хәтеи Чынчори рҭаацәеи сареи Зурик Ҷанба иҩны иҳаршеит, ишәарҭамыз кәаккь аҿы ҳшеилатәаз.
Ҳгәылацәа ақырҭқәа рыҟарҟарбжьы ааҩуеит, рыбызшәала «ҳара ҳтәқәа аауеит, ҳара ҳтәы иагоит» рымшуп.
Август 16 рзы, Аҟәа ақалақь аҩныҵҟа аиҿахысра ӷәӷәа цо иалагеит. Ус иҳаҳаит ҳара ҳтәқәа гәымсҭатәи ахрыӷәӷәарҭахь ишиасыз Ацҳа Ҟаԥшь аҟынтәи.
Зегьы агәаҭеира ҳшаҿыз, иӷәӷәаны хысыбжьык аагеит шромантәи иаауа амҩала. Аԥенџьыр сынкылаԥшзар, еишьҭагыланы хыхьынтәи иаауеит ҵҩа змам аибашьыга машьынақәа, урҭ ирықәтәоуп бџьарла еиқәных агвардееццәа ақырҭуа бираҟқәа рхаргыланы. Урҭ рышьҭахь, амашьына ласқәа, рбагажникқәа аартны аибашьцәа ҭатәоуп, рабџьарқәа харшаланы. Ақалақь иалалт зегьы. хәлеит. Сҭаацәа ыҟаӡам. Ауха дырҩегьых ҳшеилагьыжьуаз цәгьала иааҳаршеит, сгәылацәеи сареи.
Ашьыжь шаанӡа шәаҳәабжьык геит. Иџьашьаны сӡырҩызар, аԥенџьыр аартны, ибжьы нароуны, иҭаҳа-ҭасуа еиҿкаӡаамкәан ашәак иҳәоит ҳгәыла, уаанӡа ҳхаҵкы казмыршәуаз, ақырҭуа театр артист Қарусанӡе Нодар.
Уи аԥенџьыр схаҿыҵәыҟьоуп иахьыҟоу, аҩбатәи аихагылаҿы. «Молодец Нодар, оказывается ты хорошо поёшь» ҳәа сыбжьы аниқәсырга, «да все будет хорошо!» иҳәеит. Конечно же, я в этом уверена! Сҳәеит саргьы. 
Агәнаҳа ыҟами, аибашьра анцоз Аҟәа дыҟан ишиҭахыз. Аибашьра ашьҭахь, Қырҭтәылаҟа дахьцаз иԥсҭазаара далҵит ҳәа саҳаит.
Сҭаацәа рхабар смаҳао сшыҟаз август 17 рзы ашьыжьӡа Рушьни аҭел дасит, «Ҽеи ыҟам, акы базымхәыцӡакәан, ашә нкыдҵаны бдәылҵ, аибашьра ҳҭагылоуп, сҳәатәы хаҵа, бдәылҵ, сара неишьа сымам, ауниверсам аҿы сыԥшуп, ибулак абранӡа быҽнавак-аавакуа бааи! Аниҳәа, ицәажәара ааҿахҵәеит. Суазыруа сааҩнахеит, адәылҵшьа сақәшәом. Ишыҟасҵалакгьы сыздыруам.
Ҳгәылацәа збаӡом. Сышхәыцуаз дырҩегь аҭел абжьы геит. Уи Рушьни иакәын.
Бесик Амҷба днеиуеит, мап ицәыбымкын, бицны бааи ҳәа.
Абри аминуҭ азы Аҟәа ашьхантәи аиҿахысра ӷәӷәа ҵысит. Ахымҩасқәа рыцәцара цәгьахеит. Ҳамҭакы ианеихсыӷь ҭелла исаҳаит Гәдоуҭантәи аҷкәынцәа шааргаз, Аҟәа ашьха ателехәаԥшра авишка шырыхьчо. Урҭ саҳәшьаԥа Рома Аҩӡбагьы дышрылоу. Аиҿахысрақәа раан, ихәқәазгьы шыҟоу.
Абар аверталиотқәагьы халеит. Ашьхарахьала алахысра иалагеит. Сгәы ҭыҵны ицо сшыҩнагьыжьуаз дырҩегьых аҭел абжьы геит. «Сара исҳәо хабымҵозар баҭал иаҳаҭыр ба, агәҭыха ибҭоит идыр, ҳарманшәал! Ҳәа Рушьни абжьы еиҭаагеит…
Баҭал иӡбахә ансаҳа, иснаргәаӷьит адәылҵра. Ҳгәылацәагьы макьана ара иҟан, насгьы сгәы иаанагон иҟалақәахьаз реиԥш хҭысхап, џьара маак аиуп ҳәа, еихсыӷьуаз џьысшьон.
Схьаҳәхьачо сшыҩнагылаз, Бесик Амҷба дааҩнашылеит. Рушьнии Бесики еишьцәак реиԥш еибабон, еибаҭахын. Уиадагьы ихәыҷқәа зегьы снапы иҵсыжьхьан, сгәыбылра рыдуп иахьагьы.
Арда бааласыроуп, ҳусқәа цәгьоуп арахь исышьклаԥшуеит иҳәеит. Сааихәаԥшызар, Бесик избахьоу дабаҟоу, ицәеи ибаҩи еикәыршаны, ԥшшәы ихам, ихәда адақәа трыс-ҭрысуа иҭыҵны ицоит, дызцәажәом.
Сҭаацәа ахьыҟоу сыздырӡом, сыҩныҟа неишьа сымаӡам, уантәи ахысыбжьқәа гоит иӷәәӷаны. Схәыҷқәа еибгоу еибгаму… (уаҳа изымҳәеит).
Беисик иҭагылазаашьа схатәы аҵкьыс ихьаазгеит. (уи Ацҳа Ҟаԥшь авараҿоуп дахьынхоз) ҳаӷацәа азныказы рхырӷәӷәарҭа ахьыҟарҵаз уа акәын. Ҳаҷкәынцәа, ари аҩыза ахҭыс аныҟала, (ианақәшәа) излауаз ала, рҽаҿажьны аӷа итанкқәа ацҳа ҟаԥшь аҿы иныркылазаап, аха ҳара иабаҳдыруаз.
Уара ухы уахәа, сара усҟәаҵ, Аботаникатә баҳча уҭысны, ухы навак-аавакуа узцозар уцала, сара ишакәхалакь схала сцоит усцәымшәан ҳәа агәра исырган, дсышьҭит. Убринахыс Амҷба Бесик уаҳа дсымбеит.
Аҩнагәҭа саагылан, зехьынџьара лаԥшыла иааимыздеит.
Баҭал, иҵара далганы дааны, иҳагыз иҳабзаз, маҷк ианназдикылазтәи иџьабаа саазхәыцит, аха уи усызма… сумкак кны ацара схы исзаҭәамшьеит.
Рушьни ипеиссақәа иқәдыргылахьаз рашәақәа зныз адискқәеи, баҭал асахьақәа иҭихқәахьаз џьара ицәыҵасҵеит. (Урҭ нас ибашамхеи, аибашьра ашьҭахь ҳанааи зегьы былны, азал агәҭа икажьын). Амала ишьҭысхит ҭаацәала ҳдокументқәа, қьаадк иаалаҳәаны. Убас ишьҭысхит амза 17 сентиабр азы, баҭал Чечентәыла, иқәдыргылараны иҟаз В. Шекспир ипеиса «Макбет» аескизқәа.
Изуа-исҳәо сақәымшәо маҷк смаџьанахеит. Арахь ҳгәылацәа-ҳаӷацәа ргәырӷьабжьқәа гоит «ижәбама?!» аанарго.
Сгәы ааиқәысҳәалан, ашә лкыдҵаны ашьшьыҳәа слалбаан ашҭа агәҭаны схы шьҭыхны (ак ҟамлаӡазшәа) сышнеиуаз уаанӡа ҳхаҵкы казмыршәуаз, артистк иԥҳәыс бабацо? ҳәа лыбжьы геит. Схьамыԥшӡакәан, «чаагара сцоит! Сҳәеит. (аиашазы, сгәы исыҵанаҳәон, агәыӷра ду снаҭон, Аиааира шаҳгоз). Схы сықәыршәны амузучилишьче аԥхьа снеиуан еиԥш, машьына ласк ашьшьыҳәа саԥхьа иаагылт. Сааԥшызар, дара рыжәла амилициа, азинхьчацәа ҭатәоуп. Ибжьы нароуны аӡә ҿааиҭит. Бабацо зегь арахь иаауеитеи?! – ҳәа. Ауниверсам шыҟоу сцоит сҳәеит. Схы акаӡбо иҟамызт. Бақәтәа, уанӡа баҳгоит аниҳәа бзиоуп сҳәан, абарҭ рмашьына снақәтәеит. Сагьымшәеит, аха шә-хәыцрак схаҿы иааиуан. «Бзиа ҳаҟан иаҳзиузеи Шеварнаӡе» иҳәеит аӡәы, аха ҿысымҭӡеит.
Ҳшааизгьы цқьа исымбеит, егьи ауниверсам  ҳаназааигәаха иаангылт амашьына. Ашырҳәа сааҭҟьан ашә анаакыдысҵа аминуҭазы, анаԥш-ааԥшыха соуаанӡа, «бласы-бласы» ҳәа аӡәы сыжәахырқәа ааимлагәаны амҩа ирласӡаны сахыигеит. Сааҳәны сааиҿаԥшызар, – Рушьни. Иҿы ҭабаны дзымцәажәо. Амала сахьааз цәгьа деигәырӷьеит, иԥсгьы леиқәаҳаит. Иахьагьы имҳәац џьышьа иҳәоит. «усҟан баҳзалымгазҭгьы баҳцәыршьуан ҳәа. Аиашазы рушьнии Баҭали ргәаӷ ақырҭқәа есымшагьы ирыман. 
Ауниверсам азааигәара зегьы еилагьежьуан. Абџьар, абџьар ҳәа аҷкәынцәа еиқәҿырҭуан.
Баҭал уаҳа дсымбаӡеит. Ус ԥшь-ҩык аҷкәынцәа Андреи Қәаранӡиа дназлаз ҭахеит рҳәеит. Ашьхарахь авертолиотқәа халан алахысра иалагеит.
Сымаҳә Толики рушнии Ешыраҟа сыргеит, Толик иаҳәшьа лахь. Кама лхәыҷқәеи лареи уахь иалганы иргахьан.
Август 18,19 рзы ешыра аибашьра ӷәӷәа ҵысит еиҳарак амшын аганахьала. Дук мырҵыкәан вилиусла ахәцәа ииарго иалагеит. Ус иҳаҳаит ҳаҷкәынцәа бџьар зкыз зегьы Ешыра аресторан аҿы ишеизыргоз.
Шьыжьык, шәырқәаки ааизызган сымаҳә Толики Рушьнии ҳаҷкәынцәа ахьыҟаз сыргеит.
Аресторан хыхь ҳахьыныҩхалаз, сыԥшызар ҳаҷкәынцәа рацәаны абџьар змоуи измами еилагылоуп. Снарылс-аарылсуа сышнеиуаз сылаԥш нарықәшәеит Аҟәатәи а-10-тәи Н.А. лакоба ихьыӡ зху ашкол аҵаҩцәа: Беслан Амаршьан, Омех Агәмаа, Ҭаркьыл Саид, Ҭаркьыл Ҭенгьыз Беслан Касланӡиа, Олег Аршба уҳәа жәпаҩык. Сыԥсыртә сҟалеит сҭагылазаашьа аиҭаҳәара цәгьоуп, аха сҽаасрыӷәӷәан, аԥсшәа расҳәеит, игәыдыскылеит, шәыҽгәашәҭала машәыр шәықәымзааит ҳәа нараҳәаны, Баҭал снаишьҭалеит. Зегьы еилаҩ-еиласуан, аӡәи-аӡәи еицәапжәомызт, игәакы-ҵәыкуа изышьҭаз абџьар акәын. Ус хаҵак ишәагаа аамаҷны армаҭәа ишәҵаны, иқәрагьы аамаҷымкәан снеихьыԥшит. Снаидглыан сиазҵааит Баҭал Џьапуа дудыруама? – ҳәа (дышԥасзымдыруеит баҭал наш герой). Иаха ажәыларахь дыҟан идҵа наигӡеит, дааԥсаха дыҟоуп, ҵаҟа дықәиоуп ҳәа сызлалбаашаз амҩа аасирбан днасԥырҵны дцеит. Ешыратәи аресторан аҵаҟа слалбаазар, цементла иҭашьыхә ҿаԥарак еиқәыхьшәашәа, зыҭӡамцқәа аӡы ркыдыҵәҵәало, аганахь игҿаҟаҵоу ӷәеидсалак дықәиоуп баҭал, аҭӡамцахь иҿы рханы, ихы инапы аҵаҵаны, ивтомат иваҵаны иӡаралахыс дбааӡаӡа.  Сҵыркьакьаны снеит даасырԥшыр ҳәа сшәо, аха цәала сидырзар акәхап, ихы дҩахашәа ааҟаиҵан, инапы сирбеит «аҩныҟа бца» ҳәа аанарго. Дызбеит, уаҳа исҭахызи! Ажәак мҳәакәан, сгәаныла снаиқәныҳәан, ашьшьыҳәа хыхь схалт, ҳҵаҩцәа даҽазнык избандаз ҳәа схәыцуа. Аха сааиаанӡа ҳаҷкәынцәа адҵа роухьан.
Ахысыбжьқәа еихсыӷьрак рымамкәа, аиҿахысрақәа ирылагеит. Еиҭаҵшьа ҟамлеит.
Гәымсҭатәи ахырхарҭаҿы аибашьра раԥхьатәи амзақәа раан анеира азин ыҟан. Азин ыҟанаҵы Рушьни дцаны аҭагылазаашьа зеиԥшраз еиликаауан.
Ус, ҽнак дақәшәеит, уахынла гәымсҭа ирны ицаны, рыдҵа анынарыгӡоз.
Ар рҭыԥаҿы снеизар, ашамҭазы уаҩ дыҟамызт. Ус Гәымсҭа аԥшаҳәа, схы ларҟәы-ларҟәуа саваланы сышнеиуаз, ҳаҷкәынцәа бааӡаӡа, ршьамхы инанамго иаасԥылеит – иҳәеит рушьни. Зегь шәырма шәеибгома? – аниҳәа. Зегь ҳарит, баҭалгьы аӡы дшырыз ҳбеит деибгоуп рҳәазаап, аха азныказ агәра изымгеит. 
Зегьы еишьҭагыланы еиқәбааӡа амҩа иқәын рҭыԥахь инеирц. Аиаша сашәҳә Баҭала дыҟоума деибгоума? – ҳәа деиҭанаразҵааит анааигәахәуаз, аганахьшәа, баҭал дшааиуаз ибеит.
Избахьоу дабаҟоу, аӡы ихьыҵәҵәа иц еихамгыло зегь реиԥш, снаихәаԥшит, зегь ахьцоз, саргьы снаицны рҭыԥаҿы ҳааит. Излаҳалшоз ала ҳаицхырааны ишьҭаҳҵеит. Ак рықәаҳҵақәазшәа ҳуит, аҽыԥсахгақәа абаҟахыз, исзышьҭакуамызт, ишьҭҟьаны ицон ҳәа иажәа даалгеит.
Шәеибгоуп шәыҽшәырӷәӷәа, шәеицхыраала ҳәа нараҳәаны дхынҳәит Гәдауҭаҟа.
Уи ашьҭахь, аибашьра азонахь анеира азин ԥырҵәеит. Мышқәак рышьҭахь ахәцәа Гәдауҭатәи агоспиталь ахь инарго иалагеит. Ессышьыжь уахь ҳамҩа хан. Иаҳдыруа, иаҳзымдыруа, ҳара ҳзы зегьакакәын. Еилых-еилаҵа дҳамазма?! Абашьра есааира аҽарҭбаауан. Ҳаҷкәынцәа аҭахара иалагеит. Иҭахақәоз аҷкәынцәа рыҩныҟақәа иргагәышьон. Мрагыларатәи афронт аҟынтәи адыррақәа изларҳәоз ала, аибашьцәеи аџьаԥҳани рызхомызт. Аҟәантәи Гәдауҭаҟа иаанагаз зегьы абџьар иашьҭалт, ирацәаҩны мрагыларатәи афронтахь ацара рҽазыркит.
Ус иҳаҳаит баҭал Џьапуа агәыԥ шеиҿикааз, аџьаԥҳангьы шиԥшааз мрагыларатәи афронтахь дыԥрырц.
Ари аӡбахә ҳаҳагәышьеит. Аха мап зҳәодаз. Сара схәыцрала фатәык ааидыскылт. Аха башахеит имгаӡеит. Уиаҵкьыс патронақәак згар еиӷьуп иҳәеит.
Иҩызцәеи иареи рабџьарқәа ачашыла ааҵәақәа иргәылаҵаны верталиотла иԥрит. Ианԥыруаз аамҭагьы ҳаздыруамызт. Уаҳа ишнеиуазгьы ҳмаҳаит. Ус ҳаԥшгәышьан иҳаҳарызеишь ҳәа. 

*  * *

Баҭал Џьапуа Гәдауҭатәи агәыԥ еиҿкааны Мрагыларатәи афронтахь данца, ҳәарада есымш агәҭынчымра, ҳаман. Ӡбахәык абаҳаҳари, ишԥаҳаҳари ҳәа зегь реиԥш ҳгәаҟуан зегь рзы.
Знык-ҩынтә раҟара Гәдауҭантәи аштаб хадаҿы срыҳәаны азин ылсххьан  рациала Тҟәарчалҟа ацәажәаразы. Азныказы ҳанеимадаха, дыҟаӡам адҵа имоуп, аха ихьыӡ иаша шәымҳәалан уи араҟа «Ламбада» ҳәоуп ишиарҳәо, усоуп ишҳәатәу ҳәа сарҳәоеит. Аҩынтә раан, акырбжьысхьан арациаҿы дысзааргеит аха, «Мама арациа аанкылара зинӡам, уаҳа бамысын» ҳәа наиҳәан, инықәиҵеит. Акыр сархәыцт ииҳәаз, уамак ҟасҵазаап убоо, сгәахәт, аха ибжьы смаҳаи?! Уаҳа исҭахзи, уинахыс заҟа акаԥшьсымгарыз.... ихабар ҳәа уинахыс ак сымоуит.
Излаҳаҳақәаз рыла Баҭал игәыԥи иареи Маркәыла иақәлаз ақырҭуа еибашьцәеи дареи рыбжьара иҟалеит аидыслара ӷәӷәа.
Ари ажәабжь, зны Гәдауҭатәи аҭел асырҭаҿы сышгылаз дызбеит аҩадатәи афронт иалҵны вертолотла Гәдауҭаҟа иааз, 1957 шықәсазы Аҟәатәи арҵаҩратә училишье исыцалгаз Адлеиба Валина Панџьа-иԥҳа, уажәы Мықәтәи абжьаратә школ директорс иамоу.
Дыҳәҳәеит санылба, (аҭел асра иаргәаҟуаз ауа рацәаҩны игылан) иаахжәаны абас ҿаалҭит. 
«Маркәыла аибашьра анцоз, Мықәынтәи ҳақәгыланы ҳаԥшуан, дгьыли-жәҩани еимаҵәон, амцабзи алҩақи жәҩанахь ихалон, ахысыбжьқәа адунеи ҵырхуан. Анаџьалбеит иԥсыда-инхада шаҳҳәоз, иҳаҳаит Баҭал Џьапуа Рушьни-иԥа Аҟәантәи аибашьцәа иманы дааит, урҭ роуп ирҿагылоу» ҳәа. Шәы-ԥсык ыҟазар урҭ рахьынтә ԥсык быҷкәын итәын, Анцәа диман, деиқәхеит, уа иҟаз ала еиқәхашьа ыҟамызт – ҳәа лажәа даалгеит лылӷырӡқәа хаҟәҟәала. Ари еиԥш заҳз сара сҭагылазаашьа ҳәашьа сзаҭом, сҽырԥсны сылзыӡырҩуан. Уажәыкгьы ҳаиқәхеит аасгәыхт гәаныла. Ҳааигәа игыланы изаҳауаз «Ҳаи аллаҳ иџьшьоуп, изҳәо Анцәа биныҳәааит! Ҳәа аӷыз ааилдыргеит
Баҭал иабгьы саргьы есымша ҳгәаҟуан зегь реиԥш, зегь рзы. Тҟәарчалынтә аверталиот аацыԥхаӡа ҳаԥылон, уахьынтәи ажәабжьк ҳаҳауазар ҳәа.
Зны аверталиот схала саԥылеит. Иаасԥылаз, Мрагыларатәи афронт аҟынтәи схы нархыбаауа сразҵааит, «уахь аҭагылазаашьа шԥаҟоу» ҳәа, Баҭал Џьапуа – аибашьҩы дыжәдыруама ҳәа далкааны сзырмазҵааит.
Ус ҷкәынак, дауцәамкәан, ихы-иҿы ааԥшӡаны, даасыдыххылан ибжьы ҿацаӡа дҵааит, изҳәо барбану, насгьы хыла бзызҵаауаз? ҳәа дӷьыҵәы-ӷьаҵәуа. Уи Баҭал Џьапуа иоуп, деибашьҩуп, уахь «Ламбада» ҳәа иарҳәозаап» иан соуп сҳәеит изулакгьы.
Сгәысҽанӡамкәан сарӷьанапы аашьҭыхны. Абри аҩыза аҵеи дзааӡаз ан, иҭабуп ҳәа басҳәоит иҳәан снапы днагәӡит. Инақәрыццакны, деибгоуп, аибашьцәадраԥхьагылоуп, ҳәагьы нациҵеит. Аҭакс иҟасҵаз ҳәа сгәалашәом...
Ашьҭахь излеилыскааз ала, ари аибашьҩы, Мрагыларахьтәи афронт аштаб еиҳабыс иамаз Ԥлиа Довид иакәын.
Аҭагылазаашьа зеиԥшразаалакгьы, ауаҩы-лаша дҩашьаӡом. Ари ауаҩ абри аминуҭазы игәаҟны иҟаз, аибашьра иалҵны, жәангәыла зыԥсы ҭины иԥырны иааз, арахьтәи ҳҭагылазаашьа дазхәыцны, акала ан лгәы абаҟасҵари ҳәа дсацәажәеит, еидара хтьамҭак уи аминуҭазы саҵихит.
Иҭабуп Ԥлиа Давид ууаҩра Ду азы! Баҭал Џьапуа аибашьраҿы ихы иааирыԥшыз атәы сара салалом. Уи зегь реиԥш иԥсадгьыл аҿаԥхьа иуалыз ҟаиҵеит. Амала Баҭал изы иааркьаҿны исҳәо абриоуп.
Аҟ	әатәи а-10-тәи Н.А. Лакоба ихьыӡ зхыу Ашьхарыуаа рышкол аҿы, аиҵбыратә классқәа рзы сара дысҵаҩын. Избон асахьаҭыхра шыгәцараикуаз. 
Ашкол даналга дҭалоит АҟәатәиАҳәынҭқарратә сахьаркыратә училишье. Уи иҵара иациҵоит Ленинградтәи Аҳәынҭқарратә атеатри, амузыкеи, акиноматографиеи ринститут аҿы. далгоит қәҿиарала. Идипломт ахьчараантәи иҭыхымҭақәа раӷьырак аҩныҟа иааигоит, аха аԥсуа-қырҭуа еибашьра ашьҭахь, Аиааира инамаданы аҩны ҳахьааиз азал агәҭа ибылны ишьҭан. 



Ажәыларақәа руак

Аҽны амш цәгьан. Ақәабаа-сабаа леиуан. Зны иаалашьцан, нас аԥшаӷьы цәырҵуан, аурҭ ӷәӷәа асуан, хышьҭыхра уаҩы изымҭоз.
Гәдауҭа агәҭа иалсуаз амҩа хадаҿы ауаа ҳрацәан. Зегьы ҳаилысуан. Ҳаицәажәаӡомызт, ҳаихәаԥшӡомызт. Зегьы гәырҩацәгьак ишамаз убон.
Сара, ҳаибашьцәа ҿарацәа, ҳҵаҩәа срызхәыцуа сышнеиуаз, аӡә даасықәцәажәеит. Сааԥшызар, Шура Чкадуа – ҳаскульптор. Иуреи ҳареи Аҟәа ҳаигәылацәан. Аԥсназы дбылуан есқьынагьы. Каамеҭ срыцҳаишьо даасыхәаԥшын «Анцәа дҳамоуп, бымшәан, быҷкәын иӡбахә ҳаҳауеит, дыхьӡырҳәагоуп, Анцәа деиқәирхааит! Иҳәеит. (Усҟан Баҭал игәыԥ иманы Мрагыларатәи афронтахь дԥырхьан, уахь акәын дахьеибшьуаз.
Иура иаҭскыз сгәалашәом аха ҳагәҭыха акакәын.
Амра лхышәҭуаны уҳәартәеиԥш аамҭа цахьанеиԥш амш маҷк иааилгеит. Ус ажәабжьны иааҳалаҩит Аҟәа агара еихәласит ҳәа, уи моу иҭахақәазгьы ыҟоуп рҳәеит.
Ауха, изыршодаз ахәыҷқәа смоҭацәа нышьҭаҵаны, абарҵаҿы стәаны сӡырҩуан шьҭыбжьык саҳауазар ҳәа. Ус аелектричка аҵәаабжьы геит.
Гәдауҭа ақалақь аҿы амшын азааигәашәа џьара ҳанхон, ҳнаҩсан инахарамкәан Очамчыраа рыштаб ыҟан.
Ахәыҷқәа ыцәан. Ашьшьыҳәа ашә нкыдҵаны сҽаарласны аштабаҿы снеит. Ҩыџьа аҷкәынцәа ар-маҭәа зшәыз уа иҟан. Иҟоуи ҳәа санразҵаа аелектричка ахәцәа аанагеит рҳәеит.
Ахәцәа еиҳа иӷәӷәаз афонтәи агоспитальахь инаргон. Гәдауҭатәи агоспитальахь иааргон, убас иааргагәышьон иҭахақәаз. Урҭ рҭаацәа рахь. Шьоукы урҭ ргара иазкын.
Сара аштб аҟынтәи гәдауҭатәи агоспиталь аҿы снеит. Еилыхаран, гәаҟран, уи аҭагылазаашьа аҩра гәаӷьыуацәоуп.
Адырҩа шьыжьык азы ашацкыразы Рушьни сареи ҳцеит агоспиталь ахь.
Гәдаҭатәи агоспиталь аҿы неишьа ыҟамызт. Агәараандақәа рҿы уажәы-уажәы икыдыкнарҳалон. Ихәызи иҭахақәази рыхьӡынҵақәа.
Нхыҵ Кавказаа рыҷкәынцәа – ҳашьцәа убас амилаҭқәа зхаиәгәаԥхарала аиашеи ауаҩреи иадгыланы иаҳзеибашьуаны иҭахақәаз, азныказы гәдауҭатәи акультуратә ханаҿы еиҿкааны икҿарҵон, ҳара аҳәса, урҭ ртәылақәа рахь идәықәыргалаанӡа џьабара ҳтәон. Зны, ауаа рыжәпара изулакгьы сналсны агоспиталь сыҩналеит.
Араҟа иҟаз абара, уи ачҳара агәыӷәӷәа аҭахын зшьапы хҵәоу, знапы амам, зхы еихаҿаҳәоу, зшьапқәа кнаҳау «аӷызбжьқәа, ақьыбжьқәа... (Ҳаԥсадгьыл еиқәзырхаз ҳҵеицәа иҟарҵаз агәаӷьра Ду, ҳаҭыр ақәзымҵо, адунеи дықәымзароуп!) Егьа џьа рбаргьы, имԥсааит аҳәан сгәы..
Ус палтак аҿы сылаԥш наиқәшәеит сҵаҩы, Аҟәатәи а-10-тәи аԥсуа школ аҿы ихьӡырҳәагаха аҵара зҵоз, икәашареи иашәаҳәареи соуп зҳәо аӡә даԥсан, Апба Асҭамыр. Дшанынсҿаԥшыз – Арда Михайловна только без слёз! –  иҳәеит.
Асҭамыр иӷәәӷаны дхәын деиқәхеит. Сгәы ааиқәысҳәалан, «Акухьызшәа сыԥхьаӡом, убзиахоит Асҭамыр! – сҳәан иан Ҭина Ҷедиа-ԥҳа лгәы аарыӷәӷәаны сындәылҵит.
Асҭамыр ибашьра далҵгәышьан аха уи ашьҭахь машәырла дҭахеит. Ԥҳәыс дҳәаны диман игәахәтәы дахьымӡагәышьеит.
Ҳаҭыр зқәу аԥхьаҩ! Н.А. Лакоба ихьыӡ зхыу ашколаҿтәи ҳҵаҩцәа маҷымкәан иҭахагәышьеит.
Уи с шакәугьы исызрыдкылом. Сара сзы даара иуадаҩуп, рыхьӡқәа аԥсра инадкылны анҵара. Урҭ неиҩымсрада, зыԥсы ҭаны адунеи хьӡи-ԥшеи зманы иқәу шьоук реиԥш схы-сгәаҿы иҟоуп. Сахьыҟазаалакгьы исыцуп. Ԥсуак адунеи дықәнаҵы хашҭра рықәым, ифырхацәоуп!
Арҭ аҵеицәа нагақәа, ирықәнагахаша ажәа, аҭоурых аҿы ҩашьара ақәымкәан иаанзыжьша ҟалап ҳәа агәыӷра сымоуп.
Иагьыҟалоит. 

***
Аибашьра аҽарӷәӷәеит. Ешырантәи иааихмырсыӷьӡакәан ахысыбжьқәа иалагеит.
Ҽнак шьыжьӡа, ессышьыжь ишыҟаҳҵалац еиԥш Рушьнигьы саргьы шьапыла Бамборантәи Гәдауҭатәи агоспиталь аҿы ҳааит. Иаҳбазеи? Ажәлар узрылымсуа еилыхо, игәжәажәо еилагылоуп. Ешырантәи ахәцәа раагара иаҿуп. Иӷәӷәаны ихәыз афонтәи агоспиталь ахь инаргон. Еиҳа изықәгәыӷуаз, гәдауҭатәи агоспиталь ахь иааргон.
Гәдауҭатәи агоспиталь ахь неишьа ыҟаӡамызт, уа унаӡаанӡа арымарахьтәи аандаҿы икыдҳарҳауан ихәуи иҭахази рыхьӡынҵақәа. Ажәакала, уаҩы ихаҿы изаамго аҭагылазаашьа ҟалеит.
Ҳаргьы ҳагәжәажәо ҳашгылаз, Џьопуа Аслан Хәыта иԥа ӷәӷәала дхәуп ҳәаҳлымҳа иааҭасит.
Аанда икыдкнаҳалаз ахьӡынҵақәа зегьы ҳрыхәаԥшит, аха џьаргьы данӡамызт. Афонтәи агоспиталь аҿы даанрыжьзар акәхап ҳҳәан уахь шьапыла ҳдәықәлеит. Ус машьынак ар иртәыз ҳаашьҭнахит.
Аслан дагьысҵаҩын, хәыҷеилыҷҷан, агәырҵҟәыл бзиа иман. Аҟәатәи а-10-тәи аԥсуа школ дналга, дҭалеит иреиҳау аҵареиурҭа. ус аԥсуа-қырҭуа еибашьра ианалага, дцеит еибашьра.
Излеилкаахаз ала аидысларақәа руак  аан, гәымсҭатәи ацҳа уахьнықәсуа, арымарахь ала ӷәӷәала дыхәны аа-сааҭк ирзынаԥшуа, дзымҵысуа абардиур даважьын, иаразнакы дырзышьҭымхит. Ианыхәла, ишакәхалакь, дырҳәазаны иҩызцәа дыргазаап.
Афонтәи ахәышәтәырҭа, иахьа игоспитальхаз, аҿы ҳахьнеиз амалаҽыршьыга ҳалаԥшит. Ҳаҷкәынцәа ахәцәа актаҳәа сакасала рҩагара иаҿын.
Аҳақьымцәа, амедеҳәшьцәа, аҳәса, ахацәа зегьы ирылшоз ала аӡәы ҳабаихәари ҳәа еилагьжьуан.
Араҟа дҳақәшәеит аҳақьым. Аҭынчра аамҭа раан, Аҟәа ахшареиурҭаҿы шықәсырацәала аус зухьаз, нас  афонтәи ахәышәтәырҭаҿы ҳақьым, хадас иҟаз «Иреиӷьу аҳақьым» ахьыӡ иаԥсахаз лакоба Алла Гәагә-иԥҳа.
Уи лаҳәшьа Валиа Лакоба медеҳәшьак лаҳасабала длывагыланы аус луан лаҳәшьеиҵбы Валиа Лакоба.
Алла Гәагә-иԥҳа, лгәи-лылаӷырӡи еилаҵәо, рмахәар хьашьшьаа, дӷазы-ӷызуан, аҳақьымцәеи амедеҳәшьцәеи ҳазхом, «зыԥсҭазаара иалҵгәышьақәаз аарҽеишәа, рҭаацәа ирзышьҭтәуп, ишԥаҟаҳҵари ҳәа.
Иара убас дҳақәшәеит аҳақьым Саид Никәа-иԥа Лакоба. Уи убриаҟара деилахан, дзыхьӡара издыруамызт. Зегь адҵа риҭон, доусы ишәылшо аҿы хеигӡара ҟашәымҵан, имшын. Ахәцәа иааргоз дырхагьыжьуан, аӡәы дшиҿу ҽаӡә иахь диасуа ацхыраара риҭон.
Ашьшьыҳәа ҳнарылс-аарылсуа, аслан дахьышьҭаз ҳнеит. Аслан Ҳаниба, ихьаақәа шыцәгьазгьы, «шәымшәан, хар сымам» ҳәа дааччеит. Уи дидтәалан, иан арҵара-ааӡараҿы аџьабаа збахьаз а-10-тәи аԥсуа школ Н.А. Лакоба ихьыӡ зхыу аҿы аус зуаз Шамба Света Арзамеҭ-иԥҳа.
Аслан уажәы хар имам, аха  ихәу ишьапы аџьабаа инарбоит.
Агоспиталь аҟынти ҳхынҳәны Гәдауҭа ҳахьааиз, уаанӡеиԥш еилаҩынтран. Уажәы ихәны иааргоз рхыԥхьаӡара аиҳахара иаҿын. Урҭ рыхьӡынҵақәа ркыдҵара цон, агәараандаҿы.


Аиааира абжьы

Шьыжьык смоҭацәеи сареи аамҭала гәдауҭатәи школк аҿы, Аҟәатәи ҳҵаҩцәа иааидаҳкылаз аҵара ахьыдҳарҵоз ахь ҳцоит ҳәа ҳанындәылҵуаз аамҭазы, Аҟәа ҭадырцәит Аиааира! Аиааира! Ҳәа дыдраҵас, уаҩы  ихаҿы изаамгоз ашьҭыбжьқәа го иалагеит. Агәыла-азла зегьы ахьгылаз иҳәҳәон, ираҳаз агәра рзымго.  Агәырҩеи агәырӷьареи  ҳаимаркуа ҳаилагьыжьуан зегьы.
Ҳамҭакы анҵы еиҳарак аҟәатәиқәа аҳәса ахацәа хацәнамырха Аҟәаҟа идәықәлеит.
Сара аҩымыш рыҽны смоҭац\а Бамбора сҭаацәа рҿы иааныжьны иақәыскит сцарц Аҟәаҟа. Аха узгои?! Дсықәшәеит ԥҳәыск уахь ицоз. Машьынакгьы маншәаланы иҳауит уахь зхы хаз. Аха Гәмсҭанӡа, нас шьапыла ҳцап ҳҳәан ҳамҩа инацаҳҵеит. Ҳцоит, аха амҩахь иаҳбзеи?!
Аҟәа уналалаанӡа, арымарахь ала абензинҭиираҭа иааваргьыжьны ақырҭуа еибашьцәа шьны ишьҭан. Аҟәа ҳахьналалаз џьара-џьара аԥсцәа шьҭан. Амузыка ҵареиурҭа аҿаԥхьа адәҳәыԥш аҿы, аҵлашьапқәа рҿы дырҩегьых – аԥсцәа.
Асамсвал машьынақәа рыла хацәақәак хыма-ԥсыма урҭ рықәгара иаҿын, ашоурагьы бааԥсымзи?! Даара иуадаҩын ари аҩыза алаламбатә алаԥшра.
Усҟан ҳара ҳанхон, адәыӷба аангыларҭа маҷ азааигәара игылаз артистцәа рыҩнаҿы.
Сҩызеи сареи ҳаицрыҵит. Сара сааҳәын аҩныҟа сдәықәлеит, сышнеиуаз адәыӷба аангыларҭа маҷ иамариашаны, мрагыларахь ахы рханы, абардиур иаварххны самосвал машьынак шгылаз збеит снаԥшы-ааԥшит, аха ааигәа уаҩы дсымбеит. Ус иамырҩны икажьыз, абардиур аԥҽыха снықәԥаланы амашьына снаныԥшылазар, аԥсцәа аныжьлан. Слалбааит. Издыруада, издыруа ӡәыр дрылазар, ҳәа сеиҭахәыцын, схаланы сеиҭаныԥшылеит, аха уаҩ дысзеилымргеит. Зегь армаҭәа ршәын.
Нас ладеи-ҩадеи лаԥшыла еимыздеит. Саагылеит ԥыҭк уаҳа аӡәгьы дсымбеит. Амала ҵаҟа ашьаҟьасҭаҿы аԥсцәа ықәзгоз ишыртәыз удырратә иҟан.
Смеида-гәидаха аҩны сааит. Аҩнашҭа саақәгылан ладеи-ҩадеи лаԥшыла еимыздеит, аха аӡәгьы дыҟам. Аҩадатәи аихагыларақәа рахь санԥшы, аԥшьбатәи аихагылараҿы маҭәассақәак шцәыз збеит. Уахь схалаанӡа аҩны снеип сгәаәын ашә снашгәыҵасзар, иҟьаҟьаӡа иаатит, сныҩналеит, аха...
Аԥенџьырқә ҿыжәжәаны. Ибыл-былны, ашәқәа ҿыхны ихыблаа-ҿыблааны иҩнажьын. Азал акәакь аҿы аԥсуа шәҟәқәа, апатреҭқәа, Рушьни испектакльқәа рфишақәа, ркассетақәа, адискқәа, баҭал иусумҭақәа уҳәа акаанмыжькәа  иҟәаҟәаны асаркьаԥҽыхақәа ирылажьын. Егьыс зеьынџьара иккаӡа иҭарцәын.
Сара сызлаԥшыз, хьаас иагьысымкит. Сзеигәрӷьоз, Аԥсны агәеисырҭаҿы сахьгылаз акәын. Абриаҟара ирҟәаҟәаз ауадақәа иахьагьы ус иҟоуп. Ҳара аԥсуаа гәыла-ԥсыла ҳбеиоуп ҳҵеицәа рџьабаа шмыӡуа ԥсуак дыҟанаҵы. агәра ганы ҳаҟоуп, урҭ рыхьыӡи ргәалашәареи есымша иҳацзар ауп!
Хәлеит. Сындәылҵны саагылт. Сааиԥхьхәыцаан, аԥшьбатәи аихагылараҿы, маҭәақәак ахьцәыз схалт. Уаҟа инхоз Џьниа Кондрат иҭаацәа ракәын, ҩаха абра сыҟан.
Урҭ Аҟәа изалымҵыкәан иаанхеит. Кондрат иԥеиҵбы шықәсык аподвал дыҵакны дрыман. Ҽырҵысышьа рымамызт. Дысдырбеит аха иубода?! Ԥсы ихаӡамкәан, дҭыгга... Аҟәа санааи адырҩаҽны ақалақь салсит. Ҵысума, ҳәыҳәума, ҷнышума, ма ҵлак еибгаз, иара ус ԥсы зхоу ԥстәык ԥсаатәк уҳәа ак сԥымлеит.
Снеит ҳашкол, а-10-тәи аԥсуа школ Н.А. Лакоба ихьыӡ зхыу аҿы. Уаҟа ҳаиқәшәеит ҩыџьа-хҩык арҵаҩцәа ҳдиректор Владимир Хынҭыжә-иԥа Кьетиеи.
Ашкол ҩналашьа амамызт иҟәаҟәан. Ашкол аҩналарҭа арымарахьшәа игылаз аԥсаҵла амҵан ҳаилацәажәеит. Ахыб еибгазар абраҟа аусуразы ԥсыхәак ҟаҳҵап ҳҳәеит шьоукы. Даҽашьоукы даҽакалаихәыцит. Ажәакала ҳахьгәаҟуаз ауп, ари азҵаара зыӡбаша ҟалап ҳҳәан ҳаимпит. 
Ҳахьынхоз ахь схы рханы сышнеиуаз, быргк сахьақәак кны дгылан. «Исҭиуеит иаашәхә» ҳәа «Слахәаԥшызар» аграфикатә усумҭақәа ҩба, иаадуцәамкәа арамкақәа ирҭасаны. Заҟа илқәаз сгәалашәом, иара сџьыба ӷәӷәазма, илымсхәҳауан аҩныҟа иаазгеит. Нас излеилыскааз ала аусумҭақәа Валера Гамгиа ҳаԥсуа школ ҳамҭас иаиҭахьазаарын.
Арҭ асахьақәа ҩажәа шықәса сусураҿы (а/б «Алашараҿы») икнаҳаны исыман, аус зуанаҵы. Тәанчара санца, иԥҳа, сара сҵаҩы Нана Гамгиа Валера-иԥҳа дааԥхьаны илысҭеит.
Адырҩаҽны сцеит ақалақьахь. Аҭынчра апроспект аҿы, инахарашәа еидарагага машьынак ацәаара збеит. Иаарццакны уахь сҿынасхеит. Сыԥшызар, ԥҳәыск амашьына даадҵит чахк лыманы. Иҟалаз уи оуп, Аҟәа ахы ианақәиҭха, ӡәыр уа дыҟазар ҳәа машьынала ачеиқәҵәа аарышьҭзаап Гәдауҭатәуи, снарыдыххылан, чахык аарымхны, сҽаарласны Кондратраахь сдәықәлеит рышьыжьхьафара сахьӡап ҳәа. Аихамҩаҿ снаӡаанӡа даасықәшәеит хаҵак, зықәра дуцәамыз игӡаны, ԥшшәы ихаӡамкәаны, аныҟәара илымшо, схәыцын издырӡо аӡә иоуп аха... Дсыхәаԥшны дааччашәа ҟаиҵеит. Егьи, Ӡаӡ Дарсалиа иҷкәын, аҵарауаҩ, Вова Дарсалиа иакәзаап.
Вова Дарсалиа, Рушьни иҩымҭақәа рыхҳәаақәа зныкымкәан акьыԥхь азырбахьаз. Вова уоума? – анысҳәа, ааи соуп Арда, абас цгьала сҟалеит, шықәсык ҵуеит адәы уаҩҵас сықәымԥшижьҭеи, ҳзалымҵит иҳәеит. Фатәык-жәтәык азы ҳазгәалашәодаз, џьара ак-рырҭозаргьы аԥсуа зыҵкару амԥахь дназышьҭуадаз, ма инеихуадаз аха – иҳәеит ацәажәара илымшо.
Ача абла сҭамыԥшижьҭеи, ҳәа чахы искыз ааџьеишьеит. Ари заҳаз сара ашырҳәа счахы неисыркын, Вова сара сеиҭацоит, ача гәдоуҭантәи иааргеит, Аҟәа ӡәыр далаханы дыҟазар ҳәа. Сгәылацәа шьыбжьхьафаранӡа ирхьызыгӡароуп ҳәа игәы аасырҭынчын сныҟәашәа аарццакны сҿынасхеит сахьынтәааз чаагара.
Аибашьра ашьҭахь, Вова Дарсалиа ихигаз агәаҟрақәеи агәырҩақәеи изцәырыргаз ачымазара бааԥсы иахҟьаны иԥсҭазаара далҵит. 


Аибашьра ашьҭахь

Зегьы гәҭыхас иҳамаз аусҳәарҭақәеи аусбарҭақәеи а/баҳчақәеи, ашколқәеи рышьақәыргылара акәын доусы уаанӡас аус ахьыруаз рҽадыркылон.
Сара исҭахыз сӡыԥсы зыӷраз сышкол, а-10-тәи аԥсуа школ акәын. Аха уи аҭахрақәа рацәахеит. Аремонт ӷәӷәа аҭаххеит уи аиҭашьақәыргылара.
Ҽнак сынкахәыцуа ақалақь салаланы сышнеиуаз дсықәшәеит арҵаҩы-ааӡаҩ Чыкәбар Заира Маҳаид-иԥа, а/б «Алашара» аҿы аус зуаз. Уи даара иылахь еиқәын. Хьаас илыман а/баҳча «Алашара» хылаԥшрада иаанханы иахьыҟаз. А/баҳча «Алашара» хьӡи-ԥшеи змоу, аԥсуа ҵеира бзиақәа зааӡахьоу акоуп аха игәгәҭажьуп, исыдгылаша уаҩ дызбом, ажәырҭра ахысны игылоуп» лҳәеит. Сбыҳәоит Арда бсывагыл а/баҳча ааҳартып лҳәеит. Иџьасшьеит илҳәаз, а/баҳча аартра ус имариоума, ажәлар ахәыҷқәа еизганы рбара, аканыҟаӡам, акрырҿаҵара, иарбан методу ҳзықәныҟәо? – уҳәа зҵаара рацәа сызцәырҵит.
Адырҩаҽны ақалақь-ҵара аҟәша аиҳабы Гәбаз Михаил Давид-иԥа иҿы сцеит. Иасҳәеит изқәаҳкыз аус закәыз. Иааҳартырц шаҳҭаху /б «Алашара».
Ари ус бзиоуп, сшәывагылоит иахьышәҭаху ҳәа ҳиргәыӷит – иҳәеит. Уи акәхеит напаҳаркит а/б аартра. Зны, ҳҭаацәа ҳацырхырааны ажәырҭа иахысны иҟаз ҳархит. А/баҳча абжа иҟаҵамзы ахыби ҩ-уадаки ҳапрезидент Владислав Григори-иԥа Арӡынба идҵала иҟаҵахеит. Убас ахылаԥшра ҳаиҭон Цыхәба Виачислав Михаил-иԥа. шықәсык ала а/баҳча шьақәҳаргылеит. Сара исыдырҵеит напхгара. 
Азныказы, 35-ҩык ахәыҷқәеи, ҩыџьа ааӡаҩцәеи, ааӡаҩ лыцхырааҩыки ҳадаҳкылеит. Есааира ахәыҷқәа рхыԥхьаӡара иацлон Аҭаацәа аус рымур ауазма?! Ҳаихәлахеит афатәазы.
Ахәыҷқәа крырҿаҵара азҵаара аӡбара аҭаххеит. Исхәыцит Гәлрыԥшь араион хадара азызуаз Аԥсны афырхаҵа Адгәыр Харазиа иҿы сцап, имӡакәан иасҳәап, ахәыҷқәа кроырҿаҵараҿы ҳҭагылазаашьа шҽеимыз ҳшеихәлахаз атәы ҳәа исыӡбеит.
Сахьнеиз, сажәа ааҩбамтәкәан ихьыӡ сгәалашәом Оҭрба ҷкәынак даасыциҵан, еидарагага машьынакгьы наҳаиҭан ҳишьҭит ақыҭахь. адҵа ҟаиҵеит џьқәреиуама, ҟәдума шәырума, уҭраҭыхума, акы дахышәымбаан ҳәа. Ус иагьыҟарҵеит ақыҭаҿы ҳахьнеиз. Хыхь зыӡбахә ҳәоу зегьы мчыбжьык иҳазхашаз амашьына илақәжьгны, а/баҳчаҿы ҳааит.
Абри ашьҭахьгьы зныкымкәан ҩынтәымкәан, иаҳзааишьҭуан: аџьқәреи, аҟәыд акартош еиуеиԥшым ашәырқәа уҳәа убас иҵегьы. Нас ҳхаҭақәа – ааӡаҩцәеи, ҳметодист Чыкәбар Замира Маҳаид-иԥҳаи, сареи ҳцаны уаҩ дахьнымхоз аҭыԥқәа рҿы аџьқәреи аӡа ҿаҳхуан, убас ашәырқәа: амыҵмыџь, ахәырма, абҳәа, аԥҳәаса, аҵәа атама, аҟабақ, аҳа уҳәа жәпакы. Ахыәҷқәа ирҿаҳҵо анҳаулакь, ҳгәырӷьон. Ари иақәымшәац ҳаизеилымкаар ауеит. Знык-ҩынтә раҟара ҳхәаҷқәа аџьықәреиаӡа жәны анырҿаҳҵазтәи ргәахәара иаҳбоз иахьагьы сыла ихгылоуп.
Абри аиҭаҳәа (хыҭҳәаам, амшынҵа аҟынтәиоуп).
А/баҳча «Алашара аусура иалагеит ҳәа заҳаз Гена Аламиа, ахылаԥшра ду ҳаиҭон. Усҟан уи апарламент аҿы аус иуан. Илаԥш ҳхын. Уимоу ашьақар, ашьаҳариа ачашыла ихала иаҳзааигон. Убас ацхыраара ҳаиҭон Бобуа Ҷыҷыкәа ихатәгшәаԥхарала. 
Аибашьра ашьҭахь, зны-зынла агәманитартә цхыраара ҳарҭалон. Аха ҳаиԥҟьон. Аҭаацәа усҟан 70-мааҭ ракәын иршәоз мызкы.
Ҽнак имҩаԥызгеит аҭаацәа рзеиԥшеизара. Имӡакәан ирасҳәеит аԥара зԥыхьамшәо, иааргар шрылшо 70-мааҭк иаҵанакуа афатә (ақәыд, акартош, ашыла, ашә, уҳәа…). Усҟан ахәыҷқәа маҷын, аԥсуа чыс алазгалеит. Абысҭа уны, ашәырҟәаҷ агәылаҵаны, аҟәыд чаԥаны ахьшьтәы уҳәа рыла шьыбжьхьа рҿаҳҵон. Уи даара иргәаԥхон. Аха ахәыҷқәа рхыԥхьаӡара 200 рҿынӡа ианынаӡа, ҳәарада иуадаҩхеит, усҟан даҽаҭагылазаашьак ҟалеит. Иагьа ус акәзаргьы аԥсуа чыс алагалара бзиоуп ҳәа сазхәыцуеит.
Хыхь ишысҳәаз еиԥш агәманитартә цхыраара ҳмоуази.
Ҽнак уи ацхыраара знапаҿы иҟаз аӡә иҿы сцеит. Издырӡоз иакәын. Имӡакәан иасҳәеит схәыҷқәа рыфатә шеиԥҟьаз, ааҵәак ачшыла сзылҩаа ҳәа.
Дзықәтәаз аҟәардә хаҵәиаауан, днанарҳәы-аанарҳәуан. Каҳуакгьы ажәра даҿын. Икаҳуа дахәо ихы ҩышьҭыхны дагьысхамҵгылакәа даасҿаԥшын, «Бара абри ахәыҷбаҳчақәа аашәмыртлан» ҳәа шәасымҳәахьази?! – иҳәеит. «Бхәыҷқәа ирҿабҵо ачашыла абаазго иҳәан иҟәардә аахаиргьыжьит дшықәтәаз». «Егьа аамҭацәгьа ҟаларгьы ауаҩы дышуаҩу даанхозароуп» аасгәахәын сындәылҵит сцеит.
Ҳәашьак амам «Модатекс» аиҳабы Арӡынба баҭу ицхыраара. А/баҳча аф-гәыԥк еилеиҳәеит, аԥенџьыр ларшәқәа еиԥшны, адашьмаҿы икаҳаршәқәашаз ауарҳалқәеи уҳәа жәпакы рыла.
Ахәыҷқәа ахьыҟоу ашәаҳәарагьы ыҟазароуп. Иҳамҭа дуун аԥсуа шәақәа ркассетақәа Москва иҭыҵыз. Уи автор Уасил Царгәыши аҭыжьра иацхрааз А.З. Амқәаби рыбзоурала.
Есышьыжь, схәыҷқәа зманы а/баҳча ашҭа иааҭалоз абарҭ ашәақәа дҳарҳауан. Уи иаанагоз ахәыҷқәа ргәышьҭыхреи, зегьы аибашьра иҳаннаҵаз ахәра арӷьареи ракәын.
Ҳәарада ессааира а/баҳчаҿы ахәыҷқәа рхыԥхьаӡара иазҳауан, аҭахрақәагьы рацәахон. 
Абри аҩыза аҭагылазаашьа, Алхас Аргәын Иура-иԥа, Аквафон аиҳабы иҟынӡа иназгеит. Аргәын Алхас, сара сҵаҩы, аиҵбыратә классқәа рҿы аҵара зсырҵоз, аԥсуа-қырҭуа еибшьра зегь зхызгаз сажәа ааҩбамтәкәа напаиркит а/баҳча ацхыраара.
Усҟан Аквафон уиаҟара аҽеибнамҭацызт, аха ҳхәыҷқәа рҭахрақәа маҷымкәан иҟаз раԥыхраҿы илиршаз рауцәоуп. Араҟа рыӡбахә сҳәарц сҭахуп урҭ ацхыраарақәа, исцәыбжьахақәо ыҟазаргьы ҟалоит, аха сымшынҵа исыҵанаҳәақәо аазыркьаҿны:
Ф-гәыԥк, гәыԥцыԥхьаӡа хыԥхьаӡара рацәала ахәыҷқәа ахьтәаз зырԥхашаз атенқәа, 250 цыра, урҭ уажәгьы иҟоуп. 30-ҩык рцәырҭамаҭәақәа рыԥсахгақәа нарыцҵаны. Иахьагьы иҳамоу, зхаҭабзиара ҳараку аиарҭаларшәқәа ӡахны каруаҭ цыԥхьаӡа аф-гәыԥк рзы (уажәгьы иҳамоуп). Ҳашнеиуаз аҟәардәхәыҷқәа ҳзымхо ҳалагеит. Сара уи атәы аҳәара сзымгәаӷьит, аха ианиаҳа, асахьаҭыхҩы Оҭар Мацхарашвили иҟаҵамҭоу 40 ҟәардә хәыҷқәа ҟаҵаны иаҳзааиҭиит.
а/баҳчаҿы ашәаҳәара рылҭон аԥышәа змоу, зҭакԥхықәра ламысла иазнеиуа арҵаҩы иахьагьы уаҟа аус зуа Аҳәба Мадина Мирон-иԥҳа. Ари арҵаҩы илымпыҵлыжьхьеит хыԥхьаӡара рацәала ахәыҷқәа аԥсуашәақәа злырҵахьоу.
Икәашо, ишәаҳәо, уи иатәу аформагьы ишәызароуп. Абраҟагьы Аргәын Алхас ацхыраара ҳаиҭеит. «Модотекс» аҿы иҿаҵаны, асахьаҭыхҩы баҭал Џьапуа иескизқәа рыла иаҳзиӡахит 16-ҩык ахәыҷқәа 8-ҩык аӡӷабцәеи, 8-ҩык аҷкәынцәеи рыркәашага маҭәақәа. 
Ашәаҳәара рызҭо арҵаҩы Мадина аҳәба Лыбзоурала араҟа еиҿкаауп ахәыҷтәы нсамбль «Абырлаш».
Алхас Аргәын ицхыраара а/баҳча иаман ҩышықәса инарзынаԥшуа. Абри инамаданы, ахәыҷқәеи сареи аҭаацәеи ҳахьӡала иҭабуп ҳәа иасҳәоит.
«Аквафон» иҟанаҵоз ацхыраарақәа зегьы ахылаԥшра рыҭо дсывагылан «Аквафон» аҿы аус зуа Амиҷба Есма Џьота-иԥҳа.
Аҭаацәа рзеиԥшеизарахь даасыԥхьалон. Ирзеиҭалҳәон «Аквафон» ари нахысгьы ацхыраара шыҟанаҵо атәы. Ҳәарада, уи аҭаацәа ргәы иаахәон.
Ицон аамҭа. Агәыԥқәа рҿы ахәыҷқәа рхыԥхьаӡара есааира иацлон. Ажәакала аибашьра ашьҭахь иагьа ҳгәаҟзаргьы, ҳҳәынҭқарра маҷк аԥсы еивнагаанӡа, ҳхәыҷқәа излауазала ахьҭеи амлеи иаҳмыркит.
А/баҳча аметодист хада Чыкәбар З.М. илылшеит ааӡаҩцәа ҿарацәа, метод иашала ахәыҷқәа аус рыдулашьа. Урҭ шықәсырацәала ааӡаратә усаҿы иаадырԥшит ақәҿиарақәа. Уи ус акәын, аха ԥхьаҟагьы иҟаҵатәу даара ирацәоуп.
А/баҳчахь зҵаарақәа ирылганы аусура иааиуа ҳәарада уажәнатә апрактика иахыжьтәуп. Абри инамаданы иқәсыргылеит, ауниверситет аҟынтәи ашколқәранӡатәи афакультетқәа ирҭоу астудентцәа, а/б «Алашара» аҿы апрактика рахыжьра зҭаху акакәны ишыԥхьаӡоу ала азҵаара.Уи ари азҵаар ахаҵгшылара аиуит. Азныказы, апрактика ахысраҿы а-гәыԥқәа ирзааиуан гәыԥцыԥхьаӡа аӡәаӡәа астудентцәа аԥшьбатәи акурсаа, нас ҩыџьа-ҩыџьала гәыԥцыԥхьаӡа. Урҭ ирыцын алекторцәа А.Килба Клара Харитон-иԥҳа. Даҽагәыԥк напхгара алҭон Ануа Ринета Георги иԥҳа.
Ахәбатәи акурсаа 15-ҩык инарзынаԥшуа мызкы инареиҳаны апрактика иахысит. Скидина Ҭамара Михаил-иԥҳа лнапхгарала.
Ари ала сара исҳәарц исҭаху астудент, ианиаамҭоу изаанаҭ ала апрактика дахысроуп. Атеориеи апрактикеи анеимадамха, ауснагӡатәқәа бжамҽамхоит. 
Хыхь зыӡбахә сҳәаз апрактикантцәа а/баҳчаҿы апрактика иахысуан «Иреиӷьу ашықәс ааӡаҩ» аноминациа иаԥсахахьоу ааӡаҩцәеи, актәи акатегориа занашьахахьоуи рҿы.
Урҭ иреиуоуп: 
1тәи акатегориа иаԥсахаз ааӡаҩцәа:
Акаба Инга Борис-иԥҳа
Арсалиа Ирина Уасил-иԥҳа
Акаба хатуна Борис-иԥҳа
Амҷба Анна Шьоҭа-иԥҳа
Аҳәба Мадина Мирон-иԥҳа
Берулаа Асида Мамиа-иԥҳа
Кәакәасқьыр есма Џьумка-иԥҳа
Минаиа Аида Жьоржь-иԥҳа
Чагәаа Лолита нугзар-иԥҳа
Ҵабриа Изольда Михаил-иԥҳа
Актәи акатегориеи «Ашықәс азы иреиӷьхаз ааӡаҩ» ҳәа ахьӡ иаԥсахеит:
Торчуа Анжела Виачеслав-иԥҳаи
Цаава Ельза Бочиа-иԥҳаи.
Аибашьра ашьҭахь ҳазҭагылаз ауадаҩрақәа ессааира имаҷхон иаԥыххон.
Еиҳа игәцаракхеит арҵара-ааӡараҿы зыда ԥсыхәа амамыз аусхкқәа. Уи абзоуроуп аҟәатәи ақалақь ҵара аҟәша.
Ақалақь ҵара аҟәша аиҳабы Ҭаркьыл асҭанда Заур-иԥҳа лыгәцаракрала а/баҳча аҭахрақәа хаҭәаауа иалаегит. Агәыԥқәа еиқәыршәахеит ихшыҩрҵагоу ахәмаргақәа рыла, шьаҭанкыла иԥсаххеит ахәыҷқәа рыбзазаратә маҭәахәқәа, хараӡа еиӷьхеит ахәыҷқәа рыфатә ахаҭабзиара. Ааӡаҩцәа рнапаҿы ироуа иалагеит ҿыц иҭыҵуа аметодикатә цхыраагӡақәа, ахәыҷтәы литература. ҷыдала иазгәасҭар сҭахуп ԥымкрада иҭыҵуа исахьарку ажурнал, апоетесса Инна Ҳаш-ԥҳа деректорс дызмоу «Амцабз». Ари ажурнал ҳхәыҷбаҳчақәа рзы, ақалақь ҵара – аҟәша илнаҩаауеит есымза.
Ааӡаҩцәа рзы ицхыраагӡоуп, араҟа ианыло исахьарку ажәеинраала хәыҷқәа, дара ахәыҷқәа рхаҭақәа ирҩуа. )Ааӡаҩ ари ажурнал лхы иалырхәар ауеит реиҳарак аиҳабыратәи агәыԥаҿы) ажәабжьхәыҷқәа, ажәеинраалақәа, алакәхәыҷқәа ихшыҩрҵагоу, иааӡагоу.
Ақалақь ҵара аҟәша аметодист хада Кәарҷиа Аза Шьаликәа-иԥҳа лԥышәеи лметоди ахархәара рымоуп а/баҳчаҿы, лылаԥш рхыуп араҟа имаҩаԥысуа ауснагӡатәқәа: иаҳҳәап есышықәса 80-ҩык инареиҳаны иоурыжьуа рдырра зеирԥшроу, алшықәсанык а/баҳча планла имҩаԥнаго ауснагӡатәқәа: ашьыжьқәа, аилатәарақәа, ажәахәҭақәа азыҟаҵарақәа ақалақьи Ареспубликеи, рымҽхак аҿы имҩаԥысуа уҳәа жәпакы рымҽхак аҿы имҩаԥысуа аза Шьаликәа-иԥҳа, ахатәы бызшәа шырдыруеи уи ахархәара шарҭои гәцаралкуеит. Уи инарҵауланы аус адулатәуп ҳәа илыԥхьаӡоит, ргәырҽанылҵоит ари ашықәс д.И. Гәлиа ишықәсхыҵра ишатәу. Ажәакала, аметодика ари абаҳчаҿы аус ауеит. 
Ақалақь аҵара-аҟәшеи а/баҳча «алашареи» еимадоуп.
Ҳҵеицәа гәымшәақәа хеигӡарак ҟамҵакәан Аԥсны аиааира иазықәԥеит. Знык аҟәа ҳазгандаз ҳәа ишгәаҟуаз иҭахеит ҳҿар.
Ахақәиҭра ҳауит. Ахьыԥшымра убас ҳгимн ыҟоуп, ҳбираҟ, ҳгерб, нас ҳабызшәа абас изгәгәҭажьузеи? Даҽамилаҭқәак рҿы шамахамзар иуаҳаӡом, «шәыбызшәала шәцәажәала ҳәа.
Ҳара Анцәа иҳаиҭаз ҳадгьыл ԥшӡа бызшәада еиқәырхашьас иамоуи. Уи убас иацзароуп зыда игьамадоу аԥсуара.
Анцәа имчала ҳазлацәажәо ҳабызшәа – аԥсуа бызшәала иузымҳәо иҟоуи?! – Ибеиоуп жәарла, иԥшӡоуп, иразуп, иласуп, иламысуп. Еиҿкааны иуҳәозар, аԥсы ахаҵаны, иарбан усзаалакь аҭыԥ иқәнаҵоит. Игәнаҳароуп иԥсаҭацәҳароуп ҳхатәы бызшәа аҩаӡараҿ иахьнаҳамго, ахархәара ахьаҳамҭо.
Аибашьра ашьҭахь «Ахатәы бызшәа Ҳәынҭқарра бызшәазааит» ҳәа аԥҵаԥҵа агазеҭ иананыла. А-10-тәи аԥсуа школ арҵаҩцәа зегьы ҳаигәырӷьаны уи иаҳәоз ала аусура ҳалагеит. Уи агазеҭ аԥҟаԥҵа зныз зегь ҳаԥхьа иқәын. Арҵаҩцәеи, аҭаацәеи, аҵаҩцәеи зегь ҳҿы ибзианы аус аҳаруеит. Абри схашҭуам.
Зхатәы бызшәа ззымдырҵәҟьо, иҭахны исҵандаз ҳәа агәаҳәара шьҭихыр, инаилашәкәа ицоит. Убриаҟара имариоуп, иҳалалуп агәыԥхароуп иаҭаху.  
Сара сабиԥареи, иҳашьҭанеиуеи ашкол ҳанҭаз ма даҽаҵареиурҭак. Қырҭшәалоуп аҵара шаҳҵоз, аха ари арыцҳара ҳҽацәаҳгон, ԥсабаратәла аҷҷаҳәа аԥсшәа ҳҳәон. Уажәы иаҳԥырхагада? Иамаҳкәи ҳхатәы бызшәа, избан абас изаҳхәаҽуа, ҳаиҳабацәа ишырҭахыу иалацәажәозар, иҿыхароуп иҵегьгьы – а/баҳчақәа, ашколқәа абжьаратә ҵареиурҭақәа.
Ауниверситети абжьаратә ҵареиурҭақәеи ирҭоу астудентцәа шәылшара рацәоуп ари азҵаараҿы.
Телехәаԥшрала шәықәгыларақәа гәкала ҳрыхәаԥшуеит шәықәҿиарақәа ҳрызгәдууп аха игәашәҭоо ԥсышәала ианалашәыршәало ахәаԥшцәа аууы шеилдырго, ишырхәаԥхо. Ус анакәха аԥсышәала иҳәоу, еиҳа аԥышәара агозаап! 
Ақалақь аҿоума, шәахьыҟазаалакь, ахьхьаҳәа ԥсышәала шәцәажәала Д. Гәлиа ишԥеиҳәеи?!
Аҳы сышәҟәы уеиҵамхан
Гәарԥ бжьарак убжьамхан,
Узҭахәу рзы уҵәахымхан,
Жәа ркәшгала уцәажәала,
Жәахаалаирчаала! уб.иҵ.
Арҭ ацәаҳәақәа рҵакы дууп. Ирызхәыцтәуп! 
Ахатәы бызшәа аҳәара, уи аус ауртә аҟаҵара ажәала мацара иауам. Уи гәаҭатәуп аҭыԥқәа рҿы шауа.
Телевизорлатәи ақәгыларақәа рылагьы акәым (номерқәак инарыгӡо ала акәым).
Аԥсуа хәыҷбаҳчақәа ашколқәа, абжьаратә ҵареиурҭақәа, аиҳабыратә ҵареиурҭақәа аԥсуаа напхгара ахьирҭо (аиҳабыра аласҵом, урҭ ирҳәот). Реизарақәа иарбан бызшәоу изламҩаԥырго? апротаколқәа, аҿцәажәарақәа, ашьыжьқәа аиндаҭларақәа, ажәахәақәа, уҳәа жәпакы.
Агәаҭарақәа мҩаԥгалатәуп (Урҭ агәаҭарақәа азныказы ацхыраара иазкызароуп). Нас ҳнаукатә усзуҩцәа ҳрыдҵаалап.
Ҳаҭыр зқәу аԥхьаҩ
Сара сгәы змырҭынчуаз сызҵаарақәеи сгәаанагарақәеи абас исыркьаҿуеит. Ари зегь рыгә иҵхо, уаҩ дызмырҭынчуа усуп. Ус анакәха. Ҳазааип акы. Пату ақәҵаны ҳхатәы бызшәа ахархәара аҳҭап!
Исықәшаҳаҭым, аҭак сышәҭ сара стәала иааркьаҿны абасоуп.




