Рушьни Џьопуа





















ШӘГЫЛ, АӠБАҨ ДААУЕИТ
Аповест























Аҟәа









ШӘГЫЛ АӠБАҨ ДААУЕИТ

Аҟәа асқьала, аӷбақәа ахьадгыло, амшын шьарда иагәылахалоу,  аҵыхәаҿы дықәгылан Ахра Абдаа. Уи илахь  еиқәын, аԥсабара алахь шеиқәыз еиԥш. Наҟ инахаран, Ҭырқәтәыла аганахь ала, ажәҩан аҭӡамц ашәы ахыршьызшәа, аԥҭа еиқәаҵәақәа, архышьна еиԥш, еиҿарԥа-еиҿарԥа, изыхшьыз ашаха шәпақәа ирзнымкылоушәа, реиқәаҵәара еиқәаҵәара ацҵо, рлакыҵақәа ҵыршәаа, рхы-ргәы ахшәаны, амшын рҽарҭарц рҭахызшәа, алаҳәа еиқәаҵәақәа адгьылахь ианылбааԥыруа  еиԥшха, дара реиԥш, адунеигь  дыреиқәаҵәарц, ашьшьыҳәа ажәҩан иаҵалан иаауан.
Ахра, асқьала аҵыхәаҿ дахьықәгылаз аҟнытәи, аԥҭа еиқәаҵәақәа ажәҩан иахьаҵаԥыруаз аҟынӡа, шьарда инахаран. Ишырҳәо еиԥш, амшыни ажәҩани ахьеивҵарсу, иазааигәоума уҳәартәы иҟан.
Ахра иҭахгәышьамызт, урҭ аԥҭа еиқәаҵәа ишҟа иааскьар. Избан акәзар, иара иԥсҭазаара еиқәаҵәаз, даҽа еиқәаҵәарак ахаԥар ҳәа дшәон. Аха аԥсабара иара атәы ҟанаҵон, аанкылашьа амамызт…
Амшын агәы ихыжьлаз ацәқәырԥақәа ракәзар, рынҵәара ааизшәа, гәышԥыла иахьеидыслоз, иҟәыбаса ицон. Иаанхаз, агаҿа аԥаҩ рҽанҟьаны рҽыршьырц рҭахызшәа, еивасны уахь рҿынархон. Ацәқәырԥақәа реиԥш акәын, ажәҩан агәы иаҵаз аԥҭа еиқәаҵәақәагьы, аԥсӡы ааргозшәа ишаауаз. Ахра уажәада, аԥҭа еиқәаҵәақәеи, амшын цәқәырԥақәеи имбацкәа дауҟахыз, аха иахьа игәы арҭрысит урҭ рхымҩаԥгашьаз дахьахәаԥшуаз.
Адгьыл агәаҟра иацәыхарамызт, ажәҩан агәаҟрагьы…
Наҟ,, амшын агәахьы, араԥ даныччо ицқәа ҟәашӡа ишааԥшуа еиԥш, ашәах шкәакәақәа злыҵуаз ацәқәырԥақәа, акакала рҽеидкыло, ар анжәыло иаҩызаха,, аԥхьа инеи уа, ашьҭахьтәи ахьӡаны,  хцәқәырԥак рҽеиларҵәан, цәқәырԥа дук рылҵуа, нас уи аду, даҽа дуки иареи еивагылан, иуаӷеимшхараха, баагәарала ичаԥаз Аҟәа аԥаҩқәа ирысуан, ирхәаша-иҟәыбаса иганы, ихышхыҵәан ақалақь иалаларц азыҳәан. Аха аԥаҩ баагәарагьы, ус аламала ахы ланырҟәамызт, Ахра Абдаа ихы шылаимырҟәуаз еиԥш.
Аибашьра адәаҿы, зҩызцәа  звыршьааз, зхала иаанхаз, аха ихьамҵыз, заҳәа  ҭкәыцәаа, аӷа иааира иазыԥшыз еиԥш акәын, Ахра аԥҭа еиқәаҵәақәа ишҟа рааира дшазыԥшыз уажәы. Даргьы  мшынгәлагь, жәҩан гәылагь, ижәылеит дара рышҟа згәышԥы рханы игылаз ауаҩы иахь. Ишьапы дықәдырҟьарц. Аха ауаҩытәыҩса адгьылаҿ дышкәадам, Анцәа илеиҵаз амчрақәа Ахрагьы далахәдаӡамызт.
Ахра Абдаа, абар уажәшьҭа акры ааҵуеит, аҵх лашьцара иааимнахаанӡа, асқьала аҵыхәа дықәгылан амшын агәахьы дыԥшуеижьҭеи, Ҭырқәтәылантәи аидара зқәу ӷбак анаауа ҳәа. Аха аӷба дыззыԥшыз ацымхәрас ацәқәырԥақәеи, аԥҭа еиқәаҵәақәеи рааскьара иаҿын. Ахра ибон уи имч шақәымхоз, аха дхьаҵырц иҭахымызт. Дхьаҵыргьы ишьҭахьҟа дахьцо ҳәа дзықәгәыӷуаз акгьы ыҟамызт. Уи  иҭоурых иахьалагоз актәи адаҟьаҿ аҵәаӷәа ахьыршьхьан.
Аԥҭа еиқәаҵәақәа, алҩақ  иаҷышәызшәа, зынӡак ажәҩан агәы дырлашьцеит. Убасҟан иадара хьанҭак алыҩрны ихәда иқәҳазшәа дааҟалеит Ахра. Уи иқәыԥшра хақәиҭреи, ихыржәаз иҷкәынреи, ахьеиԥшьыз шизымдыруаз еиԥшын, дгьыли-жәҩани еиԥызшьуаз, аԥҭа еиқәаҵәа дзалымҵуа дахьалахаз.
Ахәылбыҽха ажәхьа бзиа, ачыргә агәыҵамӡо, ипакы-макьуа, агәашә ишаадгыло еиԥш акәын, аԥҭа еиқәаҵәақәа еихьынҳала дуқәа «ркыкмыцә» уаахар, аҩыр ҳәа ақәа  шлеира иҟан. Аха макьаназы аҽааннакылон, иҵегьы ичкәаҳарц азыҳәан. Насгьы дара ацәқәырԥақәеи аԥҭақәеи рышҟа зҿы нарханы игылаз, Ахра Абдаа ичҳара ԥыршәарц азы. Изымариашан, хыхь иааҵары-ҵарын амацәыс аԥҭақәа ааиҟәнажәжәеит, аха иԥсаҟьаны имцакәа еиҭа реиқәаҵәара неимаҳаит.
Урҭ ирыҵаԥшуаз Ахра, аԥҭақәа шеиқәаҵәазгьы даарыҵшьыцит. Аԥсҭазаараҿы ауаатәыҩса убас рҽырзеиларҵәазҭгьы, убасҟан иаргьы абри ацәқәырԥа аҿаԥхьа агылара иқәшәаӡомызт. Убасҟан изцәырҵит, уажәраанӡа ихы иҭамшәацыз хәыцрак, «смыцхәума абри аԥсҭазаараҿы» – ҳәа.
Ахра Абдаа, абас амш шыцәгьазгьы, ажәҩан шылагозгьы, амшын шыцәқәырԥозгьы, агәыӷра иман, гәанылагь иҳәон, «Мап, зегь акоуп, Ҭырқәтәылантәи аӷба аароуп» – ҳәан. Уи аӷба, иареи, иаҳәшьа аиҵби рыԥсҭазаара акәын. Уи аӷба иақәихуаз аидара, иаҭныҵуаз аԥара хәҷы ала рхы ныҟәыргон…
Аха уажәы иаауаз, ацәқәырԥақәеи, злакыҵа ҵшәааз аԥҭақәеи ракәын. Иара и-Ԥсадгьылаҿ злакыҵа ҵыршәааны ихәаԥушаз ауаа шырацәаз еиԥш…
Ахра иаҳәшьеи иареи Аҟәа иит. Иаб Саҭбеи Аимара аҳаблаҿ, ибаӷьаӡа инхоз иабду Хәыршьыҭ иҩнаҭаҿы. Анкьа Аимара аҳабла ҳәа азырҳәомызт. Уи иҭанхон ажәлақәа рацәаны. Иаргьы қыҭа дук инаваҟәыло акәын ишыҟаз. Аимараа, руаҩра, рыламыс, рчеиџьыка, рхаҵара, дарбанзаалакь, Аԥсны аӡәы иҵахо иҟамызт. Иара Хәыршьыҭ бзиа ҳәа изышьҭаз излеиҳәоз ала, дара Абдаа Аимара инхоижьҭеи шьардаӡа ҵуан. Ажәытәӡа зны, ианыргәаламшәоз аамҭа аан, Саӡтәылантәи иааз иреиуоуп ҳәа рҳәон. Ԥанаҩ аҳаракыра ашьапахьы, «Абдаа рҵангәарақәа» – ҳәа иашьҭан. Аҵарауаагь уаҟа, археологиатә ԥшаарақәа ҟарҵахьан. Аԥсуаа ижәытә милаҭуп зҳәоз амаҭәарқәагьы ыҵырххьан.
Аԥсуаа, иахьааидтәалоз, рышьҭамҭа ианалацәажәоз баша иауырҳәахуаз «ҳара  ҳжәытәжәлоуп», мамзаргьы, «жәытәнатә аахыс Аԥсны ҳанхон», «Кәрыжәаа ҳрықәлоуп» – ҳәа. Абас ала ижәытәӡаз жәлан, дара Абдаа рыжәлагьы.
Дара Абдаақәа, рабиԥара еицәхымҟьакәа, рхы рдыруа иааҟалеижьҭеи, рыжәла хыԥхьаӡарала ишырацәамызгьы, унеишь-уааишь ҳәа зарҳәоз ракәын. Рыхшыҩ еиԥшьны еицәажәон ражәа баша икадыршәуамызт. Анцәа иуаа ҳәа ззырҳәоз ракәын. Ахра иабду Хәыршьыҭ ихьӡ анырҳәоз, «Хәыршьыҭ бзиа» ҳәа акәын ишизырҳәоз. Имаҟа ҿеиҳәо дааҟалеижьҭеи, аӡәгьы имаҳацызт, цәгьарак ҟаиҵеит, ихәҭам иҳәеит ҳәа. Цәгьароума, бзиароума, усӡбароума, дахьнарԥхьалакгьы зегь раԥхьа ажәа зырҭоз иара иакәын, избанзар, уи иажәа акапан аман. Хәыршьыҭ, ажәа ахырҭәага иҭаирҭәошәа акәын ишиҳәоз. Шьоукы-шьоук реиԥш аус ишахәҭоу имбаӡакәа даҩсуамазыт. Ахысҩы бзиа иеиԥш, ацәҟьара агәҭа иҭаиршәуан. Аиаша днагәҭасны, ахәахәа иаиргомызт. Амц аиааира азыргарц иалагоз, инацәкьарақәа рыхәбагь «ҭыҟьҟьозаргьы» ианаижьуамызт. Ишьҭахьҟа шьаҿак деиҭаҵуамызт. Раԥхьа иажәа даналагоз убас иҳәон. «Аус зыӡбарц зҭаху, зны ихатә ус ӡбаны, нас даҽаӡәы иус аӡбара далагароуп» – ҳәа Хәыршьыҭ хаҭалагьы, ҭаацәалагьы, Анцәа ишиҳәара иус ӡбан. Убри азакәын иаснагь ҿаӷәӷәала дызцәажәоз. Аха иарԥысра днахыԥаанӡа аҭаацәара даламлеит. Дышнықәгыло-аақәгылоз аамҭа ицәцеит. Ашьҭахь инахыԥан аԥҳәыс данааига, хшара заҵәык диоуит. Уи Ахра иаб Саҭбеи иакәын…
Ацәқәырԥақәа иаҳа-иаҳа ашьҭыҵра иаҿын. Адгьыли-ауаатәыҩсеи ргәаӷ рымазшәа, ишрымчыз аԥаҩ рҽадыршьылон. Ахра дахьықәгылаз асқьала, агәҭа еихжәома, уҳәаратәы акәын ишыкшоз. Уи ашьаҟақәа иаҵагылаз, иахьатәи еиԥш иагьа цәқәырԥа абахьан, азыҳәан, еиқәҟаца игылан. Амшын амца аҵарҵазшәа аилашра иалагеит. Ана-ара ацәқәырԥа ҟәашқәа, ажәҩан аҟынӡа иҩаӡарц рҭахызшәа, ҵәҩанҵәыҟа иҭыԥон. Нас ахы зықәшәаз аԥсаатә ҵаҟа ишлеиуа еиԥш, ишәахԥсараха амшын агәы иқәҭәон. Ҵәҩанҵәыҟа изымԥоз егьырҭ ацәқәырԥақәа, аҽыҩқәа реиԥш, евиасны ишзахәоз аԥаҩқәа рахь иаауан. Дара-дара ахьеидыҽҽалоз абжьы ирхылҵуаз, амшын аҵа ҳаԥшьа, иҭыҩуазшәа, иаҳауан Ахра. Уи ихараз, иагьааигәаз ашьҭыбжь еиԥшын, иара игәеисрагьы. Ажәҩанахь ихы  ҩышьҭхны днаԥшызар, уажәраанӡа зҽыҳаракны иҟаз аԥсҭҳәақәа, аԥсы анышә данарҭо, акәыба ахҩа нахаҵаны, аҵәымӷ анаадырхо, аҩныҵҟа иҭыҩҩуа абжьы хәаҽ шго еиԥш, амацәыс еиҟәыжәжәо, адыд рыладыдуа, «Жәҩани-дгьыли ҳара иаҳтәуп, уара уаҩ хәыҷы аамҭала адунеи иқәу, ҳашәшьыра уалаҳарӡып» – ҳәа рҳәозшәа, аԥҭа еиқәарақәа изымариашан алеира иаҿын.
– Ацәқәырԥақәеи аԥсҭҳәақәеи, амацәыси, адыди, адунеи иагхаӡом, урҭ наунагӡа иҟазаауеит. Сара соуп зхы иаԥхо, наунагӡа иҟам. –  Ибжьы наиргеит Ахра, аха, уи ибжьы хара ицартә изыҟамлеит, иахәаҽит аԥшатлакә. Уи ҵысит, аха ишԥаҵыси уҳәарауазеи, Ахра абдаа иԥсҭазаара ԥшталакә еицәаны…
– Саҭбеи Абдаа, Ахра иаб, Афганисҭантәи аибашьра, иалахәыз, зыԥсы ахәыц иакны иалҵыз, ибзиаҵәҟьан идыруан ахысбыжьқәа игаз аҭацаагара ишатәымыз. Абри еибашьран. Ус игәыла агәашә дааҭаххны еиҳәеит, «Ацҳа ҟаԥшь» аҟны,  ақырҭқәеи –  аԥсуааи еиҿагылан аибашьра иалагеит –  ҳәа. «Бџьар зкыугьы, изкымгьы, аиха-аигәышә, ишәымоу шьҭыхны, убрахь шәеиха, ҳәа иҳәеит Аԥсны аиҳабы».
– Ишԥа уара, убла ала иубама? –  иаҳаз ихахьы изаамгеит Саҭбеи.
– АаИ. Убрахьаынтәи саауеит, сшәақь згароуп.
– Сара сыцәазма, сара сабаҟаз, – Саҭбеи, ииҳәаз ззиҳәаз изымдыруа, иажәақәа  неицәалаԥсеит.
– Аибашьра ишалагаз заҳахьоу маҷҩуп. Уи моу Аҟәаагь макьана ирыздыруам. Згәы иаанагодаз, ақырҭқәа, акәылӡи бџьарлеи, аибашьыгатә аҳарипланқәеи рыла Аԥсны иақәлоит ҳәа. –  Иаразнак агәашә дыҭҟьан, иҩны дныҩнаххны ишәақь аадәылган, амҩаду днанылит «аибашьра иалагеит», абџьар шьҭызхуа зегьы Ацҳа ҟаԥшь ахь шәеиха ҳәа, дыҳәҳәо.
Убри аамҭаз игеит наҟ-ааҟ аиҿахысра ӷәӷәаны. Бзарбзанла Аҟәа ашьха шыҟаз амца ҩаҿарҵеит. Аибашьыга ҳаирпланқәа ҩба, Кьалашәыр аӡиас амшын иахьалалоз инаркны, аԥшаҳәа иавахысуа, Гәмысҭа аӡиас аҟынӡа инаӡаны, нас иаразнак амшын агәахьы ицеит.
– Иаҳзыҟалазеи, иаҳзыҟалазеи?! –  даӷьаҵәы-ӷьаҵәуа аҩны даадәылҟьеит, Саҭбеи иԥҳәыс Нуца –  Изусҭцәада ихысуа?..
– Ақырҭқәа Аԥсны иақәлеит. Аԥсны абжа инаӷрысны Аҟәанӡа иааит. –  Афганисҭантәи аибашьраҿ аԥышәа ду змаз ауаҩы, ииура-ииҳәара дақәымшәо даанхеит. Дзызхәыцуаз, ихаҿы изаамгоз аӷа Аҟәа даанӡа дызгәарымҭазеи –  ҳәа. Аԥсахра ҟалама, игәы дынҭаҵәааит. Ахреи –  Марҭеи аҩны иаадәылеибаҳәеит. Убысҟан ауп иара ихы инапаҿы ианааига, иҟаиҵашаз даназхәыц.
– Абыржәыҵәҟьа Марҭеи –  Ахреи быманы быҩныҟа, Бармышьҟа бца…
Игеит инеиқәырццакны абзарбзанқәа рхысбыжьқәа. Урҭ Аҟәа иахыууаан Гәымсҭа шыҟаз ицеит.
– Сара, уара уныжьны џьаргьы сцаӡом, – ԥшшәы зхамыз Нуца, илҳәоз лхаҭагьы илыздыруамызт. Аԥсҭҳәа зҵалаз ажәҩан агәеиԥш, дцәышӡа дыҟан.
Саҭбеи иԥҳәыс илҳәаз налҿаирхьырц, аамҭагь имоуит. Еиҭа урҭ аҳаирпланқәа, амшын агәахьала рҿаархеит. Урҭ идәықәырҵаз абомбақәа, ақалақьаҿ ана-ара амцабз аарылҟьеит.
– Ахәыҷқәа быман, абыржәыҵәҟьа ашҭа бҭыҵ, – Саҭбеи иҳәҳәабжь аалыҩҩит, рыҩны ааигәара икаҳаз абомба аҭҟәацбжьы.
Нуца, Марҭеи Ахреи иаалымԥыхьашәаз рымаҭәақәа аашьҭхны, илыман ашҭа дынҭҟьеит. Саҭбеи иҩны аҭӡамц иалаҵан иҵәахны имаз автомат аалхны, агәашә нкыдҵан, дыҩны Ацҳа ҟаԥшьахь иҿынеихеит.
Ахра Абдаа, аԥшацәгьа  игәыдлаз ишьапы дықәнаҟьан, асқьала  днықәнажьит, аха иаразнак дҩагылеит. «Сгәсҽанызара ԥсыҽхеит, убри оуп иҟалаз, – иҳәеит гәаныла иара. Насгьы инахаран днахәыцит. «Ауаҩы игәаҽанызаара ԥсыҽхар, машәыр ихьыр ҟалоит» – ҳәа. Уи нахыс иара дџыхӡа дгылан. Иҵасуаз ацәқәырԥа ԥсымҭәқәа, згәыдлоз асқьала иаҵагылаз ашьаҟақәа ракәын. Иара ибон уажәшьҭа абарҭ реиԥш ацәқәырԥақәа иргәылсны, Ҭырқәтәылантәи ӷбак шзымаауаз, аха ишьҭахьҟа дцарц иҭахымызт. Уахь дызлацоз амҩагьы ҭацәын. Иҭахын ихы даиааирц, аха ахы аиааирагь ус аламала имариамхеит. Иқәыԥш ԥсҭазаара еидызҳәалоз ашаха бааны ацара иалагеит. Уажәы, аԥсҭҳәа еиқәарақәа дрылаԥшны акы ибо аҳа, иаԥхаьҟа иԥсҭазаара шыҟалаша ҳәа акгьы ибарҭамызт.
Ацәқәырԥақәа ракәзар, иԥан асқьала иқәҭәоз, даашьҭкәыцәаан дыргарашәа ишьамхқәа ирыҵагьыжьуан. Цәқәырԥақәаи, ԥсҭҳәа еиқәарақәаки, зегь реиҳа ихагахаз аԥшатлакәгьы, рызегь еибыҳәан иҟазшәа, Аҟәа абаӷуаза иажәлеит. Аха  абаӷуазеи, уи асқьала иқәгылаз Ахра Абдааи ирзымиааит. Избанзар, урҭ р-Ԥсадгьыл аҟны иҟан. Иара а-Ԥсадгьыл дара рзы иҟамызт акәымзар…

* * *
Ахра иаб Саҭбеи Абдаа, арра ианиԥхьа, хьаҳәа-ԥаҳәада дцеит. Хымз Ташкьент азааигәара игылаз ар рбазаҿ аҽазыҟаҵарақәа дырхысуан, нас иҩызцәеи иареи, аҳаирплан илақәыртәан, Афганисҭанҟа дыргеит еибашьра. Шықәсыки-бжаки ааҵуаны, амаџьахьедцәа рыкәшеит Саҭбеи дызлаз архәҭа. Наҟ-ааҟ ахрақәа рыгәҭа ибжьарцалаз хеиқәырхашьа ҳәа ак рымамызт. Ма рџьаԥҳаны нҵәаанӡа еибашьлар акәын, мамзаргьы рнапқәа ирҩахан рыҽрырҭар акәын. Иҟан даҽа мҩак, аха уи иаҿалаз шәҩык рахьынтәи аӡәгьы дзаҿымсыр ҟалон.
Амаџьахьедцәа иаакәыршан, аҳаракырақәа рҿы итәан. Бџьарла акәым, ахаҳә ргәыдҵан иҭандырҵәаргьы ҟалон. Саҭбеи дызлахәыз ар хәҭа, рхы злархьчоз ҳәа ирымаӡаз, ахаҳә дуқәа  рыварақәа ракәын.
Аиҿахысра ашьҭахь, шәымҭақәак иааҭынчрахеит, аха иааихмырсыӷьӡакәа уахьынтәи игон, урысбызшәала абыкь иҭацәажәоз рыбжьы. «Аурысқәа  шәықәҵ ҳадгьыл мамзар, зегь шәыжырҭа абра иҟалоит» – ҳәа. Асовет еибашьҩцәа рзыҳәан уи абжьы еиҳагьы еицәан, автоматқәеи, абзарбзанқәеи рыбжьқәа раасҭа.
Саҭбеи Абдаа иавтомат ивараҿы инышьҭаҵан, амаџьахьедцәа рхы дацәызыхьчаз, амра иаршхьаз ахаҳә ду иҽнадиҵеит. Дахьхысуаз ишыз автомат, инапашҵа ыҵзырблааз, ибызбызуа иахьихьуаз исзырхьшәашәозар ҳәа, инапсыргәыҵақәа адгьыл инықәикит, аха убри адгьылгьы шын дзыдтәалаз ахаҳә еиԥшҵәҟьа. Адунеи акәша-мыкәша, еиҳа лымкаала амра абра иазылаҟәызшәа акәын ишкацеиуаз. Адгьыл еиҟәшьшьарақәарҿ, аҵаҟа амца акызшәа, ахылҩаҵә иҩеиуаз, еишьылӡа афҩы хьамҭа иԥынҵа иҭасуан Саҭбеи. Абылра ашьҭахь, аҩныргәы дықәыглазшәа акәын дшыҟаз уажәы. Ашьха ҳаракыраҿ дшыҟазгьы аҳауа изхомызт. Днаԥшы-ааԥшит иҩызцәа ахьтәақәаз. Урҭгьы иара еиԥш хыҵәахырҭақәак рыман.
Аҭынчра иааҟалаз дналахәыцит Саҭбеи. «Ахшыҩ аҟара, ирласны хара ицо акгьы ыҟам» – ҳәа шырҳәо еиԥш, иаразнак ихшыҩ Аԥсны даанагеит. Уажәы ихыәцрақәа  ҭагьыжьуан иабду Хәыршьыҭ дахьҭаиааӡаз Аимара аҳабла агәаҩара. Дәаб аӡиас цқьа, мамзаргьы рыҩны ашьҭахь ҵәҩанҵәыҟа адгьыл иҵхәраан иаауаз рӡыхь хьшәашәа. Ерцахәынтәи, Ԥанаҩ ихҟьаны,  Ҟадеи Мышәқьар иӡӷеи ирыбжьҟьаны иаауаз аԥша хьшәашәа. Нырцә-аарцә аԥсабара злеилаҳәаз, ашәаԥыџьаԥ иаҵәа. Зхыԥхьаӡара рацәаз, ҵыхәаԥҵәара змамыз, аԥсаатә рашәаҳәабжь. Мамзаргьы аимараа рхәышҭаара иахылҵуаз алҩаҵә афҩи. (Афганисҭан адгьыл иахылҵуаз ауарқь фҩы акәымкәа) абарҭқәа зегьы, уажәы дыззааигәаз, дызцәыхараз ихәыцрақәа ракәын. Иара дтәан ашәақь ахы дҭаԥшуа, и-Ԥсадгьыл иацәыхараӡоу тәылак аҿы, абра дзыҟоу цқьаҵәҟьагьы изеилымкаауа, аха иуалԥшьа усгьы инаигӡар акәын.
Саҭбеи Абдаа ихәыцрақәа нагӡара рырымҭеит, наҟ-ааҟ акаҵәарақәарҿы иқәгылан абыкьқәа рҭацәажәара ианалага. «Аурысқәа шәықәҵ ҳадгьыл, мамзар ԥсышьацәгьа шәаҳҭоит ҳәа. Урҭ абыжьқәа ааихсыӷьра рықәымкәа ахрақәа ирныҩуа игәыҭшьаагаха игон. Саҭбеи имацара ауиакәхыз, иҩызцәа зегьы ирбон, амаџьахьедцәа амацәаз ахы ишҭарцалаз. Архәҭа рҭахара абра ишыҟалоз. Ҽырҵасышьа рымамкәа, цхыраарагьы иазыԥшымкәа, атыша аҵа иҭатәоушәа ишаанхаз. Насгьы ирыцхраарц азыҳәан ихылаз аҳаирпланқәа ҩба, ларышьҭит амаџьахьедцәа. Урҭ аҳарак излақәгылаз ала, иԥыруаз уахь инарышьҭуамызт. Аршьаҟа ракәзар, ацхыраараз уахь неишьа рзыҟамҵеит. Урҭ ахьҭатәаз, амҩақәа зегьы кын амаџьахьедцәа рыла.
– Шәабџьар шьҭаҵаны шәҽҳашәҭ, – хыхьынтәи игеит абжьы, цқьа иҵамыз аурыс бызшәала. –  Мап анакәха, шәызегь убра шәҭаҟәаҟәан, абахәқәа еимаԥсаны шәаажуеит!..
Ҵаҟантәи аҭак анырмаҳа, ма ҽырҵысрак анырымба, иаарымаз абџьарқәа рыла ахысра иалагеит. Амина ыршәгақәа ана-ара иҭҟәацуаз ахаҳәқәа рлагон. Адгьыл агәы ҭыԥон, аҳауа амца анаркуан. Саҭбеи дызлаз архәҭа рганахь ала хышьҭыхшьак рзхыҟамҵеит. Ихысыртә еиԥш аҭагылазаашьа рмоуит. Рызегьы ашьац иаҟарартәит.
Сааҭк ашьҭахь ахысра ааныркылеит, амаџьахьедцәа, аха иааҟәымҵӡакәа абыкьқәа рҭаҳәҳәара иаҿын.
– Аурыс ҳәақәа…
– Шәабџьар шьҭашәҵ!
– Мамзар зегь убра шәҭанҳарҵәоит.
– Шәыҽҳашәҭ, шәыҽҳашәҭ!
Саҭбеи илаԥш нархигеит, ана-ара ишьны ишьҭаз. Ҩыџьаҟагьы рыбжьы надыргеит.
– Дабаҟоу амаиор ҳаԥхьагыла?..
– Ацхыраара зҳарымҭозеи?
– Ҳзааргазеи Афганисҭан, ас ҳархашҭуазар?!.
Аха урҭ рыбжьы игоз ада уаҳа аҭак рызҭо ҳәа аӡәгьы дыҟамызт. Уи  моу ацхыраара рзрыҭомызт ирхәызгьы. Зҽаазырҵысыз, аснаипер дааихыиҵәон.
Амаиор Сергеи Северианин, Саҭбеи Абдаа дахьыҟаз дааит. Дааит, аха дышԥа ааии, агәыр аҵа дкылсны, ашьац иҽаҟаратәны, дҳәазаны.
– Иҟоузеи аҩыза амаиор? – рҭагылазаашьа шҽеимыз шибозгьы дҵааит Саҭбеи. –  Ацхыраараз ирҳәозеи?
– Шәхы шәахәа рҳәеит.
– Ишԥа шәхы шәахәа?! –  игәы ҩаҵаххит Саҭбеи.
– Ишԥа умбои, шәҭаха ҳәа ауп иаанаго…
– Аҳәара ариоуп, шәҭаха, – Саҭбеи иааџьеишьеит иаҳаз. –  Ҩышәҩык ауаа рҭахара ус имариоума?!
Амаиор Северианин аԥышәа ду змаз фицарын, ар русаҿ. Дызхагылаз архәҭа, хынтә ашәарҭа иҭагылахьан Афганисҭан, аха ԥсҭбара рацәа ҟамҵакәа, игыәмшәара ихы иархәаны еиқәирхахьан. Аха уажәы ашьацҳәа даҿашәеит. Ҽырҵасышьа имамкәа амацәаз ахы дҭарцалеит. Гхасгьы иҟаиҵаз, аԥшыхәыҩцәа аԥхьа идәықәымҵакәа, аҩхаа дахьыбжьалаз ауп.
– Ус сҳәеит ҳәа, – Саҭбеи «ҩышәҩык ауаа рҭахара ус имариоума», – ҳәа ииҳәаз аҭак ҟаиҵеит амаиор. –  Ацхыраараз идәықәлеит ҳара ҳтәқәа, аха абра ааишьа рымам. Абра ҳхаҿы иқәгылоу рнаҩсгьы, амҩақәагьы аанкылоуп бџьарла ибзиан еибыҭоу амаџьахьедцәа рыла. Урҭ ирабашьны абрахь идәықәлар ҳара ҩшәҩык иҟоу ракәым, зқьҩык ҭахар ҟалоит.– Убри аҟынтә, – уаҳа имҳәакәа иҽааникылеит Сергеи Сергеи-иԥа. Ихаҿы изаамгоз, дызҭашәаз аҟамҟара, ҩшәҩык ила шааԥшуаз иахьицәҭахоз. Иамуӡакәа иҟалар, аҵыхәтәаны ихы шымҩаԥигаша игәы инҭашәаз дназхыәцуан.
Еиҭа амаџьахьедцәа рбыкьқәа рырҿыжра иалагеит. «Инҵәап шәыфатә, инҵәап шәӡы, нас шәабацо абрахь шәмааир» – ҳәа. Уи ашьҭахь иҟалеит, шәымҭақәак аҭынчра. Нас ҵҩа змам ахысра иалагахыит уахьынтәи. Уи оума хыхь, ихагалан, мамзаргьы уа ирыԥшаама ахаҳә дуқәа рыбӷаҵара иалагеит урҭ рахьынтәи акы еиҳа идуз, амра иабылхьаз, цәыббылӡа, Саҭбеи, амаиори ахаҳә иахьадтәалаз, адгьыл цәӷәыхаан (усгьы Афганисҭан адгьыл цәӷәыхааны акәын ишыҟаз) иаарываҳаит. Ахра иҭалан ианаауаз, абжьы шыцәгьаз, ишшәарҭаз иаҩызамызт уажәы. Уи џыџӡа иаангылеит, уаҳа цәгьа азыҟамҵо, зқьы шықәсала ахаҳәқәа зегьы адгьылаҿ ишышьҭоу еиԥш.
– Аҩыза амаиор, – ивараҿ иаангылаз ахаҳә цәыббыл ду илаԥш наҟәганы Северианин иахь ҿааиҭит Саҭбеи –  уара абри еиԥш аҭагылазаашьа акырынтә урықәшәахьан, хаҵалагь уалҵуан, убарҭқәа саргьы срылахәын –  еиҭа убри ахаҳә ду ишәарҭоу ак еиԥш илаԥш нахганы, ацәажәара дналагеит. –  Абар уажәшьҭа хәмшуп абри агәаҩа ҳҭатәоуижьҭеи, аԥсра абла  ҳҭаԥшуа. Аибашьцәа рыҩныҵҟа агәынамӡарақәа ҵысит. Иудыруеит ҳәа сыҟоуп, иаха хҩык ҳҩызцәа, рабџьарқәа шьҭаҵаны уахь ишиасыз. Ҳара уара уоуп ҳазхәаԥшуа, арахь ҿуҭуам, угәы иҭоузеи?
Амаиор Северианин ихы иқәыжь дтәан, иааигәа-сигәа анышә иҵакшоз ахқәа руак иара иқәшәар цәгьа имбо, аха ахаҳә дызватәаз дахьчон макьаназы. Асержант Абдаа иҟынтәи иоуз азҵаара, ус иаарласны аҭак изыҟамҵеит. Иҟаиҵарц иҭахызаргьы ииҳәаша иҿашәомызт. Иара уажәы даҽакын дзызхәыцуаз. Ҩныҵҟала ихы еиҭаз азҵаара, зҭак аҟаҵара иҭахымыз макьаназ уи аҵыхәтәанынӡа ҳәа иҵәахны иман. Аха уажәы Саҭбеи изҵаара аҭак ҟаимҵар ада уаҳа ԥсыхәа имамызт, ҩышәҩык рлахьынҵа иара ихәда иқәын.
– Иуҳәо саҳауеит аҩыза асержант. Абар уажәшьҭа ҩ-шықәса ҵуеит, уареи сареи аибашьра мцаԥшь ҳалагылоижьҭеи. Иахьшәарҭаӡоу ҳанҭашәалакь аибашьцәа мыцхәы иҳацәҭамхакәа ҳалҵуеижьҭеи. Аха уажәы ҳазҿашәаз ашьацҳәа ҳшаҿыҵуа ҳәа схахьы исзаагом. Иубоит, атыша иҭаҳаз  ҳшиҩызахаз. –  Абарҭ рҩыза ажәақәа иҳәарц шиҭахымызгьы, имҳәар амуит. Хәымш рыҩныҵҟала инықәиҵеит, иаақәихит, ацхыраараз агәыӷра аницәыӡ, еибашьрала уажәшьҭа  дышзимиааиуаз аниба, иҩызцәа  злеиқәирхаша, аҵыхәтәантәи ахәыцрахь диасит.
– Ааи, иуҳәаз саҳаит сҩыза ӷьеҩ Саҭбеи, – ҩныҵҟала еибарххара маҷк иааирыԥсыҽит амаиор. – Ԥсыхәа змам ус ыҟаӡам. –  Ихы ҩышьҭыхны иааикәыршан ихагылаз ахрақәа блала иааимидеит. Атыҩ иаҩызаха иаахыкәршан, абџьар зкыз амаџьахьедцәа ықәгылан. Убарҭ зегьы иара ижәҩахыр иқәыӷӷәоушәа ибеит. Ус акәын иагьшыҟаҵәҟьаз. Иара ҵаҟа дышьҭан, Аԥсадгьыл зтәыз аԥшәмацәа игәы иқәгылан. Анышә иамоу аԥсы  ҽрҵасышьа имоу аҳа, ҽырҵасышьа имамызт амаиор. Хьӡи-ԥшеи змаз Асовет Ар, рырхәҭа уа инҵәар акәын, мамзар шьамхыла имгылар ада ԥсыхәа рымамызт. Ихьамҭаз иажәақәа, иара усгьы ихьамҭаны акәын дышцәажәоз, дмыццакӡакәа, уажәшьҭа усгьы дзырццакууааз, иихәыцуаз иажәа инаԥишьит. –  Сара исхароуп аҩыза асержант, снапаҵаҟа иҟаз архәҭа абри аҩыза ашәарҭа иахьҭасыргылаз.
– Ус угәы изаанагазеи, аҩыза амаиор? –  Саҭбеи игәы инархьит, иҩыза ӷьеҩ ихы дахьақәыӡбаз.
– Сара снапала иҭасырхеит, ҩышәҩык аибашьцәа, уажәраанӡа амцашыра иалган иаазгоз.
– Макьаназ ҳаԥсы ҭоуп, Сергеи Сергеи-иԥа.
– Ишҭоу ауп аус злоу, – аарла иҟырҟы иааҭиҳәааит амаиор. –  Сара уажәшьҭа зыԥсы ҭоу аӡә еиԥш схы сыԥхьаӡом.
Саҭбеи дахьтәаз дҩаҵҟьарц ак ааигымхеит. Аха ишьҭахь ала изымариашан ахәы иқәтәаз аснаипер данигәалашәа иҽааникылеит. Уи ус дҩаҵҟьарц зиҭаххазгьы амаиор ицәажәара ауп. «Ихьзеи дыхәжәама?» – иҳәеит гәаныла иара. Аха усҵәҟьагьы иаахтны имҳәакәа днаиазҵааит.
– Аҩыза амаиор, ҳар рҿы еицырдыруа аԥхьагылаҩ, иаанагозеи «Саргьы уажәшьҭа иԥсхьоу аӡә еиԥш схы сыԥхьаӡоит» ҳәа иуҳәаз?
Северианин уи аҭак ҟаиҵаанӡа, амаџьахьедцәа ахысра иалагеит, нырцә-аарцә рызегь еибыҳәан иҟазшәа. Уи ала амч ирымоу изыкәшаны иҟоу иддырбарц рҭахызшәа. Нас иаразнак убас иааҭынчрахеит, абри адунеи аҿы ԥсы зхоу акгьы ықәымшәа. Иааҟалаз аҭынчра, амаиор изы еиҳагьы иџьамыӷәацәгьахеит. Уи аҿымҭра иара изы еибашьран. Ус иаалырҟьан, урҭ абыкьқәа ацәажәара иалагеит. Зды царҭа амамыз ала аурысқәа ларҟәны ирыхцәажәон. Сергеи Сергеи-иԥа иаҳауаз ажәақәа, абзарбзан хы игәы икыдҳала аҵкьыс еицәан. Иԥсы ҿнакаауан. Аибашьҩы, аԥхьагылаҩ уажәы ашьҭахьҟа дианагеит. Дахьтәаз адгьыл даҟаранатәит, урҭ рыбжьқәа. Даҵахеит, хьӡи-ԥшеи змаз, и-Ԥсадгьыл шаҵахаз еиԥш. Убасҟан иӡбеит дызхымԥашаз аус.
– Зыԥсы ҭоу аӡә еиԥш, схы сыԥхьаӡом сҳәазар, уажәазы зыԥсы ҭоу сиеиԥшым азыҳәан ауп. Ус анакәха схы мҩаԥызгоит, сыԥсы ҭалартә.
– Уи шԥа?! –  ар хәҭа аԥхьагыла, амаиор ииҳәарц ииҭахыз, макьаназы ихахьы изаагомызт Саҭбеи.
– Арҭ изларҳәо ала, уаха хәылбыҽханӡа оуп аамҭа анҳарҭа. Амра аҭашәамҭаз  ҳҽынраҳамҭа, ҳҭарҟәаҟәоит.
– Нас ҳаҽраҳҭома? –  дҵааит Саҭбеи.
– Мап, асержант, – амаиор днацралеит –  Абра, шәызегь шәыршьыр аҵкьыс шәыԥсы ҭазар еиӷьуп.
– Аԥсҭазаара азыҳәан еибашьтәуп, – Саҭбеи уажәшьҭа, аԥсреи-абзареи  акәӡамызт дзызхәыцуаз.
– Ҳаибашьыртә ҳаҟазар, сара уи мап, ацәыскуама, – арратә бызшәала акәымкәа, ҭынч аҩызцәа ахьеидтәало аҟны еиԥш даацәажәеит амаиор. –  Ахысра иалагар ҳахьтәақәоу гәаҭан, агранат ршәгақәа рыла ҳҟәыбаса ҳақәырҵоит. Иҟам мап мҩазаҵәык ада.
– Уи закә мҩоузеи?
– Сара сымҩа…
– Иарбан мҩоу уи, уара умҩа? – иҽеимыз цәаныррак ицәа иалашәеит Саҭбеи.
– Иҟоу  умбои сҩыза ӷьеҩ –  гәырӷьаҽҳәашак иҳәошәа, ихыиҿы аалашеит Сергеи Сергеи-иԥа Северианин. –  Ауаҩ иҿагылоу иаӷа иҿы, аиааира  аниызмга, ма иара ихы даиааироуп.
Игеит еиҭа урҭ абыкьқәа рыбжьы.
– Ишәзаанхеит сааҭбжак, аҳәақәа,  шәыҽҳашәҭ акәымзар, ҳәаҵас шәыԥсҭазаара шәалҳхуеит, – абри абжьы урысбызшәала игеит, аха иара изҳәоз дафганын, убри азоуп еилаҟәаҟәан изиҳәозгьы.
– Аах, шәаргьысаргьыхандаз, – дахьиаз дааӷазы-ӷазит амаиор. –  Аибашьра закәыз шәсырбарын,  сшәабашьыртә аҭагылазаашьа сымазҭгьы. –  Нас ибжьы ҩҭицан,  икәша-мыкәша адгьыл зҽаласан, ма ахрақәа ирҿатәаз ираҳартә ибжьы ааиргеит. –  Сара исхароуп сара. Схала ҳаӷацәа ршьацҳәа саҿалеит.
Убасҟан хыхьынтәи идыршәит агранатақәа. Адгьылаҿ илеиаанӡа аҳауаҿ иԥжәози, адгьылаҿ иҭҟәацуази, џьаҳаным ҭыԥны иҟанаҵеит, уи агәаҩара зегьы. Игеит  анна-ара ахы зықәшәаз рыҳәҳәабжь, нас уаҳа рзымҳәо рҽынеиҵырхит.
Дыҳәҳәеит амаиоргьы иҳәҳәаз раҵкьыс ибжьы еиҳаны.
Акапитан Иванов, алеитенант Закаев, асержант Дабрианин, асолдаҭцәа Синицин Абдоков, адгьыл шәҽаҟаратәны сышҟа шәааи.
Шәымҭақәак рыла зыхьӡ иҳәаз  ҳәазаны иааит Синицин ида. Уи агранат аԥҽыха дагахьан.
Ԥыҭраамҭак рызегьы ԥсырхаӡамшәа ахаҳә ду рҽавакны ииан. Адамра бжьы ҭыҩра аҳа иааҭынчрахеит агәаҩара дара рыԥсы ахыц иахьакыз. Ҳаракы ажәҩанаҿы ахысбыжьқәа игоз ирцәымшәакәа, иӡышуа икьыууаз ауарбажәқәа, абри акаамеҭ ҟалараны ишыҟалоз еилыркаазшәа, наҟ инаскьеит. Иҭакка иаанхеит агәаҩара, ԥсы зхоу аӡәгьы дҭаӡамшәа. Ихьамҭахеит адгьыл иахажьыз ажәҩан. Алу дуқәа анымлаго ишеиқәаҳауа еиԥш, акәхеит, амаиор дшылеиқәаҳаз. Уажәы-уажәы ибла иаахгылоз, изҳәаны итәаз, Резан дәыԥшӡак аҿы, ашәҭқәа дышрылагылаз дназԥырҵыз Кристина наҟ дналыхан, лара амц ҳәарҭаҿ дааныжьны, иара аҵаҳәарҭахь дахьцоз азыҳәан. Уажәы иара ихы иҭагьежьуаз, ҳәагәыжьла дҿаҳәазаргьы даанызымкылоз, «аурысқәа аҳәақәа» – ҳәа иахьиқәҿырҭуаз акәын. «Ишәсырбап аурысқәа, ҳәақәоу-иҳәақәаму» – игәы дынҭаҵәааит иара. Нас ишәыра иааҭигеит, ишәимҵацыз иҟәашӡа иҟаз ихарԥ. иааигәа ишьҭаз алаба даахан, ихарԥ амаӷра надҿеиҳәалеит.
– Иҟоуҵо иаанагозеи аҩыза амаиор? –  иҟалараны ҳәа иҟаз азы цәалашәарак иоузшәа дҵааит Саҭбеи.
Амаиор Северианин, дҩагыларц иҽыҩазикуан еиԥш, абри аҩыза азҵаара аниоу, иҽаанкылан иҩызцәеи иареи қьаф уа ԥсабарак аҿы итәазшәа, иаархаан, длахҿыхӡа даацәажәеит.
– Сҩызцәа ӷьеҩқәа, сҩызцәа хазынақәа Афгантәи аибашьраҿ, шәсывагылан хаҵаҵас, саргьы уажәшьҭа хаҵаҵас сшәывагыларц сҭахыуп. Исцәшәыгхаз азыҳәан саҭашәымҵан. Аԥсҭазаараҿ ԥсыхәа змам ҳәа акгьы ыҟаӡам. Сара амаџьахьедцәа схы рысҭоит. Ижәдыруеи, уиала  шәсызҿыхыргьы. Сара убра санхало убри еиԥш хҭыск ҟалар алшоит, шәара аибашьра шәгәы аҳәо шәҟалартә. Ишәыхәараны иҟоу, абри ҳаԥхьа игылоу ахра ауп. Иаҿҟьаз дҭахеит, иаҿысыз деиқәхеит. Абри схала исыӡбаз усуп, даҽаӡәы ихы алаигалар ҟалаӡом. Абзиараз наӡаӡа сҩызцәа ӷьеҩқәа. Шәара ибзиаӡан ижәдыруеит, акомандир ииҳәо ақәӡбара шыҟамло, – иҳәан, абираҟ шкәакәа ҩышьҭыхны, аҳаракыра дхаларц аҩадара дҩаҿалеит.
Ирҳәоит «аԥсы ҵаауп» – ҳәа. Аха аурыс фицар, амаиор, Сергеи Сергеи-иԥа Северианин, иԥсы ҵаамызт уажәы. Уи дкыдлеит аҩадара, иԥсҭазаара зегьы аҩадара дышкыдыз еиԥш. Аха уажәтәи аҩадара, ҵыхәтәантәин иара изы. Зегь реиҳа зхалара уадаҩыз, зегь реиҳа зылбаара цәгьаз. Анцәа ауаҩы иԥсы анихеиҵо дызкыдиҵо аҩадара. Уажәы аҩадреи –  иареи ракәын еиҿаԥшуаз. Уаҳа даҽакы, игәалашәарцгьы, ибарцгьы иҭахымызт, аха Кристина илуамызт. Дааины аҩадареи –  иареи рыгәҭа дыбжьагылеит. Иблақәа дырхыҵуамызт. Иара блала наҟ днаскьеигон, Риазантәи ашәҭқәа рдәыԥшӡаҿы хышықәса раԥхьа иахьеиԥырҵыз ашҟа. «Сара сахь уаарц аума аҩадара узкыдлаз» – иқәҿылҭуан лара. Иара аҭак изыҟаҵомызт. Иԥсы акыӡӷы икыдхалан аҩеира даҿын. Зынгьы ус ибахит, Кристина ашәҭқәа ҟәшәаны аибашьра ахьынтә дахьыхынҳәыз, дгәырӷьаҵәа диԥылазшәа. «Абарҭ ашәҭқәа уара узы исыҟәшәеит» – ҳәа иқәҿылҭуазшәа. Аха уажәы иаҳауаз ахысбыжьқәа ракәын. Игахьаз раҵкьысгьы, имгац еиҳаны. Ԥсыла зегьы дырԥырҵхьан, акы заҵәык аус зуаз игәы акәын. Аԥсҭазаара аҟынтәи иаҳа-иаҳа наҟ анаскьара даҿын, уажәы иаҳа-иаҳа аҩадара дышхалоз еиԥш. Зны заҵәык дхьаԥшит ишьҭахьҟа,  ашьыжьтәи аӡаӡа еиԥш, иҩызцәа ахьҭаԥсаз. Аха урҭ аӡәгьы димбеит, уаҳа ибараны дшыҟамыз еиԥш. Нас оуп амрахь данхьаԥш. Аҵәа ҟаԥшь амахә иҿшәаны, икәкәаӡа ианлеиуа еиԥш, ашьа ақәҭәоушәа, иуаркалеиуа, дгьыли-жәҩани ахьеивҵарсу ашҟа алеира иаҿын.
– Бзиала амра, – ибжьы наиргеит еиҭа илаԥш нахганы.
– Умҩа бзиахааит, уахьцо иашоуп, уаҵәы сангыло усымбаргьы, наӡаӡа ушысгәалашәало удыруазааит, – ҳәа аҳәазшәа илымҳа иааҭыҩҩит.
– Амра, еилукаама сгәы иҭаскыз? –  еиҭа ибжьы наиргеит, абӷацымкра иаҿалан иҩеиуаз, аурыс еибашьҩы.
– Уара уҩызцәа рыԥсҭазаара еиқәурхарц амҩа уқәуп. Сара есышьыжь сызгылоугьы, ауаа  аԥхара рысҭарц азоуп. Нас уареи-сареи ҳеилибамкаар ҟалома…
– Уԥхара  сцәыӡуеит, аха сахьеилукааз сгәы арыӷәӷәоит. Уара есышьыжь угылацыԥхьаӡа сугәалауршәома амра?..
– Сара усхашҭраны сыҟаӡам, – наҟ инахараӡаны абжьы геит амра.
– Ус анакәха, – имч ааизганы амрахь ҿиҭит амаиор, – уаасзыԥшы шәымҭақәак. Уара уанҭашәо, сыԥсы уцҭашәарц сҭахуп. Убри азоуп аҩадарагьы сызкыду.
Ахәы даныҩхала, абираҟ шкәакәа иҳаракны иҩышьҭихит. Уи иаанагон, снеиуеит шәара шәахь аҭынчра сыман, шәсызԥшыз, амаџьахьедцәа ҳәа. Иаргьы ишьаҿақәа еихҳәаны, иарбанзаалакь хыларҟәра ҳәа имаӡамкәа рышҟа иҿынеихеит. Дара рхы-рҿы еиқәаҵәақәа Ирҿачыз рԥаҵақәа бабаӡа, рхаԥыц ҩеижьқәа еихҳәаны аччара иаҿын, рыбжьқәа нырцә-аарцә ахрақәа ирныҩуа.
– Аурыс аҳәажә, ушьапала уқәаџуа уаҳзааит акәу! –  ҳәа ҿааиҭит, аҳаԥы  цәыҵаха еиԥш, злакҭа ҭылашьцааз, уаҩы еимахәаџ гыгшәыгк. –  Наҟ икажь убираҟ шкәакәа, уара аҭынчра аазгаз уаҩӡам.
Амаиор иикыз абираҟ, ашьшьыҳәа ҵаҟа инышьҭеиҵеит. Уи  иауалыз ҟанаҵеит, уаҳа иаҭахны ҳәа иҟамызт. Иара  иҽыриашан даагылеит, икәша игылаз агыгшәыгқәа рлакҭақәа дырхыԥшыло. Нас, урҭ илаԥш нарыҟәганы, иԥсы зыцҭашәараны иҟаз амрахь днаԥшит. Уи агәҭа дагәылибааит Кристина, лышәҭқәа кны. Убри нахыс амреи Кристинеи наӡаӡа ицәыӡит. Амаџьахьедцәа рыччабжь иаалыҩҩит, ицәамаҭәа аҵаҟа иаҵакнаҳаз агрантақәа рҭҟәацбыжьы.
Мраҭашәарахьтәи ашәаԥшь, амаиор, Сергеи Сергеи-иԥа Северианин ишьа алаҭәазшәа, ажәҩан агәы арҟаԥшьуан.

* * *
Наҟ хара, аԥша иқәнарҵәиаауаз ацәқәырԥақәа, амшын агәы ашьаҟа дуқәа аладыргылазшәа аҽышьҭыхра иаҿын, ана-ара. Еиҳа иӷәӷәаны аԥша зҵасуаз, мамзаргьы иагәыҵакны иаазгоз, аныԥсыҽхалакь, ажәҩан иалҩрызшәа агәаԥ-саԥҳәа амшын иахьалаҳауаз игәыҭшьаагаха рыбжьқәа гон. Аԥҭа еиқәаҵәақәа Ахра иазымариашан иааихагылаз, реиқәара, еиқәара ацнаҵон. Уажәазы  џьарак рҽааныркылеит. Абри ажәҩан зтәу ҳара ҳауп,  ишаҳҭаху ҳхы мҩаԥаагоит, уара узусҭада» – ҳәа рҳәоушәа. Ааи, ажәҩанахьтә акәымкәа адгьылаҿгьы, акгьы даԥсамкәа дҭадыргылахьан Ахра Абдаа.
Ацәқәырԥақәа аԥаҩ ишасыц иасуан, аки-аки еишьҭагылан, рымчқәа еицырхыраауа. Аха аԥаҩ дара ишырҭахыз иԥыххааса ианырзықыәмҵалакь, рыԥсы рылышәшәазшәа, ихышәҭны рышьҭахьҟа еиқәҭәон. Аибашьра адәаҿы, аԥхьа ижәылаз анҭахалакь, ашьҭахь инеиуа шжәыло еиԥш, иҭахаз ацәқәырԥақәа ирышьҭагылаз, аԥаҩ рхы адԥырххауан. Цәқәырԥақәакгьы аԥаҩаҿ инеиаанӡа, дара-дара ахьеидыкшалоз, ирхылҵуаз ацыԥхьқәа Ахра игәыдҭәалон. Аамҭа ахьшәашәарахь ишнеихьазгьы, иҿаҭәоз шушәа акәын ишибоз. Избанзар, иара ҩныҵҟала деилашуан, амшын шеилашуаз еиԥш. Амш ахәлара аҽазнакуан, аха асқьала дықәҵыр иҭахымызт Ахра. Ҭырқәтәылатәи аӷба шымаауаз шибозгьы абри аҩыза амшын цәқәырԥа, ишаанамышьҭуаз шидыруаз, ҩныҵҟала акы дашьаҳан даман. Аԥдан зшьоу атҟәа аихатәы шьаҟа иадҳәалоу  диҩызаха дшьаҳаиҭханы дгылан. Иагьа ҟаларгьы, аԥсҭҳәақәа рлакҭақәа ҵыршәааны ишихәаԥшуазгьы, иԥсы еиҩигон. Аха ишҟа алаҟәра ианалага, аҳаԥшьа дыҵахҩоушәа дхәаҽит. Иара аԥсҭҳәагьы, амҵәыжәҩа еиқәаҵәақәа, еиҳа-еиҳа еидыԥсыло, агәышҵа, дыҵахәаҽырц аҭахызшәа илеиуан ишҟа, ажәҩан аҟны ихьамҭоу акы ақәҳазшәа. Убасҟан аԥшатлакәи, ацәқәырԥеи, аԥҭа  еиқәареи днарылаҵәааит.
– Уааила аԥсҭҳәа еиқәаҵәа, уара жәҩанынтәи исзаауго аиқәаҵәара аҵкьыс, адгьылаҿ сыԥсҭазаара еиҳагьы еиқәаҵәоуп.
Убасҟан аԥсҭҳәа иагәылҩҩызшәа иаҳаит бжьы хьамҭак, ауаҩытәыҩса ибжьы еиԥшмыз, аха еилыкка  иуаҳауаз.
– Сара ҵаҟа сызлеиуа, уара уԥсҭазаара сыреиқәаҵәап ҳәа акәӡам, адгьыл сырԥсаарц азоуп. Сынтәа аарҩара шәгәы кыднахит ауаатәыҩса.
– Аарҩара мацара акәӡам, ҳгәы кыдызхыз аԥҭа еиқәаҵәа, – икәша-мыкәша аԥҭа еиқәара дналацәажәеит иаргьы. –  Ауаатәыҩса ҳара-ҳарагь ҳгәы кыдибахит…
– Уи шәара ишәусуп ауаатәыҩса, – иаҳа-иаҳа абжьы ааигәахон, иара ахаҭа шааигәахаз еиԥш аԥҭа еиқәара. –  Ус сҳәеит ҳәа, шәара ауаатәыҩса адгьылаҿ шәышкәакәазҭгьы, саргьы ажәҩанаҿ сышкәакәахон, шәара сшәеиԥшуп саргьы…
– Убри оуп нас иҳахьыз уаргьы-ҳаргьы –  изааигәаӡахаз аԥсҭҳәа днацәажәеит Ахра. –  Уара аԥшатлакә уацҟьоит, ауаатәыҩса, ҳара-ҳара ҳақәибахуеит.
– Ус анакәха, сеиқәаҵәоуп, аха шәара шәаҵкьыс ахшыҩ сымазаап сара, – ауапа еиқәаҵәа дылаҳәоушәа, аԥҭа еиқәаҵәа неихаԥеит Ахра.


* * *
Гәмысҭа нырцә-аарцә аиҿахысра иаҿын. Ақырҭқәа иаарымаз абџьарқәа зегьы рхы иадырхәон. Адгьыл абылуан. Ус хрыжь хрыжь иааҭынчрахеит. Нырцә-аарцә абџьарқәа рҿы еихаркит. «Шәара шәоуп ауаатәыҩса ауаҩы ҳиқәкны икылԥшны иаҵхо, акәымзар, ҳара аӡәгьы даҳшьыр ҳҭахӡам» – ҳәа рҳәозшәа. Саҭбеи дызватәаз ахаҳә, Афганисҭан данеибашьуаз, амаџьахьедцәа ахьрыкәшаз дызватәаз ахаҳә еиԥшын. Уажә ихәыцрақәа уи атәыла харахь инаиршәит. Амаиор, Сергеи Сергеи-иԥа Северианин, иҩызцәа еиқәирхарц амаџьахьедцәа иҽрыҭан иҽанԥижәа, иҭахаз рнаҩсгьы, иаанхаз азныказ иҟарҵо иақәымшәо ианаанха, Асовет еибашьцәа, ашьац рҽаҟаратәны ишьҭаз гылеит. Убасҟан дыҳәҳәеит Саҭбеи Абдаа.
– Аибашьцәа, амаиор дызлацаз амҩала шәсышьҭал…
Урҭ халеит еимга-еимцарак ала. Реидыслара шьаарҵәырахеит, амаџьахьедцәа ҭарханы, рхы иақәиҭхеит. Уи усҟан…
Аха уажәы?..
Уажәы ауп аус злоу. Саҭбеи дазхәыцуан, ирԥеиԥшхозеи, Аԥсни аԥсуаа жәлари ҳәа. Ақырҭуа еибашьцәа рнапахьы иааргахьан, Аԥсны абжеиҳарак Аҟәа налаҵан.
Гәмысҭа амшын иахьалало инаркны, хыхь ашьхақәа рҟынӡа, дгьыли жәҩани рҿы шьҭабжьык мго иааҭынчрахеит. Убысҟан илаԥш ахьынӡа наӡаа-ааӡоз ихала дыҟазшәа игәы ааҿыӷьоит Саҭбеи. Насгьы игәы ааҭӡыӡааит, иҭацәхама ҳәа Аԥсны.
– Аԥсны Анцәа иҭоумырцәын, иҭацәааит Аԥсны иақәлаз р-Ԥсадгьыл, – ҳәа азҵаара изҭаз аӡәы диацәажәоушәа ибжьы ааиргеит Саҭбеи.
– Ухала узцәажәозеи Саҭбеи, – зҽыларҟәӡан ишьҭахь ала иааиз Мирод ибжьы ааиргеит.
– Аа, Мирод бзиа, – ашырҳәа даагылт Саҭбеи.
– Утәа Саҭбеи, – Саҭбеи имахәар аанкылан длаихеит Мирод, – абарҭ алақәа ианҭынчроу ауп, аснаиперцәа кылатәан ианхысуа.
– Уара аибашьраҿ уҟазаара ахәҭан Мирод, уқәра ахьынӡа неихьоу, насгьы Аԥсны ауаҩ ҟәыш даҭахыми.
– Аԥсадгьыл аныҟамлалакь ауаҩ ҟәыш дзуҭахузеи Саҭбеи, – иадара хьамҭак даҵазшәа акәын деилаҟәыбаса дыштәаз Мирод. –  Сара соума ихьаау, сара схы акәара иҭабааит, ҳҿар аҭахара иаҿуп. –  Наҟ иҵаулаӡан иалӷырӡқәа иблақәа аадырцәаакит. Ихиҿы еснагь игәылҭәаан ақьиара зқәыз уажәы уахьиҿаԥшуаз, даарыцҳаушьартә акәын дшыҟаз. Ихиҿы еиқәара ԥшӡа, аԥшӡара ацәыӡны акәын ишыҟаз. Иара инаӡа-ааӡаз анхаҩ нага, Аԥсны ахьаа иаснагь изхьааз Мирод,  жәа иҳәомызт дымхәыцкәа. Ухәыцырц азы зны ухәыцроуп –  ҳәа ззырҳәоз уаҩын. Шамахамзар иҟәышра азыҳәан, (абра ҳара ҳҿы ишыҟалало еиԥш) дызҭахымыз аӡәы дыҟазаргьы, Абжьыуааи –  Бзыԥи рыбжьара, дыздыруаз зегьы ихырхәан аԥсшәа иарҳәон. Уажәы адгьылаҿ дахьыҳәазоз зцәа зхыҵхьаз ицәамаҭәақәа ишәызи, игәышԥы илықсәуаз, иԥаҵа ҟәашқәеи, уахьихәаԥушаз угәы дрыцҳанамшьар ҟаломызт. Аха иагьа ус акәзаргьы, жәҩанахьынтәи илбааз ԥаҳамбарҵас акәын дшыҟаз. Аибашьра иалагеит ҳәа аниаҳа, иаб иҟама наимӷаҵан, еиха ццышә аашьҭыхны, «ахәыҷқәа бырхылаԥшла, сара еибашьра сцеит» – ҳәа иԥҳәыс иналаҳәаны иашҭа дынҭыҵит.
– Ааи, иҭахоит аҿар, иҭахагәышьоит, – игәы нышәгәалк нкыдҳалазшәа даацәажәеит Саҭбеи. –  Излазбо ала иахәҭоу абџьар ҳмоур, иҵегь ҳацәҭахар ҟалоит.
– Сара исмаҳац, сагьамыԥхьац шәҟәыкаҿ аибашьра аҭоурыхаҿ, аӷа иабџьар имхны иара уиабашьуа, – иикыз автомат, нарҳәы-аарҳәуа дахәаԥшуа иажәа инациҵеит Мирод. –  Сара абџьар сызҭахуадаз, сҟамеи сеихеи роуп аҩнынтәи иаазгаз. Ашәарыцага шәақь еимҿаԥа исымаз, ҩымз раԥхьа ҳқыҭа иалалан иҳамырххьан. Урҭ аибашьра ишалагоз рдыруан азы, ҳара ҳтәқәа рнапала Аԥсны зегьы ирымырхит абџьар. Ҳара ҳтәқәа рнапала акәын иаснагь ацәгьарақәа злаҟарҵоз ақырҭқәа. –  Нас ихараз хәыцрак игәалаиршәарц иҭахызшәа, ихи-иҿы иқәыз ахьамҭара иаҳәон, Аԥсны иахҭнагахьаз агаәҟрақәа дышрызхәыцуаз. Уи ихәыцра ашаха иацраҳәаны иааигозшәа, ишҟа даарыхо, Саҭбеи днеиҿаԥшны, иҳәар иҭахымкәа, арахь имҳәар ада ԥсыхәа имамызт. –  Ҳара ҳтәқәа рнапала Аԥсны иахҭнагахьоу рацәаӡоуп Саҭбеи. Иара абржәгьы ҳрымҭиааити. Абарҭ исҳәо ажәақәа, ашьа иаласҭәоушәа ауп ишысҳәо. –  Нас, Гәмысҭа нырцә илаԥш ахьынӡанаӡоз, ладеи-ҩадеи инахганы, автомат ижәҩахыр инкыдҵашәа даацәажәеит. –  Лакәушәа ауп ишыҟалаз абри иску автомат агашьа. Иҟасҵагәышьооз, сеиха цҳафыр кны ҳаҷкәынцәа срышьҭагәышьан. Уахык ԥшыхәра ҳәа ицоз срышьҭалеит. Дара срымгарц иалаган ус рҳәеит. «Уара уаҳԥырхагоуп акәымзар акы уҳахәаран уҟам», «Шәара шәмиӡацызт, сара Заадан  сцаны ашәарах анысҟәаҟәоз» – сҳәеит саргьы. «Уи шәарыцаран, абри еибашьроуп» – рҳәахит дара. «Аибашьраҿ ауп ашәарыцара ахьаҭахыҵәҟьоу» – ҳәа схы сырҽхәеит саргьы. Исмуӡошәа анырба иақәшаҳаҭхеит. Ҳдәықәлеит Гәмысҭа амшын иахьалало ашҟа. Аӡы ҳӡаалан ауп ҳшырыз. Аиаша уасҳәап, ауаҩы ԥшыхәра данцо шаҟа игәиҽаниҵозеи. Ԥсаатәк амахә инықәԥрааргьы амҵәыжәҩа ашьҭыбжь саҳауан. Сыблақәа убас иҵархеит, уахынла изларбо, анаԥшыга скылԥшуазшәа. Ақырҭқәа наскьазар акәхап иҭацәыз аҩнқәа ҳнарывс-аарывсуа, аԥҳәызба асасцәа дырхагьежьуа амаҵ анылуа еиԥш, ҳшьапԥынҵа ҳақәгылан ҳнеиуан. Сызцыз арԥарцәа, цәырҟьа-цәырасрак ргәаҽаннаҵазар акәхап аҩнылаҟә ашьҭахь рҽнаваркит. Сара урҭ рааҭгылара гәаысмҭакәа, шьаҿақәак ԥхьаҟа иныҟасҵеит. –  Мирод Саҭбеи изеиҭеиҳәоз ажәабжь, ак ицәагымхарц иҭаххазар акәхап, иҽаанкылан даазхәыцны, еиҭа иажәа дналагеит. –  Адгьыл дааҵыҵызшәа, автомат зыхәда иахшьны згәы иқәыз саԥхьа даагылеит.
– Ҳара уаҳтәума? –  дҵааит қырҭбызшәала, иара, шьаҿак сара сахь дааиҭаԥашәа. Али-аԥси ахымҵит. Уажәы избазма сара анхаҩы  аиха аҟьашьа. Сеиха атыҟә ала илымҳарҭа шыҟоу икыдысҵеит. Уи акәхеит, аҟыт изымҳәа саԥхьа длеикәаҽит. Сыхҭырԥа аасыхкәыцәаан, иҿы еихагәаны иҿасҳәеит. Иавтомат ааихыхны, аҷапырхәақәа, смаҟа иавҵаз аавҵхны, инапқәагьы-ишьапқәагьы ҿасҳәеит. Аиадара ашьҭыхра уажәы избазама, аԥсуа нхацәа шәышықәсала иадара шьҭыхрамзаи ҳазҿыз, насгьы иара ацәабаа еиԥшызма Қәабчара ахрақәарҿ илбаазгахьаз абӷабқәа, сҟәаҟәа днықәыжьны Гәмысҭа сыҽналажьны снырит. Аҩны сыҟоушәа схы збеит, ҳара ҳганахь санааи. Исыгәҭыхаз сҩызцәа, сара исышьҭаланы, иахьакәым иагар ҳәа акәын. Инеиҵыхны ҩынтә атрышә сасит, уаанӡа ишеибаҳҳәахьаз еиԥш. Уа ҳаицәыӡыр зхала аӡы ируа атрышә дасыр акәын. Аха дара рхабар, акыр аамҭа иҟамызт. Саҭбеи қәрала сахьынӡа ааихьоу убоит, убри ауха аҟара сыԥсҭазаараҿы схы гәыбӷан асҭо сҟамлацт. Сара иаснагь зыгәра зго Анцәа ду имч ала, аԥаҩ иаахеибаҳәалеит рыхҩыкгьы, сыбгалаџқәа, џых-џыхӡа.
– Абри азакәын уаагарц заҳҭахымыз, – иҳәеит руаӡәк, агәаӷ аҵамҵакәа, аха имҳәар ада ԥсыхәа имамкәа!
– Иҟалеи саажәгазар, – алашьцараҿ ҳара-ҳара цқьа ҳаибамбо ҳахьеидгылаз. –  Сышәцәырӡама, сышәцәырӷьычма, шәсырԥхашьама. –  Аҵәы нарыласҵеит саргьы.
– Ааи, уабсҵәҟьа ҳгәы иаанагеит уанаҳамба, – зыбжьы ҵаӷаз, афрангь аҳәа еиԥш ицаҳауаз, сызцыз аԥшыхәцәа рҩызак.
– Нас шәгәы иаанагама, ақырҭқәа шәансцәырга, – еиҭа аҵәы налаҵаны, ажәа «шәансцәырга» снақәыӷәӷәаны исҳәеит, – уа срылатәан аӷаџаҳәа ҳархәҭақәа ахьгылоу расҳәоит ҳәа.
– Уанаҳамба, ҳгәы иаанамгаз ҳәа иҟоузеи, – иҳәеит ахԥатәи абжь гәаҩа аҳаԥшьа дҭацәажәоушәа. –  Ақырҭқәа ахьхацәоу атҟәа иҿоуп. Ҳҩызцәа рҿы ҳабла ҳазхымтуа ҳҟоуҵон. Ауаҩ бырг ԥшыхәра дырган, ақырҭқәа дрытҟәеит ҳәа ахьӡ ҳхуҵон.
– Шәара саажәгама, сара мчыла сшәыцааит, – саҟәыҵуамызт саргьы аҵәы рылаҵара. –  Насгьы шәгәы изаанагазеи, сара ус имарианы ақырҭқәа рнапы самԥыхьашәоит ҳәа.
– Аӷацәа рнапы, ҳауп зҳәоу аибашьцәагьы амԥыхьашәахьеит. –  Раԥхьа иаацәажәаз зынӡаск сгәаар ҳәа дшәаны иааирԥсыҽит.
– Соуп зҳәо аибашьҩы, аӷацәа рнапы дамыԥхьамшәароуп, – еибашьҩы дук сакәушәа сҽаасырӷәӷәеит саргьы.
– Иақәшәашьа ихаҵашьоуп, – абжьгәаҩа аҳаԥшьа дынҭацәажәеит.
– Уа уиашоуп, – сҳәеит саргьы. Иџьасшьеит абри сышьҭахь еиқәԥах иҿаҳәаны ишьҭаз ауаҩы дахьырымбацыз. –  Шәара сыҷкәынцәа, аергь ашәа ҳәо шәарыцара шәцахьоу?
Ԥыҭраамҭак ҿырымҭит рыхҩыкгьы. Алаф рылсхуа џьыршьазара акәхап, нас руаӡәк даацәажәеит.
– Аергь ашәа зҳәо ишәарыцо иоуп. Ҳара иахьатәи ҳашәарыцара лҵшәадахеит. Аӡәгьы даҳԥыхьамшәеит, аиҳараӡак уара уԥшаара ҳахьашьҭаз иахҟьаны.
– Мап, – сҳәеит сара. –  Уахатәи ҳныҟәара, даараӡа алҵшәа ду аиоуит. Ажәеиԥшьаагьы, иимфац-иимжәыц дадимыжьлеит. –  Иныҵакны аергьашәа аҳәара сналагеит.
– Анцәа иынс абри Мирод дышҳалахәмаруа, – днацралеит абжьы ҵаӷа.
– Ҳахәмарыртә, ҳаччартә ада Анцәа ҳаԥхаьҟа хьаа ҳаумҭан, аԥсуа жәлар. Шәихәаԥш итҟәаны иаазгаз. Аибашьцәа ишԥарҳәои «абз».
– Абри ҟалашьас иҟалеи, – иибози, иаҳауази изхамҵо дгылан абжьгәаҩа. –  Адгьыл дыҵыҵма, ажәҩан далыҩрыма?!.
– Ааи, ус ауп, – сҳәеит саргьы, исцәыӡыз с-Ԥсадгьыл абжа сахьықәгылаз, агәырӷьара снаҭо, суаҩны схы збо. –  Ааи, ааи Анцәа дсиҭеит. Ажәҩан агәы ааимҟьаны длаишьҭит, хы-кәрбанс ауаса ацымхәрас. Амҩан ишәасҳәап иҟалаз шыҟалаз, ҳәа нарасҳәан, ишьапқәа ааԥыртланы, дҳаԥцаны ҳҿынаҳхеит. Автоматгьы шсоуз абас ала ауп Саҭбеи.
Аҿабызшәа бзиа зҿаз уаҩын Мирод. Уи иаԥсуа бызшәа, аԥҳәызба ачамгәыр арҳәаҩы лнацәкьара ԥшӡақәа арахәыцқәа ианырхьысуа иаҩызан. Ашьха цыха ӡыхь еиԥш, ицқьакәакәараӡа иҟан. Иаргьы иҳәалон, «аԥсуа бызшәа здыруа, ԥсыуаҵас рхы ирзархәом» – ҳәа. Усгьы нациҵон. «Ажь ззымҭаауа, уҵла дықәуҵар, уӡахәа ҽааны иумыхәо иҟәаҟәаса иқәиҵоит» – ҳәа.
Гәмысҭа аҵыхәахь, ақырҭқәа рыбзарбзанқәа, Ешыра ақыҭа иалахысуа иалагеит. Аибашьыга ҳаирпланқәа ҩба еишьҭаххы Ҳабҩы иҩахҟьаны, азынказ рҽыларҟәны, абзарбзанқәа иахьрықәрыжьуаз аҭыԥқәа даргьы абомбақәа нкажьны, амшын агәы инхыпҟала ицеит.
– Ааи, алақәа, ҳ-Аԥсадгьыл агәы иқәгылан, ҳ-Ԥсадгьыл шԥарбылуеи. –  Игәы дааҭаӷызит Мирод. –  Урҭ аҳаирпланқәа казыжьуа  бџьар шҳамам рдыруеит азоуп ас рҽыларҟәӡаны изыԥыруа. Аха абџьар аҵкьыс еиҳау Анцәа дҳамоуп. Абри ҳҵеи иаҳхагылоугьы иԥырхагамхар, џьара ҳашԥакылимгари…
– Иԥырхагахар? –  гәынамӡарак шимаз иныԥшуа, Мирод ииҳәа ажәа инаԥишьит Саҭбеи. –  Иудыруазар акәхап, аибашьра ианалага, уааанӡа иара ивагылаз, Тҟәарчал иалахысуеит, Очамчыра араион абжа ргеит, Аҟәа рнапаҿы иааргеит, Гагра ргеит, иаанхаз ҳажәлар еиқәҳархап, арҭ ҳзыриааиуам ҳәа ишиҿагылаз.
– Ус аниарҳәоз уа сгылан сара. Иара зынӡаск ихиҿгьы имԥсахит, ҩныҵҟала еиҳагьы иҽирӷәӷәеит, аха иблақәа агәаӷ рхылеит. Убасҟан ииҳәарызеишь ҳәа иԥшны игылаз ажәлар рахь ибжьы наиргеит.
– Аԥсуа жәлар сашьцәа, иҟоуп агаанагарақәа, «ақырҭқәа ҳзыриааиуам ҳаҽраҳҭап» – ҳәа. Иахышәҳәаауазеи.
Сара геи-шьхеи, шьарда сныҟәахьеит, аха исмаҳацызт, убри еиԥш аҳәҳәабжь дыдра шьҭабжьымзар. Зегьы еицҿакны ирҳәоз акакәын, «аӷа ҳаҽиаҳҭом, ҳ-ԤСадгьыл ҳахьчоит» ҳәа. –  Мирод ииҳәоз иҵегьгьы инациҵарц иҭахын, аха убасҟан аԥсуаагьы бзарбзанла ахысра иалагеит Аҟәаҟа. Мирод еиқәаз ихиҿы цәышхеит. Ԥшацәгьак хыслазшәа иблақәа еиҵалеит. Иавтомат убас ирӷәӷәаны иаанкиылеит, жәаҩык ахозаргьы ирзимамхуа. –  Аа, Аҟәа, Аҟәа, – дааӷзы-ӷызит Мирод. –  Ҳнапала уҳамблыр ада ԥсыхәа ҳамамкәа, ҳашԥаҟаиҵеи Анцәа. Сара Аҟәа салалан санныҟәоз, иӷәӷәаны сшьапы ықәсыргылаӡомызт адгьыл. Шәышықәсала згәы ҭадырҷаҷахьаз, агәы ҭаԥысҽыр ҳәа сшәаны. Иубоит уажәы уахь ицо абзарбзан хқәа. Ҳажәлар абжеиҳараҩык залымҵит. Шьоукгьы  алҵра рҭахымхеит. Уажәшьҭа иалҵырц рҭаххазаргь иалзыжьуада, цәҟьарас иҟаҵаны ирымоуп. Уа, Анцәа суҳәоит, – ибжьы ҩеиҵихит ажәҩан ахь ихы ҩышьҭыхны, илахь-иџыьмшь ааӡатәны Мирод. –  Амашәыр иацәыхьча, хәыҷи-дуи ҳауаажәлар, итҟәаны раҳҭны қалақьаҿ иҟоу.
Мирод лымкаала уаниҿаԥшлакь, аԥсҭазаараҿ иумбацыз, аха иубарц иуҭахыз хаҿны дубон. Аԥсы цқьа Иаса-Қьырса зыԥсыцқьареи, ауаарзы абзиа ахәыцра иахҟьаны, аџьар иадырчаԥалаз ихи-иҿы еиԥш акәын Мирод ихи-ҿы шыҟаз. Уи аԥсҭазаараҿ цқьа дышгәаҭамызгьы, аԥсуа Иаса-Қьырса ҳәа изуҳәартә акәын дшыҟаз. Игәыӷрақәа зегьы Анцәа иахь акәын иахьыҟаз. Иара иҳәалон, «Зыгәра умго, уара иутәӡам» – ҳәа.
Нырцә-аарцә абзарбзан хқәа реигәыдҵарақәа неиқәтәеит. Ажәҩан ашҵа  аԥҭақәа  анаҵалалакь еиԥш Мирод ихи-иҿы лашарак нықәлеит. Иблақәа, ашәахәа зхыԥсылаз аӡыжь еиԥш иаахылашааит.
– Сыԥсы шҭоу Аԥсны, хысыбжьык ықәмыҩҩуа иҟалар, нас сыԥсыргьы сыԥсра ԥсрамызт.
Аха ахысбыжьқәа реиқәтәара дахьымӡеит Мирод. Дҭахеит, Аҟәа агаразы ажәыларақәа руак аан, Саҭбеи Абдааи, иареи еиваҩны ишхысуаз Мирод иаразнак дааҳәит ажәҩан ахь, аха ажәак изымҳәеит. Иблақәа хтын, иаснагь дызҵаныҳәоз ажәҩан даҵаԥшуазшәа. Саҭбеи Мирод иаԥхьа днашьамхнышлеит, аха иблақәа ахҩара изымгәаӷьит. Дахымыццакит Мирод иблақәа рыхҩара. Иԥсҭазаара зегьы  зыдҳәалаз и-Ԥсадгьыли, ижәҩани дацәыхараитәыр иҭахымхеит. Иара убас акәын, Иаса Қьырса аџьар  данаддырҟацалагьы, иԥсы шихыҵхьазгьы иблақәа шааԥшуаз…


* * *
Аԥсҭҳәа еиқәаҵәақәа бааӡажжыраӡа акәын ишыҟаз. Ибааӡан избанзар еиқәаҵәан. Ахра Абдаа. Иқәҵәишоз аԥҭа еиқәаҵәақәа, рнапы еиқәаҵәақәа гәышҵақәа рыла  дшыршьышьуазгьы, ицәа-ижьы дара рҟынтә ԥсык ахаломызт. Наҟ, иахьанӡа илшоз дрыгәҭасуан, аха инапы рылашьшь ицон. Хара днаԥшырц, иҭахын, аха аиқәаҵәара иауамызт, инаԥшра ашәаҳауан. Убасҟан, аԥсҭҳәа еиқәаҵәақәа ацәажәара иалагеит.
– Уааӡырҩы арԥыс, – еиҳа зхыҵуаз аԥҭа еиқәаҵәа акәхап, ацәаакыра иҿаҳәо илымҳа инҭанаҳәеит. –  Уара ухшыҩ макьана имшәыц. Ишәуа акыр ҭоугьы здыруада. Ус анакәха, уаҵкьыс здыруа уҽрыдкыл.
– Сара издыруеит, схы хшыҩ дук макьаназ ишҭам, аха ахшыҩ ҭасҵозар, аиқәаҵәа ҭасҵараны сыҟаӡам. Аиқәаҵәа  ахьыугалакгьы еиқәаҵәоуп.
– Ааи, уара абзамыҟә, – абжьы ҵәыҵәӡа иҿаԥхьа иааиҿагьежьит, ԥсҭҳәа мацәыск, – иахьа аиқәаҵәа оуп хшыҩсгьы иҟоу, амчгьы змоу.
– Уи шәара ишәымаз, шәеиқәаҵәарагьы, шәыхшыҩгьы, шәмчгьы. –  Аԥҭа еиқәаҵәарақәа дыргәлаҵәааит Ахра. –  Сара ашкәакәа оуп исҭаху.
Аԥсҭҳәақәа реимҟьара аччабжь еиқәаҵәак аалыҩҩит. Нас иааикәҵәиашан рыхьшәашәара иқәрҭәеит. Иаргьы днеиқәыбааӡеит, ихы инаркны ишьапы аҟынӡа. – Иабаҟоу ашкәакәа? –  еиҳа зымчыз, ԥҭеиқәаҵәа ҟәҵәак абжьы геит. –  Макьана иижәыша аӡыхь ахы ыҵнамхыц, арахь ушыбзамыҟәыз уаанхеит, – еиҳа-еиҳа илымҳа аҭаҟаара иаҿын аԥсҭҳәа. –  Даба џьаракыр исурбозар ашкәакәа. Ашкәакәа ыҟаӡам, ашкәакәа ықәӡаахьеит. Уи қәҿиара анамоу ахала аҽашьит. Иахьа қәҿиара змоу аиқәаҵәоуп. Аиқәаҵәа уадгылазҭгьы уаӡәны  унхомызт. Иахьа аԥыжәара змоу аиқәаҵәа оуп, ашкәакәа аамҭа цахьеит. Уи иадгыло ҳәа аӡәгьы дыҟаӡам. –  Ажәҩан агәы еиқәаҵәара зегьы, уи аҵаҟа амшын агәахьгьы игеит, ҵыхәаԥҵәара змаӡам аччаԥшь еиқәаҵәақәа. Убысҟан еиҟәнажәжәеит иҿаԥхьа амацәыс. Идыдит, дзықәгылаз асқьала архаџхыџыртә. Убарҭ зегь ирҭахыз игәы ҭҟьаны дара рахь даҳзиагозар ҳәа акәын. Аха иара хьаҵра иқәмызт.
– Сара избо ашкәакәоуп. Шәара аиқәаҵәақәа, ишәыдгылаз аиқәаҵәақәа ирылаз, – Ахра аԥҭа еиқәаҵәақәа ибжьы рылҩҩуан.
– Абзамыҟә уара, – абжьы хәаҽӡа иаагеит акыр зхыҵуаз аԥҭа еиқәаҵәа. –  Ҳара ҳахь ииасны еиқәаҵәахаз роуп, иахьа зыԥсҭазаара бзиоу. Уаргьы иуԥырхагоу.
– Избан ус зыҟарҵо?
Убасҟан, аԥсҭҳәақәа зегь ааилалан, бжьык рхылҵызшәа наиаҳаит.
– Избанзар, ашкәакәақәа, аиқәаҵәақәа шәырԥыхагоуп азыҳәан.
Уи нахыс аԥсҭҳәақәа, еиҳа-еиҳа наҟ инаскьо, шьарда ианаҳаракха, реиқәаҵәара даҽаџьара аус адырурц рҭахызшәа, рҽеидкылан излааз ала Ҭырқәтәылаҟа рхы рханы идәықәлеит. Ацәқәырԥақәа ракәзар аиқәтәара иаҿын, аԥаҩ изысуаз рымч ахьақәымхаз рхы  хьымӡӷшьаны. Убасҟак Ахра ирышьҭаҿҭны азҵаара риҭеит аԥҭақәа.
– Дыҟоума иахьа аӡбаҩ?
– Аӡбаҩцәа ҳара ҳауп.
– Аиқәаҵәақәоу?!
– Деиқәаҵәа,  дышкәакәа, амч змоу иоуп иахьа ӡбаҩыс иҟоугьы…


* * *
Гәмысҭа ахахьы еиҳа иаӷьын, аԥсгьы алан. Аӡы аҭалара шгәаӷьылацәазгьы, Саҭбеи, инапаҿ иҟаз архәҭа, ирны Аҟәа ахахьала, аҳаракырақәа руак ааныркыларц адҵа рыман. Аԥшыхәыҩцәа адырра ҟарҵеит, ақырҭқәа рыр, урҭ аҳаракырақәа раанкылараз ишдәықәлаз. Аӡы аҭалара –  аҭамлара аимак ҟалеит.
– Сара хыхьынтәи адҵа сымоуп, иаацәылашаанӡа аӡы ҳарны абна ҳҽаҭан, аҩада ҳкыдларц, ибжьы ааиргеит Саҭбеи.
– Адҵа аҟаҵара мариоуп, – днеиҿаԥеит Мураҭ, анкьаӡа илазшьҭамҭаз, аха аҵыхәтәаны иаԥсыуахаз, ианхәыҷқәаз аахыс еигәылацәаз, Аҟәа аԥсуа школ еицҭалаз, иагьеицалгаз. –  Дара адҵа ҟазҵо, ана Гәдауҭа итәоуп, ҳара ара аӡхышхыҵәа ҳадыргарц иаҿуп. –  Нас аруаа днарылаԥшны, уажәы еиҳа ибжьы ҩышьҭыхны ус иҳәеит: –  Иамоума абри аӡы ыршьа абжьы злаго ала?..
Иҟалақәеит, «Мураҭ уара уиашоуп» зҳәазгьы, аха егьырҭ  ҿымҭ, рҽеихарԥсны игылан.
– Сара  шәысзыӡырҩ зегьы, – алашьцара ишинамырбозгьы, иҩызцәа рыгәҭахьы дааскьаны даагылеит Саҭбеи. –  Гәмысҭа ахахьы ақәа алеира иаҿуп. Ақырҭқәа дәықәлахьеит, аҳаракырақәа ааынркыларц. Абра ҵаҟа ҳашгылоу, дара хыхь ианхала, ҳазегь ҳҭарҟәаҟәоит.
– Ус анакәха, ҳашьҭахьҟа ҳхьаҵып, – ахагара изаазшәа дыҳәҳәеит Мураҭ. –  Иахьа мацара оума, уаҵәгьы ыҟоуп.
– Шьҭахьҟа уара ухьаҵ, – дыҳәҳәеит Саҭбеигьы. –  Уаҵәтәи амш уара уазыԥшы Мураҭ. Иудыруеи, уаҵәтәи амш уара иузеиӷьхар.
– Ус зсоуҳәозеи Саҭбеи, – аусқәа, шыцәгьахоз аниба, дхьаҵуа далагеит Мураҭ. –  Уареи сареи ҳанхаәҷыз аахыс ҳаихырааӡалеит, ҳаиҩызцәоуп. Сара Аԥсны сцәымӷума, аха ауаҩы илшо ҳәангьы акыҟами…
– Аԥсра аӡәгьы иҭахӡам Мураҭ, – уажәы уи аҟара ҽыԥныҳәа изимҭо, алацәажәара дналагеит Саҭбеи. –  Абарҭ аҷкәынцәа, сара аныҳәамшахь изгаӡом, аибашьрахь ауп иахьызго. Аԥсны уҭахызар, еиқәурхароуп…
– Аԥсны зегьы иаҳҭахуп, – «аӷьыч ихы акы ықәуп» – ҳәа шырҳәо еиԥш иҩныҵҟатәи ицәыримгоз ихәыцрақәа дәныҟала иҵәахырц далагеит Мураҭ.
– Аԥсны шуҭахугьы ауп аус злоу…
– Саҭбеи абри уара уда Аԥсни аԥсуареи аӡәы иҭахымшәа ауп ушыҟоу. Уи ҳаныхәыҷқәаз аахысгьы игәасҭахьан…
– Ҳанхәыҷқәаз ҳазлаҟақәаз ртәы ҳаҟәыҵып уажәы, – нас Гәмысҭа ахахьы дҩаԥшит, аха уахь акгьы ибарҭаӡамызт, акасы еиқәаҵәа ҭадыршәызшәа, аԥсҭа зегьы ҭиқәаҵәааӡа иҟан. Гәмсҭа аӡы ашьҭыбжь дназыӡырҩит. Уи абжьы злагоз ала, еиҳа-еиҳа ацлара иаҿын. –  Исыцымцо аӡәгьы гәыбӷан исҭом, шәақь ԥынҵала аӡәгьы аӡы дҭаҳҵаргьы ҳгәы иҭаӡам. Ҳ-Аԥсадгьыл ҳахьчоит ауп уаҳа акгьы. –  Нас ибжьы неиҵыхны, аӷьараҳәа аибашьцәа инарылаиргеит. –  Сашьцәа сҩызцәа, аԥсуа ҵеира. Абри аӡы ҳазагь ҳагар еиҳа еиӷьуп, ақырҭқәа ҳаԥхьа ахәы ихалар аҵкьыс. Сара исыццо, шәабџьарқәа шәыжәҩахыр иахышәшь. Шәнапаҿы ишәымкын аӡы ишәцәагар ҟалоит. О, Анцәа Аԥсни аԥсуааи еигыумырхан, шәсышьҭал, – иҳәан Гәмысҭа иаҳа иахьыҭбааз ашҟа иҿынеихеит. Уи инаишьҭалеит иҩызцәагьы. Саҭбеи аӡы ахықәаҿ даннеи даахьаҳәын иҩызцәа ибжьы нарықәиргеит. –  Аӡы иҭало шәызегь шәнапқәа еибашәыркы. Шәелымшәан, шәшьапқәа рыӷәӷәаны аӡаҵаҿ ишәыргылала. Анцәа уаҳхылаԥш.
Аԥсуаа шәышықәсала рыхшыҩи, рымчи, рмахәҿеи еибаркын. Аԥсны аиқәырхараз цәқәырԥас иҟаз зегьы ирылган иаазгозгьы убри акәын, абыржәгьы р-Ԥсадгьыл ахьчаразы, Гәмысҭа ацәқәырԥақәа ирылызгоз. Гәмысҭа акәзар ацәқәырԥақәа еиҳа-еиҳа ишьҭыҵуан азы шәырсыжьуам аҳәозшәа. Аха арԥарцәа рнапы џырқәа еибаркыз ацәқәырԥа егьа икшаргьы, ранпеибаркра еиҿҟьашьа амамызт зшьапы  зыҵнарҟьозгьы, анапеибаркра дыннакылон. Жәытәнатә еиԥш иахьагьы, Аԥсны ахақәиҭраз аԥсуаа рҵеира рнапы еибаркны ицон.
– Шәеилымшәан, аҳаҳаира шәеилымшәан, – ибжьы гон Саҭбеи. Убысҟан игәалашәеит иара, апҟақәа ажәҩан агәы иҵалан ианцо, раԥхьагыла иаҳәало ҳәа ирҳәо. «Аӡә унымхан, ак уцәнымхан, шәгәышәҽаныз», – ҳәа. –  Ашьҭахь игылоу шәихылаԥшла, агәҭа игылоу  шәҽидшәырӷәӷәала, аԥхьа игылоу шәишьҭала, – еиҭа ибжьы гауан Саҭбеи…
Уахатәи аӡы цәқәырԥа дхылаанӡа, жәамш раԥхьа, Саҭбеи дызхадыргылаз арота иман, Гәмысҭа ахахьы, ахырӷәӷәарҭаҿ дыштәаз дааит иԥҳәыс Нуца. Лара абра дааиаанӡа, илбаз, Ешыра аҩнқәа еилабылны, еилаҟәаҟәаны, Аԥсны агәҭа шаны, лыԥсы злаз Аҟәа ақырҭқәа ирымпыҵахаланы, уа ибылуаз аҩнқәа, рылҩаҵәқәа ахьҩеиуаз анылба, лылаӷырӡқәа налҿыкьасеит. «Избан, избан, – лгәы дынҭаҵәааит лара. «Ҳазԥырхагадаз аԥсуаа, нас избан?». Абри лгәы ҭызшьаауаз азҵаара аҭак ҟазҵоз ҳәа аӡәгьы дыҟамызт. Уажәы аҭак ҟазҵоз ҳәа иҟаз, абзарбзан хысбыжьқәа игоз ракәын. Убасҟан убас дшәеит лара, л-Ԥсадгьыли лхәыҷқәеи рзыҳәан, урҭ наӡаӡа илцәыӡызшәа. Лхахьгьы илзаагомызт, напы еиҵыхрак ахьыбжьамыз Аҟәа анеира азин лымамызт ҳәа. Аҵара ахьылҵаз, аҭаацәара дахьалалаз, ахшара ахьлыхшаз.
Ҽнак амра каххаа ишыԥхоз, иаалырҟьан ажәҩан агәы анышәшьы, ақәыршҩы аҿыланахеит. Нуца, абатаника баҳчаҿ аус ахьылуаз даадҵны, аҩныҟа сцоит ҳәа дышнеиуаз ауп ақәыршаҩы шлыхьӡа. Ақәа шылхьыӡсоз атроллеибус аангыларҭа аҟынӡа днеит. Ус Аҟәа зегьы, аԥҭақәа лаҟәӡаны инахаҳаит, иаамацәысны адыдрагь иналагеит. Нуца дгәыҭҟьа-ԥсыҭҟьаха дааҵахеит атроллеибус аангыларҭа. Азныказ лыԥсы злаз лықалақь акәӡамшәа, инахароу бнаршәырак аҿы дыҟоушәа лбеит. Уи моу лара лхаҭагьы дтәымхеит. Илыулакгьы лхы лнапаҿы иаалгеит. Сара Нуца Асмыр-ԥҳа соуп –  ҳәа. Ус иааигәаӡаны лхаҿы лнапы неиҵылхыр амацәыс днамҵасыртә еиԥш имацәысит, нас идыдит, иӷәӷәаны. Лара азныказ аҳауахь  дҩышьҭууааит, нас длеит ҵаҟа, аха лыҽкамыжькәа, лшьапқәа днарықәгылеит. Уаҳа абра дшамыхәоз анылба, ашырҳәа дныҵҟьон еиԥш, деиқәыбааӡа, арԥыск Нуца лнапы даамҵасны дааникылеит.
– Узусҭада? –  лцәа дааҭаӡыӡааит Нуца.
– Сызусҭада бымбо суаҩуп, –  аԥҳәызба лҵаашьа игәамԥхакәа дацыҵҟьеит Саҭбеи.
– Избан узсықәҟаауа, адыд ахьысхадыдуа сзымхозшәа, – лхы лнапаҿы агара даҿын Нуца.
– Сара сдыдӡам, сара суаҩуп, – иаргьы иҽааирҭынчит, аԥҳәызба цәгьа дшәаны дыҟазшәа аниба.
– Сзаанукылазеи, сцарц сҭахын, – абыржәоуп, лнапы шикызгьы ангәеиҭа Саҭбеи.
– Саҭамыз, аха бхы еиқәшәоу бара? –  даалҿагьежьны даагылеит иара. –  Ибымбаӡои ақалақь аӡы иалажьу. Џьара бызцараны быҟоума?
– Абра адыд сысуеит…
– Адыд бысран быҟазар, бахьыҟазаалакгьы ибысуеит. Ус сҳәеит ҳәа, адыд аԥҳәызба ԥшӡа илысӡом…
– Уара алаф уҳәоит, сара… – лажәа уаҳа аҳәаха лымҭакәа, убас иааигәаӡаны ихысит, Нуца илызгәамҭаӡеит, лаԥхьа игылаз арԥыс лнапқәа шикәлыршаз.
– Башаӡа бацәшәоит адыд, иббама уажәазы ишхәарҭахаз.
– Наҟ соужь, – днеиԥырҟьеит лара. –  Азин узҭада унапы сыкәыршара.
– Анцәа ауаа ирбоит, бара боуп знапы сыкәзыршаз.
– Амц умҳәан, – лхы агәра лзымго днеиҿахьит лара. –  Избан снапы зукәсыршарыз?
Убри аамҭаз, аԥахьатәи аасҭа, иҵегь иааигәаӡаны, имацәысны ихысит. Ԥыҭрак ашьҭахь ауп иангәарҭа, аҩыџьагьы рнапқәа еикәыршаны ишгылаз. Аха уажәы дидҟьан ддәықыәмлеит лара. Иаргьы ишҟа даалыхеит.
– Ибыхьӡузеи?
– Нуца Смыр-ԥҳа, уара?
– Саҭбеи Абдаа…
Иара убри аамҭаз, амш каххаа еилгеит, аԥсҭҳәақәагьы иахцьа-иахьаа рымбо Аҟәа инахыҵит. Убри нахыс зыԥсҭазаара еилазҵаз рыжәҩан каххаа илашон, аибашьра иалагаанӡа.
Нуца иахьеибашьуаҵәҟьаз днамгакәа, хәшә метра ахьыбжьаз гәаҩак аҟны дааныркылеит.
– Иара дахьыҟоу сцар ҟамлаӡои? –  диазҵааит, уанӡа машьынала даазгаз.
– Иҟалаӡом, – иаахжәаны иҳәеит, абранӡа дахьааигозгьы згәамԥхоз амашьына ныҟәцаҩы. –  Уа аҳәса ирҭыԥӡам.
– Уа, сара сыдагьы аҳәса ыҟоуп. Сара уажәшьҭа аҩныҟа сцоит, ҳәа смааӡеит. Сашьцәа рааигәара сыҟазаауеит, – лҳәеит даазгаз ауаҩы ихымҩаԥгашьа чҳаны.
– Бахьцо, бахьаауа уи бара ибусуп, – аԥҳәыс лацәажәашьа ҳәа акы даақәымшәеит амашьына ныҟәцаҩы.
– Еибашьрамзҭгьы абриа ҟара усырцәажәомызт. Изакәузеи уабџьар кны аҭабиа уҭагыламзар, чак рзааугеит ҳәа угәамҵ хамҵуа. Унеины ираҳәа схаҵа Саҭбеи Абдаа абра сшизыԥшу.
Амашьына ныҟәцаҩы уажәы ҿимҭит. Дцеит уаҳа ишьҭахьҟа дхьамԥшӡакәа дҟәынд-ҟәындуа.
Шаҟа дыԥшыз асааҭгьы дахәамԥшит, амрагь даҵамԥшит Нуца. Иааихымсыӷьӡакәа, нырцә-аарцә ахысбыжьқәа игоз зегьы лара лгәы иҭаԥсоушәа акәын ишылбоз. Аԥсуа ԥҳәызба, ԥсыуа ҵасла инықәгыла-аақәгылоз, а-Ԥсадгьыл аҵеира азызааӡаз агарашәа ҳәаны, уажәы уи агара еихсуан л-Ԥсадгьыл лымазкыз атәымуаа. Лхәыцрақәа еизгашьа рымамызт, абга злалаз ауаса реиԥш, ӷәарапара ицон. Ахқәа зықәшәоз лгәы иалшомызт убарҭ реизгара. Ешыра ланшьцәа ахьынхоз, абар нырцә лҿаԥхьа ахәаҿы, ланшьа Аҩӡы Кадыр иашҭаҿ, лара лхәыҷреи –  лҭыԥҳареи  ахьылхылгаз уажәы иқәццышәаауп. Ауаџьаҟ, аӡын дыҽҳәатәаны лҽызлалырԥхалоз, ахала иқәацәӡа ирбылыз аҩны иагәылагылоуп, «ма сара сыҽкасыжьрым» – ҳәа аҳәозшәа. Агәаӷ акәхап ауаҩы игәы зыршәуа. Дахьынаԥшы-ааԥшуаз илбақәоз рзы лылаӷырӡ мааит. Лара уажәшьҭа аибашьраҿ дыҟан. Аибашьраҿ ауаҩы усгьы дымҵәуозароуп…
Абра баазгазеи бара, – даалыдыххылеан инапы аалыкәиршеит, акыр шықәсқәа раԥхьа, Аҟәа атролеибус аангыларҭаҿ, ақәаршаҩы  ианыҵанацала, ианырхадыд, лара дшәаны, лнапы  шикәлыршаз еиԥш. Убасҟан еиԥш акәхеит абыржәгьы, рааигәа икаҳаз аминаршәыга ахы аҭҟәацыбжь, рнапы шеикәыршаз адгьыл ишнықәҳаз. Убасҟан ауп адгьыл закәыз анылдыр лара, насгьы шаҟа илзааигәахаз, шаҟа иҟәымшәышәыз…
Саҭбеи иԥҳәыс лабраахь дцозшәа, аибашьраҿ дахьааз шигәамԥхозгьы, лгәы цәиҟьар иҭахымхеит. Иааиднагалеижьҭеи ибжьы ҩшьҭхны дылмацәажәацызт. Ларгьы бысҭа хьшәашәа  далалымкӡацызт.
– Ахәыҷқәа шԥаҟоу?
– Ишәоит, ахысбыжьқәа анраҳалакь. Урҭ хәҷқәоума, уажәшьҭа идуқәоуп. Рхы иахәартә иҟоуп. Иацы саҳәшьа дугьы днеит.
– Ибҳәо иаанагозеи? –  Саҭбеи ицәа иалашәеит иԥҳәыс лгәы иҭалкыз.
– Уара уҟны саангылоит.
– Убри аамҭаз абзарбзан хқәа, инахара-аахараны инкаҳаит. Даргьы адгьыл инықәнарҟацеит. Нас иԥҳәыс лгәы дамыргакәа ҿааиҭит.
– Абра ԥсшьарҭаӡам, амшын агаҿа амра рҽахьадырбылуа. Ибымбаӡои, адгьыл амца акны иахьбылуа.
– Избоит, зегьы збоит, аха уаҳа ԥсыхәа сымам, исымоузеи ԥсҭазаарас, уара ахыкәалаа ануқәку, сара аҩны стәазар.
– Сара сакәым уажәы изызхәыцтәу, ахәыҷқәа роуп. Бара аҩны быҟазароуп.
– Ахәыҷқәа ирыхьуазеи, урҭ аибашьра иацәыхароуп.
– Абри аибашьра уанӡа инаӡаргьы ҟалоит, ианаҳзымхьча.
– Убри азоуп саргьы абра сзаа, уанӡа иманаӡарц азыҳәаны.
– Уанӡа имнаӡарцазы, аанкылара зуалу ахацәа роуп.
– Абра иҟоуп аҳәсагьы.
– Иҟоуп, аха урҭ даҽа ҭагылазаашьак рымоуп. Аҩны рхәыҷқәа ртәаны имааӡеит, урҭ ӡӷабцәоуп, ишьу алыргоит, ихәу рыхәра ҿарҳәоит.
– Саргьы убарҭқәа сылшоит, уи акәым еиҳаугьы.
Абзарбзан хқәа еиҭа рҿаархеит, Ешыраҟа. Акы-ҩба раҟарагьы ланшьа Аҩӡы Кадыр иашҭа илҭаҳаит. Аха ибылуаз ҳәа акгьы ыҟамызт заанаҵ иқәрыццышәаахьан. Ауаџьаҟ ааҵасын илеимаҳаит. Лгәы аҵанӡа инҭыԥсааит Нуца. Убри аҩыза ацәа ҭаӡыӡара лызҵасит, лхы ахьылгара лмоуа, ланшьа иуаџьаҟ казыжьыз лара лааигәа икаҳазшәа. Убысҟан аԥсуаа рганахь ала, Ешыра агәаҩақәа руак аҟынтәи абзарбзан хқәа еишьҭагылан Аҟәаҟа рҿынархеит. Еиҭа лгәы нҭыԥсааит Нуца. «Уахьгьы  абрахьгьы, ҳара ҳтәқәа роуп абзарбзан хқәа зықәҳауа» – ҳәа лгәы дынҭаӡыӡеит. Нас лхаҵа иахь даахьаҳәны ус налҳәеит.
– Мап, сара аҩныҟа сцаӡом.
– Бареи сареи ҳааиднагалеижьҭеи, ҳабжьы нардуны ҳаиқәымцәажәац, ҳаилибакаауан, ус анакәха, уажәгьы ҳаилибакаароуп. Бара быҟазароуп бхәыҷқәа рҿы…
– Уара?..
– Сара с-Ԥсадгьылаҿ сыҟоуп.
– Убри аамҭаз ала ажәҩан иаҵаԥшны ианууа еиԥш, аԥсуаа рганахь ала абзарбзан иатәымыз хқәак, рҿынархеит еибарууа, нас ақырҭқәа рхырӷәӷәарҭақәарҿ  иахьҭҟәацуаз рыбжьы агашьа, Нуца илзымбатәбараны лхаҵа диазҵааит.
– Абри закәытә  бџьарузеи?
– Абри зегь реиҳа злеишәа цәгьоу бџьаруп «Град» – ахьӡуп. Иахькаҳаз зегь былуеит.
– О, Анцәа –  хысыбжьла илагоз ажәҩан днаҵаҵәааит Нуца. – Ауаатәыҩса нибамырҵәар ада ԥсыхәа рымамкәа  ишԥааиҿахеи.
– Бара абра быҵәаара аибашьраз акгьы аҳәаӡом. Уара ууаажәлар зшьуа, иаргьы душьыроуп. Анцәа убас алахь ианиҵеит адунеи. –  Саҭбеи иԥҳәыс уажәшьҭа лыҩныҟа дцар иҭахын, аха абрахьгьы дрыцҳаишьон. –  Бца уажәшьҭа бызлааз амҩа ала. Џьара машьынак ицо ббар бахьынҳал.
Нуца лыԥшшәы лыԥсахит. Еилылкааит лхаҵа абра дшаанимкылоз. Аха еиҭа агәыӷра лыманы диазҵааит.
– Нас абри аҩыза аибашьра ду ҳажәлар аналагылоу, Сара џьара  схәарҭахар ҟамлаӡои?
– Иҟалоит, аха уажәы бара еиҳа бахьхәарҭоу ҳхәыҷқәа рааӡараҿы ауп. Аибашьра еибашьроуп, макьана аӡәгьы издырам, ҳшеилго. Ҳара ҳиааир, аҿар Аԥсны иаҵагылар ами, – абарҭ ажәақәа иҳәеит усҟак дақәмыӷәӷәацәакәа, иԥҳәыс лгәы лимырхьырц азыҳәан, иаарҟәымшәышәа. Аха иара иагьа ирҟәымшәышәыргьы, зыбжьы гоз абзарбзанқәа рыхқәа Нуца лгәы иҭаҳауазшәа ибон дара. Лара зегь раҵкыс дзыцәшәаз,  иҵааршәыраха лгәы инҭашәыз, лхаҵа абыржәы ииҳәаз ажәа акәын, «Ҳара ҳазиааир» – ҳәа. «Ҳзымиааир?» – лгәы  нҭрыхьшьааит. Ашьабысҭа еиԥш иҵарыз, лшьамхқәа дҩарықәгыларгьы дрызнымкылартә еиԥш лхы лбеит. Лхы лҿы ԥшӡа, ауаҩы игәы иагьа иалаҟамзаргьы, даныналыхәаԥшлакь иаразнак ишьҭызхуаз, дануацәажәоз, лхаԥыц шкәакәақәа бырлашха, амрашәахәа еиԥш иуҿаԥхоз, уажәы дцәышӡа дыҟан ԥсы лхаӡамшәа. Лыблақәа, акыр шықәсқәа раԥхьа, Анцәа ду дара еибаԥшаарц азыҳәан илаишьҭыз ақәа. Аҟәа атралеибус аангыларҭа  ианыҵанацала, рыԥсҭазаара наӡаӡа еиларҵарц азы,  ианнеиҿаԥшы рыблақәа убас  еилаҵәеит, наӡаӡа раԥхьаҟа алашара днарбаларц. Усҟан уи  аҿарҳәы аҿы анаатә шыҵанаҳәозгьы, адыд шырхадыдуазгьы, Саҭбеи Нуца  лыблақәа ддырԥхон. Аха уажәы уи аҩыза аԥхара рхымызт, ашәаӡыӡара рхыҳәҳәыло. Ааԥын ԥшалас иаҩызаз лҿабызшәа, аҟармаҵыс абжьы еиԥш улымҳа ихаакәакәараӡа иҭыҩуаз, уажәы ажәақәа неиԥшьны илзымҳәо, лыҩныҵҟантә цәажәара қәԥсычҳара иаԥықәслоушәа ихыџхыџуан. Ихьамҭоу, илзышьҭымхуа иадарак даҵазшәа, лыхәда хҽны дтәан.
– Нас иҟоума ашәарҭа ҳара ҳзымиааиртә? –  уажәраанӡа агәҭҟьа-ԥсыҭҟьала дзызхәыцуаз азы диазымҵаар лылымшеит.
– Адунеиаҿ аиаша ыҟазар, ҳара ҳиааироуп, Анцәагьы дҳадгылароуп. Аха ауаатәыҩса рыԥсҭазаара акапанга иануп. Иахьа изызхәыцтәу, аҟазаареи, аҟамзаареи роуп.
– Сара аҟазаара сазхәыцуеит, – лҳәеит Нуца, лхаҵа игәы лырӷәӷәарц.
– Аҟазаара ҳазхәыцлароуп, ҳҵеира ҟаларцаз, – налаҭеикит Саҭбеи, уажәшьҭа лымҩа дықәлар цәгьа имбо. –  Убри аҟнытә бара бцоит аҩныҟа…
Лара ажәак лзымҳәеит, аха дшақәшаҳаҭыз ала лхы аалырҵысит. Илбон абра аангылашьа шлымамыз. Иареи-лареи реиԥырҵра лара лзыҳәан иџьамыӷәацәгьан. Лыԥсҭазаара  зылҭаз ауаҩы, аибашьра адәаҿы дааныжьны лцара. УБри аамҭаз Гәмысҭа нырцә-аарцә аиҿахысра иалагеит.
– Иалагеит сҩызцәа аибашьра, – дахьтәаз дҩаҵҟәеит Саҭбеи. –  Бца ирласны аҩныҟа, ахәыҷқәа бырхылаԥшла. –  Адгьыл дныҵабазшәа, мамзаргьы ажәҩан  дналашәкәазшәа, дцеит Саҭбеи.
Нуца азныказ  дҩыҵҟьеит, аха ах илхашәышәыз адгьыл днықәнарҟацеит. Убасҟан иҿжәеит лгәаҵӷа. Лхы лхашҭит. Далаԥсырцгьы акы аалыгымхеит, аха лгәнхәҵысҭа лхы иалырхәеит. «Абра сшышьҭоу сыԥсыр, нас схәыҷқәа ирымада» – ҳәа лхы иааҭагьежьит. Дҩеихеит, аха дзымгылоушәа анылба, насгьы  гылашьас илымааз, ахқәа лаҟәӡаны илхашәышәуан, азы иаразнак дҳәазаны, дызлааз аганахь ала ахлаӷьара лҽалҭеит. Убри нахыс, лыԥсҭазаара зегь цеит, хлаӷьарала…
Днеиуан Нуца Смыр-ԥҳа, ҩ-ԥсҭазаарак дрыбжьагылан. Лышьҭахьҟа иаанлыжьыз, лыԥсҭазаара зегьы зыдҳәалаз лхаҵеи, лаԥхьаҟа лгәыӷырҭа лхәыҷқәеи. Ахлаӷьара лҽаҭан, шьарда дбылгьо, дҳәазо длеиуан. Нас ҵлак ашьапы ахәда дахьнықәҳаз уа  лҽаанылкылеит. Лшьапқәа неиҵыхны, лызқәа  днықәиан, ашьац тата дылаиан, ажәҩан даҵаԥшуан. Иара ажәҩангьы есымшааира ԥҭала агәы шыхәашьым лнарбарц аҭахызшәа, ана-ара аԥҭа еиқәаҵәақәа иаҿаԥсаз, нарыха-аарыхан аҭыԥҳа асаркьа ианԥшыло леиԥш иаалҿагылеит. Убасҟан, хкы рацәала лыԥсҭазаара еиԥызшьуаз, асахьақәа наҵылбааит. Уи зны ижәҩангәашәԥхьароушәа иааимҟьаны, нас инеимаҳан даҽакы цәырҵуан. Инеимда, ааимдо илгәаланаршәон, абри адунеи дыззықәу, лыԥсҭазаара цәаҳәақәа. Ажәҩан  аҟнытәи раԥхьа лылаԥш иҵашәаз, лхәыҷра лабду Аҩӡы Кадыр иашҭаҿ ианылхылгоз. Лабду иашҭа, уажәы ажәҩан аҟнытәи иахьылбоз, еиҳагьы иԥшӡахеит. Абар лара дыҩуа аԥырԥалыкьқәа дахьрышьҭоу. Дара рыкәараҵара лҽақәыршәаны ларгьы дкәараҵоит. «Шәаргьы  шәгызмалуп, аха саргьы сшәыҵахом» – ҳәа лыбжьы ԥшқа рго дрышьҭахуп. Уи ихараӡоу ажәҩан аҟынтәи, лыбжьы  лаҳахуеит уажәы абра. Лхәыҷы шьҭыбжьгьы дназхьыхит гәҿыӷьрыла. Абар, лабду абарҵа дыҵагылан дахьлыхәаԥшуа. Лабду Аҩӡы Кадыр нага. Ажәала акьатеи еиԥызшьуаз. Шьха тәылаҿ аҭамҳа еиҿазыжьлоз. Ахьшь блақәа зхаз. Хара инаԥшуаз, инаԥшьынгьы ихәыцуаз. Иахьа аԥша ахьасуа ҳәа  зҽызымԥсахыз. Аԥсынра зырԥшӡоз аԥсуа иҵас ала иҟаз.
– Аҳаҳаи сыԥшқа, бахьӡа аԥырԥалыкь бахьӡа, – длеигәырӷьан ибжьы наиргон иара. …Аха уи ибжьы цқьа илаҳаанӡа, иашҭа ҩ-бзарбзанхык нҭаҳаит. Убасҟан лыбла иацәыӡит, уи ашҭа, урҭ аԥырԥалыкьқәа, иара лабду ихаҭагьы, ажәҩан аԥшӡарагьы. Ихылҩеит лыблақәа ажәҩан ахьтә  ҽеик уаҳа ианылымба. Уажәы ллымҳа ҭызшьаауаз автомат хысыбжьқәеи, амина ршәыгақәа рхқәа ахьыҭҟәацуази ракәын. Аха иарбанзаалакь лара лыԥсҭазаара ашәараҭаразгьы дагьымхәыцит. Уи азхәыцра аамҭа лызҭахуадаз, аибашьра далагылан. Ажәҩан агәы уажәы дызҵаԥшуаз, лхәыҷратә ԥсҭазаара ахьанылбаалоз, аԥарда еиқәаҵәа уаԥхьа илеир ушзалымԥшуа еиԥш инеимаҳаит. Аха, наӡаӡа ауаҩы иҿаԥхьа аԥарда еиқәаҵәа  зыкнаҳахом. Лхәыцрақәа дрыман рҿынархеит лҭыԥҳара ашҟа. Лыхцәы  лгәчама илықәсуа, ишьқьыруа, лшьапыргылашьа, шьабысҭа шьапыргылашьан, ҽарҳаҵас лхы шьҭыхны, дхьаԥш-кәаԥшуа акәымкәа, Аҟәа аԥшаҳәаҿы, лҩызцәа дрыцны данныҟәоз, амзаша амца анацраслакь, аԥырқь ҳәа ишакуа еиԥш, арԥарцәа еиҿамсқәа   амца длыркуан. Зынӡаск иццышәха илбылуаз, дназацәажәоз ракәын. Аӡыжь цқьа, ахаҳә шкәакәа анӡаауршәлалакь, иубарҭан иҵаакәкәало ишцо еиԥш, дарьы лыблақәа инхыӡҭылон. Аха лара усҟан даҽаӡәын дзызхәыцуаз, илыԥшаауаз, нас ашьҭахь ақәаршаҩы иахҟьаны илыԥшааз, Саҭбеи Абдаа…
Дызҵаԥшуаз ажәҩан, иаразнак аҽаԥсахит. Ақәа кыдҵәан алеира иалагеит. Уажәы лааигәараҵәҟьа икаҳаит абзарбзан ахы. Уи иҵнарԥаз анышәгьы налықәԥсеит, аха дагьымҭрысит, уи абжьы цәгьа хьаас иҟалымҵеит. Уажәшьҭа дыӡрыжәхеит, еиқәтәеит лшыра. Уажәшьҭа аԥыхьатәи Нуца Смыр-ԥҳа лакәӡам. Лыԥсадгьылгьы аԥхьатәи акәӡам. Лгәы кылыжәжәоуп, иара Аԥсны абзарбзан хқәа рыла агәы шкылжәжәо еиԥш…
Лара днеиуан уажәы, абна илгази илгамзи амҩақәа рыла, лышьҭахьҟа лыԥсҭазаара иаанылыжьыз азы, лхы гәыбӷан аҭо. Лыбла хызҩоз лылаӷырӡқәа, уи амҩахәасҭа џьара џьара еималоз рцәыӡуан. Убысҟан лыԥсҭазаара амҩа дымҩахҟьазшәа лбон. Аха еиҭалыԥшаауан лара уи амҩахәасҭа, ауаҩы дымҩахызҟьо, аха еиҭа амҩадуахь икылсуаз. Лаԥхьаҟа илзыԥшын Саҭбеи Абдааи лареи рыԥсҭазаара еиԥызшьуаз рхәыҷқәа… Адунеи ауаатәыҩса зегьы адәы иззықәу, ахәыҷқәа…
Ахәлара лыхьӡар ҳәа дшәо, ахлаӷьара лҽаҭан длеиуан Нуца. Лаԥхьаҟагьы Гәмысҭа аӡиас лԥынгылан. Данаауаз машьынала дырит, аха уажә лхала шьапыла дырыр акәхеит. Мраҭашәарахь иласкьахьаз амра, ашәахәақәа лҿаԥхон. Лара шаҟа хланҵы дласкьацыԥхьаӡа, лышьҭахь инлыжьуаз аҳаракырахь иҩаскьон. Мрагылара ҵыҟаԥшьааӡа иҟанаҵон. Урҭ ашәахәақәа, макьаназ илҿаԥхоз, ак ларҳәарц рҭахын, аха лара урҭ иларҳәоз дацәшәозшәа, лыблақәа рҟәылгон. Ллымҳа инҭахәыҭхәыҭырц иалагозгьы дырзыӡырҩуамызт, избанзар амра ашәахәа иакәымыз ажәабжь аанагаргьы ҟалон. Аха дзыхӡыӡоз лыԥсҭазаараҿы,  еиԥылшьуаз  амрашәахәа еиԥшымхеит уажәы. Урҭ рымҩақәа хаз-хазын. Лара хланҵы ацара даҿын, л-Ԥсадгьыл ашәарҭа иҭагылоу хланҵы ицарц шалшоз еиԥш. Знык дааҭгылан амра дназԥшит. Иаргьы, арыжәтә зҿықәыз еиԥш, ахаҿы уаркалеиуа, ацыԥхьқәа рыршәра уаҳа алымшо, азыбжак аацәыҵаҳәҳәо, адунеи кәымпыл авҵалара иаҿын. Убасҟан лгәы ааиҭаԥеит Лара. Амра наӡаӡа илцәыӡызшәа лбеит, аха илцәыӡран иҟаз даҽакын. Лхаҿ илзаамгоз, лыԥсаҿ илзаамгоз, дызхьынҳалаз амахә зыхжәара иаҿыз.
Гәмысҭа аӡы дшынхықәгылаҵәҟьаз дымԥшӡакәа иаразнак дҭалеит. Аӡы цәқәырԥақәа лара илзыԥшызшәа, арԥыс ирԥшқан, аԥҳәызба лӡара аанкылан дшаашьҭикәацәаауа еиԥш, лӡара, иаакәҵәишан даашьҭнакәыцәааит, «бымшәан ҳара аӡы баҳаргом рҳәозшәа. Убас цәаныррала ларгьы илоуит агәыӷра. Аӡы амчра дагарц шаҭахызгьы, лгәыӷра днанагеит нырцә аԥаҩ аҟынӡа. Уи нахыс Лара лыԥсҭазаара зегьы ԥаҩны иҟалеит.


* * *
Аԥҭа еиқәаҵәарақәа, рҽеибаркны мраҭашәара аганахь  ишдырлашьцозгьы, еимҟьарак ахы иархәан,  шәалҟьамрак Ахра асқьала дахьықәгылаз инаҿаԥхеит. Аха иара агәырӷьара дахьӡаанӡа, ашәалҟьамра баша иахьӡума, иаразнак инаиҿабеит. Ахра  ашәалкьамра ацашьа џьимшьаӡеит. Иахьатәи Аԥсны иазыҟалаз аамҭа еиқәаҵәа, иаргьы ашәалҟьамреиԥш далан. Уи ашәалҟьамра иааԥхаз, нас иныҵабан зымра иацҭашәаз даҵашьыцит Ахра уажә дахьгылаз. Иара дазмырԥахазаргьы, ицеит иаазышьҭыз амра ашҟа, уаҵәазы ихәарҭахарц азыҳәан. Аха иара дабацо, иҟаиҵарызеи, уаҵәы дхәарҭахарцаз еиԥш, и-Ԥсадгьылаҿ аҭагылазаашьа имоузар. Иацы иҟаз аҳаҭыр иахьа ибамзар. Иахьа иҟаҵоу, уаҵәы ахә шьамхозар. Аԥсуаа рыбжаҩык зынӡаск даҽа уаахазар. Рылбақәа амса хылазар…
Аԥша еихсыӷьит, аха ацәқәрԥақәа шеижәылац еижәылон. Уажәазы алақәа еибафо ахчырахь  ианеибарбылгьо еиԥш, амшын агәахьы ихылеит. Аԥаҩахь акагьы рылымшоушәа анырба акәхап, дара-дара ӷыӷеибаго, уара иухароуп, сара исхароуп ҳахьаҵахаз ҳәа еимаркуазшәа, ианеидыслалакь, рыбжьы хәаҽы амшын агәы ихыҩҩлоз, Ахра илымҳа ҭнашьаауан. Убас акәын уажәгьы илымҳа шҭыршьаауаз, аԥсуаа дара-дара еилалан иԥшьаз рхақәиҭра иақәԥалон, ишеибапҟаз ахан аныргоз. Убысҟан Ахра аӡәы  деицәамкәа амч шилазгьы еисуаз дрылҵит. Изхаразгьы-изхарамызгьы хьаԥсацәаз азыҳәан. Аха иара ииашара шикыц икын. Иаб Саҭбеи ихы зқәиҵаз, зқьҩыла аԥсуаа рҵеира рхы зқәырҵаз аиашара.
Уажәы, асқьала аҵыхәаҿ дахьықәгылоу, аԥшатлакәи ацәқәырԥеи шижәлозгьы, ақәаршаҩы илеиуаз дкәтрабааха дшарбааӡахьазгьы дхьаҵырц иҭахымызт. Иаԥхьаҟа аамҭа еиқәаҵәа иԥыларан иҟаз аҿагылара иҽазыҟаиҵон. Аԥышәара иоур акәын, иҿаԥхьа икнарҳаз аԥарда еиқәаҵәа агәылсра. «Шьҭахьҟа ухьамԥшкәа, ԥхьаҟа узцом» – ҳәа шырҳәо еиԥш, ишьҭахьҟатәи иҭоурых ду иаԥхьаҟа дхьанарԥшуан Саҭбеи-иԥа Ахра Абдаа.
Наҟ  хараӡа, Ҭырқәтәыла аганахь ала, аԥҭа еиқәаҵәақәа, еиҭа рҽыкнарҳаит. Урҭ рҽазыҟаҵара иаҿын, еиҭа Аԥсынтәыла аԥаҩқәа ирыжәларц. Аиқәаҵәа ажәылара ада, уаҳа бзиарак ахьаламыз здыруаз Ахра уи аԥылара иҽазыҟаҵара даҿын, шаҟа цәқәырԥа ижәло аҟара дыӷәӷәахарц азыҳән.


* * *
Саҭбеи ирхәҭа, амацәаз ахы иҭарцалеит ақырҭуа еибашьцәа. Аҭагылазаашьа убас ала ихьамҭахеит,  ҽырҵасышьа рымамкәа. Ақырҭқәа заанаҵ ирыцәхалеит, Саҭбеи ирхәҭа иааныркылараны иҟаз аҳаракыра. Ауха амш цәгьахеит, ҵаҟа иҟаз хыхь ицон, хыхь иҟаз ҵаҟа илбаауан. Ажәҩан агәы кылжәазшәа акәын ақәа шауаз. Аҳаракыра иаҿыкәкәан илеиуаз арҩашқәа, маҟҿаҳәара аӡы иланаргылеит Саҭбеи  иҩызцәеи иареи. Усҟан дара рхы акәмызт изызхәыцуаз, рџьаԥҳаны мырбааӡакәа аиқәырхара акәын. Аха Саҭбеи изеиқәмырхеит ирациа. Аус аура иаҟәыҵит. Иҩыҵра иҵакны ишимазгьы изымхьчеит. Иара иԥсҭазаараҿы дақәымшәацызт,  Афаганисҭан еибашьраҿ даныҟазгьы, абри  аҩыза амш цәгьеи, аԥшатлыкәи, амацәысреи, адыди. Аҵх лашьцараҿ, аӡәи-аӡәи еибабо изыҟамлеит, доусы рхы ахьыргашаз, адгьыл иахьыҵалашаз акәын хәцырҭас ирымаз. Игон уаҩы игәы ҭызшьаашаз аӷәиҵбжьқәагьы. «Ҳҭахеит, ҳхы ҳахәап» – ҳәа налазыршәуазгьы. Аха хеиқәырхашьа ҳәа мҩак ыҟамызт. Аибашьҩцәа наҟ-ааҟ анаарақәа Ирҿатәаз, хыхьынтәи илеиуаз ақәаӡы, адгьыл рыҵыӡәӡәааны иагон. Дара аԥсабараҿ ишыҟазгьы аҳауа рызхомызт, аҳаԥы иҭатәоушәа ихәаҽуан. Ажәҩан лагон, аԥш ызмҵәаз аӡлагара алуқәа анеибафо еиԥш. Амацәыс зысуаз аҵлақәа рымахәқәа ахьхыжәжәоз, ахы зықәшәаз агыгшәыг еиԥш ихәаауан. Ус иааигәаӡаны амацәыс кшеит, иагьыдыдит адгьыл агәҭа еиҟәжәазшәа. Аҵла змахәқәа кыднажәжәаз адгьыл иахьанҟьоз, убас рышьҭыбжь, ӷәӷәаны игон, ажәҩан аҟынтәи, ахаҳә дуқәа алыҩрны икаҳауазшәа. Ааха зауз шьоукгьы рыбжьқәа геит иӷьаҵәы-ӷьаҵәуа.
– Аҳаҳаи, шәгәы кашәмыжьын –  аԥшатлакә иҿаҳәуаз ибжьы налаиргеит Саҭбеи, – абарҭқәа зегьы аамҭалоуп ишыҟоу.
– Иара ауаҩытәыҩса иԥсҭазаарагьы, – иҿы иҩнапык аԥыракызшәа,  ихәаҽ бжьы геит Мураҭ. –  Абра ҳанҵәоит ҳарҭ зегьы. Уара уоуп ҳҭахара зхароу.
– Ажәҩан зырдыдуагьы Сара соума.
– Агәылшьапқәа адгьыл иҵыҵны адәы ианықәлалакь, адыд-мацәыс ҵысуеит иашьырц азыҳәан, – уажәы еиҳа ибжьы еилгашәа иргеит Мураҭ.
– Ҳауа дарбану нас игәылшьаԥу, – Мураҭ ишҳам цәажәара иҽамҭацәакәа, амацәыс еимҟьара дныбжьаххны ибжьы наиргеит Саҭбеи.
– Уара, – ажәа уара убас иӷәӷәаны иҳәеит, ахыкәалаа иқәшәар иаҩызаны…
Саҭбеи уи аҭак иҭара дахыьмӡеит, иммацәысӡакәагьы убас идыдит ажәҩан бганы, ашьхақәа ирықәҳазшәа. Акыр аамҭа уи ахәаабжь, нырцә-аарцә ахрақәа ирҿыҩҩуан. Ҵаҟа, аԥсҭақәа рахьгьы ихәаауа иҭан. Гәаӷла иҭәу абжьас еиԥш, игәамҵ-хамҵуа иҟрымҿрымуан. Адыд ажәҩан агәы кыланажәазшәа, еиҳагьы ақәа кыдхаҽаны алеира иалагеит. Уи иацааит ахрақәа ирыбжьҟьаны, мамзаргьы Гәмысҭа ахықәахь ала, имшәыц ажьыргәыцқәа ирылху акәыхь сыӡбал еиԥш иҵәыҵәӡа аԥша хьшәашәа. Еиҳа-еиҳа еицәахон аибашьцәа рҭагылазаашьа. «Знык  ишандаз, ашара ҳахьӡандаз» – игәы дҭагәжәажәуан, адыд адунеи агәы ишҭадыдуаз еиԥш. Саҭбеи аҭагылазаашьа иҟалаз, ар рхада изеиҭеиҳәарц даламгеит, аха арациа аус амуит.
Адгьылаҿ иагьа залымдарра ыҟазаргьы, аԥсабара иаратәы ҟанаҵоит. Аҵх ашарахь ианынеиха, ажәҩан каххаа еилгеит. Амацәыси, адыди, ақәаршаҩы злажьыз аԥҭа еиқәаҵәақәа, иахатәи аҵх зегьы, цәгьарамзар бзиа ҟазымҵоз, мшцәгьан шьҭахь  ашәах адгьыл ишналабо еиԥш ажәҩан инаҵабеит. Аԥсаса ашьха ианцо, аџьма царкьқәа рышьҭахьҟа ишынхо иаҩызаха, ԥҭа еиқәаҵәақәак, иаха аахыс аԥсабара еилазыргьежьуаз, ахрақәа  рҩыҵрақәа рҽыҵакны, рхара иахҭднарҟьар ҳәа ишәозшәа, рхы ныҵак-ааҵакуа, ашара рҽаларӡра иаҿын. Амацәыс иацҟьаз аҵлақәа, зыахәқәа кыдыжәжәаз, зыбжа змыхыз, зыгәҭа хжәаз, аибашьра адәаҿы иаҵахаз ар ирҩызан. Иаха аахыс, аԥшатлакә амч  зқәымхакәа иаанхаз аҵлақәа, агара игароу аԥшқа инапқәа злаҿаҳәоу ацаха ԥыртланы ихы анҩцаирззо еиԥш, рымахәқәа рҩышьҭыхра иаҿын. Иаха ирҩашыз, уажәы икәараҷҷарахаз, уажәы-уашьҭан адгьыл иалабон, «ажәҩан  салҵит, адгьыл салалалоит» – аҳәозшәа. Амацәыс иацәынхаз аҵлақәа, «ҳара абри еицәоугьы ҳхаагахьеит» – ҳәа иалаҽхәоушәа, рымахә дуқәа рҽеилышь еилагылан. Аибашьра иалагеижьҭеит, амҳаџьырра ззыҟалаз аԥсаатә ықәҵхьан. Ԥсаатә шәаҳәабжьык абнара иҵаҩуамызт.
Наҟ инахараны, ашьха цәҳәырақәа рышҟа, асы ықәнаухьан. Урҭ ирхылҵуаз ахьшәашәара, аибашьцәа, ирыдбааӡалоз рымаҭәақәа рыднаршәылон. УАжәазы, шьҭыбжьык гомызт, зыԥсы злаз, зыҭра иҭыҵны илеиуаз Гәмысҭа ада.
Афганисҭан аибашьра аан, аԥышәа бзиа зауыз Саҭбеи Абдаа, ибартә цқьа ианша, иаразнак лаԥшыла иааимидеит аҳаракырақәа. Урҭ уа, иаакәыршан рҭыԥ ааныркылахьан, иаргьы ахәшьара неиҭеит, цхыраара дук рмоукәа, абрахьынтәи ҭыҵшьа шрымамыз. Аха рыцхраашьас иҟааз. Аԥсуаа жәҩангәыла иалагар, рҳаирпланқәа абранӡа ааишьа рымамызт. Ашьаҟауаа ракәзар, абрахь халашьа рымамызт. Гәмысҭа хыҵны излалеиуаз ала изыруамызт. Иаҳҳәап ирны иҟаларгьы, иахькыдлоз, анапсыргәыҵа иангылоушәа, ақырҭуа еибашьцәа ирбарҭан. Ажәак ала Саҭбеи ирхәҭа, ацәҟьа иаҿашәазшәа акәын ишыҟаз.
Ақырҭқәа ракәзар, убас иманшәалан, аҳаракырақәа ирықәгылан аԥаҩ аҟынтәи аӡыжь, аҵа иӡааԥшышәлошәа, аха макьана ихысуамызт, урҭгьы иахатәи амшцәгьа ихәахәа чахәан иаман Насгьы дара ирдыруан, ршьацҳәа иамԥыхьашәаз аԥсуа еибашьцәа ҽырҵасышьа шрымамыз.
Саҭбеи иҭагылазаашьа цәгьан. Шәҩык инареиҳаны, аԥсуа еибашьцәа, инапаҵаҟа иҟаз, рызегь иара иаҵкьыс еиҵбацәан. Макьанагьы аҭаацәара иаламлацыз маҷҩӡамызт. Ҳаӷеиҭа, ицәҭахар… Уажәы иара ихала ахаҳә дуқәа ҩба еиҿажьыз дахьрыбжьатәаз, хәыцра заҵәык акәын имаз. Дышԥалҵри абри ацәҟьа дызҿашәаз аҟынтәи, еибашьцәа иманы. Убасҟан игәалашәеит Афганисҭантәи ахҭыс. Уажәтәи ахҭыс Аԥсынроуп акәымзар  ҭагылазаашьала уатәи амаџьахьедцәа анрыкәшаз еиԥшуп. Насгьы ақырҭқәа  урҭ излареиӷьу  ҳәа акгьы ыҟамызт. Иамуӡозар, урҭ уа р-Ԥсадгьыл рыхьчон. Ақырҭқәа аԥсуаа р-Ԥсадгьыл рымырхуан. Уажәы Саҭбеи шәымҭақәак ихы иҭагьежьуаз, иҩыза ӷьеҩ аԥхьагылаҩ амаиор, Сергеи Сергеи-иԥа Северианин иакәын, Абар ибла иаахгылеит, «Сара сыҽрысҭоит, шәара шәеиқәхарцаз» – ҳәа наиаҳәан, ихарԥ шкәакәа аҵәы иахаҵаны, уатәи аҳаракыра дышкыдлаз. Нас уа хыхь амца еишьыл шгылаз. «Қәылаҩцәас иҟоу зегьы лақәоуп, ҳәақәоуп» – иҳәеит гәаныла Саҭбеи. «Аҭоурых еиҭа хынҳәуеит, иҟанаҵаз ацәгьарақәа азымхозшәа», – ҳәа ихәыцра инациҵан, иҩызцәа ахьтәақәаз аҭыԥқәа рахь днаԥшит. Дара ҭыԥқәас иахьалырхыз, ақырҭқәа ахысра иалагаргьы,  ахыхьчараз ишәарҭамызт, жәҩан гәыла џьара бомба дуқәак кармыжьуазар. Урҭ рышҟа ибжьы наиргеит Саҭбеи.
– Ҳаи, ҳаи сҩызцәа ӷьеҩқәа, иахьшәарҭам, шәхы ахьышәхьчаша аҭыԥқәа аанышәкыл. Ҳара уажәшьҭа ихьаҵуа ҳакәӡам.
– Избан ҳазхьамҵуа?!. –  инахарамкәа игәаӷ бжьы геит Мураҭ. – Ԥсыхәа зламоу ала ҳхьаҵроуп. Абри акәын иуасҳәоз Саҭбеи.
– Ҳжәылар ҳашҭахо еиԥш, ҳхьаҵыргьы еиҳагьы ҳҭахоит. Дара рнапсыргәыҵа ҳанушәа ибзиан зарбарҭоуп. Гмәысҭа ҳазмыркәа ҳавахар ҳандырҵәоит.
– Гәмысҭа ҳагар еиҳа еиӷьуп, абри агәаҩара ҳҭандырҵәар аасҭа. Сара иуасымҳәази, Гмәысҭа ҳмырып ҳәа, – Мураҭ ибжьы иаҳа-иаҳа ашәара аҵалон.
– Уахьҭахалакгьы уара узы акакәӡами, – иԥсахы ԥжәон Саҭбеи. Уи ибон Мураҭ аҭыӡшәа шрылеиҵоз. Уажәазы зегьы реиҳа иаҭахымыз аҭыӡшәа.
– Сара сыԥсыр сҭахӡам, – Мураҭ иҽизеиқәкуамызт, ашаха бааиԥш ибжьы  ԥыҵәҵәа-ԥыҵәҵәон.
– Уҽеиқәк Мураҭ –  дҵак еиԥш ибжьы наиргеит Саҭбеи. Абра уареи сареи ҳадагь ҳҩызцәа хазынақәагь ҳацуп. Ҳаԥсадгьыл аиқәырхараз гәышԥыла игылоу ҳҩызцәа ӷьеҩқәа.
– Сара аӡәгьы сиеиԥшӡам. Сара аҵара ду сымоуп. Аекономикатә факултет салгахьеит Ломоносов ихьӡ зху Москватәи ауниверситет аҟны. Сара уаҵәтәи Аԥсынра саҭахуп.
– Иахьатәи Аԥсынра ҟамлар, нас уара уаҵәы узҭахыда. – Саҭбеи иҵегь иҳәарц иҭаххан, аха аҳәаха имоуит. Хыхь аҳаракырақәа рҟынтәи, ақырҭқәа ахысра иалагеит. Аԥсуаа рҽыԥхьакны иахьтәаз, рыкәша-мыкәша, амина ршәгақәа рыхқәа арҭҟәацуан иалагеит. Анцәа имч ала аӡәгьы иҳәҳәабжь мгеит. Уажәазы иацәынхеит, аӡәгьы дрымшьыкәа, дрымхәыкәа.
Ақрыҭқәа ажәҩан иалоу ахьшьыбца еиԥш рхы бо, «амацәаз ахы  иҭаҳцалеит, уажәшьҭа иаба ҳацәцо» – ҳәа игәырӷьозар акәхарын, ахысра ианаҟәыҵ, нырцә-аарцә реиқәҿыҭбыжьқәа гон. Саҭбеи изыҳәан, ирылахысуазар еиҳа еиӷьын, уахьынтәи рыбжьқәа игоз раасҭа. Аҳаракырақәа рҟынтәи еихысӷьра рықәымкәа абыкьқәа ирҭаҟаауан.
– Еи, Ҳаџьараҭраа, шәықәҵ ҳадгьыл.
– Абри қырҭуа дгьылуп…
– Шәара аҳаԥы иҭыҵыз ауаа.
– Шәҽҳашәҭар, шәыԥсы еиқәҳархоит, аха тәыс шәҟәаҳҵоит.
Саҭбеи Абдаа, ибла иаахгылеит, илымҳа иааҭыҩит, Афганисҭан амаџьахьедцәа, аҩхаа ианҭарцалаз атәы. «Ақырҭқәа, урҭ амаџьахьедцәа иреиԥшӡам, иагьреицәоуп»  –  гәаныла ихы даацәажәеит Саҭбеи. «Амаџьахьедцәа хаҵала еибашьуан, урҭ р-Ԥсадгьыл рыхьчон, арҭ ақырҭқәа ҳара ҳ-Ԥсадгьыл ҳамаркит» – ҩныҵҟалатәи игәаҭеира злахиҽра ҳәа уажәазы акгьы дзазхәыцуамызт. Урҭ ирҳәоз еицәаны изыҟалеит ақырҭуа еибашьцәа ахьрыкәшаз, аҩхаа иҭацалан, рхахьы иахьтәаз. Абрахь ишьҭахьҟала, цхыраара дақәымгәыӷуа ашьацҳәа даҿашәазшәа дахьынхаз. Инҵәап афатә, инҵәап аџьаԥҳаны, аӡы акәзар, рааигәа-сигәа иҟам. Ус анакәха ашәарҭа иҭагылоуп иҩызцәа, иаргьы. Абрахь арациа аусура иаҟәыҵит. Уажәы, аха уажәшьҭан иуадаҩӡоу аус дҭагылараны дыҟоуп. Абыржәоуп еиҳагьы  данеиликаа, амаиор Северианин Сергеи Сергеи-иԥа. «Ауаатәыҩса рыԥсҭазаара знапы иану, еиҳау  дҵа ыҟаӡам» – ҳәа амаиор еиҳәаз убри аҽны, уажә иаргьы иаԥхьа иаагылеит изҵаара духа.
Игеит еиҭа инеиқәырццакны, ақырҭқәа рбыкь ҭаҟаара. Аха зегьы ирылкаахеит, аԥсышәала абжьы.
– Еи, аԥсуаа, шәара шәызегь амацәаз ахы шәҭацалоуп. Изыҟалом хеиқәырхарак шәара шәзыҳәан. Абри адгьыл ақырҭқәа иртәуп, ҳара иаҳуалу урҭ рымаҵура ауп. Шәыҽрышәҭ, шәыҽрышәҭ, шәҽрышәҭ.
Убысҟан,  аџьқәа рымҵа шыҟаз, асаркьал абжьы хара ишцо еиԥш, арԥыск ибжьы кахәхәа иаагеит.
– Уара узыхшазгьы, узааӡазгьы, уара уеиԥш ихәыцуа аԥсуаагьы, шәызегьы шәнеидкылан, – уи нахыс уи арԥыс ииҳәоз имаҳаит Саҭбеи, иажәақәа инарыԥшьны ахысра далагеит, абыкь абжьы ахьгаз ашҟа, иҩызцәагьы  рхысбыжь абна ныҵнарцәажәеит. Аха ахысбжьқәа игоз раҵкьыс еиҳаны дыҳәҳәеит Саҭбеи.
– Ахысра уаҟәыҵ.
Абрахь ала рызегь еибыҳәан иҟазшәа, ахысра иаҟәыҵит. Ақырҭқәа рганахь алагьы рҽааныркылеит. Наҟ-ааҟ аҳаракырақәа урҭ ахысбыжьқәа зҿаҩуаз, рыхәламшәа ҵыркаазшәа инарҿабеит. Ахысбыжьқәа згәы кыднаххьаз аԥсабара, ишәаӡыӡо, уаҳа шьҭыбжьык мганда ҳәа ишәаӡыӡо еилагылан. Ҵарақәакгьы иахаахыс, аԥшатлакәи, акырцхи ирпҟаз, амра шәахәақәа анрықәԥха, рыԥсы ҭалазар акәхап, ҷырт-мырт ҳәа, амахәқәа инарықәԥала-аарықәԥало, нас инаԥырԥыруа, ахьҭа иареиџьыз рымҵәыжәҩақәа реиҵыхра иаҿын. Рдәынақәак, «ҳамԥсында» – ҳәа ашәшь иалатәаз руак, аԥынҵа ҩеижьӡа, амахә аҵыхәахь инаскьаны, иахатәи аҵх хьамҭеи, ашьыжьтәи ахысрақәеи ахашҭзар акәхап, акара ҳәа ашәа аацәырнагеит. «Уа шьыжьбзиа амрашәахәа ԥсҭаҵага, ауаатәҩса усгьы инибарҵәоит, аха ҳара ҳзыхҟьазеи» – ҳәа аҳәоушәа.
Анцәа, «иишаз» адгьыли аԥсабареи, ауаҩытәҩса даԥырхагамхар шаҟа иҭынчарахарыз адунеи» – ҳәа дназхәыцит Саҭбеи Абдаа. Зны-зынлагьы аҭагылазаашьа убас ала иҟалон, аԥсҭазаара, аԥсҭазаара азымҭо ауаҩ иакәны. Уи зырҵабыргуа, Саҭбеи ҩнтәны дақәшәахьан. Шықәсқәак раԥхьа Афганисҭан, уажәы Аԥснытәыла. Урҭ аҩбагьы иара изы иџьамыӷәацәгьан, аха Аԥсны азҵаара иара изы игәаҟран. Игәаҟран избанзар, р-Ԥсадгьыл иқәырцарц иаҿын атәым уаа. Уажәтәи иҭагылазаашьа, еиҳагьы изеицәахеит, иаҳҭны қалань Аҟәа дахьалцаз.
Аԥсуаа рганахь ала, цыхараара имоуит Саҭбеи. Рџьаԥҳаны еиқәырханы, ирыман, аха, рыфатә нҵәо иалагеит. Аҭагылазаашьа еиҳа-еиҳа еицәахон. Агәынамӡарақәа цәырзгозгьы ҟалақәеит, аиҳараӡак Мураҭ. Убри аҟнытә Саҭбеи иӡбар акәын ӡбашьа змамыз аус. Ишԥеиқәырхатәу иҩызцәа. Мамзаргьы ҭыҵшьас иҟоузеи абрахьнтәи. Аҭыҵра аҵыхәа ԥҵәан. Рышьҭахьҟагьы раԥхаьҟагьы рымҩақәа кын. Аҭахара амҩа иангылан.
Ауха ихала дыҟан Саҭбеи. Иҩзцәа иааигәара иааиргьы иҭахымхеит, даргьы мааит. Иааԥсара изхан, имахашьаха зегьы, афы заахаз аҵла амахәқәа,  шкыднахәхәаауа еиԥш акәын дшакуаз. Иаԥхьаҟа дахьынаԥшуаз дзықәгәыӷша ҳәа акгьы ибомызт, акы заҵәык ада. Зқьы шықәсала иабацәа ирымаз агәыӷра. Аԥсны наунагӡа, аԥсуа ишицәымӡыц ала агәыӷра. Аха иахьазы уи азыбжак иҟәыҭхан иҟан. Ақырҭқәа, Абжьыуаа, агаҿа қыҭақәа былны рнапахьы иааргахьан. Уахьынтәи  ашьха қыҭақәа ирылахысуан. Тҟәарчал ашәарҭа иҭагылан, Гал усгьы дара иртәын. Гәлрыԥшьи Гәлрыԥшь ахахьи, Дали Ҵабали аҩада Ажара, Сакьан дара рнапаҿы иҟан. Аҟәа усгьы иргахьан, иалахаз аԥсуаа ршьра иаҿын. Ԥсоу инаркны Гагранӡа, аԥсуаа ирымԥыхьашәоз ашьа иладыргылон. Аԥсуаа рнапаҿ иҟаз, Гәдоуҭеи, Тҟәарчал ақалақьи ракәын. Миллионла иҟаз амилаҭ ирҿагылан еибашьуан, хыԥхьаӡарала имаҷыз, ирҭахыз абџьар знапы иакымыз, аԥсуааи, адгылаҩцәа иаази. Ашықәсан аӡын асы каҳаит,  неиҭагашьа амамкәа. Абас ала аԥсуаа амчымхара ишҭагылазгьы, хацәнамырхала уааԥсырала аԥхасҭа ду шрымазгьы, аибашьра иаҿын. Избанзар ирыман агәыӷра, иахьа акәымзаргьы уаҵәы аиааира шыргоз. Убри агәыӷра ала ауп, уажәы иԥсы злаҭазгьы Саҭбеи Абдаа. Дагьыназхәыцит Афганисҭан, иҩыза Сергеи Сергеи-иԥа, аурыс фицар иашаҵәҟьа, и-Ԥсадгьыл аҿаԥхьа ихы шымҩаԥигаз, ишынаигӡаз аурыс фицар иуалԥшьа. Аха иара…
– Еи, Ҳаџьараҭаа, – еиҭа абжьы геит, абыкь иҭаҟаауа, – шәыҽҳашәҭ шәыԥсы еиқәхарц шәҭахызар.
– Абри адгьыл ақырҭқәа иаҳтәуп, – даҽаӡәы ахәаара далагеит. –  Шәара аамҭала иқәнагалаз шәықәҵ хаала. Шәца шәашьцәа ахьцаз Ҭырқәтәылаҟа, мамзар зегьы шәынҳарҵәоит. Ӡәыр шәаанхозар, тәыс шәҟаҳҵоит.
– Сашьцәа аԥсуаа, – иаагеит аԥсышәала абжьы. –  Ишьҭашәҵа абџьар. Шәара абарҭ шәрзиааиуам. Ҳдаракәац Аԥсны ианырхуа иҟашәымҵан.
Абарҭ абжьқәа ахьиаҳауаз, ҳәызбала икьатеиқәа еилырхуазшәа акәын дшыҟалоз Саҭбеи Абдаа. Убри аҟара агәаӷ ҩныҵҟала изҵысуан, зны-зынла ибла иаахгылоз, ихшара наҟ инаԥыриго. Ихы ихашҭуа, игәы еилахынҳәуа, ихлахаҵ  гьыжьуа дааҟалон. Аха нас еиҭа ибла иаахгылон Ахреи  Марҭеи, ауӷә рықәҵан аҷын нарыхҟьо, аӷьара ихцалан қырҭуак дара ирықәлаз инеицозшәа. Аӡы иаго, аҵыхәтәантәи имч ихы иархәан, дшалҵуа еиԥш, ибла ихгылаз ихшара наҟ инаԥыригеит Саҭбеи. Мраҭашәарахь днаԥшит, аха амра ибарҭамызт, ахәы иавҵалахьан, ахәларагьы аҽазнакуан. Иара иԥсҭазаараҿы бзиа иибоз иасыхәылбыҽха дызхәаԥшуаз, амра амшын ианӡаашәалоз акәын. Аха уажәы уи амра ибарҭамызт, иахьеи-уаҵәи изеиԥшьуамызт. Амреи иареи еиԥызшьуаз аҳәагәыжь ԥыххааса ицахьан. Убасҟан ибжьы ҩҭганы, инаиргеит ақырҭқәа дрыдгылан, абыкь иҭаҟаауаз аԥсуа ишҟа.
– Ала уара, аԥсахҩы, ԥсышьацәгьа Анцәа иуиҭааит, ууаажәлар ирзууз азыҳәан.
Уахьнтәи аҭакс акырцх еиԥш иааит ахқәа, аха Саҭбеи дызватәаз ахаҳә дахьчон.
Адгьылаҿ дааҵыҵызшәа, ашьац иҽаҟаратәны, дҳәазаны дааин, ивараҿ ахаҳә иҽнадижьлеит Мураҭ  Ҭагьанаа.
– Ааишьас иҟауҵазеи?
– Уԥсы уанықәԥшлакь…
– Ушәама?
– Уара ҳанурҵәарц уҭахыуп Сара излазбо ала, – ибжьы импыҵҟьо, дыҳәҳәоума уҳәартә ҿааиҭит Мураҭ Ҭагьанаа.
Мураҭ иааира зызҳәаз шидыруазгьы, иаразнак аҭак имҭакәа иҽааникылеит Саҭбеи. Уи уажәы хәыцрак акәын ихы иҭаз, еиқәырхашьа змамыз иҩызцәа шеиқәирхашаз. Аха усгьы иаҳаз аҭак ҟаиҵар акәын. Абри ауаҩи иареи зхәыҷра аахыс еицыз, аҵара еицызҵоз, рдунеихәаԥшра шыхазыназгьы, аибашьра адәаҿы ианааи, а-Ԥсадгьыл ахьчара еиднакылар акәын, аха ус изыҟамлеит. Саҭбеи ҿимҭуашәа аниба деиҭаҵааит Мураҭ.
– Ҳанурҵәарц аума, уара мчыбжьык аахыс абра ҳанкылан ҳазумоу?
– Сара  шәаанысымкылар, иубома даҽа мҩак шәызлацаша?
– Сара исахымызт, абрахь ахалара Гәма аӡы ҳанҭалозгьы иуасҳәеит, аха уара уӷьатамахжәара иаургеит. Ҳааган Џьаҳаным атыша ҳҭаужьит –  уаҳа изымҳәакәа, иԥсы ихәда арҵәизшәа деихәлачит. Иблақәа ааԥшуан, аха акгьы абомызт, аԥсҭҳәа еиқәа хтәалоушәа илашьцахьан. Зыԥсы  шҭоу иԥсхьаз диҩызан.
Дызгашаз ахы зықәшәаз аха макьаназы зыԥсы ҭоу диҩызахеит Саҭбеи. Абри еиԥш аҭагылазаашьа, иҭагылазаашьамызҭгьы, ишәақь аԥынҵа ивимгар ҟаларын, аха иахьа ԥсыуак иԥсҭазаара, аԥсуаа ишырҳәо еиԥш «амиллион иаԥсан. Убри аҟнытә мчыла ихы даиааиуа, иахьынӡауа ҳәа инақәырӷәӷәан Мураҭ иахь ҿааиҭит.
– Нас исыдугалозеи, мҩас иуԥшаауазеи?  Иарба мҩоу хеиқәырхагас иҟоу?
– Ҳаҽрыҭара…
Убасҟан ҵыхәаԥҵәара злаӡам аҳаракырақәа рҟынтәи абжьықәаргара иалагеит, қырҭбызшәала, урысшәала, аԥсышәала.
– Шәыҽҳашәҭ! – игеит қырҭуа бызшәала абжьы ҵәыҵә.
– Шәыҽҳашәҭ!  абнауаа, – аурыс бызшәала.
– Шәҽрышәҭ ақырҭқәа аԥсҭазаара шәҭахызар, ирымашәымкын ижәытәӡатәиу рыдгьыл –  игеит аԥсышәала абжьы Саҭбеи игәы кыдызшьаауаз.
Убри инақәырццакны, ҵыхәаԥҵәара змамыз ахқәа убрахьынтәи рҿаархеит. Агарант ршәыгақәа ана-абра итҟәацуан. Иара убас амина ршәыгақәагьы. Ашхырцәаӷьқәа реиԥш, аҩхаа иҭҟьоз, аибашьыга вертолиотқәа амца ҭарҵеит, Саҭбеи ирхәҭа рҽахьыԥхьаркуаз агәаҩа. Аԥсуа еибашьҩцәа рыҳәҳәабжьқәагь ныҵаҩҩит аккара. Абри ҟалеит али-аԥси рыбжьара. Али-ԥси рылагь иааиқәтәеит.
Ауаҩытәыҩса ицәа иҭаӡо аҵкьыс, аԥсабара ацәа еиҳа ҭаӡоушәа, ахрақәа наҟ-ааҟ рхқәа еидкылан еикәагылан. Абнара, ана-ара аҵлақәа амца рыцралан абылра иаҿын. Урҭ алҩаҵә рылкәкәан ажәҩанахь ацара иаҿын. Ашьа зҵыкьасо, аибашьҩы иҩызаха игылаз аԥсабара, игәыҭшьаагаха ианрылаҩҩит, абыкь иҭацәажәоз рыбжьқәа.
– Шәыҽҳашәҭ!..
– Шәыҽҳашәҭа!..
– Шәыҽҳашәҭ шәыԥсы еиқәхарц шәҭахызар – ҳәа аԥсышәалагьы.
– Ҳаҽраҳамҭар ада ԥсыхәа ыҟам, – ибжьы  хыџхыџуа, арҩаш даҵагылоушәа дқәарқәашьеиуа, адгьыл дыҵалар иҭахны ибжьы аагеит Мураҭ.
– Аҽрыҭара азыҳәан, – ашьшьыҳәа ԥсабара ҭынчк аҟны ашәшьыра дыҵатәоушәа дааҵааит Саҭбеи. –  Иҟоума, уара уеиԥш ихәыцуа ҳҩызцәа, ҳҩызцәа, мамзаргьы ухала ухы иҭуҳәаау абри иуҳәаз?
– Иҟоуп, ираҟәаҩымзаргьы, иҟоуп…
– Ирацәаҩым ирҳәо акгьы аанагаӡом.
– Избан изаанамго!?  – иҩныҵҟа иҭаҵәахыз агәаӷ азҳара иаҿын Мураҭ. –  Уара иухҟьаны урҭ рыԥсҭазаара ашәарҭа ианҭагыло.
– Ашәарҭа акәым, аԥсра ианҭагылоу, – даахижәеит Саҭбеи.
Саҭбеи ииҳәаз ихы еиланагеит Мураҭ. Иҽизаанымкыло аҟынӡа днеит, аха уажәшьҭа иҭагылазаашьа иара ишиҭахыз ихы изархәо иҟамызт.
– Нас уара иуҭахыума, абарҭ уаҩзыцәа иуцу рыԥсра, рҭахара, ишԥауасҳәари, ҳаҟаӡамшәа ҳақәӡаара?
– Уара иубама, шәара шәыԥсра, шәҭахара, Сара схы аласхуазшәа. Ус ҟамлар амуа  ианыҟала, Сара аԥхьа сцоит.
– Уца, уԥсы аԥхьа, уҭахызаргьы абыржәы. Уара аԥсҭазаара уҭахымзар, сара сухьынҳалом. Аԥсҭазаара зыхәҭам ҳәагьы ыҟами. Уца нас уара иахьуҭаху, аха Сара усыламкьысын. Сара аԥсҭазаара сҭахуп.
– Аԥсҭазаара, а-Ԥсадгьылгьы иаҭахуп.
Саҭбеи иажәа  анагӡаха имҭакәа, иаразнак даахижәеит Мураҭ.
– Аԥсадгьыл зуҭахузеи ҳара ҳандырҵәозар, – ашҳам        наҵишьит.
– Ҳандырҵәар еиҳа еиӷьуп, уи хаҵароуп, уажәы Шәача аресторанқәарҿ ақырҭқәа ирыдтәалан, Аԥсны анапхгаҩы иан-иаб ҳәа, игәаҵәа кыдҵо ашампан ҩы зжәуа раасҭа.
– Анцәа ибоит, Сара уи аресторанаҿ стәам уажәы, – еиҳа иҽаарҭыслымшәа даацәажәеит Мураҭ. –  Аха ақырҭқәеи ҳареи ҳшыҟаз, ҳаҟазҭгьы еиҳа еиьӷӡамзи уажәы аԥсра абла ҳҭаԥшуа ҳзаҟазар аасҭа. Аԥсны анапхгаҩы урҭ дырҿамгылазҭгьы, уаргьы абра ҳааган, аԥсра ахықә ҳҭоумыргылазҭгьы…
– Сара уи ҭахароуп ҳәа исзыԥхьаӡом, а-Ԥсадгьыл ахьчараз ҳаибашьуазар. Убри  аҟнытә уара иуҳәо зегь мыцхәуп…
– Мап имыцхәӡам, – ибжьы наимпыҵҟьеит Мураҭ. –  Сара исҭахым сҭахарц, исҭахым, исҭахым иуаҳама?..
– Уара иуҭахым, аҭахара, уара ухала уакәым аԥсра аӡәгьы иаҳҭахӡам. Аха а-Ԥсадгьылгьы иаҭахӡам аԥсра.
– Аԥсадгьыл аԥсра аҭахымзар, ишәыхьча шәхы нақәҵан, изтәу ишәыхьча…
Саҭбеи иаҳаз ихахьы изаамгеит. Игәы иаанагеит жәҩанахьынтәи цқьа еилыргам бжьык иаҳазшәа. Аха илымҳа ауеижьхауаз, Мураҭ иҿы еиқәаҵәа иҭыҵуаз ажәақәа ракәын иаҳауаз. Убасҟан инапы автомат аҵхарҭахь инеигеит, аха ихы инапаҿы иааган иҽааникылеит. Аҭахара иҭагылаз ауаа, дара-дара ҭеибархар гәнаҳаран, убри аҟнытә, иаҳаз игәы иналакӡан, днаиазҵааит.
– Исзеилымкааит, даҽазнык иҳәеи иуҳәаз?
– Иузеилымкаауа ҳәа иҟои ара. Иузымдырӡои Сара сыбжа шқырҭуоу, егьи сыбжа шлазу.
– Сара уара уздыруан аԥсуа ҳәа. Сымҩашьозар саԥсуоуп ҳәа апаспорт уџьыба иҭами.
– Саԥсуоуп ҳәа апаспорт, акьитаи иџьыба иҭазаргьы ҟалоит.
– Акьитаи дуаҩызар ҟамлои, аха уара аҵара анеицаҳҵоз инаркны иахьа уажәраанӡа, аҵаа аӡмах ихшәылаз уақәушәа акәын ушышьқьыруаз.
– Ашьқьырра акуп, ҩбоуп, – уажәшьҭа зегьы изеиԥшны, ацҳа шыҿаҟәоу здыруа, аха ихжәаанӡа иқәгылоу диҩызан. –  Ҳара уажәы аҭахара аамҭа ҳанҭагылоу исҿоукырц уҭахуп, амилаҭ ҵысра аан,  сахьшәыдымгылази, шәызегь цәымӷс шәызларкыз ашәҟәы снапы ахьаҵасмҩызи…
– Иаҳҳәап убасгьы акәзааит…
Саҭбеи иажәа анагӡаха имҭакәа днабжьаԥалеит Мураҭ.
– Иаҵазмҩит, избанзар суаҩхарц сҭахын азыҳәан.
Саҭбеи дыззыԥшыз, абри акәын, Мураҭ абас иирҳәарц азыҳәан. Избанзар Мураҭ дызлаҟаз иҿала аҳәара дҿаԥнаҽуан.
– Уара аԥхьаҟа ихәыцуа уаҩуп. Сара уи гәасҭеижьҭеи акрааҵуан. –  Ҩныҵҟала хыччарак еиԥш даацәажәеит Саҭбеи. –  Уара ухазы абзиа ҟауҵо џьшьаны, ацәгьара анузацугьы ыҟоуп.
– Уи шԥеилкаатәу?
– Иаҳҳәап аԥсуаа рышәҟәы унапы аҵаумаҩит, ауаҩра улҵуа џьшьаны. Аа уара ауаҩра улымҵит, арахь Аԥсны уалачоит. Ацхыраара анаҭаху ухы ԥхьаукуеит.
– Схәыҷқәа ааӡатәуп, – уажәшьҭа иажәақәа ицәеиԥхьттон Мураҭ. –  Сара сыршьыр урҭ ирхылаԥшуада, акыр рҿазҵода. Иуаахартә изааӡода.
– Уара уеиԥш иуаахарцу, – Саҭбеи иԥсахы ҩеины ихәцәа иҩыҵагылт. – Саргьы исымоуп ахәыҷқәа, абра иҳацу ҳҩызцәагьы, аха урҭ ракәӡам уажә зҵаарас иҟоу, а-Ԥсадгьыл азҵаара ауп…
– Саргьы суаҩуп, знык ауп сызшаз аԥсҭазаара ансиҭа. Убри азныктәи схы иасырхәароуп, аха уара иууам акәымзар.
– Сара сакәым, аха а-Ԥсадгьыл иауам, уара ишуҭаху ахымҩаԥгара, – Саҭбеи, гәхшәарак еиԥш акәын Мураҭ дышиацәажәоз. –  Уԥсырҵ наҟ акәымзар еицәоу сурҟаҵоит.
– Абри еицәоу исзыҟауҵараны иҟоузеи, ҳааган аԥсра ҳаҿаужьит. Убри аҟнытә уара иҟоуҵаз, уара унапала ириаша.
– Иарбан исыриашо?
– Ҳаҽраҳҭап ақырҭқәа, уаҳа даҽа мҩак ҳамаӡам.
– Избан изҳамам, иҟоуп даҽа мҩак.
– иарбан мҩоу?
– Аԥсра…
– Уара уԥсы, – ибжьы неиҵыхны дыҳәҳәеит Мураҭ Ҭагьанаа, – Сара аԥсҭазаара сҭахуп. Иаҳҳәап ақырҭқәа ҳиааины иҟалаӡаргьы, сара схы злеиқәсырхаша амҩақәа сыԥшаауеит. Ақырҭқәа аҩызцәа рацәаҩны исымоуп. Сара схала сакәым, уаргьы уеиқәсырхоит, уҭаацәа, ухәыҷқәа.
Мураҭ иажәақәа, ихы цаҳәцаҳәуа, Саҭбеи игәы аҭаԥсара иаҿын. Иԥсҭазаараҿ абыржәы еиԥш, ҩнуҵаҟала деиӷрыблаауа дҟамлацызт.  Длаззаргьы, даҭырқәазаргьы, ашьҭахь иаԥсуахаз, аԥсуа чеиџьыка зфаз, Аԥсны аҳауа лбааздаз, дызлаҟалазеи абас, ауаҩытәыҩса ицәа ихарԥаны, ҩныҵҟала дгыгшәыгны, ихы азыҳәан иԥшьоу акы дамеигӡо. Абас иаразнак еидихәыцлеит Саҭбеи, нас агәыԥжәара уи аҟара иҽамҭакәа ус иҳәеит.
– Сара ақырҭқәарҿ уара сеиқәурхар аҵкьыс, абра сыԥсы схыҵны, сызжуа дысмоукәа адгьыл сықәбаар еиҳа еиӷьуп. Абыржәоуп агәра анызга, аԥсуаа ирҳәо ажәаԥҟа, уара уеиԥш иҟақәоу ишрызкыз. «Арахә адәахьала иӷроуп, ауаҩы  ҩнуҵҟала». Сара убри иацысҵоит абас, алаз Мураҭ Ҭагьанаа ҩныҵаҟала дмаҭаԥшьуп –  ҳәа. Уца ақырҭқәа рахь, уаҳа  сыбла уҽаумырбан. Уца, уԥсы еиқәырха…
Мураҭ ихы иқәыжь ахаҳә хьшәашәа ибӷа адҵан дтәан, абри абжьарак мраԥхарак зқәымхацыз ахаҳә хьшәашәа. Иаԥхьаҟа дахьынаԥшуаз иҿахҵәоу ада, ԥсеивгарҭа  ԥсҭазаара мҩак даныԥшыломызт. Иҳәон, аха ақырҭқәагьы уи аҟара рыгәра игомызт. Аибашьра иаԥсахыз рацәан. Издырамызт уаҟагьы иԥеиԥшхоз. Иагьа длаззаргьы саԥсыуоуп иҳәахьан, аԥсуаа рыбӷа аныӷәӷәаз. Убас зыҟаиҵазгьы, ихы аланыҟәаигарц акәын. Ихы иазеӷьыз,  иҵеи изеиӷьхашаз, амҩақәа иԥшаауан.
Абдаа Саҭбеи, игәы ҩарханы ажәҩан даҵаԥшуа адгьыл хьшәашәа дықәиан. Иара уажәы убас иҭаххеит, дзықәиаз адгьыл иҵагь дазааигәахарц. Уажәшьҭа иара адгьыл азааигәахара ада даҽамҩак имамызт. Егьырахьҟа имҩақәа, ақырҭқәа ашә адыркхьан. Мҩа заҵәыс имаз, ажәҩанахь ицараны иҟаз иԥсы акәын. Ицәеи-ижьи адгьылаҿ иаанхон, иаснагь дахьгаәҟуаз адгьылаҿ.
Данаахьаԥш Мураҭ димбаӡеит. Уи ӡашәа дцеит дахьымаара. Убасҟан ԥсеивгарак иоуит Саҭбеи ихала данаанха. Аҳаракырақәа рҟынтәи ақырҭқәа рыр икәшан иҟази, Мураҭ  Ҭагьанааи еиҩыргоз акгьы ыҟамзыт.
Уажәы иара, ихшыҩгьы-иԥсгьы, иблақәагьы ахьыԥшуаз мраҭашәарахь акәын. Уа иааимҟьаз аԥҭақәа иаарылибааит, дгьыли-жәҩани ахьеивҵарсу иавалаз амра шьашәԥшыла. Ихәыҷра инаркны,  иахьа уажәраанӡа, амра анҭашәалоз иахәаԥшуаз ауаҩы, иахьа иибаз аҩыза имбацызт, амра ашьа аԥшшәы аманы. Уи  џьеимшьаӡеит иара, избанзар, Иԥсадгьыл ашьа аԥшшәы шьҭнаххьан. Иара амрагьы аԥҭа еимҟьара ианаарыбжьаԥха, ашәахәақәа уи аҟара амч шрымамызгьы,  еизыркәкәаны шәахәак Саҭбеи Абдаа иҟынӡа иаанашьҭит. Аԥшқа игәкыз иан данибалакь, лыхәда инапы ԥшқақәа акәыршан ишикуа еиԥш, ашәахәа раԥхьа Саҭбеи ибла  инхыԥхалеит. Аӡыжьаҿы хыхь иӡсо аԥсыӡ, нӡаакәкәалан ҵаҟа ишцо еиԥш, ицәа-ижьы инакәҵәиашан игәаҵа инҭаԥхеит. «Уажәшьҭа сара устәуп аӡәгьы уисҭаӡом» – ҳәа аҳәозшәа, ихәда аҽнакәыршан, иӡара нҭарсны иаанкылан инаилаҵәеит. Убасҟан ибеит, икәша-мыкәша быбшӡа ишәҭызшәа. Ихагылаз аҳаракырақәа, иара ижәҩахырқәа еидырӷәӷәалан изкыз, насҭха-аасҭхан, ҵыхәа ԥҵәара змаӡам амҩақә аадыртызшәа днанԥшылеит. Рыбжьгьы иқәдыргазшәа урҭ амҩақәа, «Ухы уақәиҭуп, ҳара  уаҳныл». Аха иара дзеиҭаҵуам, аҵла иалалан изкәу, алымшәӡахәа еиԥш, амра шәахәа аҽикәнаршеит, уҳашьҭуам ҳәа. Убасҟан иара, ҩ-мцак дрыбжьаглоушәа ихы ибеит. Ахақәиҭра мҩеи, амра ашәахәеи…
– Иуҭахузеи ашәахәа сара сҟынтә? 
– Иаснагь сара  сҿы уҟазарц, – амра шәахәа еиҳагьы инеиҿалашеит.
– Уи шԥа?
– Сара сҿы уҟазар, уԥсы ҭазаауеит.
– Нас уажәы, сыԥсы ҭаӡами?
– Уи сацәшәоит сара.
– Узацәшәозеи?..
– Уԥсҭазаара кьаҿхар ҳәа.
– Нас, уара иулшоузеи?
– Уԥсҭазаара анеиҵыхра…
– Уи, ҟалашьас иамоузеи?
– Сара усыцаала…
– Усҟан адгьыл иаԥсыхәоузеи?
– Адгьыл аҭыӡшәа цәгьоуп Саҭбеи. Уи тыша дууп, зегь ахыбаауеит…
– Нас адгьыл сацәыхарахар ԥсҭазаарас исымоузеи?
– Уԥсы ҭанаҵы оуп адгьыл ануҭаху. Уаныԥслакь иара еиԥш, уаргьы ухьшәашәахоит. Усыцаала сара. Сызхылҵыз амра наӡаӡа аԥсы ҭоуп. Ус анакәха, уаргьы анӡаӡа уԥсы ҭазаауеит. Сшәахәа унықәлан, амрахь уҿынаха Саҭбеи…
Амра ашәахәа Саҭбеи ицәа-ижьы арԥхеит, ишьа-ида инҭалеит. Иарԥхеит игәы. Убасҟан иара  ихәыҷрахьы дынхьаԥшит. Гәыӷрылеи, ԥсҭазаарылеи иҭәыз ихәыҷра. Адунеиаҿ ԥынгыла ыҟам, ҳәа иҟаз ахәыҷра. Аха уи ашьҭахь уи ахәыҷы ԥсҭазаара имырхит, абыржәы иԥсҭазаара шимаркыз еиԥш. Убасҟан ауп ианиҭахха, дызгарц иааз амра шәахәа даццарц. Аха, уи ашәахәа дықәлан акәымкәа, даҽа мҩала. Насгьы  амра ашәахәа, абра  иаангылар ҟалахуазма,  иаазышьҭыз иахьцоз иаццар акәын. Иагьцеит иара, иԥхаӡа, ицәа-ижьы иахьалаз иналҵны. Деиҭа аанхахит абри адунеиаҿ еиҭа ихала. Нас ауп иус аӡбара даналага…
Амра ашәахәа аман ианҭашәа, иаразнак иааилалашьцеит. Саҭбеи иибахьаз алашьцарақәа иреиԥшымызт, уахатәи алашьцара. Ҳаԥшьа дук дынҭаршәны ахҩа адыркызшәа, икәша-мыкәша убас илашьцеит, уахынла избо аблақәа умазаргьы  иарлашәрызшәа. Ажәҩанахьынтә илбааз аԥсҭҳәақәа, еиҳагьы адгьыл арлашьцеит. Амаҭ хьшәашәаӡа адгьылаҿ ианыҳәазо еиԥш, аԥҭа цәаакқәа, адгьыл агәы рҽықәшьуа, Саҭбеи Абдаа рыбааӡара, ихиҿы  инахьырҳәазаны «Ҳара ҳзылбааз уара узоуп, хара уаҳцәымцан, ҳаиҭахынҳәыхуеит», – ҳәа рҳәозшәа, ала шәарыца еиԥш, аҵлақәа ршьапқәа инарықәҵәиашо, рымахәқәа  ианырхьынҳало, зны-зынлагьы, аԥсаатә шьапы заҵәы еиԥш рхы ларханы  рҽынкнаҳауа, абнараҿ иҟьалазшәа игииуа, аккара иҵан.
Адгьыл ҷышәны, ажәҩан  ҷыҩын Саҭбеи икәша-мыкәша  ԥсҭазаара ыҟаӡамшәа акәын ишыҟаз. Иагьабаҟалоз уи аԥсҭазаара, ауаатәыҩса ршәақьқәа харшалан  ианеиҿагыло.
Гәиҵибыжьқәак иныҵыҩ-ааҵыҩны игоз рыда ҭынчран захьынџьара. Ақырҭқәа рганахь ала игомызт абзарбзан хысбыжьқәа. Аԥсуаа уи аҭак ҟарҵомызт. Ажәҩан  аԥҭа еиқәаҵәа шаҵажьызгьы, имацәысуамызт, игьыдыдуамызт. Рызегь еибыҳәан иҟазшәа рҽеидыркылеит аамҭақәак. Саҭбеи Абдаа аҵыхәтәантәи иҵх ҭынч ихигарц рҭахызшәа…
Ахаҳә хьшәашәа изқәа адҵан, анышә бааӡа дықәтәан, аҵх лашьца дагәылатәан Саҭбеи. Иҭахын иара иарбанзаалакь акы дазымхәыцрыц. Аҵх лашьцареи иареи рхала иҟазарц. Абри адунеиаҿ, ауаатәҩса игәаҟрақәа зегьы иҽынарҟәыҭханы, ихи иареи еизынхарц. Иԥсҭазаараҿ знык иадамзаргьы, иаха амра анҭашәоз, изаанашьҭыз ашәахәа, уи аԥхара макьаназ ихаакәакәараӡа игәы икыдыз, хара дацәымцакәа иҽадикыларц. Аӡлагара аӡыхкыра, аԥраҳәа анышьҭухлакь, аӡы хышхыҵәан, аиаҳәа ишаныло еиԥш, ижәлеит ахәыцрақәа. Раԥхьа, ихәыҷра ԥсҭазаара гәырӷьара зцыз. Нас ақәыԥшра, ацҳа ҵәры иаҩызахаз. Ихьамҭахаз иҷкәынра. Иахьа иҩызцәеи иареи амацәаз иҭацалан ирыкәшан ирхагылоу, аԥсра алакҭа иҭазырԥшуа ақырҭқәа, ибызшәала ацәажәара азин ширымҭоз. Ишадыркуаз аԥсуа милаҭ ргәашәқәа. Уи агәашә иара изыҳәангьы ишакыз. Нас Афганисҭантәи аибашьра. Абыржәеиԥш усҟангьы ахәрақәа  дшрыбжьарцалаз, амаџьахьедцәа. Сергеи Сергеи-иԥа Северианин  хаҵагәымшәарала реиԥырҵра. Уи амаџьахьедцәа рыгәҭа иҽанԥижәоз иҳәҳәабжь…
Зегь реиҳа иԥсы злаз ихәыҷқәа ируамызт, уажәы-уажәы ибла ихгылон. Акы дацәшәозшәа иԥҳәыс Нуцагь  лҽынеигәыдылҳәҳәалон. Абарҭқәа зегьы, ажәҩан ашәшьы анхыло  ианхыҵуа еиԥш, ихы инҭагьежьны, игәы инҭамацәысны еишьҭалан ицон. Урҭ цон, аха иара дынхон ихала, аҵх лашьцара аупа еиқәаҵәа еиԥш дагәылаҳәаны. Аха иара уажәы ауапа дагәылаҳәамызт, ар маҭәа ишәын. Нас хыхь ахьҭа дазмыркышаз бамба кьаҿкгьы. Изқәа икыдыз, шамахамзар ихимхуаз иарҭмаҟ, аибашьраҿ ииҭаххашази, ҵҟатәи ицәамаҭәеи зҭаз. Урҭ ирылан ахарԥ шкәакәа. –  Ахарԥ шкәакәа, – иҳәеит иара ихы дацәажәо. –  Харԥ шкәакәала уҽануԥсахуа бзиоуп. Уи зызку аҽыԥсахроуп. Аха иҟалоит, убас еиԥш аамҭа, ахарԥ шкәакәа еиҳа иануҭаххо. Ус анакәха, уи иахьхәарҭо схы иасырхәап.
Саҭбеи ихы абас дахьацәажәоз еиҳа иԥсы еивнагеит. Иара абнагьы аамҭала зыԥсы еивганы иҟаз, иахажьыз алашцьара ахәцәа ҵкааны иахәаҽызшәа, ҿыҭбжьык ахылҵуамызт. Ус  иаагәаӡаны уахынлатәи аты ҩар-ҩар абжьы аргара иалагеит. Уахынла ауаа ахьынхо иааигәаны, аты абжьы аргар, «ҽеик иазҳәам –  ҳәа акәын ишахәаԥушаз аԥсуаа. Уи аты ҩар-ҩар абжьы, ԥсрак анаанагозгьы ҟалалон, аиҳараӡак аҵеи гәлымҵәах.
Саҭбеи игәамԥхеит аты абжьы. Насгьы уи абжьы хьамҭа игоз, раԥхьа инахаразаргьы, уажәы еиҳа-еиҳа иара ишҟа иааскьон. Иааскьацԥхьаӡа, ахыкәалаа еиԥш игәы иҭанаршәуан абжьы. Ус ихагылаз аҵла ахыцәқәа иналатәеит, абжьы ҭахәаҽ, аԥсы ихатәаны, амыткәма зҳәо аҭакәажә леиԥш иҟыж-мыжуа. Саҭбеи аты иааигәара иахьааиз еиҳагьы игәы иаахәашәа дааҟалеит. «Иудыруазеи Сара сзыҳәан, даҽа гәаанагарак амазар» – ҳәа даазхәыцит. Ихы ҩышьҭыхны аҵла дҩаҵаԥшит. Ихажьыз алашьцара, насгьы аԥҭа еиқәаҵәақәа имлашьуа агыгшәыг абнеиқәара ишаҟьо ианыло еиԥш игәаҭеиуаз реимҟьара иналибааит, ихаҿы амахә иқәтәаз аты аблақәа. Иаха ахәылбыҽха амра изаанашьҭыз ашәахәа убасҟан дшарԥхоз еиԥш аты абла шапшапра ихьшәашәаӡа иҟаз игәаҵа, ԥсыԥхарак нҭанаҵеит. Усгьы  неибеит, ан лыԥшқа блахаала дышихәаԥшуа еиԥш, аты иара  ихәаԥшуашәа.
– Иуҭахузеи сара сҟынтә? –  ибжьы ныҵакны инеиргеит Саҭбеи, иԥрыр ҳәа дшәозшәа.
Аты ашьапхыц шәпақәа амахә иаларԥан иахьықәтәаз, Саҭбеи изҵаара аҳазшәа, иааҳәацымацит, иааҟыжмыжит.
– Сара суазҵаауеит, уаазгазеи абра сааигәара, иуҭахузеи сара сҟынтә? –  аты аҭак ахьыҟанамҵаз игәы  иҩаҵаххны уажәы еиҳа ибжьы ҩышьҭыхны инаиргеит. – Иуҭахузеи Сара сҟынтә?
Аты еиҭа ааҟыжмыжит. Аблақәа иҵегь иааҭбаахан, гәырҩа хьамҭак рхыланы икылкааны Саҭбеи ихәаԥшра иалагеит. Акыр аамҭа ус ихәаԥшуан, нас иара ԥсҭазаарас иамаз алашьцара абжьы наланыргеит.
– Уара уԥсы ҭазароуп.
– Уажәы  сызҭагылоу ала аԥсҭазаара зыҟалом.
Аты ҟыжмыжит, иҩарҩарит, амҵәыжәҩақәа аганқәа ирыднакшалеит. Иара ада ԥсы зхоу акы ыҟаӡамызшәа, алашьцара зхажьыз, аккара ныҵнарцәажәеит.
– Избан изыҟамло?!. Сара  исҭахым уара уԥсырц…
– Аԥсра аӡәгьы иҭахӡам, аха ԥсыхәа змам уи ала иаанкылатәуп.
Аты ҳәҳәеит убасҟан. Убас ала иҳәҳәеит аккара зегьы иҵнарцәажәаауа. Нас алашьцара еҩҟьаны, хланҵы аҵлашәырахь, Гәмысҭа шыҟоу илҭахәаша ицеит. Уи  цеит, иара амч зқәымхаз хьаак аманы, Саҭбеи ихыи-иареи еизныжьны…
Аҵха ԥхьаҟа агәагәара иаҿын, аха ишомызт. Ишаргьы аҭахымзар акәхарын азоуп, изыгәагәозгьы. Аԥсабара зыԥсы ҭоу амҵәазшәа, ауалыр ҭацә еиԥш иҭыкка иҟан, «аԥсҭазаара ахьыҟам, саргьы аԥсҭазаара зысҭахыузеи аҳәозшәа.
Саҭбеи аԥсҭазаара иҽаҟәыҭханы алашьцара иҽеиҭеит. Уажәшьҭа иҭахымызт иаргьы алашара ибарц. Избанзар алашара изаанагоз, агәырҩа хгашьак амамызт. Зны иааигәаӡаны, нас инахараны, ихәыцрақәа еиԥшьуа, Аԥсны днықәлеит, аха иабаҟахыз, уахатәи алашьцара еиԥш, аӷа инапхыц аларԥан икын. Урҭ анаԥхыцқәа иаргьы, иихәцәа ҵкааны дырхәаҽуазшәа ибон уажәы. Иҩныҵҟала иԥсҭазаареи, иареи шеиҿагылазгьы, иҭагылазаашьа шыуадаҩызгьы, иара иҭахгәышьан, уахатәи аҵхаҿ ҭынч дыҟазарц. Уаҵәтәи ашара, изаанагози, иԥеиԥшызи уахатәи ала дазхәыцуамызт. Иара иԥсҭазаара, иара иаасҭа дызшаз Анцәа дақәиҭын. Убри азакәхап уахатәи аҵх лашьцара иҽзаиҭазгьы. Насгьы ихәыцрақәа  еиԥишьуазгьы, нагӡара рмоукәа изҿахыҵәҵәозгьы…
Ан лыԥшқа лнапқәа дрыниаалан дырҵысуа ирцәара данаҿу еиԥш, аԥсҭҳәақәагьы ажәҩан ахь ҭыԥ рымамшәа рҽыларҟәӡаны адгьыл агәы ақәҳәазара иаҿын. Зыԥсы ҭоу рыбжьы адгьыл  иахәлабгазшәа ҭынчран. Убри аҭынчра акәын ииҭахыз Саҭбеигьы. Абри   адунеиаҿ уажәшьҭа дызнаалоу ҳәа акгьы ыҟамзыт. Мураҭ Ҭагьанаа еиԥш, иаԥхьаҟагьы иԥсҭазаара дазәыцуамызт. Амацәыс аԥҭа ианагәылҟьо еиԥш, ибла икакаҷхан иҵашәон, Марҭеи Ахреи, ран Нуцеи. Урҭ ибла ихгылар иҭахымызт. Ииҭахыз наӡаӡа игәаҿы иҵәахызар акәын…
Саҭбеи алашьцара игәы  алаҿыӷьуа далагеит. Аты ҩарҩар иара ихы  дазааныжьны, абна инылахәаша ицаз, аагәхьааигеит уажәы, иагьа умҳәан дацәажәон. Убасҟан иимбоз ажәҩан ахь, ихы ҩышьҭихит, аха ажәҩан абаҟахыз, иара изыҳәан, ажәҩангьы адгьылгьы акакәын. Уахьгьы, арахьгьы еиқәылашьцан. Аха иблақәа шанак рбахит. Иааигәа игылаз аџьҵла ду иаақәтәахит, хҩык еиқәышла, рԥаҵақәа ршьамхы илахысуа, иршәыз амаҭәа шкәакәаны, џьара-џьара еилаарцыруа, амцаԥшь ркызшәа, ана-ара ихәыҵлашаауан.
– Шәызусҭацәада? –  ибжьы наиргеит Саҭбеи.
– Узшаз ҳауп, – иҳәеит ибжьы адгьыл иҵыҩуазшәа рыгәҭа итәаз.
– Сыжәгарц шәаама?..
– Мап, – еиҭа агәҭа итәаз даацәажәеит, – ҳара узаҳшаз уԥсы ҭазарц азоуп.
– Нас шәара шәзыргәамҵуазеи?
– Уццакцәар ҳәа ҳшәоит, – рыхҩыкгьы еицҿакны рыбжьы дыргеит.
– Аха аҭагылазаашьа иамуазар? –  иԥеиԥшыз здыруаз Саҭбеи, ииҳәоз уи аҟара ҵакы  аиҭомызт.
– Аҭагылазаашьа аҵкьыс еиҳауп аԥсҭазаара, – уажәы ибжьы еиҳа иааирхьамҭеит агәҭа амахә иқәтәаз.
– Аԥсҭазаара, ухазы мацара иԥсҭазаарам, – ашацәа ибжьы нарықәиргеит Саҭбеи.
– Уа уиашоуп, – агәҭа итәаз Саҭбеи диқәшаҳаҭхеит. –  Ҳара ауаҩы даҳшоит, аԥсы ихаҳҵоит, аха Анцәа иоуп алахьынҵа изҭо. Ус анакәха, доусы илахьынҵа иара дақәшәоит.
– Ус анакәха, сара слахьынҵа сара сақәшәааит. Шәара срыцҳашьан  шәахьсыхӡыӡааз иҭабуп ҳәа шәасҳәоит.
Саҭбеи абас ажәа аниҳәаз нахыс, ашацәа уи амахә уаҳа иқәтәамызт. Иқәтәаҵәҟьазугьы седроу. Зыԥсҭазаара иамеигӡоз ауаҩы, аҵх лашьцареи   иареи анеизынха, игәи-ихшыи реиԥшьра, ашҟа инарбоз Анцәа иоуп издыруа. Ауаҩытәыҩса, илаԥшҵашәареи, игәҭашәареи ицәанырра еиԥызшьуаз иҭагылазаашьа, иара ихаҭа изымдыруа иҟалоит. Илаԥшҵашәара ашацәа ихы-игәы иааҭигаанӡа, икәша-мыкәша бжьысса  шьҭыбжьқәак геит. Зны иаԥхьаҟа, зынгьы ишьҭахьҟа, иармарахь, иарӷьарахь еиқәҷаҷламсаха, фҩы бааԥск рхышәшәо.
– Шәызусҭцәада уара, – икәша-мыкәша зышьҭабжь гоз, аха иимбоз ибжьы нарықәиргеит Саҭбеи.
– Ҳаҩысҭаацәоуп, – зҿырҟьарақәа еиҿҟьаз, злымҳақәа дууз, зыблақәа кылыззоз, зыхәдақәа паз иҿаԥхьа алашьцара иаалибааит.
– Нас ишәҭахузеи сара сҟынтә?
– Аҩысҭаа мҩа уқәларц.
– Уи шԥа аҩысҭаа мҩа?!. Сара ауаҩытәыҩса рымҩа сықәууп.
– Ауаатәыҩса рымҩа ҳәа акагьы ыҟаӡам, ауааатәҩса зегьы аҩсҭаацәа ҳамҩа ианысроуп. Ауаҩы зны даҩысҭаахароуп, нас оуп дануаҩхо…
– Сара исҭахым, аҩсҭаацәа шәымҩа саныларц. Иахьугалакгьы, аҩсҭаа имҩа аҩысҭаа мҩоуп.
– Уа суқәшаҳаҭым ауаҩы! –  ибла  мацарақәа алашьцараҿ иааирлашеит аҩысҭаа. –  Аҩысҭаацәа ҳамҩа уанылар, уаҵәы иҟоуҵаран иҟоу абзамыҟәра ҟауҵаӡом.
– Уара уи бзамыҟәроуп ҳәа угәы иаанагоума, – иԥсы еилашәеит Саҭбеи.
– Ибзамыҟәроуп, нас ишԥа, – зыбаҩқәа хаххалаз, зыблақәа зхагәҭа иқәыз иччараны, иччарамызшәа даахәыҵаԥжәеит. –  Угәы иаанагоума уаҵәы ухы зқәуҵаран иҟоу, урыцҳаршьап, уеилыркаап ҳәа?
– Сара иҟасҵо урҭ сеилыркаап ҳәа ҟиасҵаӡом, убри азы сара исҭахым саҩсҭаахарц.
Аҩсҭаацәа икәшан игылаз ииҳәаз ргәамԥхакәа иааилаҩынтит, иагьааҵырҵырит. Рыблақәа агызмалра рхыҳәҳәыло,  еиҭанеиҭыԥсахуа, иааигәа иааины ибла ихыԥшылон. Нас, уи ицәажәоз еиҭа ибжьы аагахит, рыцҳашьарак наҵаҵан, иблақәа хаххала иахьынӡа илшоз  иҽыҩеиҵыхны..
– Уаҩысҭаамхакәа, иахьатәи аамҭаз, аҵх  лашьцара узалтәоу узалҵраны уҟаӡам. Иаҳҳәап иаашаргьы, уи ашара уара узы илашьцарахоит.
Саҭбеи иԥсҭазаараҿ  иқәыӷәӷәақәоз аамҭақәа, уажәы  шәымҭак ала  изеизыкәкәеит. Адунеи алахь еиқәаҵәала иҷышәымзар, абасҵәҟьа убахьоума, аҩысҭаацәа ауаатәҩса ахшыҩ рыҭо. –  Игәы дынҭаҳәҳәеит иара. Аҳауаҿ дышҟазгьы иҵегьы  дхәаҽит, аҩсҭаацәа икәашон иахьгылаз. Урҭ неиҟәицарц ибжьы наиргеит.
– Иагьа ԥсҭазаара смоургьы, аҩысҭаацәа шәымҩа санылараны сыҟаӡам. Сара исҭахуп сшуаҩу сынхарц.
– Скьатеиах ԥуҵәоит, уара убзамыҟәрала зхы ҭәу. Иахьа адунеи иқәыу ауаатәыҩса, реиҳараҩык аҩысҭаахан аҩсҭаацәа рымҩа иқәлеит. Уаҟа ирыԥшааит,а уаҩра аҵкьыс рхы иазеӷиьыз аҩысҭаахара. Шәаала сҩызцәа, – ибжьы ҵәыҵә аҵх лашьцара иналаиргеит, аҩсҭаа абла ҭызаа. –  Абри зхы иаӷоу ауаҩы, иареи ҳареи ус ҳамам –  нас иааигәа дааины днеиҿаҟааит. –  Уалатәаз абри аҵх лашьца адунеиаҿ ирхашҭхьоу ауаҩра угәыҵаҳәҳәан.
Аҩсҭаацәа еибарҷырҷыруа, аҵх лашьца иналашәкәа ицеит. Аха хара инаскьаанӡа, уи аҩсҭаа ииҳәац еиҭеиҳәон. «Ауаа ирхашҭхьоу ауаҩра, уара  ахлаҳәацәгьа уадызцалазеи» – ҳәа. Убасҟан ибаҩқәа хаххала, џьара дадырсызшәа иаԥхьа даагылеит аԥсцәаҳа.
– Уара уакәын уажәы исыгыз, узусҭада, насгьы иуҭахузеи?
– Сара сыԥсцәаҳауп, исҭахуп абарҭ узыргәаҟуа урԥырган сара узгарц.
– Уара иуазҳәада, сара аԥсра сҭахуп ҳәа.
– Сара уара цәаныррала уеилыскаауеит, аԥсра ухы шазцо, убри аҟнытә…
– Сара аԥсра схы зазцо, аԥсҭазаара еиқәсырхарц азоуп.
– Уара уеилызкаауада уи азы?
– Зыԥсҭазаара еиқәсырхои, Анцәеи сыламыси.
– Еиқәурхо аамҭақәак рнеҩс уагьыргәалашәашам. Ус ауп ауаҩытәҩса дшыҟоу. Ишҳамра еиҳауп, ибзиара аасҭа. Егьи  Анцәа ҳәа узҿы ажәҩанаҿ ауп амч ахьимоу, адгьылаҿы сара. Егьи аламыс ҳәа узҿу, уара иабоубахьоу ауаҩы ламысла игәҭакы наигӡо. Ус анакәха, сара исҳәо хоуҵар, абри адгьылаҿ угәаҟрақәа ахьухашҭша узгоит.
– Сара сызшаз исхыихын сыԥсы, уара уусс иалоузеи?
– Абри адунеиаҿ доусы иҟаҳҵаша шаны иҳадуп. Сара ԥсра сықәӡам, зыԥсы зхысхша ауаатәҩса ыҟанаҵ. Сара сыҟамзар, шәара шәрацәаҩхоит. Шәрацәаҩхар, ҷынҷаны шәыблақәа ҭибахуа шәалагоит, иара адгьылгьы шәазышьыҭмхыр ҟалоит. Убри аҟнытә шәеилыҟәшәалатәуп. Усыцаала џьанаҭ уҭаларц уҭахызар.
– Уи амҩа ауаатәҩса зегьы иаҳԥеиԥшуп, аха уажәы сызуццом, адгьылаҿ исуалу насыгӡаанӡа.
– Скьатиах ԥуҵәоит уара, – ибжьы хьырвыр ала дааччеит аԥсцәаҳа. –  Дызусҭада адгьылаҿ зуал назыгӡахьоу. Инаугӡаргьы пату ақәызҵауа. Ухы зқәуҵо ауаҩы, уи убас ихәҭан ҳәа ауп дышухәаԥшуа. Шәара ауаатәҩса абри адгьылаҿ шәгәаӷ нҵәаӡом. Абра шәнибарҵәар аҵкьыс уахь шәызгар иаҳа ишәзеиӷьуп.
– Излеиӷьузеи? –  ихәда иқәыз адгьыл хьамҭарақәа, ибжьы нарыҵаҩит Саҭбеи.
– Илзеиӷьу убри ауп, – аиааира згаз ицәажәашьа еиԥшхеит аԥсцәаҳа ицәажәашьа. – Џьанаҭ зыԥсы цқьоу роуп иаднакыло.  Џьанаҭ ԥсыцқьароуп пату зқәу…
– Зыԥсы цқьам? –  аԥсцәаҳа иажәақәа дхырхуазшәа ихы ибеит Саҭбеи.
– Зыԥсы цқьам, џьаҳаным иҭыԥуп, уахь шаҟаҩ сышьҭхьоу удыруама уара. Макьана уԥсы цқьанаҵы иаарласны усышьҭал, – иҳәан аԥсцәаҳа алашьцара дналашәкәа дцеит.
Саҭбеи алашьцара ихала деиҭаналахахит. Афганисҭан еибашьреи, уажәы, абџьар кны Аԥсны ахьчаразы игылареи рзы изеиқәылаз ахьамҭара дзаҵымҵуа акәын дыштәаз. Уажәшьҭа дагьзаҵаҵраны дыҟамызт мҩа заҵәык ада. Убасҟан иааигәаӡаны игылаз аӡәы инапы ижәҩахыр инықәишьызшәа ибеит.
– Уара узусҭахда?
– Сара уаанӡа иршьхьаз соуп.
– Нас иуҭахыузеи, сара сҟны?
– Сыршьхьеит акәымзар, уаҵәы уара ухаҭыԥан сара сцон. Аха ишьу иакәым, зыԥсы ҭоу пату иқәым ҳара ҳҟны…
– Зыԥсы ҭоу, аха Аԥсадгьыл, – ижәҩа иқәыз ахьамҭара иҽааҵихит Саҭбеи.
– Аԥсадгьыл ами зегьы ҳзыхҟьо. Уаҵәы уара амҩагьы узықәло.
– Уара иалудыраауазеи, уаҵәы сара амҩа сызқәылараны иҟоу? –  иимбоз, аха ибозшәа игәы иззаанагоз агага дацәажәон Саҭбеи.
– Сара зегь збоит, – уажәы ибжьы иҵегьы иааигәаны игеит. –  Адунеиаҿ саныҟаз избоз, абраҟагь избарҭоуп. Уара  уҟоуп амцҳәарҭаҿ, сара аҵаҳәарҭаҿ. Иаԥсам ауаа схы шрықәсҵазгьы, иҟасҵаз иашоуп ҳәа исыԥхьаӡоит. Аԥсадгьыл  анԥсадгьылха,  зхы ақәызҵо дамазароуп. Ус анакәха, мҩабзиа уқәлааит уаҵәы.
Саҭбеи игәы хаҳә хьамҭак нкыдҳалазшәа иаахьамҭахеит. Абыржәоуп зынӡаск данызаҵәха. Алашьцара акәзар еиҳагьы еилаҳаит. Абас ала аҭагылазаашьа ҟалеит, иԥсы шҭоу уаҳа лашарак имбарызшәа. Ажәҩан ашҵа убас еимаҷыҩит, дгьыли-жәҩани ахьыҟоу умбо. Уажәшьҭа ажәҩан ҵәцаны ибаргьы иҭахымызт. Ииҭахыз акы заҵәык акәын, иаацәылашаанӡа ацәара. Убас иагыьҟалеит, дагеит ацәа дынҭахәхәа…


* * *
Аибашьраҿ ажәылара аан, иҭахаз ар рцымхәра шажәырҵо еиԥш, ацәқәрԥақәа ирылаӡуаз аԥҭа еиқәаҵәақәа, аԥаҩахь ажәылара иаҿын. Урҭ аауан ҵыхәаԥҵәара рымаӡамкәа адунеи егьи аганахьтәи амчра  иавҵуазшәа. Ацәқәырԥа ракәзар  рҽдырхагаӡеит. Урҭ анеинҟьоз рыхәаабжь Ахра илымҳа ҭнашьаауан. Гәанылагь убас иҳәон. «Адунеиаҿ иаҳамбо амчра ауп, ишәарҭоу» – ҳәа. Ааи, иагьшәарҭан уи иимбоз амчра. Наҟ Ҭырқәтәылатәи аганахь ала, имаацыз, аха иаарц азыҳәан  зыҽзырхиоз, мамзаргьы зҽеилазырҵәоз аԥҭа шәыҭҳақәа илаԥш нарыдхалеит. Урҭ  иргәыламацәысуаз амацәыс еиҟәнажәжәон, аха еиҭа неимаҳауан, рҽеиладырҵәон, реиқәаҵәара еиқәаҵәара ацлон, еиқәаҵәоу русқәа нарыгӡарц азыҳәан. Амацәыс ашьҭахь иҟаларын идыдуазаргьы, аха адыдбжьы абранӡа изааиуамызт. Иааиӡан иҟаларгьы, ацәқәрԥақәа реидыслара абжь акыр унарҳараны иауҟахыз. Аԥсы дыржырц анышәынҭрахь данырго, ашәы зшәу еицхаршьшьы, аҭоубыҭ иашьҭагылан ишцо еиԥш, еиҳа еиқәаҵәаз, ԥҭа цыԥҵәахақәак, аԥҭақәа  иҩараԥгылан аҿыҩанахеит, убасҟан амшын аҿықә зегь шыхьшәашәазгьы, иҵагь ахьшәашәара нацлеит.
– Шәааила, шәааила, аԥҭа еиқәаҵәақәа, – ибжьы ҵрыхәҵәаӡа аԥшатлакә иналаиргеит Ахра, – шәара шәеиԥш, иагьа аамҭацәгьа ачҳахьеит Аԥсынра.
Ахра Аԥсны аҭоурых бзиан излеидыруаз ала, амшын агәы ихыжьлаз аԥҭа еиқәаҵәақәа днаргәылаԥшны хара днаԥшит. Ааи, уи ишьакәарсҭаз мҩан. Зқьышықәсала имариамыз, аԥсуаа аџьамыӷәа мҩа ишангылоз. Ахра Абдаа асқьала аҵыхәаҿ дахьықәгылаз, игәыдлоз аԥшатлакә аҵкьыс изеицәахеит, иҟалоз алхрақәа ирыхҟьаны, хара мхәыццәақәак рҵыхәала, аԥсуаа рҽахьеиҟәыршаз, иахьеиӷацәахаз. Убри азоуп, иаргьы иахьа, иԥсы злаз Иԥсадгьыл аҿаԥхьа дзымцхәхаз. Дахьнеилакгьы даднамкыло, чаҿаҵак арҳарҭа имамкәа дзаанхаз. Иара ихала иоума, зқьҩыла аԥсуаа аган иавадырхеит, ҳара ҳзы абжьы шәымҭиит ҳәа.
Ахра, аԥшатлакәи иареи реиҿагылара, баша иҟамлаӡеит. Уажәы асқьала аҵыхәаҿ дықәгылан, аԥсабара ацәаҩа хьамҭақәа ижәлоз ишьапы дықәҟьан дылбаардарц, иԥан имҵасуаз, иреиԥшхеит, иагьреицәахеит, иаҳәшьа Марҭеи иареи, рымҩа иманшәалан  иназқәылаз аԥырхагахара…
Ахра иҽԥишәарц акәу, мамзаргьы иаԥхьаҟа уаҳа ԥсҭазаара ихази, насгьы Иԥсадгьлази иахьимбоз акәу, ихәашьыз аамҭа хаҵаҵас даԥыларц ахьиҭахыз акәу, аԥшатлакә аҿаԥхьа, шьҭахьҟа шьаҿак ҟаиҵарц иҭахымызт. Иара убри азоуп, ацәқәырԥақәа реинҟьара, ахәаабжьқәа ибжьы ҵрыхәҵәаӡа изагәылҩҩыз.
– Шәааила, шәааила ацәқәырԥа еиқәаҵәақәа, шәара шәеиԥш иагьаҩы рымч ачҳахьеит, Аԥсынтәыла аԥаҩқәа. Саргьы шьаҿак сышьҭахьҟа схьаҵраны сыҟаӡам…


* * *
Саҭбеи Абдаа, ихааӡа ацәа дызлаз далырхит, нырцә-аарцә аҳаракырақәа рҟынтәи абыкьқәа ирҭаҟаауаз рыбжьқәа. Зны аԥсышәала, нас қырҭшәала, урысбызшәалагьы. Аха убарҭ абыжьқәа рахьынтәи, зегь реиҳа аӡыӡ еиԥш игәы иалаҟацоз, аԥсышәала абыкь иҭаҳәҳәоз иакәын.
– Ееи, ахшыҩдақәа аԥсуаа, шәыҽрышәҭ ақырҭқәа, ҳажәлар ҭашәмырхан.
Ахыкәалаа зҷапан иҭашәаз, аха иаразнак дамгакәа, ахьаа зыӷрагьажьыз еиԥш, дааӷызит Саҭбеи.
– Уаргьы, уқырҭқәагьы,  шәыԥсцәагьы-шәыбзацәагьы ыҵшәхааит алақәа…
Ақырҭуа еибашьҩцәа ааҟәымҵӡакәа, амацәаз ахы иҭацаланы ирымаз Саҭбеи Абдаа ирхәҭа, ргәы рымырҟьарц азыҳәан абыкьқәа рҭаҟаара иаҿын.
– Аԥсуаа ақырҭқәа ҳадгьыл шәықәҵ, мап анакәха шәышьҭамҭа ықәаҳхуеит…
– Абнауаа, абри адгьыл иқәӡаароуп, – урысбызшәала еицҿакны иҟаауан шьоукы. –  Кавказ иқәнхо иреӷьу милаҭуп ақырҭқәа.
– Аԥсуаа хымдырқәа, – ԥсышәала абыкь дҭаҟаауан, аԥсшәа цқьаны изҳәоз аӡәы. –  Шаҟа ирласны ақырҭқәа шәыҽрышәҭо аҟара, ҳажәлар ирзеиӷьуп.
– Иарбан жәлару уара узыхӡыӡаауа, алаԥынҵа икылҟьаз, – игәы дынҭаҵәааит Саҭбеи. Аха уи ибжьы уажәшьҭа иргартә еиԥш дыҟамызт. Иԥсеибакра иԥсҭазаара ҵнаххьан. Ашьыжьтәи ашәахәақәа, аԥҭа цыԥԥыжәахақәа, иргәылҟьан иаԥхьа икаԥсоз ашәалҟьамра, рыԥхарагьы ибомызт, ицәагьы ианыруамызт, иаԥхьаҟагьы днаԥшуамызт, ихгьы дазҵаауамызт. Ҩныҵҟала акәын дшеилагьежьуаз. Икьатеиқәа иара инапала ҳәызбала ирыӷӷон. Уажәшьҭа иара хьаа имаӡамызт. Избанзар идунеитә цәеижьыи мап ицәнакхьан. Уажәшьҭа иара хьаа имаӡамызт. Избанзар идунеитә цәеижьыи мап ицәнакхьан. Уажәшьҭа иара изыҳәан, акгьы аҳәомызт ажәҩан, иара, адгьыл ахаҭа ак шамҳәоз еиԥш. Иаԥхьа инкаԥхаз ашәалҟьамрагьы нышьҭаба ицеит. Иԥсҭазаара абри адгыьлаҿ инышьҭаба ишцаз еиԥш. Убасҟан илашаз амш иблақәарҿ иаалашьцеит. Уи алашьцара иалибааит мҩахәасҭак, араӡны аныршалан. Абар илаԥш наиқәшәеит, уи амҩахәасҭа данылан дышнеиуаз амаиор, Сергеи Сергеи-иԥа Северианин, ихарԥ шкәакәа бираҟс иҟаиҵаз ҳаракны икны. Дцон амаиор аҵх лашьца дагәылалан, араӡны зныршаз амҩахәасҭа даныланы. Уи ишьҭахьҟа дхьаԥшуамызт, дцон ԥхьаҟа, Саҭбеи Абдаа амҩа изылхуа.
Ақырҭқәа нырцә-аарцә ахәқәа рҟынтә, инеимда-ааимдо, имлашьуа агыгшәыгқәа реиԥш, ауура иаҿын.
– Шәыҽҳашәҭ!
– Шәыҽҳашәҭ!
– Шәыҽҳашәҭ!
Аха аԥсуаа рганахь ала аҭак ҟамлеит. Абна еихашьшьыра, агәырҩацәгьа иаӷражьыз иахәаҽны иаман. Уажәазы ашышкамсқәа раасҭа аҭагылазаашьа иланарҟәыз ауаа, атәреи-аԥсреи абла иҭаԥшуа иахьаанхаз, рхы зқәыркуа рзымдыруа, инкахәыцуа доусы  рҭыԥқәарҿ итәан. Урҭ еиԥшын уажәазы, абжьас фырхаҵа амч мырхакәа аихац иҭарцалаз.
Ауаҩы изыҳәан зегьы реиҳа еицәоу, Иԥсадгыьлаҿ тәыс даныҟарҵо. Еиҳагьы еицәоуп, Иԥсадгьыл дахырҟьаны Иԥсадгьыл аҿы даныршьуа. Убри еиԥш аҭагылазаашьа иҭагылан аԥсуаа. Зқьы шықәсала рыдгьыл шрымаркуаз еиԥш уажәгьы ирымаркуан. Убри иахҟьаны иҟалеит рҽеишьа змамыз ахҭыс.
Ақырҭқәа абыкьқәа рҭаҟаара иаҟәыҵны, рнапаҿы иркыз абџьар ала, аԥсуа еибашьцәа амацәаз ахы иҭарцалаз ахьыҟаз ҳәа ргәы иахьаанагоз ашҟа ахысра иалагеит. Саҭбеи еибашьцәеи иареи уи аҭак ҟарҵартә еиԥш аҭагылазаашьа рымамызт. Ахысра иалагаӡаргьы, иахьыҟоу кылкаан игәарҭар, уа абна иларҟәаҟәон азы, убри аӡәы игәаӷьаанӡа Саҭбеи дыҳәҳәеит.
– Шәымхысын, шәахьыҟоу шәҽышәмырҵасын.
Ақырҭқәа рыҵаҟа ишьҭаз аҭаҳара  аҭыблаара иаҿын. Ана-ара, аџь ҵлақәа афархь ргәылазшәа ибылуан. Амца ркуан иара аҳаскьын иаҵәара, амзашеиԥш. Абна ибылуаз иахылҵуаз алҩа еиқәаҵәа ажәҩан ашҵа архәашьуан. Амина ршәыгақәа иаарышьҭуаз рыхқәа ахьыҭҟәацуаз адгьыл  ажьԥсыла ҭыржәжәон, ақәыџьма иашьыз арахә ҽыҭ-ҽыҭла ажьы ҭыжәжәаны ишафо еиԥш. Аџьҵлақәа, шәышықәсала зымахәқәа еилышь игылаз, абри адгьыл  шьагәыҭс иамаз, излаҽарбоз, насгьы изықәгылоз адгьыл зладырԥшӡоз рымахәқәа абзарбзан хқәа ираахоз икыдыжәжәа иргон. Урҭ еилаҟәыбаса ҵаҟа еилаҳауан. Шәышықәсала аԥсуаа рыдгьыл иахырҟьаны ишырҟәаҟәоз еиԥшын. «Уара иушьуа Анцәа дишьуам» – ҳәа шырҳәо еиԥш, аџьқәа рымахәқәа кыдыжәжәазаргьы, ршьап гәаԥшьқәа шаанхоз иаҩызан, аԥсуаагь рыдгьыл зынӡаск иацәыӡуамызт.
Сааҭк ашьҭахь ақырҭқәа ахысра иаҟәыҵит, аха макьанагь уи агәаҩара иҭыҵуамызт ахысшьҭыбжьы. Абра мацара аума, инахараз ашьхақәа рышҟагьы, рышьҭыбжь неиҩуан, амитәы еиқәаҵәа шыҟарҵаз, шәаџьҳәара руазшәа. Саҭбеи икәша-мыкәша игон угәы ҭызшьаашаз аӷәиҵбыжьқәа, аӷазыӷазрақәа, аха убарҭқәа зегьы иара изыҳәан уажәшьҭа акгьы аҳәомызт. Еиҭа инеиқәырццакны, аҳаракырақәа рҟынтәи абыкь ҭацәажәара иалагеит, аиҳараӡак аԥсышәала.
– Иаанхаз аӡәыр шәыҟазар,  аџьмахы зхагылоу аԥсуаа…
– Шәыҽҳашәҭ!
– Шәыҽҳашәҭ!
– Шәыҽҳашәҭ!
Ахәрақәа зегьы ӷьоит, аха агәы ианыло, ахәра ӷьашьа амаӡам. Ӷьашьа змамыз Саҭбеи игәы ианыз ахәра ҿкааны ихьра иалагеит, аџьыка хыш ҭарыԥсазшәа. Убасҟан ауп ианидыр иара  дшыҟаз, аха уаҳа дыҟамзаргьы шалшоз. Икәша-мыкәша иаалырҟьан убас иҭынчрахеит, дахьтәаз адгьыл лҭабганы бжьра-быжьҵәа дагазшәа. Иара хаҭала уажәшьҭа аӡырҩра иҭахымхеит, дӡырҩыргьы акгьы иаҳауамызт. Уажәшьҭа рнахыс  игәыи-иареи ракәын еицәажәоз. Уаҳа даҽа хәыцрак ихахьы иааиуамызт, убарҭқәа зегьы уажәшьҭа иара изыҳәан  зегьы акакәын. Ихәыцрақәа иԥсҭазаара еиҵызхуаз, уажәшьҭа нарха рымамызт. Уи амҩа, иара еснагь дызныԥшылоз, игәыӷрақәа зцыз, рҵыхәа ахьынҵәо ҳәа акгьы ибомызт. Амҩақәазегьы џьара рҵыхәа шынҵәоугьы.
Саҭбеи дызнылаз алармҩа иаснагь ишлармҩамызгьы, дхымҟьаӡакәа днеиуан, иаԥхьаҟагьы ихәыҷқәа, уи амҩа ианыларц азы. «Ауаҩы ицәа иалоу изыбзиахароуп» – ҳәа шизырҳәо еиԥш, ашәышықәса аҩныҵҟала, ацәгьеи-абзиеи реиқәԥараҿы ҵҩа змам ауаатәҩса зыбжьынҵәо, иаҩызахеит, аҩажәатәи ашәышықәса аԥсуаа рзыҳәан. Рыдгьыл рымаикит ақырҭқәа. Уи аҿыхра азыҳәан рҿи-рнапи еиқәҵаны имтәеит аԥсуаагьы. Ахы амеигӡара аҭаххеит. Ихы дамеигӡеит Саҭбеи Абдаагьы…
Саҭбеи иԥеиԥшыз аԥсра аҵкьысгьы иҭахымызт, абыкьқәа рыбжьы иаҳауаз. Иара уажәы иаҳарц ииҭахыз ихшара рыбжьы, мамзаргьы, урҭ ран Нуца, иангараз ирзылҳәоз агарашәа. Аха, «уара иуҳәо, Анцәа иуциҳәароуп» – ҳәа аԥсуаа ражәаԥҟа дҭагылан уажәы. Уажәы азыҳәан урҭ убас ицәыхаран, Р-Ԥсадгьыл иалган, мшын нырцә џьара иҟоушәа. Аԥсуа ианакәзаалакгьы, и-Ԥсадгьыл азы гәаанагарак акәын имаз. «Раԥхьа и-Ԥсадгьыл, нас ихазы» – ҳәа аԥсуаа ражәаԥҟа дҭагылан уажәы. Идысхьаз ицәеи-ижьи, аӡыӡ налауркьакьаргьы, изымдыруа ддысит. Ахра агәыр аҿаршәзар харантәи избоз, уажәы иблақәа аԥсҭҳәа еиқәаҵәа рхаҳалазшәа илашьцахо иалагеит. Акы заҵәык, иылмҳақәа шыҵарыз инхеит. Иара убри илымҳақәа рыла акәын ишиаҳауаз, иааикәыршан аҳаракырақәарҿ итәаз ақырҭуа еибашьцәа, рыԥсыԥ абжьы. Уи аԥсыԥ абжьы иахылҵуан, ашьа афҩгьы. Агыгшәыг ашьа анырблакьо еиԥш, аԥсуаа ршьа иазгәаҟуа. Убасҟан иаалырҟьаны игеит, абыкьқәа ирҭыҩуаз абжьқәа, зегь реиҳа Саҭбеи иԥсы  ҿызкаауаз.
– Шәыҽҳашәҭа!
– Шәыҽҳашәҭа!
– Шәыҽҳашәҭ!…
Аԥхьаҟа иҟалоз адыруазшәа, амра агылара ацәуадаҩхазшәа, ашьхақәа изрывымҵуа ирывахеит. Уи гылар зҭахымыз аԥсҭҳәақәа, иаснагь ажәҩан ахаҿы арлашьцара иашьҭаз еицәыӡыз аԥсаса реиԥш, хара-бӷьара ажәҩан агәы иаҵаз рҽеидкылара иалагеит. Ақәыџьмақәа қәылара ианцо, акакала, ма гәыԥ-гәыԥла ишеицыло еиԥш, аԥсҭҳәа еиқәаҵәақәа рҽеиларҵәан, реиқәара еиқәара ацҵо, рҽеизгара иаҿын. Ԥсҭҳәа шкәакәакгьы, акьынтыжә иаҩызаха  ицыԥжәжәахаӡа, аԥсҭҳәа еиқәаҵәақәа рҿы  ԥсҭазаара змамыз, амшын иҭоу аԥсыӡ ду, аԥсыӡ сса шнахәлабҟо еиԥш,  аԥсҭҳәа еиқәаҵәақәа инарыхәлапҟеит.
Саҭбеи Абдаа икәша-мыкәша аҭагылазаашьа убас ала иҟалеит, абри адунеиаҿ ашкәакәа ԥсҭазаара амамкәа, аиқәаҵәа илбаанадазшәа. Иара убасҵәҟьа акәын ишыҟазгьы. Иҩызцәа ракәзар, иахатәи аҵх инахәлабгазшәа аӡәгьы ишьҭабжь гомызт. Урҭ аамҭала, изҵәахыз, аха тәыс измаз аԥсабара ихәыҵашьны иаман.
Наҟ хараӡа, амшын агәахьы шыҟаз игеит инеиқәырццакны абзарбзан хысбыжьқәа. Саҭбеи уахь илымҳа нкыдиҵеит, аха аԥсуаа рганахь ала хысыбжь мгеит. Уи игәы ааҿнакааит иара. Ақырҭқәа рхысра аҭак ҟамҵакәа иаанымгылоз Саҭбеи, уажәы инапқәеи-ишьапқәеи ҿаҳәан. Иԥсадгьыл иақәлаз аӷацәа дырҿагылартә еиԥш амч имамызт. Аихац иҭакыз агыгшәыг еиԥш, даӷазыӷазит. Уи иԥсы еивнагазар акәхап, иблақәа аахтны ажәҩан дҩаҵаԥшит. Аха аԥсуаа ишырҳәо еиԥш, ажәҩан, «еимаҷыҩны» – иҟан. «Анаџьалбеит, уаҳа жәҩангәы сымбарушь» – ааигәахәит иара. Уи ажәҩан имбартә еиԥш, аҭагылазаашьа дҭазыргылаз, дшзалымҵуа шибозгьы, макьаназ абри адунеиаҿ дыҟанаҵ, игәаҵаҿы гәыӷрак ҭан. Уи агәыӷра, ажәҩан иалшәаз аеҵәа ишеиԥшызгьы. Аха ажәҩан иалшәо аеҵәа ахькашәо ҳәа уаҩы ишимбо еиԥш, Саҭбеи Абдаагь издырамызт, иԥсҭазаара аԥан ахьыҟаз.
Адгьылаҿ ауаҩы иԥан анизымԥшаа, аӡхыҵра дҭалар дшаго еиԥш, Аԥсны азыҳәан аамҭацәгьа иҟалаз аԥаҩ дхықәгылан Саҭбеи… Уажәшьҭа иԥсҭазаара аҵыхәтәантәи аамҭа анагӡара азыҳәан, иԥшаар акәын аԥан. Иаԥхьаҟа имҩаԥган…
Ажәҩан агәы ԥсҭҳәа еиқәаҵәала еимаҷыҩны ишыҟазгьы, наҟ урҭ рышьҭахьҟа иҩыҵхахаз амра, иҟанаҵалакгьы, шәахәак нарылҟьан Саҭбеи иаԥхьа аҽынканаршәит. Инапсыргәыҵа адгыьлаҿ инышьҭаҵаны  ианынаиршәла, иҵааршәырахахьаз игәы ааҭыԥхааит. Убасҟан дагьназҵааит иара.
– Иуҭахыузеи ашәахәа, ашәы еиқәаҵәа уалҟьан уаазгазеи сара сҿы?
– Усырԥхарц, – аҳәеит, ашәахәа, иара еиԥш, ихааҷкәакәараз ажәақәа рыла.
– Сара шәахәа цырак сазырԥхом уажәшьҭа, – ашәахәа агәы нимырхарц иҭахын Саҭбеи, аха аиаша имҳәар ауамызт. Избанзар абри адунеи иашала даԥырҵыр акәын.
– Ашәахәақәа зегь ирҭахын, уара уахь илбааны ацхыраара урҭарц, аха аԥсҭҳәа еиқәаҵәа иоунамыжьит, – амра шәахәа ҟыәмшәышә, ахала адгьылаҿ иахькашәаз ахы ҟәыншьо иаацәажәеит. –  Сара  сшәалҟьамроуп, аԥҭа еиқәаҵәа сагәылҟьан сузааит, исылшо ала ацхыраара усҭарц…
– Сара уажәшьҭа, цхыраара сыхәаӡом…
– Нас иҟаҵатәузеи? –  иааӷьаҵәы-ӷьаҵәит ашәахәа.
– Уара уцоит уахьынтәиааз амрахь, саргьы сымҩа сықәлоит уажәшьҭа.
Ашәахәа ак аҳәаха амҭакәа, аԥҭақәа анеимаҳа, Саҭбеи инапсыргәыҵа инықәбеит. Убри акәхеит Саҭбеи Абдаа иԥсҭазаара аҵыхәтәагьы. Убысҟан иагьиӡбеит дызхымԥашаз аус. Абри ауднеи даԥырҵырц хьыӡла-ԥшала. Иҩызцәагьы еиқәирхарц, Иԥсадгьылгьы ихьчарц.

* * *
Ахра Абдаа, асқьала аҵыхәахь дахьықәгылаз аҟынтәи, агәҭахьы дааскьеит. Иаҳа-иаҳа  злеишәа зырцәгьоз ацәқәырԥақәа, еиҵагыла-еихагыла асқьала ахы амшын иаласаз, иахьасуаз иархыџхыџуан. Аӡы еиқәҵәиша асқьала иқәҽҽоз, иара иакәм, адумбеи ашьапы иқәнаҟьон. Амшын акәзар, агәы  ихыбемырӡало, ацәқәрԥақәа еижәылон. Зны-зынлагьы убас  еидҟәыбласа ицон, рышьҭамҭа ҳәа акгьы ыҟаӡамкәа, ишәахԥсараха, иқәццышәхаз аҩны-гәара еиԥшха. Аха нас еиҭа рҽеибыҭан, аԥхьа инеиуа ашьҭахьтәи ахьӡаны,  аҽақәнаҭәон, амшын агәы ихҟәбасаауан, ауаатәҩса адгьыл агәы ишықәнибарҵәо еиԥш.
Ахра Абдаа макьаназы иижәшагьы аӡыхь ахы ыҵнамхыцызт, иԥсҭазаараҿы игәы дҭаӷзыртә еиԥш. Уи зыхҟьазгьы, аԥсуаа аибашьраҿ риааира ашьҭахь рхы зҭадыргылаз атрагедиа ауп. Ааи, ааи, убри убас итрагеидиахеит, амшын агәаҿы ацәқәырԥақәа ирзеибауз аҵкьысгьы еицәаны. Амилаҭ реиҟәшара.
Асқьала, амшын шьарда иагәылахалаз, аӷба ацәқәырԥақәа ианеинырҟьо еиԥш иҵысуан. Аха Ахра уа дахьықәгылаз, еилаԥыҵәҵәаны иӡааҟәрыларгьы, мамзаргьы ацәқәырԥақәа даақәкәыцәаан амшын аҵахь дагар ҳәа зынӡаск дацәшәомызт. Иара аибашьра аамышьҭахь дзыцәшәоз акы заҵәык акәын, иара абри адунеиаҿ дҟамлар, иаҳәшьа Марҭа илыԥсыхәозеишь ҳәа. Аха уажәы иара изы аамҭа злаҟаз ала, аԥшатлакәи, ацәқәырԥеи злаауаз игәышԥы аҭан дгылазар акәын, аԥсҭазаара бааԥс изыҟалаз дамфарц, дамҟаҟарц азыҳәан…
Амш ахәларахь анеира агәы ишҭазгьы, ацәқәырԥақәа еиқәтәомызт, уаҵәтәи ашара цәқәырԥала иаԥыларц аҭахызшәа.
– Мшыцәгьан шьҭахьгьы, амра ԥхоит, – гәаныла даахәыцит Ахра. Нас даахьаҳәны аҩныҟа дындәықәлеит, ала цәгьақәа ашҭа иҭыҵуа  ишьишклаԥуша еиԥш, ацәқәырԥақәа ишьклаҽҽо…


* * *
Ашәахәа, инапсыргәыҵа ианыршәлаз анца ашьҭахь Саҭбеи дынхеит дзаҵәны. Нас агранатқәа реидкылара далагеит. Иавтомат дагәӡны  инышьҭеиҵеит. Ихарԥ шкәакәа иҵаз ааиҵхны, агранатқәа зҭеиҵаз иарҭмаҟ, имаҟа ҟьаҟьа инадҿеиҳәалеит. Ихарԥ шкәакәа аҵәы инахаҵаны инаивҵеиҵеит. Иҭаххеит  шәымҭақәак ирыдамзаргьы идгьыл  иҽынеиҵыхны днықәиарц. Убас иагыьҟаиҵеит иара. Ашьац тата, зқәала даннықәиа, ихы убас ибеит, иԥсҭазаараҿ абыржәы аҟара дҭынчны дҟамлаӡазшәа. Иабду иашҭаҿ, аҵәаҵла ду иқәгылаз ашәшьыра даныҵаиаз аҵкьыс изыбмбылхеит уажәы. Ихҩаз иблақәа анаахыит, ажәҩан лашьца иаалибааит еҵәак. Усгьы абжьы аргахит, «Сара соуп уиаҵәахә, уара суцҭашәоит» – ҳәа. Убасҟан илымҳа иааҭыҩҩит, аԥсаатә шәаҳәозшәа. Ԥшаҟәандакгьы насызшәа, аҭаца ашҭа данҭаргало, аҭаацагарашәа еиԥш, бжьыхаак аҵалан. Абыржәоуп иԥсы анишьаҵәҟьа иара. Анцәа ду иаҭәеишьаз и-Ԥсадгьыл иԥсы ишаҭахыз ианиба. Шәымҭақәак ихәыцрақәа зегьы рҽааныркылеит. Ирҭаххеит ихыи-иареи еизынрыжьырц. Аӡы аныцәоу еиԥш, ида иҭоу ашьа аԥсашьарц. Адунеиаҿ ҭынчра ҳәа акыр ыҟазар, уажәы иара иааигәара рҽеизыргарц иҭахын. Зны заҵәык аҽинардырырц, аԥсҭазаара, аԥсҭазаара шаҭаху. Аха убарҭқәа зегьы иара изыҳәан илаԥшҵашәаран, аҵыхәтәантәи гәалашәаран. Уажәы азыҳәан, аԥсҭазаара еиқәхарц акәын, аҵыхәтәантәи амҩа иқәлара иҽзазыҟаиҵозгьы…
Ажәҩан агәы шеимаҷыҩц еимаҷыҩын. Алаҳәақәа, ажәҩан ахьынтәи, рымҵәыжәҩа еиқәаҵәақәа еиҵҳәаны, адгьылахь ианылбааԥыруа иаҩызаха, аԥҭа еиқәаҵәақәа рҽыларҟәра иаҿын. Саҭбеи згәы еиҭамԥоз ахаҵа, азныказ, даагәаҭеит, ажәҩан ҵаа ԥҽыхахан, игәы иқәҳауазшәа. Ихарԥ, бираҟ шкәакәан иҟаиҵаз, аашьҭԥаан сгылоит ҳәа данҩаҵҟьоз, уа хыхь аҳаракырақәа рҟынтә, ақырҭуа еибашьцәа бџьарс иааркыз зегьы рыла ахысра иалагеит. Саҭбеи икәша-мыкәша, адгьыл амца акит. Ашәаԥыџьаԥ, аҿҿа ҳәа абылра иалагеит. Аԥсҭҳәа илаҟәыз иналачит ахәшәбылфҩы. Аԥсуаа рганахь ала уи аҭак аҟаҵара рылшартә еиԥш, аҭагылазаашьа рымамызт. Игон рӷәиҵибыжьқәа ахы зықәшәаз. Ахысра ианалага абыкьқәа ахәаара иалагеит. Қырҭшәалеи, урысбызшәалеи, адыгабзшәалеи, аԥсышәалеи.
– Ееи, Ҳаџьараҭаа, уажәшьҭантәи ахысраан, шәызегь уа шәҭаҳҟәаҟәоит. Адунеи иқәынхо ауаатәҩса зегьы акультура рызҭаз ҳауп ҳара. Шәара иахьа иаҳҿагылоу, аҳаԥы аакьыскьа иҭыҵыз,  шәаҳзиааираны шыәҟаӡам.
– Шәара хара имхәыцуа жәларуп, акәымзар, – армарахьтәи аҳаракыра аҟынтәи игеит урысшәала абжьы.
– Ишәымбаӡои, ҳарҭ аурысқәа ақырҭқәа ҳашрыдгыло. Ҳара ҳҿоуп уажәшьҭа аус ахьшәымоу. Ҳара иаҳиааиуа милаҭ ыҟаӡам адунеиаҿ.
– Шәарҭ адыӷақәа, – игеит дыӷа бызшәала абжьы. –  Ишәҭахузеи ақырҭқәа  ҳадгьылаҿ? Шәыҽҳашәҭар шәыԥсҭазаара еиқәҳархоит. Шәықәҵ, наҟ Қырҭтәыла.
– Ееи, аԥсуаа, – аԥсышәала абыкь дҭаҟааит уи зыбжьы галоз. –  Зхы еилаԥсаз шәара. Шәызагылоу ақырҭқәа ҳара ҳашьцәа роуп. Абри адгьылгьы дара иртәуп. Ишьҭашәҵ шәабџьар. Шәыҽҳашәҭар шәыԥсы еиқәҳархоит.
Убри нахыс адгьыл наҳәы-ааҳәит. Икәымпылуа хланҵы илҭалеит. Ажәҩан иаҵажьыз аԥҭақәа ирылыкәкәаан, ашьа аҿыланахеит, убас ала ибеит абри адунеи Саҭбеи Абдаа. Убасҟан ихы ицәымыӷхеит, абри адунеиаҿ дмиӡар еиӷьишьо. Уи нахыс зыԥсы ҭаз уаҳа аӡәгьы дигәаламшәеит. Илаԥш иныхгылеит, анышә иамаз аԥсуаа ыҵыҵны, абзацәа ргарц азыҳәан, ишәышәуа адунеи иқәлазшәа. Убасҵәҟьа акәын иагьшыҟаз. Аԥсабара иатәым ӷәиҵибжьқәак илымҳа ҭыршьаауан. Гәмысҭантәи ихаҩҩлон аӡы иагаз иԥсӡык. Игәыҭшьаагаха икьыууан, ауаҩы ишьажәра иазгәышьуаз ауарбажәқәа ркьыуубжьы. Убарҭқәа ирылыҩҩуан, зқьы шықәсала Аԥсны зхы ақәызҵаз, аԥсуаа  рыӷызбжьы. Убарҭқәа зегьы дгәаҟуа дрылазшәа ихы ибон Саҭбеи. Аха убарҭқәа зегьы дрылҵыр акәын, игәы иҭеикыз наигӡарцаз. Ивараҿ ишьҭаз ихарԥ бираҟ шкәакәа ҩышьҭкәыцәаан дҩагылан, ишилшоз дыҳәҳәеит.
–  Шәымхысын, сара сыҽшәысҭоит…
Азныказ иааҭынчрахеит, ажәҩанахьынтәи Анцәа ду адгьылаҿ ауаатәҩса рнибарҵәара дақәыҳәҳәазшәа. Саҭбеи Абдаагь ихшыҩ ихаҿы иааит. Уи иҳәҳәабжь Анцәа иҟынӡа инеины, амч-алшара изациҵазшәа, дыӷәӷәахеит аџыр еиԥш. Ибираҟ шкәакәа аашьҭхны шьаҿа ӷәӷәала аҳаракыра дҩаҿалеит.
Иаԥхьаҟа акгьы ибомызть, акгьы иаҳауамызт, игәырҵҟәыл акәын дназгоз. Ишьҭахьҟа бжьқәак гозшәа иаҳауан, иагьгозаргьы урҭ уажәшьҭа иара изыҳәан акгьы аҳәомызт, дагьырзыӡырҩуамызт. Аамҭа еиқәаҵәа ирыбжьалаз, ԥхьаҟагьы шьҭахьҟагьы  алыԥшышьа амамызт. Иара дцон ҿыц иалихыз амҩала…
Убри амҩа ианылоз иакәхарын шәышықәсала аԥсуаа Рԥсадгьыл зларыхьчозгьы. Ашәеиқәаҵәа иагәылсны, алашарахь ишкылсуаз. Алашара рцәыӡны, ашәеиқәаҵәа ишагәылалоз. Нҵәара зқәым аԥсҭазаара иҿҟьаса ишашьҭаз. Убарҭқәа зегьы ԥхьаҟа ихон Саҭбеи. Уи дцон аанкылашьа иқыәмкәа, иԥсы анҭаз еиԥшҵәҟьа иԥсҭазаара еиԥишьырц.
– Уабацо сыҷкәын, уабацо?!. –  иан лыҵәаабжь иҟәаҟәа инкыдыҩҩлеит.
…Аха иара дхьаҵырц игәы иҭаӡамызт. Ишьапқәа еихҳәо, аҳаракыра даҿалан деиуан. Дҩеиуан, уаҳа уи аҳаракыра длымбаарц азыҳәан. Лбаашьагь имамызт иара, иԥсҭазаара убас дахьҭанаргылаз азыҳәан.
– Ухынҳәы сыҷкәын, ухәыҷқәа рыцҳашьа.
Адунеи агәҭа еиҟәжәартә еиԥш, иҵәаахьеит анацәа, рыҷкәынцәа ирыхӡыӡааны, амашәыр иақәымшәарц азыҳәан, аха урҭ рыбжьи дареи еизынхон. Аҵеицәа иреиӷьу аамҭа еиқәаҵәа иамгар, усгьы иауамызт.
– Сыҷкәын…
Саҭбеи иныҟәашәа иагмырхакәа аҳаракырахь ахалара даҿын.
– Биԥырхагамхан, уи и-Ԥсадгьылахь дцоит, – ибжьы геит лоунтә Саҭбеи иаб.
– Иуҳәо закәызеи, уара жәымҭа еиқәаҵәа, – дӷьыҵәы-ӷьыҵәуан ан.
– Ҳарҭ зегь ҳаҵкьыс а-Ԥԥсадгьыл рыцҳауп. Анцәа иишаз, Анцәа дигоит. Ҳара акгьы ҳамчым…
Ан уаҳа ажәа лзымҳәеит, аха ашәеиқәаҵәа иналыҩҩит лмыткәмабжьы.
Саҭбеи ишьаҿақәа рыӷәӷәаны, аҩадара иаҿаргыло, ибираҟ шкәакәа ҳаракны икны, ахалара даҿын. Ишьҭахьҟа дхьаԥшуамызт, дхьаԥшырцгьы иҭахымызт, уи дхьаԥшхьан, хьаԥшырҭа ахыьҟамыз аганахьала.
– Схәыҷқәа абазго, уажәшьҭа, – иԥҳәыс Нуца лыбжьы иҟәаҟәа инкыдыҩҩит.
Убасҟан ишьҭахҟьа дхьаԥшит иара, аха ишьҭахьҟа акгьы ибарҭамызт. Адунеи шылашазгьы иара иблақәарҿ илашьцаран.
– Ахәыҷқәа бырхылаԥшла, – игәы дынҭаӷызит Саҭбеи.
– Уара удоу? –  ашәара зҵаз абжьы илымҳа инҭаҵәааит?!.
Ауаатәыҩса зегьы аԥсҭазаара  еицнаргом. Шьуок заанаҵ ицоит, шьоук аанхоит,  дзызхәыцуаз акәын игәы иҭиҳәаауаз уажәы.
– Сара схала саанумыжьын…
– Сара баансыжьуеит, ҳхәыҷқәа бааӡарц азыҳәаны…
– Сара схала, урҭ сзааӡаӡом.
– Анцәа иишаз, Анцәа диааӡоит, былаԥш иаснагь ирхыз, – игәи иареи ахьеицәажәоз, иԥсҭазаара макьаназ аԥсҭазаараҿ иҟаз амч инаҭон. Ишьа-ида аус анаруан.
Аҳаракыра ахалара шьаҿақәак шигыз Марҭеи Ахреи иаԥхьа иааиҿагылеит. Азныказ изхамҵеит, ибла иабоз дара роума ҳәа. Днарықәцәҟьарц иҿы анааихихуаз, дара иргәыдкылаз ашәҭ шьыҵәрақәа, ишьапы аҵаԥсара иалагеит игәырӷьаҵәа.
– Аҩныҟа уаалоума саб? –  дааҷырҷырит Марҭа.
– Ааи, сыԥҳа, аҩныҟа сцоит, ибымбаӡои амҩа сахьықәу?
Лара дгәырӷьеит, лара дҷырҷырит. Аҵла абӷьы аԥша ианҩышьҭнакәыцәаауа еиԥш, дҩышьҭыԥраан ихәда лнапы накәлыршахит. Нас иаԥхьа дгылан, дышьҭыԥраауашәа лҿыналхеит.
– Нас уажәы ҳашиашоу аҩныҟа ҳцарыма? –  иаб дааизааигәахазшәа, ицәа акы алашәан дҵааит Ахра.
– Сара џьара ныдгылатәыс исымоуп уажәыҵәҟьа снашәышьҭалоит. Шәца аҩныҟа шәан дшәыман…
Ахәыҷқәа раб иреиҳәаз агәра ргару ирымгарыу рзымдыруа еиҿаԥшуа иааиҿахеит. Рҩыџьагь ргәы ҭыԥсаауан, наӡаӡа акы рцәыӡуазшәа рбон. Аха дара рымч зықәхоз ҳәа акгьы рбомызт. Дара ахәыҷқәа ракәым, зымч ақәходаз абри аҩыза аус хлымӡаах…
– Шәца аҩныҟа, шәан шәылхылаԥшла, сара уажәыҵәҟьа сшәыхьӡоит. Нас наӡаӡа уаҳа сышәԥырҵраны сыҟаӡам. –  Аԥсаатә унапы иҵахҩоу ноупыҵԥаар уаҳа ишуԥыхьамшәо еиԥш, ихәыҷқәа ажәҩан иналапҟазшәа ибла иацәыӡит.
Убасҟан игәы ҿкааит иара, абри абжьарак игәы ахькыдыз шизымдыруазгьы. Ицәыӡыз –  дызқәыӡыз зегьы изеизыкәкәеит. «Ахаҳә уршцәаргьы иԥжәоит» – ҳәа шырҳәо еиԥш, гәыр ԥынҵак акәын ииҭахыз, дыԥжәарц, абарҭ аҳаракырақәа ихагылаз ҟәыбаса илаишьҭырц.
Ихәыҷқәа инаимпыҵԥраан ицаз, иԥсы рыццазҭгьы, дызқәыз амҩа џьанаҭ мҩахон. Абри адунеиаҿ игаәҟрақәа зегьы нышьҭаба ицарын, аха иабаҟоу дызҿаз аҩадара еиҳа-еиҳа иҩадараха иҿагылон, дҩаскьацыԥхьаӡа. Убасҟан ҵаҟа иаанижьыз аҭыԥ аҟнытәи, илымҳа иааҭасит Мураҭ ибжьы.
– Ижәбома, иара иԥсы игеит, ҳара алу ҳахәлажьны.
– Ала уара, – игәы дааҭаӷызит Саҭбеи. –  Шәара шәыԥсы еиқәсырхарц ауп сара сызцо. –  Убасҟан игәы ихьыухьыууа иҵалеит иҩызцәа. Иҩызцәа ӷьеҩқәа, аибашьра ааҟалеижьҭеи иарӷьажәҩан ивагылаз. Аха агәра игон иара, шәымҭақәак рнеҩс иҟалараны иҟоу, дара рхы ишадырхәоз, рыԥсҭазаара еиқәхарц азыҳәан.
– Иара дцеит ҳара ҳааныжьны, иара дцеит, – Мураҭ иӷазра аккара иҵаҩҩуан.
Аҳаракырақәа рҟны ҭынчран, ҵаҟа иара иҩызцәа ахьаанижьыз аҟны ишҭынчраз еиԥш. Аах, ишԥаиҭахыз иара уажәы хыхьгьы-ҵаҟагьы ишҭынчроу еиԥш Аԥсынрагьы ҭынчзар. Шәақь ҭымҟьо, ибналаз аԥсаагьы хынҳәны аҷҷа ҳәа ашәа рҳәо. Али-аԥси рыбжьара абарҭ еидхәыцларақәа зегьы аԥсахит, иаԥхьа инкаԥрыз аҵыс ӷра хәыҷы. Уи убас икәаԥ-кәаԥуан, убас иԥырԥыруан, имԥсӡо ԥсҭазаарак аман иаазшәа. Убас акәын иагьшыҟаз иара. Данхәыҷыз рашҭа ԥшӡа иқәтәоз аҵарақәа скуеит ҳәа дыҩуа данрышьҭалоз, дара рааигәа анеира ауирҭахуаз, иаразнак иҩыҵԥрааны ицоз иреиԥшымызт абри аҵыс. Шаҟа изааигәахоз аҟара, еиҳагьы игәаҭеиуан, еиҳагьы иҷырҷыруан. Зны ижәҩахыр иқәтәон, уахьынтәи ишьапы иаҵаԥыруан. Инаԥырны иахьимбоз хара ицаны, нас икәкәаӡа иааины ижәҩахыр инықәтәон иҷырҷыруа.
– Иуҭахузеи уара аҵыс, узыргәамҵуазеи?
Аҵыс агәы икыдхо иара атәала ицәажәон, аха уи абызшәа иара иҳауамызт. Аха ибарҭан уи мшмыждарак ишҭаԥшуаз.
Ибла иабоз агәра изгомызт Саҭбеи Абдаа. Аԥсны иҟаз аҵарақәа, иара иибахьаз акы еиԥшымызт. Уи аԥынҵа ҩеижь ҿарҵәи, ахәы иақәыз хаз-хаз ԥшшәыла реилаҵашьеи,  џьцәала ишәу ашьагрын еимаақәа ашьоушәа, ашьап хәыҷқәа, аацәҩежьшәа, агәышԥы шкәакәаны, аҭыԥҳа ԥшӡа лыхәда ҵҟәашаа еиԥш. Ауапа ахәда ххьала ишықәҵоу еиԥш, ахәда ахәы, араӡны рҭәаны иақәырҭәазшәа еилаарцыруан. Амҵәыжәҩақәа, хыхь ала еиқәаҵәаз, аха  ианааиҵнахлакь, ахьырӡы ықәдыршазшәа иҵлашаауан. Азқәа ахы инаркны аҵыхәа аҟынӡа, рахәыцк аҵкьыс иаашәпаны ишкәакәан илашьҭын. Аҵыхәа агәышԥы еиԥш ишкәакәан. Ахагәҭа иқәгылан ххәыцк, егьырҭ ахәыцқәа иақәыз иаарылаҳәҳәо, урҭ рыхԥагьы хаз-хазы аԥшшәқәа рыман, ак ҩежьын, егьи шкәакәан, ахԥатәи ҟаԥшьын.
Саҭбеи Абдаа, ибон, абри аҵыс баша имааз шҵысыз, насгьы  агәаҭеишьа зеиԥшраз ала. Уи акы ишаргәамҵуаз ҩашьомызт. Иҟаларын ашәаҳәара зылшоз цысызҭгьы, аха уажәы ашәа аҳәартә аҭагылазаашьа амамызт. Саҭбеи, аҳаракыра ахалара дазааигәахо даналага, иаргьы ааигәаӡаны иҿаԥырԥыруа иалагеит, ԥхьаҟа дашьҭырц аҭахымызшәа. Амҵәыжәҩа хәыҷқәа рыла иблақәа хнаҩон. Ихцәы иналасны хцәхәыцк аалхны ишьапахьы илбааԥрны, иакәыршан дысшьаҳауеит ҳәа иалагон. Нас иаԥхьа инагылан икәаԥ-кәаԥуа арыӷьарахь ала мҩак инарбон. Аха иара армрахь акәын имҩа ахьхаз. Уажәраанӡа аҵкьыс  аҽарыцәгьеит аҵыс, иара иалнахыз амҩа Саҭбеи данымлозшәа анаба. Амҵәыжәҩақәеи, ашьапхыц хәыҷқәеи рхаханы ибла иҭасырцгьы иалагеит, аха иара инапсыргәыҵа, илахь иаԥыракны, иблақәа ихьчон. Зны ҵаҟа ишьҭасуан, амҵәыжәҩақәа шьҭарҳәазо ишьапы иаҵагьыжьуан. Агәы ахьыԥжәоз ахәцәа акызар акәхап, абжьы ҭахәаҽуан.
–  Ашәа сызҳәа, уара аҵыс хәыҷ ашәа, иануаамҭаз еиԥш убжьы ныхҵаны, – Саҭбеи ибжьы неиҵихит, нырцә-аарцә аҳаракырақәагьы инарҿаҩҩит, аха аҵыс ашәа аҳәартә иҟамызт уажәшьҭа. Уи амҵәыжәҩақәа аԥсыҽхара иаҿын. Аҳауахь иԥыруан, аха аҳаракыра ацымхәрас, иаҳа-иаҳа ҵаҟа илеиуан. Нас, Саҭбеи иаԥхьаҟа шьарда инаскьаны, аҵыхәтәантәи амч зегьы амҵәыжәҩақәа инарыҭан, иахьынӡалшоз аҽырӷьны, аԥсаатә рхаҵарашәа нахаҵаны, ишиашаз Саҭбеи игәы икыдсылеит, амҵәыжәҩақәа аарԥаҭԥаҭны, ашьап хәыҷқәа ааиҵнахыит. Саҭбеи аҵыс ашьшьыҳәа иаашьҭхны, инапы инанҵаны иааигәыдикылеит. Убасҟан иҵегь агәра игеит дызқәыз амҩа шиашамҩаз. Дахьцоз шаҟа ирласны днеиуаз аҟара, иаргьы, изыԥшызгьы ирзеиӷьхон. Иазеиӷьхон иара Аԥсынрагьы.
Аҵыс хәыҷы икәа инҭаҵаны, изыԥшны игылаз ақырҭуа гвардееццәа рахь днаԥшит. Убасҟан иҿаԥхьа иаатит, џьанаҭ дызгаша мҩак. Иара дахьнеиуаз инаркны, дара ахьгылаз аҟынӡа, ахьымрашәахәа аныршалахуп. Аԥсабарагь убас ала иԥшӡахыуп, амаалықьцәа еиларшәызшәа. Ашьац иаҵәа  иԥшқарахӡа иқашәқашәон, амаалықь ишьапы аларгылара гәаӷьылацәан. Аԥсаатә ракәзар, аҵлақәа рымахәқәа рҟынтәи хкы рацәала ашәа рҳәахуеит. Ус икәа иҭаршәыз аҵыс хәҷы нҭыԥраан, иаԥхьа икәаԥ-кәаԥӡа аҿынанахахеит. Иара иџьеишьахуеит, «Мшәан, ари ԥсхьеит, нас аԥсы ҭалама ҳәа. Иара аахьаԥшны уаҩык еиԥш абжьы неиқәнаргеит. «Уаргьы-саргьы ҳазныу амҩа иашоуп» – ҳәа. Убасҟан ақырҭуа гвардееццәа, еилахәаауа, еилаҟааауа, рыбжьы аргара иалагеит.
– Даауеит Ҳаџьараҭ даауеит…
– Уи даауеит, ҳшьапы дагәӡырц азыҳәан.
– Уи ҳшьапы акәым, ҳашьҭахьгьы дагәӡуеит.
Убарҭқәа зегьы заҳауаз Саҭбеи Абдаа ибираҟ шкәакәа иҵегь иҳаракны иҩышьҭихит, ишьаҿақәагьы ааирццакит. Иарӷьа напы нахьишьит, идҳәалаз абомбақәа ԥызжәаран иҟаз аҭелқәа ҩба. «Анцәа сырманшәал» – гәаныла иҳәеит иара. Уажәшьҭа дзышьҭаз аманшәалара акәын…
Иара  знык икәшеит абџьар зкыз аруаа. Урҭ рызегь автоматқәа кны, рҿы иааҭашәаз ала иқәҳәҳәара иаҿын.
– Ақырҭуа дгьыл уаҵыхәтәахароуп уара…
– Уҳәазаны уааины, ҳшьапқәа урыгәӡы…
– Уҩызцәа рабџьар шьҭаҵаны абрахь ихалааит, мамзар…
…Аха Саҭбеи Абдаа дгылан икәшаз рыгәҭаны, ҽырҵысра иқәӡамкәа, амрагыларахь иҿы рханы. О, иҭахын, ишԥа иҭахыз, ажәҩан иаҵаҷыҩыз аԥҭа ааимҟьаны, шәалҟьамрак неиҿаԥхарц. Иԥсҭазаараҿы зны заҵәык игәы иахәара ҟалар. Абираҟ шакәакәа иикыз иаԥхьа инкаиршәит. Илаԥш уи инаҟәганы амрагыларахь деиҭанаԥшит. Иасышьыжь даныҩагылоз,  иҩны аҿы амрагыларахь ихаз, абарҵа дныҵагылан Анцәа диҳәон, Аԥсни, аԥсуааи еигымхарц азыҳәан. Уажәгьы убас ала Анцәа диҳәеит иара, ибжьы нышьҭыхны, ҵаҟа иҩзцәагьы инараҳартә.
– Иа, Анцәа, ухьышьаргәыҵа сакәыхшоуп, сара скәырбанзааит, Аԥсни аԥсуааи еиқәхарц азыҳәан…
– Умцәажәан убызшәа хәымгала, – еицыҳәҳәеит икәша игылаз. Нас иҩеихыкны агәгәа ҳәа ахысра иалагеит. Иаҳа-иаҳа ргәырҽанҵаны ишҟа ааскьара иаҿын, еибарҳәҳәо, «Ушьҭал ҵаҟа, ушьҭал» – ҳәа.
Аха иара дгылан амрагыларахь дыԥшуа, иаагәа-сигәа зынӡаск уаҩы дыҟамшәа ишьны. Убысҟан аԥҭа еиқәаҵәақәа иаарылҟьан шәалҟьамрак неиҿаԥхеит. Уи ашәахәа акәхеит, иара аҵыхәтәантәи иԥсҭазаара. Иԥсы ашәахәа иқәлан ицеит мрагыларахь, амаиор Сергеи Сергеи-иԥа Северианин, иԥсы мраҭашәараҟа ишцаз еиԥш.
Мацәыс еимҟьарак еиԥш акәхеит, иԥжәеит икәыршаз абомбақәа. Уи аҳаракыра, иареи ақырҭуа гвардееццәеи ахьықәгылаз, ԥсҭазаара ыҟамкәа ишьаарҵәырахеит.

* * *
Ацәқәырԥақәа ааԥсазар акәхап, еиҳа-еиҳа рҽеикәарԥсо иалагеит, аха аԥша шасыц иасуан, амшын агәы ихыжьло. Аҷнышқәа, амшыни дареи еиԥырҵшьа зларымамыз ала, аԥшатлакә иалҵәраауа, аԥаҩ иахыԥраан, адгьылахь хара имцаӡакәа, рымҵәыжәҩақәа нарҳәы-аарҳәуа аҳауа  еҩдырсон. Зны-зынлагьы иҵарӡа иҟаз бжьык нархылҟьон. Дара-дара иагьеиԥырхагахомызт, аха иагеьибахьчомызт. Еиҳа згәы ӷәӷәақәаз ракәхап, ацәқәырԥахь иласкьаны, амҵәыжәҩа лӡаарсылан, нас ҵәҩанҵәыҟа хыхь ихалон. Мамзаргьы, амшын илҭасны фатәык зызҭгаз, хԥа-ԥшьба уи иамаҳхуеит ҳәа иашьҭалон, аха иара ашьамхы аҽанаргон.
Наҟа хараӡа, ҭырқәтәыла аганахьала ажәҩан алакыҵа шыҵшәаац иҵшәаан. Аибашьраҿ ар раԥхьагылаҩ, еибашьуа  ир рымч анымхалакь, ацхыраараз, еиҭа ишдәықәиҵо еиԥш, уахьынтәи арахь мшын гәыла иаауаз аԥҭа еиқәаҵәақәа ржәылара, аԥшатлакә ианацҟьалакь, рцымхәра рышьҭагыла рҿаархон. Урҭ аԥҭа еиқәаҵәақәа, ихи, иԥсҭазаареи рылибаауан Ахра Абдаа. Аибашьра анеилгаз аахыс иара цәқәырԥан дызлаз. Уажәы дзықәгылаз асқьала ииагәыдслахьоу ацәқәырԥақәа раасҭа…


* * *
Аибашьра еилгеит. Аԥсны ибылны иццышәха ишыҟазгьы, ашьапы ақәгылара иалагеит. Напы адыркыит ашьақәыргылара зыҩны-згәара рыблыз ауаа. Ихыркаауан Аԥсны ирацәахаз анышәынҭрақәа. Ашәы иаганы иҟаз аҳәсеи, зԥаҵа аужьыз ахацәеи, зылахь еиқәыз аҿари, алаӷырӡ зхы-зҿы аркаҷыз, андуцәеи –  абдуцәеи, зегьы рхьаа хызҽуаз акызаҵәык акәын. Аԥсны ахақәиҭра ахьагаз. «Аԥсра ашьҭахьгьы аԥсҭазаара ыҟоуп» – ҳәа аԥсуаа ишырҳәо еиԥш, аԥсҭазаараз ақәԥара иаҿын. Даргьы уи рнаԥхыц аларԥан, раԥхьаҟа рҵеира шырааӡашаз акәын изызхәыцуаз.
Аибашьра анеилга ашьҭахь Нуца, Ахреи Марҭеи лыман иаарласны Аҟәаҟа  дзымааит, даанхеит ақыҭаҿ, лан дахьыԥсыз иахҟьаны. Лыхшара лыман Аҟәа данааи, рхатәыҩны  лхаҵа инапала иргылаз шьоукы ҩналахаьн. Агәашә даназааигәаха лгәы нҭӡыӡааит Нуца. Азныказ иҟалҵара дақәымшәо, дахьгылаз дзеиҭамҵуа даанхеит. Аҩны аҩныҵҟа цәажәабжьқәак аалаҳаит. Ус анакәха аҩныҵҟа ауаа ыҟан.
– Нан, абра шәаангыли, – ҳәа Нуца лхәыҷқа инараҳәан, лыԥсҭазаара аиҳарак, дахьҭалоз, дахьҭыҵуаз агәашә ашҟа лҿыналхеит, агәыӷра лыман, иҟьаҟьаӡа илзаатып ҳәа. Аха, уи лгәыӷра нарха амоуит. Аха хәдыш ду, абжьы гәаҩала ашҭа ҭырцәажәаауа, агәашә иаадыххылан ашьапқәа наҿанаргылеит. Ахаԥыц еихҳәаны аӷыӷра иалагеит, абри агәашә атәым дҭалар ҟалом ҳәа аанаго. Нуца еиҳагьы лгәы нҭыԥсааит. Лышьҭахьҟа даахьаԥшит, лхәыҷқәа рахь. Дара иҟалаз рзеилымкаауа, рхырҿқәа цәышӡа, иахьииз-иахьааӡаз агәарԥ иқәԥшуа игылан. Нуца лакәзар, лыбз лыхәлашәеит. Илыура, илҳәара дақәымшәо, ала хәдыши лареи еиҿаԥшуа иааиҿахеит, лышьҭахьҟа дзымцо, лаԥхьаҟагьы шьапы еихгашьа лымамкәа. Дҭацаны абри агәашә данҭаргалоз, аҿар лаԥхьа игылан икәашо, аҵықь ҳәа илыххысаауа, «шьапымшла бҭалааит абри ашҭа», – ҳәа ланхәа лыбжьы лықәлырго, аҿырпи ахааи лықәԥсо дҭаргалеит. Убри аахыс аибашьра иалагаанӡа, ԥсҭазаара бзиа лыманы, лхаҵа Саҭбеи, ирыхшаз Ахреи Марҭеи, рызегь рнапы еикәыршаны, разҟы шкәакәа рыман ԥсыуа ҵасла инхон.
Нуца знымзар зны лхахьгьы илзаагомызт, лашҭа дызҭамло аамҭак ҟалап ҳәа. Уажәы лгәашә дызҭамло дахьадхалаз убри аҟара лыԥсҭазаара нароуит, шәышықәса дызҭымҵыз ҳаԥык дыҵакызшәа. Лыблақәа лашцьеит, лашҭа ахәлара нахаԥазшәа. Ашьыжьтәи амра шыԥхозгьы, лара лзыҳәан уи мрамызт. Лыкәша-мыкәша зехьынџьара еиқәыхьшәашәа иҟан. Гагаҵас акәын рыҩны дшагәыдыԥшылоз. Аанда иакәыршаз зегьы, иҵыҩрны икажьызшәа акәын ишылбоз. Абыржәоуп лгәы аҵааршә анҭала. Лхаҵа длывагылазҭгьы, ала ац хџьаџьақәа дрыҵасхьазаарын. Аха абри ала мацараҿ акәымызт аус ахьлымаз, еицәоу  дақәшәараны дыҟазаарын.
– Уа иҟада? –  ишуаз ала абжьы инахырҳәҳәан лыбжьы налыргеит Нуца.
Иҭахәаҽӡа, лыхәда аӡмах иӡаахалазшәа, аҩны аҩныҵаҟа ԥҳыәск лыбжьы аагеит.
– Аԥшәмацәа ҳаҟоуп.
Убасҟан Нуца лгәы нкыдҩрит. Лхаҵа дҭахеит ҳәа аԥсӡы анылзаарга, азныказ длышьҭыблааит, аха нас лҽлырӷәӷәеит. Лхы лнапаҿы иаалгеит. Даагылеит лхәыҷқәа аалгәыдыҳәҳәалан. Лхы шьҭыхны ажәҩан даҵаԥшуа, ан, «Анцәа уҟазар абарҭ схәыҷқәа  сзеиқәырха» ҳәа аанарго. Иуахәахеит лшьапқәа. Амацәыс икыднажәжәаз аҵла амахқәа реиԥш, лмахәарқәа ҟәыбаса ицазшәа инеилаԥыххаит. Лыблақәа убас ала илашьцеит, ылкәша-мыкәша акгьы лымбо, аҵхыбжьон абнаршәыра дылахазшәа.
Ран дахьгылаз даагазҽазшәа анырба, дкаҳар ҳәа ишәаны, Ахреи Марҭеи неибарҩны, иаалыҵеибаҳәан дааныркылеит. Ларгьы лхы лнапаҿы иаалгеит, лыхшара рнапқәа лцәа-лжьы ианахьыс. Лыблақәа аахтны лҩны лгәара днахәаԥшит. Убасҟан убрахьынтәи даадәылҵит, ԥҳәыс хаҿы еиқәаҵәак доуны, имыцхәны ацәа-жьы зыҟәныз аҽан ҩардаџ еиԥш деиқәызза. Хаҵа ныҟәашәала, лшьапдуқәа еихҳәо, агәашә даназааигәаха оуп Нуца иангәалҭа, «дунеи ааршеижьҭеи» мара зҭамԥхацыз аҳаԥы ишеиԥшыз лыбла ҵышәшәалақәа, аҵҟьара зҽазырхианы игылуо абнауаҩы диеиԥшызшәа. Цәала-жьыла лдура иаҵанакуаз, ақьышәқәа лымамызт. Убарҭ убас иҵаӷан, лҿыҟрьара арахәыц еиқәаҵәа аҿыкәаршоушәа. Аԥсуаа игәаҭан изларҳәо ала, зқьышәқәа ҵаӷоу аԥҳәыс, ллеишәа цәгьоуп,  ҩныҵҟалагь дышҳамуп ҳәа. Ллымҳақәа ракәзар, лхацәқәа аҟынӡа иҩаӡомызт, аха наҟ-ааҟ  лӡамҩақәа хнаҩауан. Ашьхақәа ирыҿго, ахәы аика еиԥшын лԥынҵа. Лыџьымшьқәа ракәын иуаӷеимшхараз, аԥсҭа шәаԥыџьаԥла еихашьшьы ишыҟоу еиԥш акәын, еиҟәыҭхаӡамкәа наҟ-ааҟ еималан, лылахь ҟьаҟьа ишкыдыз. Аинар ажьиҩы, аибашьраҿ зхы агәҭа ԥҽыз, еидкылан, ауаухә ахаҵаны, асал авҵаҵан ианеидирӷәӷәалоз еиԥш, ашьҭахь ала лыхцәы иаҵырҟьан, аганахь иҿаҳәаз акасы еиқәаҵәа, аакьыскьа ӡәӡәара шамоуцыз убон. Абри аҟара дыԥҳәыс дуун, нарҳарыла, аха  агәыԥҳәы лымамызт. Ерцахә амрагылара аганахь ала уагәыдыԥшылар, иҟьаҟьаӡа ишыҟоу еиԥш акәын, ларгьы лгәышԥы шыҟаз…
Агәашә данаадгыла, ала еиҳагьы аҽарыцәгьеит, аха лара лыбжьы гәаҩа, аӷьеҩ ҳәа ианақәлырга, иаразнак ашьҭахьҟа инеиҭаҟьеит. Ус ҟанамҵаргьы иақәшәараны иҟаз иара акәын издыруаз. Убасҟан аҩны даадәылҵны иҿааихеит, қәрала хынҩажәа шықәса иреиҳамыз уаҩы асак, ихиҿы цәышӡа, дҭакны акрырфозшәа. Ихымҩаԥгашьа зеиԥшраз ала, акы даршәахьазшәа шәаӡыӡарак иман. Иблақәа уажәы-уажәы аԥҳәыс еиқәаҵәа лахь ишаҟьшаҟьон. Ишьамхқәа ириашан изкуамызт, ихысыз ашәақь хаҟәала еиԥш иҟәын.
– Ибҭахыдаз? –  аӷьеҩ ааҭлыргеит аԥҳәыс еиқәа.
– Сыҩны, – аӡы зыхәлаҵәаз леиԥш, аарла лҿы ааихылхит Нуца.
– Иарбан ҩну џьым, џьым, – алахәдыш ду ӷыӷны, агәашә ишагәыдлаз еиԥш, лхаҿы еиқәаҵәа, еиқәаҵәара иацҵо агәашә дагәыдлеит. –  Иарбан ҩну?
– Абри аҩны сара сыҩноуп, – лҽлырӷәӷәарц лҭахын Нуца, аха аиуамызт. Аибашьра аан лгәы иҭҟьахьази уажәы дзыниази илырҭомызт амч.
– Абри аҩны бара ибтәызҭгьы ианаамҭаз Аҟәа баар акәын. Бабаҟаз уажәраанӡа?
– Схаҵа аибашьраҿ дҭахеит. Иара иауп абри аҩны знапала изыргылаз. Абарҭ ахәыҷқәа раб. Саартә сҟамлеит, сан дыԥсит, ашықәс ҟалаанӡа сзықәымҵит.
– Бара бусқәа брылгаанӡа, абри аҩны ахала игылозма. Шаҟаҩы ажәлаз бдыруама, аха сара мчыла ирымпыҵызжәеит. Абна иагахьаз ашҭа срыцқьеит. Аҩныҵҟа иагыз-иабзаз ҟасҵеит. Ус анакәха…
– Ааи, убарҭгьы зегьы ҟабҵеит, аха аҩны зтәу сара соуп, – иаҳа-иаҳа агәаӷи ацәымӷреи лызцәырҵуан нуца.
– Аҩны уажәшьҭа ҳара иаҳтәуп. Ақалақь ахадара, ашәҟәы ранпы ақәҵан иҳарҭахьеит аҩны шаҳтәу ала.
– Уи ҟалашьа амаӡам, – арҵәаа ҳәа дыҳәҳәеит Нуца. Аибашьра ҟалаанӡа лгәылацәа, лыкәша-мыкәша инхоз пату еиқәҵан еилаҵәан иҟаз, уажәы ивҵыраан икылыԥшуан, аӡәгьы ддәылҵуамызт, избанзар шықсәыке аҩныҵҟала абри аԥҳәыс еиқәаҵәа, убас илыршәахьан, рхы ахьыргара рзымдыруа, аҭырқәа иӷба «Маҳмадиа» Аҟәа абаӷуаза иаадгылар, рымаҭәақәа ааҿаҳәаны, мҳаџьырра ицаратәы. Лгәылацәа шыздәылымҵыз гәалҭеит Нуца, лгәгьы каҳаит, аха саангылап ҳәа лгәы иҭамызт. –  Иабазго нас сара схәыҷқәа?!.
Ала аншуа еиԥш даашит аԥҳәыс еиқәаҵәа, лхаԥыц ҩеижьқәа еихҳәаны.
– Сара сыҷкәын заҵәы дабазго?
Нуца уажәшьҭа дхьаҵырц лҭахӡамызт.
– Бара иԥшаа даҽа ҩнык, быҷкәын заҵәы дахьыҩнабҵаша.
– Сара исыԥшаахьеит, сашҭа-сгәара сықәгылоуп. Бара ибаҳахьоума ажәа ԥҟа, «шьыжь игылаз, иҽан аҽаба аҵеикит» – ҳәа. Нас лхаҵа иахь даахьаҳәны дыӡхыҵраха днаижәлеит. –  Уара ахлаҳәацәгьа, узгылоузеи уҿы аӡы ҭаҭәаны. Иумбаӡо ҳаҩны ахьҳамырхуа?!.
Аҳаҭ зыԥсыԥ цаз еиԥш аиҵалара  даҿын аҭаҳмада. Иԥсҭазаараҿ иагьа мыҟәмабара дақәшәахьазаргьы, аԥсраҵәҟьа   даҳәо дҟамлацызт абыржәы еиԥш. Абыржәы иҭахын, бжьра-быжьҵәа анышәа дыҵазарц. Усҟан, абри аҩны аҩналара шитҭахымызгьы, иԥҳәыс, дцәажәар лымуит, иҿы еихалгәеит. Изтәыз аибашьраҿ дышҭахаз аниаҳа, сдәылҵуеит ҳәа даналага убас ала диқәхәааит лара, мчыбжьык дзымцәажәо, дҿаҳа-дагәаха дтәан.
– Ҳаҩналарым абри аҩны, ҳаҩналарым, – иҳәазаап, иара усҟан. –  Иҵасым ҳаҷкәын изгьы. Бара сара бсыцәымшәозаргьы Анцәа бицәшәа. Абри аҩны зтәу аибашьраҿ дҭахеит, Аԥсны дафырхаҵоуп. Иԥҳәыс ҩыџьа лыхшара лыманы ақыҭаҿ дыҟоуп рҳәоит агәылацәа.
– Шаҟантә иуасҳәахьоузеи, – аӷьеҩ ааихлыргеит лхаҵа, – убарҭ агәылацәажәқәа урзымӡырҩлан ҳәа. Иҟаӡам уара узҿу аԥҳәыси ахәыҷқәеи. Аибашьра аан абра абомба ҭаҳан иннарҵәахьеит. Убырҭ анҭахоз уаргьы урыцҭахазҭгьы ҳҭынчхон ҳаргьы. Уара арыцҳа, уара агәаҟ. Абри аҩны ҳара ҳаҩнамларгьы даҽа шьоукы ҩналон…
Абри ахҭыс збаз агәылацәа, насгьы лхы  зламҩаԥылгоз ала, насгьы, харада, барада, лхы ианааҭашәоз, лҿы дамԥшӡакәа дышрацәажәоз ала, гәылак лашҭа дҭалараны дауҟахыз. Абыржәгьы Нуца лыхшара лыман дшааиз анырба акәым, иара Анцәа ихаҭа дылбааргьы инеираны иҟазма.
Нуца лхлахаҵ агьежьра иалагеит. Дшәеит абра дкаҳар ҳәа. Ауаҩы иԥсҭазаараҿ дызқыәмшәо иҟоузеи, аха лара абри аҩыза дақәшәоит ҳәа дыҟамызт. Ақәыџьмақәа ракәын ус ҟазҵоз, ирымԥыхьашәоз, имҵаа-имԥшаа ҳара иаҳфоит ҳәа илақәлан ахәда ԥыржәон, илкарыжьуан, аха ауаҩы Анцәа иишаз, аԥаҳамимбарцәа аԥсы зхарҵаз абас ала дқәыџьмахоит ҳәа дыҟамызт. Лашҭа иҭагылаз аԥҳәыс, иарбанзаалакь уаҩра ҳәа зламыз. Арымарахь иԥшуаз лыбла лашьцақәа аԥсҭа иахажьыу аԥсҭҳәа еиқәаҵәақәа реиԥш акәын ишыҟаз. Зны-зынлагьы анышә иҵалан игылаз лхаҵа иахьгьы ажәа шҳамқәак налыршәуан, «уаангыл уареи сареи иҳаибарбап» ҳәа. Иара усгьы зыԥсҭазаара цәгьаз, уаҳа илырцәгьараны ҟиааз, атҟәа рыцҳа, дзықәшәаз ихы анрааланы дыхлаҳәадаха дгылан.
– Сара сыҷкәын, аибашьра аан оума илшеит, – лыбжьы лырдыуит убас, агәылацәа зегьы ираҳартә еиԥш. Усҟан, аибашьра аан Москва иҽыԥхьакны дахьтәаз иахҟьаны аҽыԥныҳәақәа илоухьаз, иахҟьаны шаҟантә лыбз ҭҳәаны, дрылагьыжьхьааз, арагадаԥшь  ықәылҵахьааз. Уажәгьы убас лхы мҩаԥылгеит. –  Абџьар, аԥара аҳәынҭқар изааишьҭуан. Убри аҵыхәала, – лнап дуқәа Урыстәылаҟа ирханы, – Абахҭа дҭашәарцгьы акы ааигымхеит. Аибашьҩы, еиха-еигәышәла деибашьыр аҵкыс, автомат икызар еиҳа еиӷьӡами, сыҷкәын сикәхшоуп. Уажәшьҭа ирласны Аԥсныҟа даауеит. Нас абас иҟоу аҵеи, ҩнык даԥсаӡами џьымџьым!..
– Абас иҟоу аҩны иаԥсоу сара схаҵа иоуп. Избанзар, – лҽаанкылан, илҳәоз заҳауаз ауаҩы лаԥхьа дышгыламыз шылбозгьы. –  Сара схаҵа, Саҭбеи Абдаа Аԥсадгьыл ихы ақәиҵеит, нас иҭынхаз раб инапала иргылаз рҩны ахылара азин рымаӡами?!.
– Ирымаӡам, – зыхәда ԥырҟо арахә еиԥш, дхәааит уи аԥҳәыс еиқәаҵәа. –  Бца ақалақь ахадарахь. Ақырҭқәа рыҩнқәа мачхума, иҭацәу акы быҩнарҵап.
– Мап, – иаахылжәеит Нуца. –  Сара ақырҭуа иҩны сыҩналом, сыҩны абра ишгылоу…
Ахреи Марҭеи еиқәшәы игылан. Ахра ихыҵуан жәаф шықәса, марҭа жәиԥшь. Дара рыԥсҭазаара кьаҿ  хәыҷ аҟны рхахьгьы ирзаагомызт, «атәым рбаӷь ааины, аҩнытә рҩаӷь дәылнацоит» – ҳәа, дара ахьииз иахьааӡаз аҩны идәылырцоит ҳәа. Аԥсуа иаҟара ламыс змоу адунеиаҿ аӡәгьы дыҟаӡам» ҳәа иабду ииҳәалон ҳәа иарҳәалоз, уажәы уи агәра изымго дааҟалеит Ахра. Избанзар агәра изгомызт иибоз иаҳауаз…
– Ҳара иахьазы ҳаиҭымцәоуп. Абарҭ раб дҭахеит, аха ҭахашьалагь дҭамхеит. Ақырҭуа еибашьцәа рыгәҭа иҽԥижәеит, иҩызцәа еиқәирхарц азыҳәан. Нас абарҭқәа рышьҭахь бара Анцәа бицәымшәаӡо бхы дасыр ҳәа?
– Анцәа сара дсыцәшәааит, избанзар абри адгьылаҿ еиҳа амч сымоуп. Схы дасра акәым, ихы цҟьа ихасҵаргьы сылшоит.
– Ацәгьарахь ҳкылымгакәа, аҩны ааныжьны шәдәылҵ, – деицрашәеит Ахра.
Абжьас қәлара ианцо, алакҭа аҭаԥшра шыцәгьо еиԥш, лхәыцра еиқәаҵәақәа Ахра ишҟа иналыршәит, аԥҳәыс.
– Уара аҷкәын узажәӡа, кьынҿаак уҟаӡам, абрахь адунеи еиҟарастәуеит ҳәа уалагахьеит. Сашьа иԥацәа аҵыс шыԥыруа ахы хызҵәо срыԥхьар иарбан тышоу уахьҭарыжьуа ԥшаашьа амамкәа иҟалоит. Уца наҟ уани уаҳәшьеи уман, сара уаҳа сшәацәажәарц сҭахӡам.
– Сара сашшуеит, – уаҳа илҳәоз лҿамшәеит Нуца.
– Зҿы башшауада, уахь иатәқәоу абжеиҳараҩык, сара стәқәа роуп. Сара стәқәа, – ажәа «сара стәқәа» анылҳәоз, «стәқәа» инақәлырӷәӷәеит. Аибашьра аан лыҷкәын Шьалуа, Абжьыуаа рыҳәсақәа ахьымаҭәа еизыргаз, абџьар алаазгоит ҳәа ирымхны иигаз, абџьар аагара акәым, ихаҭагьы дыбналеит. Ахьы аԥара аларҳауа дбеиахеит. Аби аԥара ала ауп, Нуца дахьашшараны иҟаз тәыс излаҟалҵазгьы. –  Бхы аџьабаа абмырбан, бахьнеилакгьы бымҩа кыуп.
– Ибҳәо закәызеи, Анцәа иишәиз аԥҳәыс, – ибжьы ҵаӷала ишилоз дыҳәҳәеит аҭаҳмада.
– Аҩныҟа улеи уара ахлаҳәацәгьа, – атҟәацәа ишрықәыҳәҳәо еиԥш, днаиқәыҳәҳәеит иԥҳәыс. –  Слахәдыш унеины агәашә уадгыл, атәым уаа абрахь иҭоумыжьлан, – лҳәан, лҵыхәа нарҿаҟьаны аҩны дныҩналеит. Ала хәдыш акәзар, ашьапқәа аашьҭыхны, агәашә инаднаргылан ашра иалагеит, аиқәара амшә ыланацалазшәа.
Нуца лыхшаара лнапы нарыкәыршаны акыр аамҭа убра дгылан. Лгәы ҿкааны ишцозгьы, лылаӷырӡ цәыкәбаркгьы лӡамҩа инадымлеит. Илҭахымхеит уажәы илыҩнымхаз аԥхьа дгылан дҵәыуарц. Уи дҵәыуахьан, лхаҵа данҭаха инаркны. Аха лара лгәы иҭалшьуаз азымчҳаит ажәҩан. Иахьынтәи иааз ҳәа акгьы гәалымҭеит, зынӡаск илаҟәцәамкәа, иагьҳаракцәамкәа инархагылаз аԥҭақәа, иларылыҩҩрны ақәршаҩы аҿыланахеит. Ус цәанырракгьы иналоуит Нуца, ажәҩан лхәыҷқәеи лареи аҵәыуозшәа. Иҵегьы лышҟа иаалгәыдлырӷәӷәалан гәаныла ус лҳәеит. «Ҳауҵәуоитакәу схәыҷқәагьы саргьы ажәҩан» ҳәа. 
Ақәа кыдхаҽа иауан Нуца лхәыҷқәеи лареи, уаха иахьыԥхьара рзымдыруа Аҟәа иалалан инеиуан…

* * *
Аамҭала  зҽеиқәзыԥсаз ацәқәырԥақәа еиҭа ашьҭыҵра иалагеит. Ҭырқәтәылантәи абрахь зҿаазхаз аԥша, уажәы  лада-ҩада аҽҟьара иаҿын, ашҭаҿ аҽырхәмарра зҽазыҟазҵоз иеиԥшха. Зны-зынла рыжәҩахырқәа ахьеидыкшалоз еиваԥыххаауан. Иаанахазгьы инаӡарц ахьаҭахыз изымнаӡакәа,   ишьамхныслаз акәакәшь еиԥш, амҵәыжәҩақәа хаххала амшын иналаҳауан. Иара амшын ахаҭагьы, ақәаб ду амца иахагылоу иаҩызаха, иааҟәымҵӡакәа аилашра иаҿын. Уажәазы Ахра иҭагылазаашьа иара ида аӡәгьы издыруамызи. Амшын агәы ихыгьажьылаз аԥшатлакә иаҩызаны иԥсҭазаашьа. Уажәазы ихы адгьылаҿ изқәикра изымдыруа, амшын цәқәырԥеи иареи еизаанхан иҟан…


* * *
Нуца дахьымнеиз, иааҟалымҵаз акрыҟамызт, аха, лыҩны лзмыргьежьит. Уи иҩналаз аԥҳәыс лиааишьа зыҟамлеит. Аҵыхәтәаны, ақалақь ахадара зыҟны днеизи лареи абас еицәажәеит.
Иара истол дахатәан дӷәаԥӡа, ацә саҟарахароуп ҳәа зыҽзырчуаз адаӷь деиԥшха.
Дуаҩ кьаҿын, дабааны, дасаны, хаҿы ԥшрацагьак, иԥынҵа аахәахәаны, илымҳақәа хахаӡа, аҭаҭын зларҳәо ацигар бӷьыц еиԥш иҵаӷаӡа. Иқьышәқәа ааҷала хрыц-хрыц ирӡахызшәа еимахәаҷан. Ибла еиқәаҵәақәа, амаахыр иҿаҩаз иаҩызаха, ианхитуаз убаӡомызт, иаснагь ихҩаазшәа акәын ишыҟаз. Убасгьы агәаанагарагьы уоуан, абри аԥсабара дызлақәԥшуазеи ҳәа, аха иара ҩныҵҟала дызлаҟаз ала иабаиҭахыз адунеи ақәԥшра. «Ухы ҩшьҭхны сара усыхәамԥшын» – ҳәа Анцәа  еиҳәазшәа, иаснагь ҵаҟа дыԥшуан.
Нуца дшыҩналаҵәҟьаз иаразнак игәалҭеит, зҿы аус лымаз ауаҩы дзеиԥшраз. Убри аҟнытә иаразнак даанылкыларц днаиазҵааит.
– Уара уеибашьуазма?
– Ааи, сеибашьуан раԥхьа, аха санырхә нахыс абџьар шьҭысхыртә сҟамлеит. Бзазҵаазеи? –  ихы ҩышьҭыхны иааиз аԥҳәыс дагьылҿамԥшит, дагьҩыҵмыззеит Бач.
– Еибашьуаз ауаҩы еиҳа сеиликаап ҳәа сгәыӷын…
– Еибашьуаз ауаҩы илымшақәогьы рацәоуп.
– Сара схатәы ҩны аргьыжьрагьы илымшо дыҟоума? –  Нуца зыҟны дааз ауаҩы ихиҿалагь илбон, цхыраарак лиҭарц шиҭахымыз, ма ишилымшоз… – Аҩны знапала изыргылаз ауаҩы, сара схаҵа, иҭахашьа удыруеит ҳәа сыҟоуп?
– Издыруеит, зегь здыруеит. «Бымбеи» ауаҭах хәыҷқәак бшыҩнатәоугьы здыруеит. Аха сара мчы ҳәа акгьы сымаӡам. Убри аҩны азҵаараз, убри аҟара ауаа дуқәа гылоуп, Аҟәа инаркны Москванӡа. Уи азҵаара сара сакәым, ҳаиҳабы далагаргьы изыӡбараны дыҟаӡам. Уи аԥҳәыс иаанызкылаз убри шәыҩны еиӷьқәоу аҩнқәа лдырбеит, аха лара агәыжь еиԥш иаҿалыршәит, илуам илуӡом. Абрахь Москвантәи сан шәылкьымсын ҳәа лыҷкәын иааицҳауеит уи моу, агәылацәа илыванхо рҩнқәагьы рымылхыр лҭахыуп, «сара стәқәа ааганы инсрхоит» – ҳәа. Ажәак ала, сара хаҭала сызбыцхраараны сыҟам. Ибыцхраауа ҳәаньы аӡәгьы дызбом. Ус анакәха, абра акәаԥ ҳаргылап. Сашьҭоуп қырҭуа ҩнык бара бтәаҵкьысгьы еиӷьу быҩнасҵарц.
– Мап, – лҳәеит, иаахжәаны Нуца. –  Сара ақырҭуа иҩны сыҩналараны сыҟаӡам. Еиӷьуп уа «Бамбеи» сыҩнаԥсыр. –  Дааиҭаҟьаны дындәылҵит, аха еиҭа лхы ааҩналкын усгьы налҳәеит. –  Аԥсны ахақәиҭра азаазгаз ршьа  ақәԥалара мышкызны, ишәзыӷьашкуеит, ишәыхәлаҵәоит.
Аҵх шьарда инаскьахьан. Нуца дзыцәомызт лхәыцрақәа рацәан. Зегьы реиҳа лгәы иҭыхоз, «Аԥсны афырхаҵа» – иԥҳәыси ихәыҷқәеи иахьрыгәҭасыз ауп. Убри аҟара лара лхы лдыруа дааҟалеижьҭеи, лхаҵа иҭахара аамышьҭахь хьаа лмоуцызт. «Избан, – гәаныла дхәыцуан  лара. –  миллионла иҟаз амилаҭ ирҿагылан аиааира згаз аԥсуа жәлар, дара-дара рыҩныҵҟа рыцҳаибашьарак зрыламзеи» – ҳәа. Аха ауаҩытәыҩса иԥсҭазаара шаҟа акапануа здыруада, мамзаргьы уи зкапанхьада. Насгьы иара ауаҩытәыҩса ихаҭа икапан шаҟа иҟоу ахьизымдыруа акәхап, даҽаӡәгьы икапан ахьизымдыруа. Ауаатәҩса иахзеилибамкаауа иахҟьаны агәаӷ рыбжьалеит. Аха, агәаӷқәа акуп-ҩбоуп. Зегьы иреицәоуп, аԥсҭазаараҿ, агәаӷ шьыцра…
Нуца Аныш-ԥҳа, лхьаақәа хәшәтәышьас ирымаз акы заҵәыке акәын, лыхшара. «Урҭ бзиан иааӡан, игәазырҳаган. Амлеи, ахьҭеи иалмыргарц азыҳәан лара лцәа дҭыҵуан. Лкәырҷыжь дагәҭасуа, аԥша ҵәыҵәы аалысуа, Ԥсоу ацҳа дықәгылан. Аха, убарҭқәа зегьы лычҳауан лхаҵа Саҭеби Абдаа иԥсы аҳаҭыри, лыхшареи рзыҳәан. Дара лыхшара ракәзар, Анцәа ду лара есымшааира дызҵаныҳәалоз, иманшәалан, иара инапы иқәыргылан иааӡозшәа акәын ишыҟаз. «Анцәа иимшьуа, ихгьы ишьуам» – ҳәа шырҳәо еиԥш, даргьы убас рхы дырманшәалон, шәышықәсала аԥсуаа еидҳәалан иаазгоз инарыдҟәало.
Нуца Аныш-ԥҳа лхәыцрақәа, еихалон еихыҵуан, инаскьон-иааскьон. Амшын аҟәара, ацәқәырԥақәа анықәыҽҽо ишнарылаӡуа еиԥш, лхәыцрақәа днарылаӡ дцон. Убри ацәқәырԥақәа  дшрылагәаҭеиуаз ауп, дшыцәазгьы, ԥхыӡ шылбазгьы…
Ус Саҭбеи, ауада ашә аартны дааҩналахит. Ԥхыӡ дылбоит, аха абрахь лара дыцәахуп. Иара иакәзар дрыцҳаишьахуеит, Ԥсоунтәи дааԥса-дкараха дахьааз, дирҿыхарц иҭахым, аха арахь аамҭа имам, аԥсцәаҳа «ирласны ухынҳәы», – ҳәа еиҳәазшәа. Убриа аҟнытә ибжьы ныҵакны инаиргеит, «бааԥшышь Нуца» – ҳәа. Иара иԥсы анҭаз шамахамзар, даанӡа дыцәаӡомызт, дамхацәан иҟалаӡаргьы, агәашә данааҭалалакь, ишьапышьҭыбжь лаҳауан, нас лиарҭа дылҟьан диԥылон. Уажәгьы убас ҟалҵеит лара.
– Унан! –  лҳәеит лара дгәыҭҟьа-ԥсыҭҟьаха, дҩаҵҟьан нас лиарҭа деиҭанылатәеит. –  Абри лабҿабоума?!.
– Абри лабҿабазҭгьы бара быҩны быҟамзаауази, – ашьшьыҳәа иҳәеит Саҭбеи, нас иԥҳәыс лаԥхьа днатәаны, рхәыҷқәа ибжьы раҳар ҳәа дшәазшәа даацәажәеит иныҵакны. –  Ҳаӷацәа раҵкьыс иаҳзеицәахеит ҳара ҳтәқәа. Ҳара ҳтәқәа роуп ҳазшьыҵәҟьаз.
– Нас иҳаԥсыхәозеи, ҳхы абааго, шәара а-Ԥсадгьыл зхы ақәызҵаз, шәрыцҳара ирыцаҳаран иацлеит, ҳара ҳрыцҳарала, – дӷьаҵәы-ӷьаҵәуан Нуца.
– Ҳара ҳрыцҳара акгьы аурым, иҳахшоз раԥхьаҟа ирыцҳарымтәааит.
– Иҳахшаз рыцҳауп иахьазы, урҭ рыҩны-ргәара иахцоуп, – лхаҵа дшиацәажәара лыздырамызт Нуца.
– Урҭ рыԥсы ахьҭоу сара сзыҳәан акыр иаԥсоуп. Убри оуп схы зақәсҵазгьы. Ишыҟазаалакгьы р-Ԥсадгьылаҿ иҟазарц азыҳәан.
– Аха ура урыцҳахеит…
– Зыԥсадгьыл еиқәзырхаз рыцҳаӡам. Ирыцҳау уи амаҵ ззазымуыз иоуп.
– Ҳаҩны шҳамырхыз удыруама?
– Издыруеит, ҳхәыҷқәа бгәыдкылан агәашәаҿ бангылазгьы збон. Уи хьаас иҟабымҵан, шәара шәыԥсы ҭазааит, аҩны шәхаҵкы ицеит. Саргьы хьаас сҟабымҵан, сара исуалыз насыгӡеит. Иахьа ахақәиҭра ахә ззымшьаз шьоукы рацәаҩхазаргьы, мышкы зны ҳара ҳшьа иламԥало ауаа ааихран иҟоуп. Бара бызлацо ала бцала, бхы лабмырҟәын. Анцәа дыԥхылаԥшып, саргьы сыбла бхызаауеит, – иҳәан, лыблаҿ дныҵаба дцеит.
Иаразнак ацәа даалҵны лиарҭа днықәтәеит Нуца. Лыԥсҭазаара зегьы зыдҳәалаз ауааи, зҽны дҭахеит ҳәа анларҳәа аҽны инаркны, уахада длымбацызт. Уи лхьаа, хьаа нацлеит, –  Дзыргәамҵуеи иара мыжда –  ҳәа лгәы дааҭаӷызыит. Дназхәыцит, лхаҵа инапала иргылаз ихәыҷқәа ахьыҩнарымҵазыи, Аԥсны зҭагылази шигәхьаауаз, дшаргәамҵуаз. Аибашьра ду зхызгаз аԥсуаа жәлар, иара уанӡагьы зҭагылазаашьа уадаҩыз, рыжәҩа ҭҟьазшәа акәын ишыҟаз. Уаҩышәала ахымҩаԥгара зцәыӡыз рацәаҩхо иалагеит. Жәытәнатә аахыс абна илахан, рхы ҩышьҭыхны ажәҩан иаҵамԥшырцыз реиԥш, шьоукы-шьоукы лашьцахеит. «Акамбашь ахәыл абон, аанда абомызт» – ҳәа шырҳәо еиԥш, амал ада уаҳа ак рымбо илашәхеит. Аҟанҷ анкыдло иаҩызах, Аԥсны еимырҵәарц, ҷынҷаны иасит. Зымыхәқәа кыдырҟҟааз аҵла агәыцәеиԥш, ицәырҳәны инышьҭарҵеит. Аха иагьа ус акәзаргьы иҟоуп ауаа цқьақәа рхы азҵаара аԥхьа Аԥсадгьыл азҵаара зыргыло. Шьҭахьҟа акәымкәа, ԥхьаҟа инаԥшуа.
Аҵла ихало, амахә дшақәгәыӷуа еиԥш, Нуца Анш-ԥҳагьы, мышкызны џьара ҳашԥа зкылымсраҳәа агәыӷра лыман.
Ишыԥхыӡызгьы ԥҳәыск лаҳасаб ала, лхаҵа дахьылбаз шыәмҭақәак лыԥсҭазаара инацлеит.
– Анцәа иоуп убри зыџьшьоу, иԥхыӡзаргьы дызбазааит, – ҳәа лгәы дааҭацәажәан лхәыҷқәа рышҟа ллымҳа нкыдылҵан дааӡырҩит, аха, урҭ ыцәан иҭаҳәахаа. Лара уи лгәы ааҟанаҵеит, иагьа умҳәан лыԥсы злаҭаз лыман.
Ауха уаҳа даузыцәахуаз Нуца, «Бомбеи» аҩны дзыҩназ, ҟьалаԥалас иҟаз зегьы ахькыдгылаз, аҩы ыжәны зҿы иааҭашәоз зҳәоз, еисуаз рацәаҩын, уи моу ҽынла, нырцә-аарцә рбарҵақәа ирыҵагылан еиҿашуаз аҳәсақәа, рҿы иацәыԥхамшьакәа рцәажәара, ллымҳа ҭнашьаауан, аха уаҳа ԥсыхәа лымамызт, «Бомбеи» – даныҩнаха нахыс абри аԥсҭазаараҿ иҟаз ауадаҩрақәа дрылахәаны дыҟан.
Дшызмыцәоз анылба, алашара ыҟамызт азы, ацәацәашь наркны, аԥенџьыр днадтәалан «бомбеи»  ԥенџьырс иамаз акгьы ыҟамызт урҭ ҭшәан абахҭа аԥенџьырқәа раҵкьысгьы, уԥсы ҩнаҟәкуан, иара абахҭа ахаҭа уҭакушәа.
Марҭеи Ахреи  акынраҿаҵаны, аҵарахьы ианылышьҭ, лыԥсы ахьыҩназ лыҩны ашҟа, амҩа днықәлеит. Лара дцон, Аҭынчра апроспект ианыршәлан, лхы шьҭымхӡакәа,а касы еиқәаҵәа лылахь аҟынӡап илашьҭыз дааҵаԥшшәа. Илҭахымызт лара аӡәы диҿаҳарц. Лхаҵа ихи-иҿы лара лыблақәа ихгылаз, даҽа шьоукы рхырҿы иалаӡыр ҳәа дшәон. Лыԥсҭазаара зегьы цәаҳәак акәын изқәыз. Уи ацәаҳәа лхәыҷқәеи –  лхаҵеи ирыбжьдаз…
Аха лара ишылҭахыз иамуит, амра шәахәа зныԥхалоз апроспектаҿы, длаша-лашо маҭәа шкәакәала деилаҳәаны, лхылҿы инықәсхьаз, лырԥшӡарц азы  аҵәаԥшьи-асақәи иарганы, даалԥылеит,а урыс хџаџак длыцны,  ашкол илыцҭаз, аибашьра ианналага инаркны Москва иҟаз Ҭина.
– Сымҩашьозар, бара Нуца боуп.
Нуца илҭахӡамкәа даангылар акәхеит, аха дылҿамԥшӡакәа аҭак ныҟалҵеит.
– Ааи, бымҩашьеит, сара Нуца соуп.
–  Ашәы зыбшәузеи, ибзыҟалазеи?
– Схаҵа дҭахеит…
– Унан, иара мыжда, уаҳа хыԥхьакшьа ҳәа изыҟамҵеи.
– Уи ихы ԥхьаикыр, нас бара, аҵкы шкәакәа бышәҵаны бызланыҟәоз, – лажәақәа аармчны дналԥырҵит.
Нуца аҭынчра апроспект ахьалагоз даннеи,  лҿыналхеит арӷьарахь ала амҩахәасҭа ихагалаз данылан, иаснагь лара лыԥсҭазаара иамҩахәасҭаз, лыҩныҟа дызланеиуаз лыҩнынтәи ақалақь ахь дылбаазгоз амҩала. Иаарласны Лашәриа ихьӡ зху амҩаду днангылеит. Аха лыҩны ааигәара дымнеикәа лҽаанылкылеит, илбаз лзымбатәбарахеит. Лашҭа агәҭа иаха аахыс астол еиҵҳәаны, иахатәан ҩажәаҩык раҟара ахацәа, даараӡа рқьаф ҟарҵахьан. Иара убас ҳәсақәакгьы аҽырбаразы имҩашьоз, амархәац еиԥш икьыркьыруа, хацәақәак рыхәда ихшьын. Аҵх иԥырҽыз иԥнашәазар акәхап, мамзаргьы иржәыз рылсын, шьоук рыхқәа астол иқәжьын. Аԥҳәыс еиқәа ду аҩны ддәылҵуан, дыҩналон. Иналышьклаҳауа илышьҭан ала Хәдышгьы. Шьоукгьы ҟыжуа ашәак рҳәон, аха уи аԥсуа иашәамызт. Ԥҳәыскгьы, хаҵак зшьапқәа зҵамгылоз вальс дсыркәашоит ҳәа даҿын, ларгьы лоуразоуру лыҽидҵан, иблақәа дхыԥшылон, дзызхәыцуазгьы даҽакӡан. Рызегь бзиан еилаҳәан, рцәамаҭәа еиқәаҵәан, асарочка шкәакәақәа агалстук ҟаԥшьқәа дыркны. Аӡәызаҵәык ицәа маҭәа шкәакәан. Дахьтәаз даныҩагылалакь, дкаҳар ҳәа дшәаны астол дамҵасны икуан. Мгәацәалагьы, жәҩахырлагьы, хаҿылагьы дыҭҭәаан. Ихы-иҿы шкәакәан, мра ахьымԥхьоз тәылак аҟынтәи даазшәа. Иара убас шкәакәа маҭәала еилаҳәаз, ԥҳәызба ԥшӡак дидтәаланы, уажәы-уажәы ихәда лҽынахылшьуа, дналгәыӡуа.
Ала Хәдыш, ахьтәаз иҩыҵҟьан, агәара ҳәа ишуа агәашә иаадыххылеит. Ашкәакәа зшәыз инацәақәа иҿыҵакны атрышә дасны дҟьеит «ԥссика» – ҳәа, абна еиқәара дыҵазшәа. Нуца лакәзар лгәы нҭыԥсааит, уи ала агәашә инҭҟьаны дафар ҳәа. Дцарц данаақәгьежьуаз даалҿагылеит, акыр шықәса еидынхалоз лгәыла ԥҳәыс Асҭанда.
– Иҟоузеи бара Асҭанда шәгәылара?
– Агәылара ҳазҭада бара абзиа збаша Нуца. Ашхы ҳхәы дықәнагалеит, абра инхо зегь ҳахлырҵәаргьы цәгьа илбом. Зехьынџьара лыбӷа ӷәӷәоуп, лара лтәы иалыргоит. Лыҷкәын Москватәи иоурыс ԥҳәыс дааигеит. Иаха аахыс хысроуп, шәаҳәароуп, ацәаха ҳарҭом. Бара бзықәшәаз зегьы ҳгәы иалоуп, аха ҳбыцхраартә еиԥш аҭагылазаашьа ҳамам. Усҟан ҳазегь ҳаҩнқәа ҳархыҵны ҳцар акәхоит.
– Беилыскаауеит Асҭанда, гәыбӷан шәысҭом сгәылацәа. Амала сгәы иалоу, сыҷкәын ичара абри ашҭаҿ имукәа, атәым иахьиуа ауп. Схаҵа абра аҩныргылара даналага ақырҭқәа ируамызт, аха иргылеит. Ашьҭахь ишыббо еиԥш, аԥсуаа сдәылырцеит. Абарҭқәа зегьы анызбо, уи аҩыза сҳәарц шысҭахымгьы исамхаҳәоит, ихы зҭаирхазеи схаҵа Саҭбеи Абдаа.
Убри ашьҭахь ҩышықәса ааҵуаны, «бомбеи» дыҩнахозшәа анылба,  схы еиҭасҳәоит ҳәа аиҳабыра рыҩны аҩбатәи аихагыла даныҩхалоз, ллахаҵ аагьежьны дахьынкаҳаз лыԥсы аалхыҵит Нуца.

* * *
Амшын агәаҿы, аԥшатлакә аҵәира иалагеит. Уи зны аҽарҭбаауан, даҽазныхгьы аҽарҭшәон. Убысҟан ашьаҟақәа реиԥш амшын агәы, ана-абра иалагылон. Нас афрангь аҳәа зҟьоу иҩызаха, иҵарыз ԥшатлакәык, ршьапқәа нҵырҟааны еилараа ҵаҟа иларышьҭуан.
«Икаҳауа изхара қәԥара зыҟалом» – ҳәа ацәқәырԥақәа ахьеидыслоз, иаҵахоз, азныказ илышьҭасыргьы, иаразнак иҩыҵҟьон даҽаџьара. Нас аԥшатлакәи дареи бӷраҵахьы аиқәԥара иалагон.
Ахра Абдаа, иԥсҭазаара еиԥшын амшын агәгьы. Адунеи ауаатәыҩса зегьы еиӷацәоушәа рыхәцәа шҵибакаауа еиԥш акәын, амшын агәы ишхынҵәалоз ацәқәырԥақәагьы. Уахала уаҳа Ҭырқәтәылантәи ӷбак аараны ҟиамызт. Абри еиԥш амшын аныцәқәырԥоз ӷба ӡсараны иҟазма. Урҭ амшын агәахьы, рҽааныркылар еиҳа ирзеиӷьын, аҟәара ианҟьар аасҭа. Абар ҩымз инеиҳаны иҵуан, Ҭырқәтәылантәи аидара аазгоз аӷбақәа мааижьҭеи…
Ахра Абдаа, ихи-иаҳәшьеи зланыҟәигоз ҳәа иамӡаз аидара ахьақәихуаз ирҭоз аԥара акәын. Марҭа лакәзар, илызҳаит, дҭыԥҳахеит деилаҳәатәын, крылҿаҵатәын. Лыԥсҭазаара лгәы ҭанарҷаҷазаргьы, иара иахьынӡа илшоз лгәы ҭганы дсааӡоит ҳәа даҿын. Иара ихы зынӡаскгьы дахәаԥшуамызт, ииашаз цәамаҭәак шыишыәмызгьы.
Ҽнак аӷба аиадара ахьақәихыз ирҭаз аԥара ааиҟәырҷҷаны, афатә иахаршәаланы, Марҭа амузикатә ҵара аучилишьче дахьалгоз азыҳәа ҵкы ԥшӡак лзааихәеит. Марҭа уи деигәырӷьеит цәгьаӡа, аха лгәгьы лнархьит.
– Изыҟауҵазеи Ахра, исшәыу ала уи ахәылԥахь сцаргьы ҟалон.
– Мап, саҳәшьа, сара сыԥсы ҭанаҵы, бара бгәы быхьыртә иҟасҵом. Ус ҟасымҵар ҳани-ҳаби азин сырҭом. Абасҵәҟьа ишԥацари аамҭа. Ҳшьапы ҳақәгылап, аусура ҳаԥшаап. Ақәыџьма ахаԥыц ҳаҵаԥшуа, еснагь ҟалашьа амам.
– Абри «Бамбеи» ҳдәылҵыр, уаҳа акы сҭахымызт, – Марҭа лыбӷа ԥнаҵәон абри аҩны дахьыҩназ –  сҩызцәа аӡәгьы аҩны дысзаагом. Ҳгәарԥ унҭаԥшыр абрахь ахалара угәаԥхом, ҟьалас иҟоу зегьы, абра еизарҭас ирымоуп.
– Ҳазҭалаз ашықәс нҵәаанӡа, ауаҭах ҿыц ҳарҭоит, убас агәра сиргеит ақалақь ахада, абыржә ҿыц иарҭаз.
– О, Анцәа иҳәааит, сара усҟан зегьы реиҳа разҟы змоу ҳәа схы сԥхьаӡон.
Абас ала ргәы еибаргәгәаны иашьеи иаҳәшьеи, зхала Аҟәа инхаз, уаха-саха ҳәа, зегьы рнапы ахьеилыршьуаз. Ауаҩы иӷраԥалан иахьцауаз, амгәацәа арҭәразы, аламыс ахьыӡыз, аблақәа анымԥхашьа иахьылашәхаз.
Аԥшатлакә уажәы хықәкыла, Аҟәа ақалақь аԥаҩқәа неиԥынкылан иргәыдсылон. Ацәқәырԥақәа рхырхарҭа уахь иандырха, Ахра, асқьала даақәсны амшын иавагалаз амҩаду даныланы иҿынеихеит. Аха дарбанзаалакгьы, ԥсы зхоу уаҩы диԥыломызт. Аҟәаа абри еиԥш амш цәгьақәа раан,  рҩнқәарҿы рҽааныркылон. Ақәа акәзар илеиуан иааҟәымҵӡакәа, ажәҩан  храӡага икылышәшәаны. Ахра ихаҟынтәи дкәтрабааха дшыбааӡахьазгьы, «Бамбеиҟа» анеира иҭахымызт. Мҩадук аҟынтә даҽа мҩадук ахь дыиасуа, илашьцаз ақалақь далан…
Марҭа далгеит амузикатә училишьче, ашәаҳәаратә факультет. Адиплом анлырҭоз аҽны акәын. Лашьа Ахра, илзааихәаз аҵкы шкәакәа, ажәҩагәыԥшшәы змаз акәаԥқәа зқәыԥсаз, убас дагәылԥхаауан, убас ала дагәылалалшон, амра лара лхаҭа лакәызшәа. Лқьышәқәа ачаҳаржә еиԥш ихырҷан. лыбла ҭыԥхаақәеи, лыџьымшь еиқәарақәа, жәҩанахь иԥыррызшәа лылахь ҿашара ианызи, лыхцәы еиқәаҵәа зыгәҭа  еиҩшази, зныкны иԥаны илықәызи, лхәамц лыжәҩахыр злааннакылоузеи уҳәартә ԥсаӡак ҭашәо ипази, лныҟәашәа зырԥшӡоз лшьапы ԥшӡақәеи, иагьа аџьар жәпа дрылагылазаргьы, улаԥш дыҵамшәар ҟаломызт…
Иахьа дгәырӷьон Марҭа. Лаб иҭахара, лан лыԥсра, лашьеи-лареи рхы наздыркыло ҭынха дрымаӡамкәа, аӡы цәқәырԥа иххалаз реиԥш, р-Ԥсадгьылаҿ итәымны, имыцхәны ишаанхазгьы, иахьа лгәырӷьара ҳәаа амамызт. Лара лҩызцәагьы гәырӷьон, Марҭа дахьгәырӷьоз еигәырӷьон. Анцәа иишаз ауаҩы, гәырӷьарак изаԥимшьыр ҟалоума. Марҭа леиԥш иҟаз аҭыԥҳа лаша, арԥарцәа рылаԥшгьы аулыхшәахуаз. Убас лара лаԥхьа даацәырҵит, интеллигент арԥыск, ԥшрала-сахьала ихынкылашьа уҳәа уахьынеигәыдԥшылоз зегьрыла иугәаԥхашаз. Азныказ дылгәаламшәеит лара, дагьиазҵааит.
– Саҭамзааит, аха усгәалашәом узусҭада?
Иара иаразнак аҭак ҟаимҵеит. Марҭа лыблақәа дхыԥшылон, акы иԥшаарц иҭахызшәа.
– Сахьыбгәаламшәо иашоуп, – аӡӷабцәа иргәаԥхо ҿабызшәа хаала даацәажәеит Асҭамыр. –  Шаҟа шықәса ҵуазеи ҳаибамбеижьҭеи. Ҳара ҳабацәа еигәылацәан зны, уа хыхь Лашәриа ихьӡ зху амҩаҿ. Актәи акласс ахь баргьы-саргьы убрахьынтәи ауп ҳашцаз. Ашьҭахь сани-саби анеилыҵ, сан Москваҟа сылгеит. Уажәы Аԥсныҟа сгьежьит, аҵара салган.
– Уаб ихьӡузеи?
– Мураҭ.
– Аа, усгәалашәеит, Асҭамыр уакәӡами?
– Иашан бақәшәеит Марҭа. Сара исаҳаит, иахьа адиплом шбоуыз, убри азоуп саргьы абра сзааз.
– Иуазҳәада?
– Бара бҩызцәа.
Аҩыџьагь Лион ипроспект ала, амшын агаҿахь илеиуан. Марҭа лцәа дҭаӡыӡон. Лыԥсҭазаараҿ иахьоуп ахаҵа дивагылан, Аҟәа даналалахьоу. Ауаа зегьы лара илыхәаԥшуазшәа лбон. Аха ларгьы, илыцызгьы Аҟәа издыруаз маҷҩын, ларгьы наҟ ауаа шылзымдыруаз еиԥш.
Амшын агаҿа аҿы илеиаанӡа, ус жәақәак неихырда-ааихырдон. Ҩнқәакгьы ибылны игылаз неибадырбон. Амшын агаҿаҿ ианнеи, иааҭыглан акыр аамҭа, ашәахәақәа ахьыҭхаџьуаз агәахьы иԥшуан. Нас асқьала инықәлан аҵыхәа аҟынӡа ицеит. Убасҟан ауп Марҭа лгәы анааҭӡыӡаа, лхы даназхәыц. Асқьала аҵыхәа нахыс наҟ мҩа шыҟамыз анылба. Илзымдыруаз ауаҩы абри аҟара дахьицааз, дагьацәыԥхашьеит, дагьацәшәеит. Уи гәеиҭеит иара, дагьлазҵааит.
– Бгәы иамыхәаша акыр ҟасҵама?
– Мап, мап уажәшьҭа сцалароуп.
– Иҟалоума бнаскьазгарц?
– Сахьынхо уи аҟара ихарам, насгьы –  «насгьы» – ҳәа илҳәаз ала илырдырит, днаскьаигарц шылҭахымхаз.
– Ибзиоуп, усгьы акәзааит, аха сара иахьа бара бҿы баша сымнеиӡеит. Исҭахын бызбарц. Уи сҭаыхуижьҭеи акрааҵуеит. Исҳәарц исҭаху еилыбкааит ҳәа сыҟоуп.
– Исзеилымкааит иуҭахыҵәҟьоу, аха излоуҳәо ала, даҽазныкгьы субар уҭахуп ҳәа сыҟоуп?
– Ааи, ус оуп. Сара иеснагь бызбаларгьы сҭахыуп, насгьы.
– Иҳәа, нас иҳәа инаугӡарц иуҭаху, сара сузыӡырҩуеит.
– Иҭабыуп бахьсзыӡырҩуа. Аха зегьы аамҭак-аамҭак рымоуп, исҭахым иаразнак ахәыцра баласҵарц.
– Сара ахәыцра хьамҭақәа срылалеижьҭеи акрааҵуеит. Уи салагылоуп, сагьашьцылоуп. Аха иџьасшьоит уара, саби-сани уахьрыламцәажәо. Мшәан уара узыҳәан урҭ рыҟамзаара акгьы амҳәаӡои?
– Иаҳәоит, – ихьыӡ сыриашоит ҳәа далагеит Асҭамыр. –  Сара исҭахымхеит бара баб дыбгәаласыршәарц. Уи фырхаҵала ихымҩаԥгашьа, дарбан  иззымдыруа иахьа Аԥсыны. Бан?..
– Сан дгәаҟуа, ҳара ҳамҩа дшықәыз аиҳабыра рмардуан даҿаԥсит. Уара иузымдыруа уҟам, ҳара ҳаҩны ҳашдәылырцаз.
– Издыруеит, саб исеиҳәеит, – уажәшьҭа иахьакәым иусқәа шцоз ибон, аха хьаҵшьа имамызт, иҟаиҵаз агха сырҽеиуеит ҳәа далагеит.
– Аиаша сыԥшаауеит ҳәа уаб иахь дышхалоз ауп, сан амардуан дшаҿаҳаз. Ус анакәха, уи амардуан, иаша зҿоу мардуанӡам. Уи иалахалаз, рҭыԥқәарҿы ишынатәаҵәҟьаз, рыжәлар рзы аасҭа, рхазы ихәыцуа иалагеит. Иаарласны рымгәацәақәа шәпахеит. Сара саб дцеит аҳаракырахь абомбақәа идҳәалан, ақырҭуа фашистцәа еилаҟәаҟәан, иҩызцәа агәаҩа иҭацалан ирымаз еиқәирхарц. Ус иагьыҟаиҵеит иара. Сара агәра згоит, уахь иҽишьырц данцоз, иԥҳәыси ихшареи ҳшигәалашәаз. Аха, иара ҳара ҳаҵкьыс аԥхьа иргылан имаз, Иԥсадгьыл акәын. Иахьа ихы зқәиҵаз Аԥсадгьылаҿ ихшаз ҳаҩны ҳдәылцан, аиаша ҳзымԥшаауа ҳтәымханы ҳаҟоуп. Ҳан илыԥсышьахаз еиԥш, ҳаргьы аиҳабыра рмардуан ҳаҿаԥсуазар акәхап, аиаша ҳаԥшаауеит ҳәа ҳахьашьҭоу. Абарҭқәа зуасҳәо срыцҳаушьап ҳәа акәӡам. Иахьа аԥсуа Иԥсадгьыл ихәыцшьа злаҟоу ала, аԥхаьҟа иаҳԥеиԥшхо азыҳәан ауп.
Асҭамыр игәы ишаанагозҵәҟьа иҟамызт абра аусқәа. Марҭа лықәра аасҭа, лыхшыҩ аԥыжәара аман. Насгьы, иара макьаназ ихы агәра изгомызт, бзиа дибаҵәҟьоу димбаҵәҟьозу. Аха иагьа ус акәзаргьы, игәы иҭоу, (уи иҭоу здырхуада) анагӡара даҿын.
– Нас уажәы шәабаҩноу, башьеи бареи?
– Сара исҭахым ҳахьыҩноу уасҳәарц. Ҳара ҳахьынхо, аҳәа ҭаркуам. Убас акәхап нас саб ишьа пату шақәырҵаз.
Асҭамыр деиҵаӷәӷәа даанхеит азныказ. Ҩныҵҟалагьы ихы гәыбӷан неиҭеит, аха дәныҟала иара ааӡара злаимаз ала, абри еиԥш аҭагылазаашьақәа еиликаартә дыҟамызт. Ԥсуа ҵасла дааӡашәа дыҟан, аха уи азхомызт асԥуараз. Насгьы Марҭа дызлалацәажәоз урысбызшәала акәын. Иара, инахаразаргьы ишьҭамҭа  зламаҷыз ала, уеизгьы-уеизгьы гәыбӷан иуҭартә иҟамызт. Москватәи аҿар рҵасқәа илан, избанзар уа дааӡан. Ԥшрала-сахьала усгьы ублаҿ дааиуан. Убри азакәхап, макьаназыҳәа аҽаанкылара шлымазгьы, лгәаҵаҿ џьара дзылгәаԥхаз Марҭа.
– Сара исҭахуп убырҭ бгәырҩақәа брылызгарц, ахәра сырӷьарц. Сара исылшақәо рацәоуп.
– Ахәра ӷьоит, аха ашәахсҭа нхоит. Наӡаӡа ишәахсҭан инхоит, сашьеи сареи ҳзыҳәан, Ҳаԥсадгьылаҿ иаҳзыруз. Аԥсуаа ирымҳәои,  ҭәыи-млашьи зеилибакаауам» –  ҳәа. Уи ус Анцәа  ишеит ҳара иаҳзыриашом, аха ҭәыи-млашьи ируалуп а-Ԥсадгьыл бзиа ирбарц. Иҭабуп Асҭамыр, схы сгәы ахымшәарц азыҳәан усывагыларц ахьыуҭахыу. Саҭоумҵан, зықәра наӡахьоу аӡә еиԥш сахьуацәажәо, аха иахьазы агәра гара сцәыӡны сыҟоуп. Саҭамыз, умш аабзиахааит, – лҳәан, уаҳа лышьҭахьҟа дхьамԥшӡакәа днеиԥырҵны, ԥшаҳәала лҿыналхеит Марҭа.


* * *
Ицеит ашықәсқәа. Марҭа аҳәынҭқарра иатәыз коллективкаҿ ашәа лҳәон. Зегьы дрылаҵәаны дыҟан. Лыбжьы бзиан. Асценаҿ данаацәырҵлакь, лыԥшра-лсахьа деихатыруа, лашәаҳәара далагаанӡагьы анапеинҟьара ӷәӷәаны илоуан. Ашәа ҳәаны данықәҵлакгьы, ҩынтә-хынтә илыԥхьон, асцена аҟынтәи доурыжьуамызт, ашәҭқәа лгәыдымӡало илдыркуан, иршәны лшьапы иаҵарԥсон.
«Уара иушьуа Анцәа дишьуам» – ҳәа Ахра Абдаа иаҳәшьеи иареи «Бамбеи» ишыҩнахаӡазгьы, ршьапы ақәгылара иаҿын. Ахра иакәзар, Аԥсуа университет аекономикатә факультет, диплом ҟаԥшьла даналга, ареқтор иҟаиҵаз ажәалагала ала, Аԥсны аиҳабыра рҟны аусура далагеит економистс. Аиҳабацәа рҿы убыс пату иқәлеит, изанааҭ дырреи, ԥсуаҵалсеи иааӡаразы, «Уара ҳаԥхаьҟа афинансқәа рминистр» – ҳәа изырҳәо. Аҽхәаԥхьыӡ зынӡаскгьы дыхнамхӡеит Ахра. Абас ала Марҭеи иареи рымҩақәа ылхны, амаҷгьы-адугьы ҟәнымшьо, рхәы иаҭәҳәан ифо иаауан, Аԥсны апрезидент лхрақәа ҟалаанӡа. Уи нахыс иҟалеит, аԥсуа жәлар ирзыҟамлацыз ахҭыс еиқәаҵәа, ажәлар рҽеҩшан хаз-хазы ргылара. Жәытәнатә аахыс рабацәа иааргоз, пату еиқәҵаратә ҿабызшәа хаа, ашҳам зыхьшьыз ацәажәарахь ианыиарга. «Иаҳтәу-иаҳтәыму» – ҳәа ауаа реҩшара ианалага. Уи нахыс иҟалеит иҟалаз. Аԥсуаа рҽеҩшан хаз-хазы ргылара трагедиахеит. Анапхгараҿ ихалаз, абжьы рызымҭаз, ирыдымгылаз, аԥссаҩ иналыркны, аминистр иҟынӡа инеиԥынкылан, рмҵурақәа рамхра иалагеит. Ӷьеҩла зусураҿ иҟаз, ипрофессионалыз ахацәа-аҳәса амҩа ду ианырҵеит. Урҭ рҭыԥаҿ инеит, аԥсуа милаҭ ашәарҭа ианҭагылоз зҽыԥхьазкуаз, уи моу, амилаҭ хақәиҭраз ҳҵеира анықәԥоз ицәыҵагылан ирхыччоз, зхы мацара иазхәыцуаз ауаа…
Ауыха, аԥсуа филармониаҿы, аҳәаа нхыҵынтәи иааз сасцәақәак рзыҳәан аконцерт ҟалараны иҟан. Ҳәара аҭахума, абри еиԥш аконцерт дуқәа раан, Марҭа Абдаа далахәымкәа ҟалахуазма. Уахагьы ишыҟалҵалац еиԥш, заанаҵ дааит, арепетициа ҟалҵарц лыбжьы шьақәлыргыларц. Лара усгьы «Бамбеи» дахьыҩназ апианино лызҭагәышьодаз. Лрепертуар, раԥхьа излаалыртуаз «Сыхаара сыԥсадгьыл» абас улахь зеиқәузеи» – ала акәын. Марҭа ашәаҳәара дналагон еиԥш, асцена даақәлеит деихашәы-еиҵашәы, афилармониа адиреқтор, ԥҳәыс ԥшӡа хаҿы бзамыҟәк, иарбнзаалак ҟәышрак лыбла ихӡамкәа. Лара Франиа лыхьӡын, аха Франиа мацара уҳәар дузгәаауан азыҳәан, Франиа Кәакәаса-иԥҳа ҳәа илышьҭан. Лаб Кәакәса ҳәа зыхьӡ рымҳәар лымуаз, рқыҭаҿ, ауаҩ ҳәаҭҳак, аишәа аҵыхәаҿ идыртәоз иакәын. Лара Франиа, еснагь аиҳабыра ахьгылаз рзааигәара, ахәшҭаара иҽҳәаҵаны ирҵәиуа акәты шырӡуа еиԥш, рҿаԥхьа сыжәбоошь ҳәа днаҳәы-ааҳәуан. Шәара шәзы абжьы баша исҭииома, напышьашәала сықәԥама акультура министрс сҟашәҵа лҳәан, аха даргьы, зынӡаск иаугаӡаху, лҟәышра зеиԥшраз аурымдырхуаз, аҳәынаԥ аца иузҭцо аҳа аиҳабыра рыҩны дандәылымӡааӡа, рыла хҩаны, «уи аца бҭыҵны арахь баара еиҳа иманшәалахоит» – ҳәа налаҳәан, ианааҳҭаххозгьы ҳхы даҳархәалап ҳәа афилармониа директорс дарҭеит.
– Марҭа Франиа данлба лгәы иаахәеит. Избанзар, Марҭа лҟазара Франиа пату ақәылҵон, бзиа дбангьы длацәажәон, аха уажәы, Франиа лхи-лҿи зеиԥшраз ангәалҭа ус лҳәеит.
– Акыр ҟалама Франиа Кәакәа-иԥҳа.
– Иҟалеит, – иаахылжәеит Франиа.
– Иҟалазеи? –  иҟалаз лхахьы зынӡаскгьы илзаамго дҵааит Марҭа.
– Амҟалатә, – лыблақәа шьҭылхуамызт Франиа, – «Агаӡа инапала амаҭ идыркуеит» – ҳәа ирҳәоз сақәшәеит сара.
– Сара исызкума бзықәдыршәаз? –  ацәалашәара лоуит Марҭа, Франиа ажәабжь бзиак шаалымгаз.
– Ааи, бара ибызкуп, – лыԥсы лҟырҟы икылахеит Франиа. –  хыхьынтәи адҵа сырҭеит. –  Инеимаҭәаны аҵәуара лҭаххеит, аха уахь даазышьҭыз данрызхәыц, зегь лцәмӡырц азыҳәан лҽаалырӷәӷәеит.
– Ирҭахыузеи баазышьҭыз акыр схарахама?
Франиа лыблақәа   ҩышьҭыхны Марҭа дналҿаԥшит, ахара ду змоу аӡә леиԥш лхы шьаны, аха зымаҵ луаз ауаа рдҵа налыгӡар акәын.
– Уахатәи аконцерт апрограмма балхыуп, ашәа бҳәар ҟалаӡом.
– Уаха мацароу? –  лхы лнапаҿы иаалгеит Марҭа.
– Уахагьы, уажәшьҭангьы, шықәсқәак аԥшра бықәшәоит, – лҳәан асцена днықәҟьан дцеит Франиа Кәакәса-иԥҳа.
Даҽа мацәыск лгәы  ҿызблааша налаахеит Марҭа. «Арҭ алагазаап» – лҳәеит гәаныла лара. Нас абри асценаҿ,у аҳа ашәаҳәара азин шылмоуаз анылба, аконцерт мҩаԥылгозшәа лыбжьы неиҵыхны дҵәааны илҳәеит, уаҩ дахьтәамыз «Сыхаара Сыԥсадгьыл абас улахь зеиқәузеи» – ҳәа ашәа.


* * *
Абырфын рахәыц анеилаԥаҭалакь, аилыргара шыуадаҩу еиԥш, ихәыцрақәа еилаԥаҭа, асқьала дахьықәгылаз Ахра. Абрахь аԥшатлакә акәзар, иара изы хықкәыла рҽеидыркылозшәа, икылҟьан игәыдсылоз, уажәы-уашьҭан ишьапы дықәнаҟьар ҟалон, усгьы иара и-Ԥсадгьылаҿ ишьапы дшықәрҟьаз еиԥш.
Илашьцаз Аҟәа, ана-ара цәашьқәак иаркыз ирзрылашомызт ақалақь. Аҟәа, уахынла бнаршәырак, аԥсҭҳәа зхажьу улагылоушәа акәын ишыҟаз. Ҽынла ишыгәҿыӷьразгьы, ҟәыш хаҿсахьак шуԥымлозгьы, ҽынла, ҽнылан ԥсҭазаарак ыҟан. Уахынла Аҟәа уахынлан. Шьоукы ҽынла еиҵарҟәаҟәоз уахынла ирхәыцуан. Аҵх еиқәаҵәаҿы аус еиқәаҵәеи еиԥыршьуан. Абри еиԥш иҟаз аҵх далагылан, Саҭбеи иԥа Ахра Абдаа. Уи азмырхакәа аԥшатлакәгьы игәы икыдсылон…

* * *
Акультура аминистр ихаҭыԥуаҩ, акультура, акәша-мыкәшагь дыҟаӡамызт. Дааижьҭеи шәҟәык дамыԥхьацызт, театрк дыҩнамлацызт, цәыргақәҵак дахәамԥшыцызт, аха иара «Ҳара ҳтәқәа» – дреиуан. Избанзар алхрақәа раан, ибз убас, ицҳафыруан, аӡмах иҭашыр иҭанарбон. Иахьынӡа илшоз раԥхьатәи апрезидент аҳәынҵәа иқәиҭәон. Уи идгылоз аинтеллигенциа, ишҳам рхьишьуан. Ибз дацәыԥхашьомызт, аламыс усгьы имамызт. «Уаҩы иааудибалаша маҵурак уаҳҭоит» – ҳәа аниарҳәа, уахынла амхырҭаҿы, аԥш амшәқәа, ма аҳәақәа ирымфарц азыҳәан, ала алаҿаҳәаны ишдыршуа еиԥш ахыу-хыу ҳәа абжьыҭираз дара ирыдгылоз дреидыршуан. Ԥҳәыс димамызт, мамзаргьы иццодаз, аҽаҩрадаӷь еиԥш дбажәӡа, илымҳақәа ихы иалиаан, иблақәа анышә зхыҵәаз аӡеџь иаҩызаха иҭапаланы. Ижәҩахыргьы, ихәамцгьы, игәчамагь, ақды хҵәаха еиԥш еиҟараны, баҩы илаӡамшәа дтам-тамуа акәын дшыҟаз. Ихьӡын иара Уалериан, ижәла Угәаро. Қырҭуа бызшәала ажәла змам ҳәа аанагон. Иабду дагыруа шьҭамҭан, Ԥақәашьаа рашәара иааргақәоз дреиуан. Ихьӡын Кәырсантел. Аԥсшәа издырамызт, аха арашәара бзиаӡан идыруан. Аҽага аниҟьоз, аԥш ашьапы, аҳаскьын аҵагыламызшәа иаҵикәацәаауан. Аԥсшәа бзианы изҵаз Кәарсантел иҷкәын Домне иоуп, Влареиан иаб. Уи убас аԥсшәа иҵеит, ажәытәӡатәи Аԥсҳа диаҳәшьаԥазшәа. Уи моу дара аԥсуаа рхаҭақәа, аԥсуа бызшәазы ицыркьуаз, анириашозгьы ыҟан, «ус акәым абас ауп» ҳәа. «Ҳара аԥсуаа Анцәа ҳаиныҳәааит» – аҵәца шьҭихуан аԥсуаарҿы. Агырцәа данрылатәаз,  днаԥшы-ааԥшны ԥсыуак дыҟамшәа анибалакь, «Изҭаху ииҭаху иҳәалааит, ҳара агырқәа ҳаӡлагара лагалааит» – ҳәа иҳәалон.   Иҷкәынгьы иара иԥынҵа дынкылҟьазшәа акәын дшыҟаз.
Аҽны аминистр дыҟамызт, Марҭа иара ишҟа днеир акәхеит лусаз.
– Сыбзыӡырҩуеит, – иҳәеит Уарлам, аӡмах зхы ҭыҳәҳәо, уанабалакь зҽызҵәахуа адаӷь еиԥш, ихы икәахь илцәыҵаҵашәа.
– Сара исҭахуп еилыскаарц, избан иацы ашәаҳәара азин зсымшәхыз?
– Азин баҳамҭазар убас аҭаххазар акәхап, – иԥсы-иԥси еихьымӡо, аларшәага даарцозшәа дҳақь-ԥсықьуа даацәажәеит.
– Ус анакәха, убас заҭаххаз сашәымҳәар ҟалом, – лҽлырӷәӷәеит Марҭа.
– Уи зыхҟьаз бара еилыбкаар ҟалоит, уажәшьҭа бхәыҷӡам.
– Мап, уара уҿала исоуҳәар сҭахыуп, сзаҟәышәхзеи ашәаҳәара?
Алыуқәа анеихыҩҩрлакь наҟ-ааҟ ишеиваҳауа еиԥш, иқьышә жәпақәа еихыҩруа, иара итәала ирлафшәа ҿааиҭит.
– Ашәа аҳәаха ҳазҭада, бара абзиара збаша, иахьа, уаха– сахоуп иҟоу. Џьара ҿырҳәак бзыԥшаауазар, бҩыҵагылан аԥара рҳала.
Алабаҟьашь ахы укыргьы, аҵыхәа укыргьы ушаҟьашьуа еиԥш, Марҭа еилылкааит иахьлыхәҭамыз аҭыԥаҿ дшааз. Абра акультура ада зегьы ыҟан, абри ауаҩ ихиҿала. Лара дзыхҟьаҵәҟьаз шылдыруазгьы диазҵааит.
– Ибзиоуп нас, убасгьы акәзааит, иахьа аамҭа убас иҟалеит, аха ишәымада сара саҵкьыс ашәа зҳәо?
Уарлам Марҭа лызҵаара дахыччарц иҭаххеит, аха иқьышә жәпақәа еимаҷабыз изеихымхит. Ихәда абыҩ кылахазшәа, дыхәцәырххо ҿааиҭит.
– Бара беиԥш ашәа зҳәо дҳамамзаргьы, бцымхәрас изҳәараны иҟоу ҳара  даҳтәуп. Ҳара ҳзы абжьы лҭиит.
– Абри акәын иусырҳәарцгьы исҭахыз. Иаԥеиԥшхоузеи Аԥсны, ҳара ҳәа узҿу зегьы уара иуеиԥшзар.
Марҭа адәахьы дандәылҵ еиҳа лыԥсы ааивылгеит, бахҭак агәашә дҭыҵызшәа. Уажәраанӡа ихьамҭаӡа илыҵагылаз лшьапқәа ааласхеит, лыблақәагьы аацқьахеит, дгьыли-жәҩани ахьеиларсу лбартә. Аҽны амш шәшьын, аха ақәа леиуамызт. Леон ипроспект данылан Дырмит Гәлиа ибаҟа ашҟа лҿыналхеит. Иахьазы илҭахыз, ирхәыз лгәы иақәылҵаша ахәрыбӷьыц акәын. Аха уи  лзызыԥшааш, ма илыцхраашаз ауаҩы дылԥыломызт. Оумак ахымҵит Дырмит ибаҟа аҟынӡа лнеира.
– Ишԥа сыԥсхәо Дымрит ду? – лыбжьы налыргеит, Марҭа, Иса Қьырса аџьар дзынҟацалаз дахәаԥушазшәа.
Убасҟан ахаҳә баҟа иагәылаҩҩны Дырмит ибжьы аалаҳахит. «Ибымбои саргьы сҟәыбаса сышгыло! Убас  иҟәыбасоуп, иахьа с-Ԥсадгьылгьы. Ҳауаажәларгьы ргәы рхәит, атәымӷеи, аҩныҵҟатәи хара мхәыцәеи неилалан. Убри оуп саргьы схы схагылаӡамкәа сызгыло.
Марҭа ақалақь далалан дцон, дахьцаша ҳәа хықәкык лымаӡамкәа. Акыр аамҭа дгәаҭеиуа Аҟәа дшалаз, днадгылеит Самсон Ҷанба ибаҟа.
– Самсон, сгәы ахы шҭадыршәыз уаҳама?
– Исаҳаит, аха исылшагәышьоузеи, ханҩажәижәба хы зықәшәаз. Ҩ-хык ҩажәи жәибжь –  шықәсазы Баӷлан салган, сышьҭахь ала схы иагәыдҵан саныршь, егьи ханҩажәа хы, аибашьра аан ақырҭқәа   сбаҟа еихсуан. Убырҭ ахқәа раҵкьысгьы иаҳа сызгаз аԥсуаа иахьсыҵаркыз оуп. Бҽырӷәӷәа Марҭа, абаҟа иагьа хы ақәшәаргьы ашьа алҵӡом.
Марҭа ԥшаҳәала днеиуан, лгәи-лылаӷырӡи еилаҵәо. Ллымҳа иҭыҩҩуан аԥсуаа зегьы лмыткәман ирҳәозшәа, «Сыхаара Сыԥсадгьыл абас улахь зеиқәузеи» – ҳәа. Урҭ ларгьы ирыцылҳәон. Зны-зынлагьы лыбжьы налымпыҵҟьон. Лыбжьи лылаӷырӡи неилаҵәо дышнеиуаз, Иуа ибаҟа днадгылеит. Аха лара илҭараны иҟаз азҵаара иара заанаҵ еиликаазшәа аҭак ҟаиҵеит.
– Сара ахра салҟьеит Хмыҷ еиԥш Марҭа. Абаҭаа Беслан еиԥш сшьыуп. Қәра дук соуаанӡа сыхәда хырҵәеит ақырҭқәа. бара бҽырӷәӷәа Марҭа. Ауаҩы хыда дхәарҭам. Зыԥсы ҭоу зегьы шәхы шәеиҷаҳала Марҭа.
– Хуп иҟоу, милаҭ еиқәырхагас, – лыбжьы нараҳартә иҭганы иҳәо днеиуан Марҭа. Аҭынчра апроспект дахьаныз ҵаҩа змамыз ауаа лԥылон. Урҭ зегьы ирхагылан ахқәа. Аха урҭ ахқәа, милаҭ еиқәырхагас ирхагылазу ирхагыламзу, убри акәын зеилкаара уадаҩыз.
Аҽны хәашан. Аусура амш анҵәара ааигәахон. Алхас Абдаа дахьтәаз ашә аартны дааҩналеит, аԥыза аминистр ихаҭыԥуаҩ, анкьатәи ргәыла Мураҭ, деихашәы-еиҵашәы. Ахра иахь дхьамԥшӡакәа, аԥенџьыр дналаԥшны адәахьы дыԥшуа ус иҳәеит.
– Иахьа закәмшыузеи Ахра?
– Сымҩашьозар хәашоуп, – иҳәеит Ахра иҽаарҭынчны, Мураҭ дзааиз ицәа иалашәаны. Абри абжьарак ахҭысқәа ҟалеижьҭеи, абрахь дмааицызт, ишҟагьы димыԥхьацызт. Насгьы Ахра ибон иаҳауан, Аԥсны ицоз ахҭысқәа «ҳара ҳтәқәа» ирыламыз, зегьы неиԥынкылан рмаҵурақәа ишрымырхуаз.
– Сара хаҭала издыруеит, уара ушусуҩ бзиоу, узанааҭ бзиаӡаны ишудыруа, – аха, уаҳа мҳәакәа иҽааникылеит Мураҭ. Уи нахыс иара игәы иҭаз Ахра еиликаап ҳәа.
– Аха, иаанаго уаҳа усура умаан ҳәа акәхап?!.
– Ааи, ус оуп, – иԥсы ааивигеит Мураҭ –  Ашәахьа уҭымҵын усура. Абри сара исыӡбаз усым, хыхьынтә иаауеит. Ҳара иаҳтәым, усура дҳадаҳкылараны ҳаҟаӡам. Иҳадаҳкылахьазгьы амҳхуеит, – иҳәан, дындәылҵырц иҿынеихеит.
– Уаангыл, – ибжьы ааирӷәӷәеит Ахра. –  Сара саб, Саҭбеи Абдаа, аибашьра аан уара уԥсы еиқәзырхаз, аӷацәа рыгәҭа зыҽԥызжәаз, Аԥсны афырхаҵа, абыржәы иԥсы ааҭалан сара схаҭыԥан дыҟазҭгьы, убригьы дамшәхуазма?
Ԥыҭраамҭак ииҳәо дақәымшәо ашә даалахеит Мураҭ. Ахәыц дадырблызшәа, ицәа-ижьы ааилашит.  Ибла иаахгылеит усҟантәи ахҭыс, Саҭбеи Абдаа, иҩызцәа еиқәирхарц амҩа данықәыз. «Ҳныжьны дцеит» – ҳәа иара даныҳәҳәоз. Уа хыхь аҳаракыраҿ Саҭбеи ақырҭуа еибашьҩцәа рыгәҭа иԥижәаз абомбақәа рыбжьы анга, иара иҩызцәа ааныжьны, иԥсы иман ахлаӷьара иҽшаиҭаз. Аибашьра аангьы уажәгьы, акгьы дшаԥсамыз ала ихы мҩаԥигеит Мураҭ Ҭагьанаа.
– Аԥсҭазаара убас иҟоуп, – иахьынӡа илшоз иҽырҟәышны ацәажәара далагеит Мураҭ. –  Хҭыск аҭоурых иагоит, даҽа хҭыск, ҿыц ашьапы иқәгылоит. Ҳара даҟьа шкәакәала Аԥсны алахьынҵа аӡбара ҳалагоит. Ҳаԥсадгьыл ахақәиҭра азаазгаз, урҭ рбаҟа Аҟәа агәҭа игылоуп. Аиааира амш аҽны, уа ҳнеины ҳхырхәоит, ашәҭқәа шьҭаҳҵоит.
– Нас шәцоит крыфара, – уаҳа имырҳәакәа Мураҭ ицәажәара ааникылеит Ахра. –  Аҵәцақәа ҭшәыркәкәоит, Аԥсны зхы ақәызҵаз Анцәа иныҳәааит ҳәа. Урҭ рыԥсаҭа бзиахааит ҳәа шәҳәарц ацымхәрас, шәхы шәныҳәоит, ҳмилаҭ ржәытә ҭоурых ҵәаӷәаны. Зҭоурых зҵәаӷәо, ақьаад шкәакәа акымзарак шәзанҵараны шәыҟаӡам. Баша ирымҳәозаап аԥсуаа абри ажәаԥҟа, «ҽнак аҳра зауз уаашәҩык рхы хыиҵәеит» – ҳәа.
– Уи, уара угәаанагарала, – ииулакгьы Ахра ицәажәара иҽынаҿаижьит Мураҭ.
– Сара сгәаанагара, аԥсуа ҵеира иашақәа ргәаанагара ауп. Аԥсны аншәарҭахалоз, хацәанмырха иаҿагылоз. Шәара усҟан  шәҽышәҵәахуан ақырҭқәа ркалҭаҿ. Рытәӷәабжьара шәнацәкьыс кылырҳәҳәан, ҳаҷкәынцәа дшәырбон, «абанҭ роуп, ақырҭқәа шәаӷацәа» ҳәа. «Ҳара ҳауп, шәара бзиа шәызбо» – ҳәа. Усҟан ақырҭқәа ракәын абра амчра зкыз. Ҳаҷкәынцәа русура иамырхуан, ирықәӡбон, уара уҩызцәа аԥсуаа рнапала абахҭахь идәықәырҵон. Иахьа, ҳара ҳтәқәа, ҳара шәышҳақәӡбо еиԥш. Убарҭқәа зегьы ауаҩы ичҳап, ауаҩы иԥсҭазаараҿ ихигақәахьоу рацәоуп, ицәа иҭаӡоугьы, аха сгәы иалоу, шәара ҳ-Аԥсадгьыл зхы ақәызҵаз рнышәынҭраҿ шәнеины шәахьхырхәо ауп…
Убри аҽны еиԥш, Ахра Абдаа ихы дақәгәырӷьо дҟамлац. Џьаҳаным аихац гәашә, инапала еимҿыхны, дҭыҵызшәа ибон. «Аԥсҭазаараҿ зегь реиҳа, ауаҩы изы иразҟыуп, ҩныҵҟалатәи ахақәиҭра» – гәаныла иҳәон Ахра Аҟәа далалан дахьнеиуаз. Ииашаҵәҟьан, иахьа иара ихы дақәиҭын…
Марҭа лымҩа иԥшаауан Асҭамыр. Акырынтә реиқәшәара ашьҭахь, ҽнак илеиҳәеит «бзиа бызоит» – ҳәа. Убасҟан лара, раԥхьаӡа акәны ишиашаз ибла дхыԥшылеит, аха  лгәгьы ааҭрысит. Иблақәа, абзиабара зхыз блақәамызт, иҿы иаҳәоз дара ирҳәомызт, аха лыԥсҭазаараҿ аԥышәа злалымамыз ала, лхы зқәылкшаз лзымдыруа даанхеит, иажәа дазыӡырҩрызу, ибла хьшәашәақәа дхыԥшыларызу…
Рҭагылазаашьа цәгьахеит, Ахреи Марҭеи. Рхы зланыҟәырго ҳәа рымамкәа «Бомбеи» иааҩнахеит. Аҩызцәеи-ақәлацәеи ракәзар рҽыԥхьаркыит. Ауа-аҭынха усгьы ирымамызт. Ирымаз аӡәы лааигәарагь иналышьҭуамызт.
Хәылбыҽхак Марҭеи –  Ахреи неит Аҟәа инхо раб иаҳәшьа лыҩны. Лара Маиана лыхьӡын, лхаҵа дақырҭуан. Аибашьра аан ишәақь кны аԥсуаа дырҿагылан. Ианыҩраха, иԥҳәысгьы дигәаламшәеит, Кәыдырҭала ишьамхы иҽаиргеит. Лара лакәзар лыԥсы лӡеит, аԥсуаа ргәаӷ даҿамшәарц.
– Шәыҟоу абри шәара? –  аӷьеҩ аарыхлргеит ианыҩнала.
– Аҟәа ҳаҟоуп, – иҳәеит, Ахрагьы днақәыӷәӷәаны, иаб иаҳәшьа лцәажәашьа ааигәамԥхакәа. –  Уажәраанӡагьы ҳаббрц бҭахызма?
Маиана лхылҿы еиқәара, еиқәара нацлеит. Лыԥсы лыхәцәа иҩыҵагылан иааҭлырҟьаша ажәа лҿамшәеит азныказы. Аха лара агәаӷ иааӡахьаз, иаразнак лыԥсы ааивганы, лашьа ихшаз днарыжәлеит.
– Исаҳауеит адәахьы шәавахеит, ҳәа, – лгәы лшьышьуазшәа даацәажәеит Маиана. –  Адунеи шәара еиҟарашәтәуазаап, ус шәара шыәмсааит. Алхрақәа раан шәзыдгылаз зусҭцәада?! Заамҭа цахьоу ауаа, ажәытәра иагаз. Ахҷаҭ шыәмҵадыргаларын шәшыҟаз, амҳаҵәгьы шәмоуа шәхы ҟашәҵеит. Уажәшьҭа амшә аҭыҩра ианҭоу афатә ацымхәрас, ашьапсыргәыҵа шарбзо еиԥш, шәнацәкьарақәа шәцәацәала…
Ахра изымчҳан аҩны дныбныҵәааит.
– Дарбан бара бызҿу, заамҭа цахьоу ҳәа?
Маиана аӡәы ихьӡ лҳәарц лҭаххеит, аха, дшәан лҿы ахьыҩеихылхыз даанхеит азныказ, аха нас лҽааибыҭан, ларгьы ажәыларахь дыиасит, Ахра дызлазҵааз аҭак лхы навганы.
– Шәара ишәзеилымкааит, иааиуа аамҭа ишадгылатәу. Убри иахҟьаны ишәыхьыз жәбоит. Ишԥа шәыԥсыхәо шьҭа?
– Хьаас ҳҟабымҵан, саб иаҳәшьа, – иаб иаҳәшьа зынӡаск дышкаҳаз баны, иналықәырӷәӷәаны ацәажәара  шиҭахымызгьы ҿааиҭит. –  Аԥсны ҟьаҟьа дӡӡа, амлеи ахьҭеи ҳашԥагари. Саҳәшьа сара дныҟәызгартә сыҟоуп.
– Дышныҟәуго ауп аус злоу. Аҭыԥ бзиа уаман аиҳабыраҿ.
– Ааи, саман, аиҳабыра аныҟаз. Уажәтәиқәа самырмхыргьы, сара схала сырԥырҵып ҳәа сгәы иҭан. Урҭ аус рыцузар аасҭа, бара ишыбҳәо еиԥш, амла уаганы уԥсыр еиҳа еиӷьуп.
– Уара сеилоугоит, сашьа-иԥа! –  дахьтәиз ашхырцәаӷь лыцҳазшәа дҩаҵҟьеит Маиана, – шәеилазгада абас Анцәа дхашәымҵо, уаҩы игәра шәымго!?.
Марҭа лаб иаҳәшьа илҳәоз чҳауа дтәан. Зны заҵәыкгьы лгара змырҵысыцыз. Лыԥсы ҭоуп ҳәа иҟамыз, ақырҭуа  даницца нахыс, аԥсуаа рзыҳәан еиҳагьы икьаҳәхаз. «Қырҭуоуп уаҩыс иҟоу!» – ҳәа зажәа иалагоз. Лыҷкәын заншьцәа ирҿагылазыи, лхаҵа абџьар шьҭыхны еибашьуази, Егры нырцә иахьыҟаз амца лцранаҵон. «Ала машьца кыдҿоуҳәалар еиҳагьы алеишәа цәгьахоит» – ҳәа шырҳәо еиԥш, ларгьы еиҳа-еиҳа дзышҳамхон. «Уаҩы игәра жәгом» – ҳәа илҳәаз аҭак ҟалҵеит Марҭа.
– Саҳәшьа ду, дыҟоума ауаҩы зыгәра уго ҳәа?
– Хаас, блааҭых исаҳауа закәызеи?! –  аҩны дныҩныҵәааит Маиана. –  Бара ахәыҷы, кьаанҿак иҟам, зыгәра бгаша уаҩы дбымбаӡеи Аԥсынра?!.
– Исымбакәа, ишԥа сымбо, – Марҭа дҟаԥшьӡа дҩеицрашәеит. –  Сара избо ауаа роуп, иуаам збаӡом. –  Дцарц ашәахь лҿаныналхоз, Ахра дааникылоит.
– Баангыл Марҭа, ҳаб иаҳәшьа иҵегь лгәы иалақәоу наҳалҳәап.
– Сара сгәы иалуо, шәара аԥсуараҿ шәахьавахз ауп, – инарҵаулан даақәԥсычҳан, лажәа дналагеит. –  Уара Ахра умаҵура уамырхит, бара Марҭа ашәаҳәарахь бнармышьҭит. Сцап аиҳабыра рахь. Срыҳәап, шәгаӡара  шәаҭарымҵарц. Сгәы иаанагоит мап сцәыркрым ҳәа. Баша сыбжьы сҭима дара рзыҳәан.
– Мап, саҳәшьа ду, ҳара ҳзыҳәан уахь ацара иаԥсам. Бара бцаны брыҳәа, быԥшәма ақырҭуа, Аԥсныҟа иаагара азыҳәан. Сара агәра згоит, урҭ мап шыбцәырымкуа ала. –  Иҳәан иаҳәшьа диман дындәылҵны дцеит.
Мызкы ашьҭахь Ахра Абдаа алаҵҟьаба изааит арра ишиԥхьаз ала.
– Арра исыԥхьеит, – иҳәеит Ахра аҵх наган аҩны данааи.
Марҭа уи дааиҵанарӷәӷәеит. Зашьа ида уаҩ дызмамыз, «Исыԥсыхәозеи сара уажәшьҭа» – ҳәа лгәы дааҭӡыӡааит.
– Хьаас иҟабымҵан акгьы, – иаҳәшьа лгәы ирҭынчырц даҿын Ахра. – Сҩызак аԥара сиҭеит, абарҭ аҩышықәса ибызхаша. Адунеи қәыџьма ҭыԥхарым, зыԥсы цқьоугьы ауаа ауҟахым. Шықәсыки бжаки, уи аҟара аамҭа дуум, арра сахысып, аҩнгьы саадгылалап, бара бҽырҟәыбҷан быҟаз. Аԥарақәа ҵәахы уаҩы инапы ахьымнеиша. Ишԥацара абасҵәҟьа аамҭа, уажәазы шьҭахьла игьыжьуа ҳчархь, ԥхьаҟагь агьежьра иалагахра иҟоуп…
Ауха иашьеи –  иаҳәшьеи, иаашаанӡа еидтәалан еицәажәон. Ашьжьымҭан Ахра имаҭәақәа аашьҭхны дцеит, арра ицоз ахьеизоз. Иара иԥсазаара ишаҵанакуаз еиԥш, дҿырԥшыган арратә маҵура дахьахысуаз. Мызкахь знык аҩны дааны иаҳәшьа дибон. Абас ала, имшқәа еиԥшьуа, иԥсы цқьа, ихы цқьа, иԥсҭазаара амҩа дшықәыз шықәсыки хымзи ааҵуаны, Егры аҳәаа иахыҵыз, ақырҭуа диверсантцәа иҩызцәеи иареи аарылашәан, иахьеиҿахысуаз дҭахеит Саҭбеи-иԥа Ахра Абдаа.

* * *
Аԥша шасыц иасуан. Амшын цәқәрԥақәа, иԥхьагыла-еишьҭагыла, мамзаргьы еихагыла еиҵагыла, аҵыхәтәантәи ажәыларахь ицозшәа, 
асқьала иаҵаҽҽо, Аҟәа абааԥаҩ иадԥыххаалон.
Марҭа, ашәы дагәылаҳәан, урҭ аԥҭақәа дргәылагылан асқьала аҵыхәаҿ. Уажәазы уи лашьа иҭыԥ аанылкылеит. Лара днаҿагылеит, аԥшатлакәи, ацәқәырԥеи рымч. Лаԥхьаҟа лыԥсҭазаараҿы илзыҟалараны иҟаз заанаҵ илдыруазшәа, аҽазыҟаҵара даҿын. Марҭа аԥсҭазаара ацәқәырԥа дагәылан, абыржәы лышҟа иаауаз ацәқәырԥа аҩыза.
Лаб, Саҭбеи аибашьраҿ данҭаха инаркны. 
Лан Нуца, аиаша сыԥшаауеит ҳәа аиҳабыра рмардуан данаҿаԥсы инаркны.
Лашьа Ахра, ақырҭуа диверсантцәа Гал даныршь инаркны.
Лыԥсҭазаара зегьы зыдҳәалаз, ашәаҳәара даҟәырх инаркны…
…Лара дзаҵәын, уажәы аԥшатлакәи, ацәқәырԥеи дзаҵәны дшагәылагылоу еиԥш.
Марҭа лхәыцрақәа амшын агәахьы акәын иахьыҟаз. Уа акәын лара дыҟазаарц ахьылҭахызгьы. Избанзар, адгьылаҿы лхы лгәы ахдыршәахьан. Макьаназ илжәша аӡыхь ахы шыҵнамхыцызгьы, агәрагара лцәыӡуа аҟынӡа днеит. Убас игәра лызгомызт Асҭамыргьы. Уи иблақәарҿы илбомызт  ауаҩ иблақәа. Уахык Марҭа дахьынхоз днеит иара.
–  Уара ажәа сумҭахьази абрахь ушымааиуа ала ҳәа, – лҳәеит лара иаарымчны Асҭамыр дшынеиҿаԥшыҵәҟьаз.
Иара уаҳа ажәа мҳәаӡакәа, иикыз акониак астол инықәиргылеит.
–  Абри аазгеит, Ахра дҭахеижьҭеи шықәсык аҵразы ихысҭәаларц.
Марҭа уи ақәҿылымҭит. Ахәы ҟаҵарҭа дныҩналан, ҩ-фарџьанк ааган астол инықәлыргылан дцеит фатәқәак аалгарацы. Асҭамыр акониак аахыртлан, лара лганахь ала иқәгылаз афырџьан инҭаҭәаны, уаанӡа ирхианы имаз дзырцәашаз ахәшә налаԥсаны, иара ифарџьангьы аарҭәны, Марҭа фатәқәак лыман дааин данаатәа ус иҳәеит.
– Рыԥсаҭа бзиахааит, ҳ-Аԥсадгьыл еиқәзырхаз, бареи сареи абас ҳаидтәалартә ҳҟазҵаз ҳаҷкәынцәа.
Иара дҩахан ижәит, лара лҽаанылкылеит. Азнаказы илҭаххеит,а фырџьан аҭӡамц ианҟьаны иԥыххаа иқәылҵарц, аха даҽа мчык ааины, лцәалжьы ааилнашьааит. Днаԥшит аҭӡамцахь лани-лаби лашьеи рпатреҭқәа ахькыдыз. Урҭ лыхәаԥшуан рыблақәа шәаӡыӡарак рхылан, ак лыхьыр ҳәа ишәозшәа. Убасҟан лан лыбжьы аагазшәа лаҳаит, «ижә сыԥшқа, урҭ агәаҟқәа рыԥсаҭа шкәакәахарц азыҳәан». Илжәит, уи нахыс акгьы лгәаламшәеит, ашьжьымҭан данааԥш дыԥҳәысхахьан…
Дыҳәҳәеит убасҟан, лашьа дҭахеит ҳәа анлаҳа дшыҳәҳәаз еиԥш, аха лыҳәҳәабжь заҳаз лгәылацәа лышҟа иауааихуаз, дара рыбжьы ахьырҭииз лара иахьылымҭииз азыҳәан.

* * *
Асқьала аҵыхәаҿ ашәы дылаҳәан дгылан Марҭа Абдаа-ԥҳа, лылаӷырӡқәа лӡамҩа иадлан илеиуан Аԥсҭҳәақәа реиԥш акәын лхы-лҿы шеиқәараз. Лыблақәа ааԥшуан, аха дахьынаԥшуаз акгьы лбомызт, илбарангьы дыҟамызт, аԥҭа еиқәаҵәақәа ааины  илԥырагылахьан. Ацәқәырԥақәа мҵарсны ихагахазшәа амшын агәы ихыгьыжьылон, нас амҵакьача ԥшааны, амбахь зҿыназхаз еиԥш, аԥхьагыла  ашьҭахьгыла еивасны аԥаҩ иагәыдлон. Урҭ ахьеиҿакшоз рыхәаабжь иаалҩҩны, лан лыбжьы лаҳаит Марҭа. «Ацәқәырԥа багоит сыԥҳа бгәыбҽаныз» – ҳәа. Ларгьы лхы лнапаҿы иааган ацәқәырԥақәа днарылаҵәааит.
Сара ацәқәырԥа сагеит саб данҭаха инаркны…
Сара ацәқәырԥа сагеит, сан, аиаша быԥшаарц, аиҳабыра рмардуан банаҿаԥсы…
Сара ацәқәырԥа сагеит, сашьа Ахра даныршь инаркны.
Сара ацәқәырԥа сагаӡеит, афилармониаҿ шәаҳәара санынармышьҭ аҽны.
«Бгьежьы сыԥшқа аҩныҟа ҳара ҳабзыԥшуп» ан лыҵәаабжь гон ишгац.
Марҭа ашә аартны аҩны данааҩнала аҭел абжыь геит. Аҭел анаашьҭылкәыцәаа даараӡа илдыруаз, аха уажәы зыбжьы ыреицаҟьан ицәажәоз дналзыӡырҩит. «Бара бызжьаз, Асҭамыр, ииҳәаз  аԥҳәызба диман, аресторан «Нарҭаа» қьаф иуеит».
Абригь даҽазнык цәқәырԥак ларгара акәын иаанагоз. Илеихсуаз рхымҭа кашәомызт, лгәаҵа иҭадыршәуан. Уажәшьҭа ларгьы дхысырц лыӡбеит. Иамуит лыԥсҭазаара, дзазнымлеит алармҩа, ауаатәҩса еиқәақәақәа ирыхҟьаны.
Лашьа Ахра итапанча, лыхчы иаҵаҵан илымаз ааҵкәыцәаан, лани, лаби, лашьеи ахькыдыз ашҟа ус лҳәеит:
– Саҭашыәмҵан сшәыкәыхшоуп, аха сара уаҳа даҽа мҩак сыман сыҟаӡам, саҭашәымҵан, – дындәылҟьан дцеит ашә нкыдыжьлан.
Иааилахәлахьан. Аресторан «Нарҭаарҿ» гәырӷьаран, амузыка аҳәон. Марҭа иаразнак дгәалҭеит Асҭамыр иӡӷбаи-иареи ахьтәаз. Лара ихәда лнапы ахшьны икәа аҭалара даҿын. Иара иахьа аамҭа итәын, иԥсы ишаҭахыз дыҟан, амшын шьамхахьы изааиуан. Иаб аиҳабыраҿ амаҵура ду змаз ихы шымҩаԥигоз еиԥш, абра итәаз ауаа дрыӷрагылан дкәашозаргьы усс имамызт. Аҳауа иалаҵәаз атәым музыка, иацкәашарц иԥҳәызба диман даныҩагылоз Марҭа днарыдгылеит. Иаразнак денилыԥсааи, дҿагәа-ҿасуа усгьы неиҳәеит.
– Бара бахь снеирц сҭахын Марҭа…
– Мап, сара сааит уара уахь, – лмаҟа иавҵаз лтапанча аавҵхны днаҵхеит. –  Абри саб изы, абри сан лзы, абри сашьа изы, абар сара сзгьы.
Ааигәа иҟаз амилициа иаразнак иаалыкәшеит, руаӡәк атапанча наиркуа ус лҳәеит: –  Сыжәга абахҭахь, нас аӡбарҭахь, уа исҳәоит, иҟалаз шыҟалаз зегьы, аха абра ҳ-Аԥсынтәыла аиаша заҳауа ҳәа ӡәыр дыҟазар…
Шәгыл, аӡбаҩ даауеит…
?….
2006
Аҟәа –  Пицунда.
