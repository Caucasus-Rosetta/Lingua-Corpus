М. Аҳашба

Аҟәа ақалақь!..

Амбатәӡа аҳәоит абри ахьӡ сара сзы. Абраҟа исхызгеит сара сқәыԥшра инаркны иахьатәи аамҭанӡагьы. Иамам иара сара исзымдыруа ҳәа кәакьҭа кҿахакгьы: иамам зхы инаркны зҵыхәаҟнынӡа ҩынтә-хынтә, инеиҳангьы, сызнымсыц мҩа-ҭшәакгьы! Абраҟа зегьы акака сгәаладыршәоит сара, даргьы сыбзиабара рыҟәнуп. Аԥсадгьыл аҭыӡшәа аӡәы иаацәыригар — Аҟәа ақалақь ауп зегьраԥхьаӡагьы сара сыблақәа иаарыхгылауа!
Ахәажәа еиԥш ақә ҵарӡа, амрагыларатәи аган аҟны иара иахагылоуп ашьха хәыҷы — Самаҭа. Ӡынгьы-ԥхынгьы азеиԥшны, ииаҵәҟаҟараӡа, иблархаагаха, игәазырҳагаха иҟоуп уи ашьха. Шьыжьла, амра аавыҷҷаны, амырхәагақәа ԥсаҟьаны, Аҟәа ақалақь ианааланаԥсауа, иара агәышҵа ҟьаҟьаӡа иаартны, бла хаала аҟәаа ирылаԥшуеит, аԥхын мра-ца аҟнытә ргәырҽанҵауа, иара ашәаԥыџьаԥ ԥшӡақәа рышәшьырақәа рышҟа ирыԥхьоит...
Ҳәара аҭахума, адунеи аҟны имаҷӡам ақалақь ԥшӡақәа, ақалақь гәыҭбаақәа. Аха Аҟәа ақалақь урҭ иарбанзаалакгьы акы еиԥшӡам сара сзы! Еиҳагьы ирацәоуп ашьха ԥшӡақәа, ашьха дуқәа... Аха урҭ исызрылаҵаӡом Самаҭа, сара сқәыԥшра ахьысхызгаз!
Лассы-лассы сыхәналоит сара Самаҭа ашьха, илакьҭо иҩеиуа акаҭранмҩа саныланы. Ҩынҩажәи жәаба шықәса уажәы аԥхьагьы абас иҩеиуан иара. Аха убасҟан акаҭран абаҟаз! Ақәа ҩарқәа иҭыржаан, уи амҩа ианыланы афаетонқәа анҩеилауаз, уажәымзар-уажәы инҵкьыҿны ихышәҭып ҳәа акәын ҳара ҳааҭгыланы хшырзыԥшуаз...
Аменшевикцәа «рпарламент» зыҩназ аҩны уахьнаҩшәоз, абри амҩа архәараҿы, армарахьтәи аган аҟны ашьха иаҿагылан, ҩныҵҟатә барҵала еимадаз, аҩнеихагылақәа «аба. Аԥхьатәи аҩны хыхь уахьынкыдыԥшылауаз, ахыб аҵаҟныҵәҟьа, аршьын нбанла ианын «Эллада» ҳәа. Иахьагьы исгәалашәоит, маҿак аҭбаара аманы, ҭанақьтә бӷьыцк хәхәаӡа, абрахьынтә уахьынадгылауаз аҭыӡрыбӷара акәакь аҟны, уаҩышәара иҳаракны икыдын. Иара цәиқәара-иаҵәаӡа ишәын. Агәҭа иахьазеиԥшыз шәыга шкәакәалагьы ианын абас: «Курортнаиа 3».
Абраҟа акәын сара раԥхьаӡа Аҟәа ақалақь аҟны аҵара сахьалагаз. Абраҟа акәын Аҟәатәи арҵаҩцәа рсеминариа ахьыҟазгьы. Иахьагьы игылоуп убри аҩны. Иахьагьы икыдуп иара аган аҟны ҭанақьбӷьыцк. Аха даҽакуп иара иану, даҽакуп иара аҩны ахаҭагьы зызку.
Иахьеиԥш исгәалашәоит, сара абри асеминариаҟны сторожс аус зуаз Иван Лалаев игәаргәалеи тачка Мимка наҵаҳәаны, «Н-но, н-но!» — ҳәа даҵаҳәҳәо, иаԥцаны, мгьал аагара ҳәа ақалақь ашҟа дандәықәлалоз, иԥаҵақәа џарџаруа днарыха-аарыхо: — «Сара Аҟәа ақалақь ашҟа сцоит!» — ҳәа аниҳәалоз.
Ааи, уажәы ари ашьха анхыҵгьы қалақьхеит. Усҟан Аҟәа ақалақьҵәҟьа абри асеминариа аҩнқәа рыла ннҵәон иара аганқәа руак аҟны.
...Аԥсуа, ақырҭуа, аурыс, аукраин, аестон... Амилаҭ рацәа рҵеицәа ҳҭан абри асеминариа. Ҽынла абраҟа аҵара ҳдырҵон, уахынла — инаҩгашәа игылаз ҩнеихагылак аҟны аицынхарҭа ҳаман, ҳаицыҩнан. Ҵоуп, милаҭла ҳаиԥшымызт, аха ҭаацәа бзиак реиԥш акәын ҳара зегьы ҳшеиқәшәоз. Еимакык-еиҿакык, ҟыҟ-ҿыҟк шԥаҟалауаз ҳара-ҳара ҳабжьара! Ҳара зегьы, шамахамзар, анхацәа ӷарцәа рҵеицәа ҳакәын. Доусы ҳагәҭыхақәа еиқәшәон, ҳгәаҟрақәа ҳзеилан, ҳгәырҩақәа еиԥшын. Иара абри ҳагьеиднакылон зегьы.
Казенла аҵара ҳдырҵон, казенла ҳныҟәыргон ахьӡын. Бжеиҳан ҳафа иагын, ҳажә иагын. Есышықәса жәаф-жәаф ԥуҭ аџьықәреии ҩба-ҩба ԥуҭ аҟәыди ҳаҩныҟақәа рыҟнытә иаагалон доусы ҳацыԥхьаӡа. Ҳџьықәреи ақалақь ашҟа иганы иаҳзырлагон, мгьалк еиҟәыдды иаҳзырӡуан. Иван Лалаев игәаргәалеи тачка инанҵаны, иара иаҵаҳәаз иҽада даҵаҳәҳәо, амҩаҭыжаарақәа рыҟны ихымышәҭырц азы аларгылақәа днырхьынҳалауа, есышьыжьымҭан иаҳзааигалон. Араҟа, Катиа Киселиова лкастриуль дуӡӡақәа рыҟны ҳҟәыд нҭалыԥсауан, ӡыла ирҭәны амца инақәлыргылауан аҩарҵәқәа ааҵаԥсауа, ахәара-хәараҳәа иаҳзылжәуан. Аҵәҵәа ианаслак, ҳамҳаҵә жьакцақәа еимлагәа икны, ҳҟәыд какалқәа ԥхаҵо, ҳцинкатә џьам гәаҩақәа ҳнырӡаалон... Зны-зынла, мчыбжьык аҟнытә знык аҟара, кәац хәыҷык анаҳзааргалозгьы ыҟан. Еиҳарак — аменшевикцәа рҳәынҭқарратә ныҳәақәа раан... Ҳашәҵа ыҟамызт, ҳҟәынҵа ыҟамызт. Ажәцәеимаа еимгәаҩақәеи амҿтәы ҟаԥҟаԥқәеи ҳшьапышьхәақәа цәдырҵәахьан. Аупыжә, аимсыжә... Иумбарыз иҟазз!
Ажәакала, ҳаԥсқәа ҭакьакьан, арахь аҵара ҳҵоит ҳәа ҳаҿын.
Зынӡа даҽакала иҟан Аҟәатәи ашколқәа егьырҭ рыҟны аҵара зҵоз рыԥсҭазаашьа. Ареалистцәа ракәзар, урҭ ҭауади-аамсҭцәеи аҭуџьарцәеи рҵеицәа ракәын. Ирыман, ирыхӡын. Иарбанзаалак ак рыгмызт, акы иазхьуа иҟамызт. Ршьыгрынтә магәқәа ҟаԥшь-ҟаԥшьӡа, рдиагоналтә галифеқәа рџьыбақәа ҭчаа-ҭчааӡа, ршьалтә френҷқәа рӡарақәа ирҭаршәны, ҳара ҳабарацлабуаз! Даҽак акәым, ақалақь аҟныҵәҟьагьы, бжеиҳан, шьапыла аныҟәара раҭәаршьомызт, фаетонла акәын ишеиҭанеиааилоз. Ҳара ԥсшьара ҳәа асеминариаҟны ҳаноурышьҭлак, бжеиҳан, ҳшьапеимаадаха, ақәабаа ааҳахәыдхасуа акәын Аҟәантә доусы ҳқыҭақәа рышҟа, 100—120 уерс шьапыла ҳашцалоз! Ареалистцәеи ҳареи еимадарак ҳамаӡамызт. Ҳара хазы ҳҽалкшәа ҳаҟан. Иҟалалон дареи ҳареи ҳакласс еиҳабқәа рыҟны аҵара зҵоз афутбол ианеицаслоз, иҟалалон аимакқәа анроулоз, дара-дара анеибапҟалозгьы. Аха абарҭқәа реиԥшқәа раан асеминаристцәа зегьы, милаҭла рҽааилымхӡакәа, еидгыланы, «абуржуичикцәа» анырпҟалозгьы маҷӡамызт....
Убас, иззеилкаауаз идырны, иззеилымкаауазгьы инстинктла, милаҭла акәымкәа, социалла акәын аидгылара шрымаз ҳара ҳсеминаристцәа. Баша иашьҭамызт аменшевикцәа реиҳабыра иара асеминариагьы «абольшевикцәа рҭыҩра» ҳәа. Абраҟа аҵара рҵон маӡа аус зуаз, абольшевикцәа рпартиа иалаз асеминаристцәа маҷҩымкәа. Арҭи Аҟәа акалақь аҿтәи абольшевикцәа рорганизациеи аимадара рыман. Лассы-лассы иаабалон асеминариаҟны Шура Габниа, Артиом Ҵиҭлиӡе, убас егьырҭгьы. Ирацәаҩӡан ҳара ҳҟынгьы, организациатәла абольшевикцәа рпартиа иаламзаргьы, урҭ ридеиақәа зхы рызцоз аҵаҩцәа. Арҭ уаҵәтәи коммунистцәан. Иаҳа иаарылукаартә рхы цәырганы аус руан Николаи Бокучаа, Ефстафи Шамба, Акакь Ҭодуа, Лад Шониа, Қьаазым Багаԥшь, Қәасҭа Гамсониа, Ҭоуԥана Шариа, Мышьа Чалмаз, Ақыбеи Маан убас егьырҭгьы.
Ҳлитературатә кружокқәа рыҟны, асеминаристцәа ҳаизарақәа рыҟны, ҳҵатәқәа рыбжьара ҳаимҟьарақәа раангьы, уажәы-уажә иҿацаӡа игон абольшевиктә ажәақәа. Асеминариаҟны ҳшааурышьҭлак, аҿар рорганизациақәа еиҿкаауа ақыҭақәа ирылалон Ефстафи Шамбеи Ақыбеи Маани. Дааҳалганы заҟантә дҭаркхьаз Николаи Бокучаа! Исгәала-шәоит: Ермантәылан аҟаԥшьқәа аиааира ргеит ҳәа ааҳалаҩит, акрыфаразы аҵәҵәа иасын, акрыфарҭашҟа аҩналара ҳанаҿыз аамҭазы Ҭоуԥана Шариа амардуан днықәгылан (иара усгьы урыла имаҷыз аӡә иакәӡамызт, аха): — «Нагӡара ақәзааит Ермантәыла ҟаԥшь!» — ҳәа ибжьы ааҭыганы иааҳалеиҵаз ажәа азыҳәан ашьҭахь дырххо дышрымаз. Аха изаҟаразаалакгьы абольшевикцәа русура еиԥҟьарак амамкәа иаауан.
Атәыла зегьы аҟны еиԥш, убри аамҭазы апартиақәа рацәан Аҟәа ақалақь аҟынгьы. Ҳара ҳсеминариагьы абри анымԥшыр ауа иҟахызма! Иҟан ҳара ҳаҩнуҵҟа аменшевик-цәагьы, асоциал-револиуционерцәагьы, афедералистцәагьы, убас абарҭ реиԥшқәа егьырҭгьы. Аха урҭ хыԥхьаӡарала имаҷҩьш. Дара амаҷҩын иҟазгьы реиҳараҩӡак ашьҭахь икарыжьит, рпартиақәа инрылибаҳаа ицеит.
Сара сеиԥш иҟақәаз, қәрала иаҳа имаҷқәаз, акласс еиҵбырақәа рыҟны аҵара зҵоз, «Спартак» ҳәа иҟаз аҿар рорганизациа ҳалан. Ашьҭахь, 1921 шықәсазы, ҽнак ҳааизан, ҳорганизациа ахьӡ ҳаԥсахит. Иахьӡаҳҵеит иара — «Урыстәылатәи акоммунист ҿар реидгыла (РҚСМ) аиачеика» ҳәа.
Асеминариаҿтәи абольшевикцәа ҳара ҳҿар организациа иахылаԥшуан, иара иалаланы аусура ахы арҭон (ҳҿар организациа раԥхьаӡатәи амаӡаныҟәгаҩ Ҭодуа Акакь ихаҭа дкоммунистын), асеминаристцәа рыҩнуҵҟа амасса-ааӡаратә усура ду мҩаԥыргауан.
