						Е.Б.

Иарбан қыҭоу, ма иқалақьу,
Иаҳа уажәы бара ибызгәакьоу?
Бцәа – бжьы зегьы рдысуа, -
Мҩак банума ақәа бысуа?

Сцоит сашьҭаланы сыԥхыӡ ашьҭа,
Аха, иамуит исзымбеит башҭа.
Сыԥхыӡ багәылсуеит хьҭак бакыма,
Зны бара бҟынӡа сзынаӡарыма?

Сара сбыҿҳәаран, ианбышьҭаз ахацәа,
Сгәы еилымгеит, салахеит ацәа.
Уажәы исзыԥшузеи?... аҭәа исырхызоуп,
Аамҭа исцәабылз, слахьынҵа саҵдоуп.

Атрышә иасны ԥшак шәышәыма,
Амҩа сықәуп нас хьаак сыма.
Уажәы сызыдгылоу ааԥын агәашәоуп,
Усҟан исзаамыртыз ацаԥха аҿаршәуп.











Аԥсуа библиа

Ԥсыуа Библиоуп-Дырмит иажәа,
Аԥсны иаҭәашьоу Ҳазшаз иашәа.
Иҵхәрааз ӡыхьуп, ҳдоуҳа иахсаалоуп,
Дгьыли-жәҩани ргара игароуп.
Ԥсыуа Библиоуп-Дырмит иажәа,
Аԥсны иаҭәашьоу Ҳазшаз иашәа.


Уи иԥсҭазаара цәқәырԥа иагәылсны,
Гарак иахьӡсоит дырҩегьых иҿыцны.
Иара саркьалҵас хыхьӡа икнаҳауп,
Ҳашҭа зырԥшӡо аҵәа еихаҳауп.
Ԥсыуа Библиоуп-Дырмит иажәа,
Аԥсны иаҭәашьоу Ҳазшаз иашәа.

Ҳбызшәа хаара, ҳаԥсы ҿызхуа,
Ԥааимбар бжьушәа еснагь иҳазҿызҭуа.
Дунеи лахьынҵан аԥсуа изшоуп,
Наӡаӡа ҳаԥсадгьыл ду иабаҟоуп.
Ԥсыуа Библиоуп-Дырмит иажәа,
Аԥсны иаҭәашьоу Ҳазшаз иашәа.














Сгәы ашәҭқәа

Сгәы ашәҭқәа
			аҳауаҿ иԥсаҟьоуп,

Шьацран
		адәеиужьаҿ икаԥсоуп.

Адунеи 
		асасцәа аҭоуп,

Ашьхыцқәа
		рчарашәа рацәоуп, -

Сгәы ашәҭқәа…





									2014

















				Абжьынҵәра

Абжьынҵәра
			иалаԥсоуп абжьқәа,

Ааԥынра  аӡиас
			ацәқәырԥақәа.

Ишыкьуа  адунеи
			ашәахәақәа,

Ииаҵәароуп  ирҿабылыз
				ахәқәа…



	2014






																				


Иҵәыуоз ааԥынра


Иҵәыуоз ааԥынра
			иналаҭәеит ақәа,

Урҭ аашанӡа
 игәыдыскылоз бнапқәа.

Мацәаз еикәшаран
 агәыргьын рхасҵон,

Ашьшьыҳәа сниас 
сахьак саццон.

Блақәак ирцәаатыз
 ажәҩан аҿышәҭа,

Суада иҩналоит 
аеҵә рышьҭа.

Ашьац аагага 
уарҳал хызоуп,

Уи иацтәи аҵкы 
сыԥҳа илшәызоуп,

Иҵәыуоз ааԥынра…

		
								2014



Сааит

Сааит сара – жәабжьны сынхарц,
Сыԥсҭазаара агәеисыбжь ашьацраҿ икаԥсарц.
Ӡиасҵас сҭынчра амахәқәа рхьыкәкәоит,
Исҩызахаз сыгәҿыӷьра – аблақәа еикәиԥсоит.
Сыԥсадгьыл аџьынџьаҿ дыҟоуп сҭынха, -
Ԥақәашьтәи аҳаҭгәынаҿ Пахәала имӡырха.
Ахәышҭаара  акәицқәа ԥсаатәҵас иҽырбоит,
Ацәашьы азыркыда – аилашәшәымҭа наскьоит.
Ҽыхәак кәадыруп дунеик аҽҭакӡа, -
Иҽыжәлахьоу  агәыӷра  изҳәада  уҽахьгӡа.
Ашьшьыҳәа  ашьшьыҳәа  бжьқәак еикәаҭәоит,
Абыӷь ҩежьқәа  раамҭа сқәыԥшра иахьӡоит…



2014

















***

Усшәоуп, саҵоуп еидарак,
Хьаак иаҿыхәоит сыԥсы.
Аамҭа исзалгаӡом хаарак,
Аха, сҽыхәа – уааласы.

Сгәыӷра еимҵазырсыз аԥшатлакә,
Ҽуроушәа сышықәсқәа ирыбжьҟьоит.
Аҵла наӡараҿ акәукәу, -
Аԥсҭазаараҿ сыҟоушәа сажьалоит…



									2014





														














			Иухьзеи,  Аԥсны

Уӡбахә дырххоит лада-ҩада,
Уаԥсуара аӡыхь ҭазырбода?
Сасрыҟәа ишьҭашәарыцоит џьоукгьы,
Ныхак дашьаҳаит Абраскьылгьы.

Иухьзеи, Аԥсны? Ҳазшаз уибоит,
Зегь ибоит: ламысдара дацәшәоит.
Ашьыц тәылаҿ асаркьа ԥҽуеит,
Џьмахык азна арыжәтә ржәуеит.

Аԥсны зегьы ахы аҵыхәа, -
Иҽыжәу дарбану? – адырганҵыхәа.
Ҿамҩа – ҿамҩа ухьӡ зшода, -
Игәрымуа амшынгьы еиқәзыртәода?

Ҿҳәара змам иахьа – уаҵәы,
Адыд бжьы ицоит ихыҵны.
Зны самырзаҟаана иаҳбоз ԥхыӡны,
Уашҭа иҭалашт зегьы еицны,
Нас иухьзеи, Аԥсны?...












Асаби данҵәыуо

Асаби данҵәыуо – 
абырг игәы ҭрысуеит,

Изгәамҭаӡо – 
ихәыҷра ашықәсқәа дрылсуеит.

Дызнысхьоу – 
мҩақәак уи дырнысуеит,

Илахьынҵамҩа –
 хызаҵәны ихысуеит…

…Иҟаиҵарызеи ус, - 
мап акгьы,

Адунеикәшара, -
 аӡлагара заҵә лагоит.

Дыҟагәышьоуп, -
 иахьагьы – уаҵәгьы,

- Асаби зны, - 
сара усыхьӡоит…




2014





			Сылдыруан

…ибдыруан
		слахьеиқәра баԥылеит бгәырӷьаҵәа
		иҿызхда са сылаԥш зыдхалаз аҵәа
		асаркьаласҩы – алаӷырӡ, ақәа


бысҿаԥшуан
		амш ашьшьыҳәа ихкәон
		исцәынҵәаз сымҩа бџьабон
		былаԥш сгәаҵаҿы иҭахон


быӷькаԥсан
		згәы ҵыблаау сҳәынҵәраԥшь
		сыбзиабара ззымчҳаз ахәарҭаԥшь
		исызгәамҭаӡо иҿыцәааз ашәаԥшь

сылдыруан…
















				Сгәы аҭынчраҿы

Сгәы аҭынчраҿы
 сыхшыҩ аԥсашьома,

Бзиабарак агараҿы
 сахьыцәоу сдырҵысуама?

Сыԥхыӡ лабҿаба 
шьҭа агәра згоу,

Ма, аҵх лашьцараҿ
 сԥахны сҿаҳәоу?

Лаԥшҵашәарак 
адыд ааимҟьеит,

Ԥсҭазаарак  
ахы – аҵыхуа аалашеит.

Адәы шәҭқәа –
 аӡыркәиқәа ԥырԥыруеит,

Адунеи еикәшараҿы 
саамҭа ԥшаауеит









Алаԥш

Икыдхалт лылаԥш, - 
хәыцрак даркаран,

Дахьҭагылаз ашҭаҿ –
 хьаак дҭанасын.

Лахьынҵак ашьшьыҳәа, - 
ԥардоушәа днахан,

Лгәыӷра ԥеиԥеиуа, -
 ахара иԥшын…

Зны ҵхыбжьон, - 
бзиабарак бгаран,

Уи бааниалан, - 
аԥсҭазаараҿы бгьалон.

Бгәы арахәыцқәа, - 
амца рыцралан,

Ашьацра былаԥшуеит, -
исабҳәои бҭагалан?...










Жил я один. Ты сказала: - Я тоже одна,
Буду до гроба тебе, как собака, верна…
				Иури Кузнецов

« - Уара уоуп – сара схәыцра,
Абзиараз!... сыбзиабара ашьыцра.
Сџьанаҭ тәарҭанӡа – ахаан усхашҭуам,
Сыԥсы уаҭыҩран – ҽакы сызуаҳәом».

Асҵәҟьа салҳәон: - са сыбзиа, -
Уажәы? – Сгәы ахәит хәылбзиа
Иҟалазеи? – Акгьы сызшәаҳәом,
Жәынгьы – ҿангьы лызхьаара сахәом.


Уарада – џьмхеит уа исԥырҵхьоу,
Сгәы абжьы адамраҿы изцәыӡхьоу.
Сызаҵәра саԥысрашәа сыҩуан, -
Лыччабжь сдунеи хәыҷ иахыҩуан.

Лара – Дныҳәан!...








								2014






Иуа ибжьы

Аԥсуа поезиа асаркьал
Аҿыҭбжьы, сашҭа ианҭал,
Сқәыԥшымзи, сгәы хнатит,
Ҳазшаз иԥенџьыргьы аатит.

Ҿымҭӡо сахьықәгылаз хәык,
Адунеи избарҭамызт митәык.
Ашьац иаҵәара каткатон,
Лаԥшыла ашьхақәа срыхьҟьашон.

Шьыжьык сарҿыхеит Иуа ибжьы,
Сықәҿиҭит: амҩа уқәла шьыжьы.
Иубома Кьаршьал дыццакуеит,
Ҟамчык имҭан инауиркуеит.

Уа, ҽыхәак унақәтәа уааласны,
Баҭаҟәа уихьӡароуп уаццакны.
Ԥақәашьаа шәыгәра сара изгоит,
Ашәа ҿыцқәа шәҵеира нарыгӡоит.

Саргьы, Иуа иажәа насыгӡап,
Беслан иҽыццышәгьы скәабап.
Иашәа рызназгап геи- шьхеи,
Амҩа сықәнаҵ  иахьеи – уахеи…







							2014

Ишԥаҭынчроу

Сааигәа баныҟам – ишԥаҭынчроу,
Сгәы багәылсит – бара бшәахәоу?
Сгәы багәылаԥхеит – атом еиҟәшәоу,
Адунеи лашарбагоуп, оуразороу.


Ашәышықәса сналсын шьыжьымҭанк,
Ишәасҳәо иҟоузеи иахьа оумак?
Аԥсабара аччабжьаҿы бара быхәҭак,
Адгьыл аҵәыуабжьаҿы сара сыхәҭак.


Иаркыз ажәҩанаҿ еҵәак, -
Иҟазҵода зегьы рҭак,
Ишԥаҭынчроу?...













								2014




Агәы Бедиа
		Борис Ҷолариа уахь

Агәы Бедиа 
адунеи аԥсаатә,

Аԥсны амҵәыжәҩа 
ашьшьыҳәа инықәтәеит.

Ажәҩан саркьа 
ахаҿы ҳбартә,

Шьыжьӡа дҩагылан 
Ҳазшаз дныҳәеит.

















									20.03.2014



Сҽыхәа

Сҽыхәа лас ашьапы хьшьашьа,
Исҵон ашьшьыҳәа ақәтәашьа.
Аҳауаҿы абла гәыразқәа ҭыԥхон,
Сымҵәыжәҩа неиҵх хара сагон.

Баша изалшом уи ирыбжьарц,
Сара сыда аҽыжәлара рымҵац.
Адәеиужь ииаҵәароуп иазыԥшу,
Ахақәиҭра – ҽыхәа ӡәыр изҭакру?

Амза ажәҩан амҵан иҳәуеит,
Бахә ҭакнаҳак ҳаҵасны ҳаауеит
Аеҵәақәа аҵх аӡиас ирсхьаз, -
Амшоуп рыжәтәҵас урҭ зҿыхәаз.


Аҳауаҿы абла гәыразқәа ҭыԥхон,
Сымҵәыжәҩа неиҵых хара сагон…
















Гагра
Лева Ӷәака-иԥа Бачаа ихьӡынҩылоуп

Гагра  ақырҭуа ирзыҭымхыз
Аԥсны аблақәа,

Амшын цәқәырԥа 
сабиҵас иаҿаччоит.

Ажәҩан иалышәшәо 
аԥсҭазаара аԥхыӡқәа,

Геи-шьхеи
 рыкәа иҭалашоит,

Иааԥсаз ԥсаатәҵас 
ақалақь аԥсы ашьоит…






10.09.2014ш.








Нас ишԥасҭахыз

Нас ишԥасҭахыз зынӡаск смааԥшыр,
Баргьы ибылшон уахатәила бмыццакыр.
Сшымгәыӷуаз ибылшеит сыԥхыӡаҿ аара, 
Саргьы изгәаӷьит уаҟа бгәыӡра.

Аҵх лашәызаргьы, ҳаиқәшәап уеизгьы,
Ҳара ҳамаӡа издырӡом аӡәгьы.
Аԥсҭазаараҿ иаамуит, аха бсыԥшаалап,
Блахаала наҟ-ааҟ ҭынч ҳаихәаԥшлап.

Амҩа сахьықәу иалшоит сырхәыр,
Сыхәышәтәра быда илшома ӡәыр?
Зана баныҟаз иҭаҵәҟьан сыԥсы,
Ҳазшазгьы сиҳәарымазт ҽаӡәы лзы.

Уажәы быгәхьааго сахьнеиуа, сзаҵәуп,
Уаха дырҩегьх сыԥхыӡаҿ сыбзыԥшуп.





					30.03.2014ш.










Избан, изауызеи асы…
				
		Е.Б. бахь
Избан, изаузызеи асы –
Уаажәааны?...
Ицәырнагои ааԥынра бласы –
Игәаӷьны?...
Исылшон сара усгьы –
Сымҵаар?...
Аха иаҳа иеиӷьызгьы –
Дсымбар?...
Издыруада схьаа иҽыжәлаз –
Ахабар?...
Схы – сгәы иҭабылыз –
Аҭакар?...
Лахьынҵоума? Машәыршәа –
Ҳаиқәшәеит…
Ҳҩыџьагьы акалашәа –
Ҳаихуаԥшуеит…
Избан, изауызеи асы –
Уажәааны?...
Ицәырнагои ааԥынра бласы –
Игәаӷьны?...





				29.03.2014






			II


						Одну улыбку вашу, сэр,
						хотела  б я купить -
							Эмили Дикинсон
Быччаԥшь шәахәаҵас исхаԥхоз –
Уи ахә сзымдырит – изыԥсаз.
Слахьынҵамҩа сара исызшаз –
Схьаа заҵәыкоуп – иаҭынхаз.

Иҳазгәамҭо ҳааигәа итәаз –
Усҟан ҳқәыԥшроуп – ҳазҟатәаз.
Ааԥын ԥарԥалыкь – иԥырԥыруаз –
Ҳауа дарбану хара иагаз?

Нас, алҩақ иашәыз – ихәашьыз –
Ажәҩан ҳамҩа – уазыԥшыз.
Аамҭа иаҳхыкны инашәышәыз –
Ҳгәыӷроуп ушьацқьа зҭауршәыз…







				14.4.2014ш.







			III

Адуне аҿымҭра –изхагьажьуа асаааҭ –
Сыԥсы – аҳҭынраҿы ишәҭыз ашәҭ –
Уа сыԥсҭазаара – рыжәтәҵас исхыԥсаартә –
Амҵәыжәҩа еиҵнахит сгәыӷра аԥсаатә –

Ааԥынра баҿшәама?... ԥхыӡ бызбеит –
Машәыршәа ҳаиқәшәама – сгәаҵа лашеит,
Аԥсаатә мҩас – бымҩа набыгӡеит –
Сызаҵәра хырқәақәо ааҵраҿ инатәеит –

Ҭагалан ҩежь – аӡын хьыбла –
Уҽхыутит баша – изыччаӡом убла –
Иҟьалаз хыкәалаан – ҳабзиабара уцәырҵла –
Аԥсҭазаара лакәаҿ – инцәыҵаӡан ҳнықәла –

Адунеи аҿымҭраҿ –









				17.04.2014ш.








Алаӷырӡқәа ираамҭаӡам уажәы –
Ус, бҵәыуабжь саҳауеит.
Сыбзиабара хьаак ашәҵаны –
Аҵх иагәылсны игәынқьуеит.

Сӡамҩақәа ирхашҭхьоу бқьышәқәа –
Ҵхагәазы сыԥхыӡ акәа иҭакәашон.
Аԥсабара аҭынчра хышәқәа –
Иркылԥхо амза ацәқәырԥақәа рыхьчон.


Нас, изаҳада алаӷырӡқәа  рышьҭыбжь –
Ажәҩан-маахыр, аеҵәақәа аҿышәшәоит.
Аамҭа аҽылас – аԥсҭазаара ажәабжь –
Изҳәаша даныҟамла, амш шабоит.

Ааскьоуп,
Бҵәыуабжьи сара сыччабжьи –
Рыжәтәҵас, аҵх ахысбжьи –
Иҭыркәкәоуп….









									2014





Маӡа- аргама џьым иҳахҭысуа,
Дазусҭада уи ахьаа зныруа.
Ҳалаԥш ҿыцуп, ԥхьа ҳцалароуп,
Иаагәаҭеины шәаԥшьк ҳҿатәароуп.

Насыԥ рымоуп зегь мҵарсуа,
Лахьынҵамҩак баша ианысуа.
Иҟаӡам џьым, урҭ ак иазхәыцуа,
Ӡиаск ихыкәтәалоуп измырсуа.

Аха, иҟахуп даҽа аамҭакгьы,
Аҭоурых ианҽыжәнах уи изыхәҭамгьы.
Икылкаан исеихысыргьы хықәкыла,
Сырзалцо сыҟаӡам урҭ стәыла.

Бгақәак исышьҭаз, сашҭа изҭымсыз,
Ҳаҭгәын џьарума ирхадырсыз?...










2014







		Аԥшалас

Ашьха инықәԥрааз аԥшалас,
Исышьҭоуп, самоушәа гәалас.
Зны исыхьҵәыуоит уи сабиҵас,
Иаасҿацәқәырԥоит нас мшынҵас.

Алаԥш схыуп сара сахьнеиуа,
Иарбан мчу нас сзыргәаҭеиуа?
Амра сгәыҵашуп икәеицеиуа,
Сеидру, акәукәу абжьы ахьнеиуа?

Иџьасшьаӡом ажәҩан аҿымҭра,
Слымҳа иҭасӡом ахәыҭ-хәыҭра.
Сахьӡагәышьоит схы азхәыцра, -
Ҽазнык снахьыԥшыртә сқәыԥшра.

Нас, сызумои уара гәалас,
Згара сгароу са сыԥшалас?...




2014











			Аӡаӡа цәыкәбар

Аӡаӡа цәыкәбар…
			инықәбо шьыжьы,
Ауахәамаҿы
		асаркьал аҿыҭыбжьы.
Аҭоурых 	
		агьежь ду аԥштәы,
Ибыгәхьаагаран
			ианҭәалеит снапы.
Имлашьуа 
		сыԥсҭазаара ахаҿы,
Иҭнахит 
		аԥсабара ахәаҿы.
Изҳәада? –
		иҟаӡам ҽазны,
Ибдыруаз, - 
		бҿымҭроуп сызшьы…







					2014









		Абна ашәа

Абна ашәа –
		абгақәа рҿыҭбжьы,
Ирцәам амца –
		ҭагалантәи абӷьы.
Дгьыли жәҩани –
			абыжьбатәи рыԥштәы,
Амаалықь иҽыхәа –
		иҽыжәлаз сразҟы.	
Адгьыл алымҳа –
аҵлақәа рышәҵатәы,	
Игәарлаз аеҵәақәа –
			ажәҩан анапаҿы.
Абгақәа раамҭа –
			ҭагалан ухынҳәы,
Абжь-хаҳәк –
		ирхымсыц аӡиас абжьы!
Абна ашәа…



						2014











***


Ҭагалан – уҽыуӡаргьы, зегь уцәцон-
Ушьацра илаиозгьы – шьыбжьон,
Ӡиаск ахықәан – сышьҭақәа лыҟәшәон
Ԥхыӡ сызбахьаз – Емили Дикинсон –

Абна еиужьраҿ – ашьхыҵә цәқәырԥон –
Ажәҩан амҵан – бзиабарак шьабон,
Адунеи анаӡараҿ - ԥсаатәк шәаҳәон –
Шаҟа ҵуазеи?... амза наскьон,
Лара аԥсҭазаара – ашәахәа –
Илызхымгеит – рыжәтәҵас данахәа…







				18.04.2014 Уақәым.













			Абар, дырҩегьх

						И опять тишина
						Это я без тебя умираю
								Валерий Архипов

Абар, дырҩегьх – ҿароуп,
Абар, дырҩегьх – ҭынчроуп.
Ааԥынра ахәышҭаара сыҽҳәатәоуп,
Сгәы зызкәзеи? – шәаҳәароуп.

Абар, дырҩегьх – инаҵысит,
Абар, дырҩегьх – снахьыԥшит.
Џьара исызгәамҭаӡакәа сҭанасит,
Ицәаз Зана – даасырԥшит.

Абар, дырҩегьх – бхароуп,
Абар, дырҩегьх – сзаҵәӡоуп.
Иҿызҭыда? – ааскьаӡоуп,
Адунеиаҿ иҟоу абылроуп.

Абар, дырҩегьх – сааигәа бтәоуп,
Абар, дырҩегьх – сашәа ҳәоуп.
Снапыршьышьуа аамҭа саҭоуп.
Бара баныҟам – иҟоу ԥсроуп.

Абар, дырҩегьх…








          ***

Шаанӡа шьыжьымҭан –
Арбаӷь ҿнаҭит,
Еҵәак аазқәыршәшәан –
Аҵх ҭацәит.

Аӡбахә раҳахьан –
Амра лбааԥшит,
Аԥсҭазаара аацәқәырԥан –
Ажәҩан инаҿаԥшит.

Настәи – зегь маӡан –
Ацәқәырԥ неихьыԥшит,
Амш ду иахьӡан –
Сыбзиабара ҿдырпит…


						2.05.2014
















***


Аҭынчра еилазго ҵыс иаҵәак шәаҳәоит,
Ҵыс иаҵәак иацгәырӷьоит уажә сыԥсы.
Зыԥшшәы зыԥсахыз аҵх шәҭқәа заҵәхоит,
Адгьыл ашьҭыбжьқәа – ҿырҭроуп уажәы.

Амца икьаҭаз аԥсҭазаара нҵәахьеит,
Амҩа нымҩахыҵ изҳәода рҿахәы?
Шәанаџьалбеит, зегьы- зегь цахьеит,
Сҭынчра, нас иузеиқәырхома са сгәы?
























			Шаҟа ҵуазеи?

Шаҟа ҵуазеи бсымбеишьҭеи –
Сгәаҵа ахьаа ҭаҳәуоижьҭеи?
Шаҟа ҵуазеи, мшәан заҟа –
Уажәы сынхьаԥшит ауп шьҭахьҟа:

Зных, ҳқәыԥшра сзалымҵуа,
Ашәа сзырҳәон аҵарақәа.
Быблақәа рыӡмыжьра схаҵәауа,
Шәҭҵас еихатыруан бӡарақәа.

Аԥсҭазаара ҽура ҳақәтәаны –
Ҳлахьынҵа ҳаԥхныҩлон адәақәҭаны.
Нас, бара ԥхыӡҵас бныҵабиеит,
Сара – даараӡа быгәнызгаӡеит.

Уаҳагь ҳамҩақәа зеиԥымлаӡеит,
Адунеи ашыкьра – ҳналаӡҩеит.
Аамҭа ӡиас ду ацәқәырԥа, -
Ҳхьаауп измырҭынчуа – Амшын Еиқәа,

Шаҟа ҵуазеи?...




			21.05.2014






***

Дцаз џьаҳшьан – дымцаӡеит,
Ҳааигәа даныҟаз – ҳаиҟаҭәеит.
Аҳақи ауаҩреи неилаҭәеит, -
Ихьӡ шьоушәа – инаҳҿыкәкәеит.


Мракгьы зымԥхац ҳҿы зырбо, -
Бна еилышьроуп – ҳҭазырхо.
Ихьӡи ижәлеи еишьклаҵо, -
Ҳахәда икылахеит ихәцәырххо.


Уи даараӡа игәра ҳгаӡеит,
Ажәҩан ҳшаҵаԥшуаз – ҳбааӡеит.
Днаҳалҵны хазы днатәеит, -
Аџьаргьы ахала агәҭа иааҩшәеит…

















***

Суаџьаҟаҿы  ашәышықәса сцәыбылит,
Сыԥсҭазаароу? – адунеиаҿы кәаԥк.
Изқәыршәшәаз аԥсабара ианырит.
Асаркьалбжьы – аҵәыуабжь – қьаԥҭак.

Шаҟа ҵуазеи? Аамҭа ӡхаҵит,
Кониар игәыҵашәаз ԥсыуа хҿак.
Ҳҭоурых ду амҩа изанымсит,
Ҳазшаз иаҳзишаз лахьынҵак.

Маиданаа рбираҟқәа шьҭыҵит,
Амшын иныхтәалеит гәырҩак.
Амҩасҩы аџьнышгьы даалацәҟәысит,
Ҳаԥсадгьылгьы инаҵысит ԥшак.




















***
											М.К.
Ҳалаԥшқәа еибаԥшааит,
Иаци иахьеи.
Харантәи иаҳзыԥшызааит,
Ааԥынреи аԥшеи.
Ҳаиԥызгало ракәзааит.
Аамҭеи Анцәеи.
Ԥсҭазаарак иатәызааит,
Акаси ахҭарԥеи.
Ашәҭқәа нықәлааит,
Ҳабзиабара адунеи.
Ҩ – гәыразк еиналааит,
Ҳгәыӷрақәа рҭарчеи, -
Ҳалаԥшқәа еибаԥшааит…



















***
										М.К.
Сара сҟынӡа иҟан ԥсҭазаарак,
Аамҭала ибгәыҵакыз – мазарак.
Ба бҟынӡа иҟан даҽа ԥсҭазаарак,
Адунеи иацәызӷьычыз – гәахәарак.
Ииасхьоу зегь еилалар, ӡиасхоит,
Гәыӷрак амшын ду иҭаӡсалоит.
Сабиҵас амра шәахәа хәыҵыччоит,
Иҳазгәамҭац ҭагалангьы хәыҵлашоит,
Иҟаз акызаҵәык… ԥсҭазааран…

























***

Баша ҳрыҳәоит урҭ шәгьежьы,
Иахьа ишәылымшозар, ма уаҵәы.
Амшын наҳгәыҵак хара ҳаԥшуп,
Ажәҩан аҵкарахь аԥарда лашьҭуп.
Ҳабжьара ацәқәырԥ аҽаршәшәоит,
Инаҵаҟьазшәа наҟ инаскьоит.
Аарцәи нырцәи цҳа ҵәырыуп,
Бираҟҵас гәыӷрак уаҟа ихшьуп.
Џьым, Аԥсны иаҳзаҵаргылом асаԥыџь,
Ишҭацәыц иҭацәуеит аԥсуа иџьынџь.
Ҳдунеиаҿ иахьа иҟоу – кәашароуп,
Иҳазгәамҭаз ҽыхәак… иҭархоуп…




							25.06.2014















***

Аҵх амҵәыжәҩа –
			ахы нықәҵан –

Ицәеит иааԥсаз –
			сара сҭынчра –

Жәҩан ашарахь –
			аԥша хәыҵҟьан,

Ҭынч иарҵысуеит –
			аеҵә ргара –

Аԥсҭазаара ӡиас –
			абжьы ныҵак –

Иазцоит ашьшьыҳәа –
				амшын  цәқәырԥара,

Адуне ду –
		сгәыӷра агәыҵак –

Аԥсы нықәнаҵоит
				амш ашара - 



									
							2014






			Абынҽа

Абынҽа атәыҩа хаха-
Инасҿаԥшит – абла ҭырхаха,
Ԥшаласума ақьышә инықәсыз –
Инеиҭаԥартә – ашақә иазырсыз.


Иахьнеиуа абна аԥгылоит –
Иҵхәрааз аӡыхьлас аҽԥынгылоит,
Абна иахьыло – иара шәарахуп –
Зтәыҩа хахоу зегь – ираҳуп.

				


						5.05.2014


















Аԥхыӡ
											Е.Б.
Иаха сыԥхыӡаҿ бара бысҭан,
Сара сыԥхыӡаҿы – ааԥынран.
Ажәҩан баҳча – аҵх аҭуан, -
Урҭ зҿызгьы шәаҳәаран.

Быҟаӡамызт, ааскьа бызбеит,
Сгәы ԥсаатәҵас ишәаҳәеит.
Сышбеигәырӷьаз бысмырбаӡеит,
Маӡа бгәыдкыланы сцеит.

Бара ибызгәамҭаӡеит акгьы,
Сымаӡа цәырсымгеит, уеизгьы.
Амца сыцрабҵеит еиҳагьы,
Арцәашьа сақәымшәеит еиҭагьы.

Амза кнаҳа аҵх ихшьуп,
Уи анҵәамҭаҿы – сыбзыԥшуп.
Лаԥшқәак бырцәыхьчоуп, бҵәахуп,
Зегьы рынҵәамҭа шарԥазуп.


Иахатәи сыԥхыӡаҿ…










		***
Амаҭ лыцҳазшәа даасҿаԥшит,
Лылаԥш инасхыкны инашәышәит.
Изхароузеи?... ҳаи, убаашәит,
Слахьынҵамҩа ашьа аҿашәит.
Исычҳагәышьап гәык сцәыԥсра,
Ҵыск ахала ихыҵит аҭра.
Зны сазцаанӡа сара адамра,
Ибҭахызар, башьҭаз сҭархара.
Дамыӷҵас амш уаара банҵоуп,
Малс ибҭынхазгьы – сара сышьроуп.
Ажәҩан саркьа ԥыхха иашьҭоуп,
Анаԥшылара былшозар, - бысҭынхоуп.






















***
Сынтәанӡа бабаҟаз уажәы ицәырҵыз,
Бтәыла бахьынтәиааз хароума?
Бара ибԥыларц сгәы исыцәҭыҵыз,
Бгәы инадкылан хара ибызгома?

Изылшаз бреиуоуп – шьхак ихыҵыз,
Ажәҩан иагәылԥрааз брыцын.
Аӡиас бҭаӡсеит алакәаҿ исцәыӡыз,
Ԥхыӡ избоз зегьы браҳын.

Быблақәа уа еҵәас илашахын,
Урҭ насҿаччан сбырҿыхеит.
Џьара бызбахьазшәа сгәы инҭаскын,
Слахьынҵа ԥарда наҟӡа снахеит.

Бжьык сықәҿнаҭит уаҟа хыхьынтә,
Са сгәыхьи схыхьи исханацартә…
Бынцәахшароума. Сара быстәума?
Ма, сыԥсы сцәыбӷьычырц баашьҭума?!




					11.05.2014











			Сааԥын, слахьынҵа

Ааԥынра слахьынҵа – уахыкәшеит ҽыкәаҳан,
Аҳәасашәҭ саԥхьа ихырхәахьан ҩынаҳан.
Слымҳа иҭаҩуеит агарашәа исзыуҳәахьоу,
Ахәышҭаарамца зырҿыхода зхала ицәахьоу?

Шьҭа иудыруаз маалықьҵас сухьҵәыуаӡом,
Сгәыӷра аԥхыӡқәагь уааҵраҿы исзыҵәахӡом.
Зны иугәалашәап уааигәа сшыҟазгьы, -
Инцәыҵаӡан, лқьышәқәа шгәыдскылоз сыԥшӡагьы.

Ҳаизҵаап нас, шьҭа иаҳзеилоузеи,
Абыӷьҩежь иарбааӡаз, са исхароузеи?
Уаамҭа санҭагылаз, адунеи сыршанхон,
Уаргьы, снаскьаго – смаҭа уизышәаҳәон,
Сааԥын, слахьынҵа…

								

						26.05.2014














***
												М.К.

Сыбзиабара анышь амшын инхысҵан,
Аилашәшәымҭа сҽалакны – сышьҭахь снагьежьит.
Амшын ыцәеит аҟәара ахы нықәҵан,
Ажәҩан амаалықь – амзагьы лбааԥшит.
Аамҭа хәыҵаччон – аҳауа ԥсыршьаган,
Сԥенџьыр иадхоз амахәгьы лацәҟәит.
Инеижьны уаха арҵуқәа ирчаран,
Асаби игареиԥш адгьыл шьацәхартәит.
Сыԥсы сызҭымкаауа сгәаҵаҿы ҭынчран,
Ажәҩан аҵкараҿ цәашьқәак еибакит.
Аҵлақәа рычҳара абыӷьқәа дыркаран,
Аӡынтәи асыҭҳәеиԥш аӡаӡа шьҭанасит,
Сыбзиабара анышь…






						12.06.2014













		***											


							Время войн – это время
							Ожидания.
									Дж. М. Кутзее

Мышкызны… - иҵаап, инхада, иԥсыда…
Аибашьра аамҭа – каканҵас ирыҟәшәап.
Иҵаашт: азыԥшра аамҭа иацәыӡда? –
Ахра иаҿахазшәа хьыӡкәакгьы дыршәшәап.

Уажәазы сызҿыҭра згәаӷьыз боуп, -
Агәалашәара иагәылсны иаауа.
Бааскьацыԥхьаӡа – сгәыӷрақәа рҭахамҭоуп,
Сеидру, иарбан мшу сызгауа?

Амаӡақәа – рымаӡа,
Еидарак саҵоуп…



							19.05.2014










***


Аамҭа аӡиас аахәашьит,
Ашьшьыҳәа ашәышықәса ҳҭанасит.
Адунеи аҟны – ҳшәиума? –
Ма даҽакала ҳҭоурых ҩтәума?
Иахьа, ныҳәоуп!...кәашароуп…
Ахызаҵә ҵәаауеит иакызшәа – аӡыша,
Бхьаауп Сариа ҳазбылыша.
Еиқәтәом аԥсҭазаара ашыра,
Ҳәаак аԥаҳҵоит џьым, Ешыра.
Иахьа, ныҳәоуп!... кәашароуп…
Амацәыс ачаалала ҳқәаҵа рхуп, -
Ешба ибаҟа аблақәа цәаакуп.
Ашҳам ҟама ҳлахьынҵа иахьшьуп,
Ауасақәа рышьҭа… иҭацәуп,
Аамҭа аӡиас…



						18.06.2014













***

Уаҳа иҭаԥшӡом са сышҭа,
Уи шцац ицоит ицаӡоит.
Имлакыз саамҭа сышьҭоуп, исышьҭа
Сара, адунеи аӡмыжьаҿ сџьабоит.
Зны ӡарҵәиҵас аӡиасқәа исхаршәу,
Сҭоурыхтә лахьынҵа ддырххоит,
Ажәҩан ду ԥхыӡҵас сахьаҿаршәу,
Ашьауардын амҵәыжәҩа сыннадоит.
Ари ашәышқәса – слаапк, сқәыџьма –
Усаса ҭыҩра… сырхуашоит.
Ахымҩас ҭрысқәа… сымҩа шәансма,
Иргылам акәаԥ - саамҭа ӡсоит…


							28.06.2014



















***

											М.К.
Исцәыӡхьаз быблақәа рҿыцны,
Иҵаулаз рҵеџь сҭаԥшуан.
Быԥсҭазаара саларшәзаргьы ҭәыцны,
Сабиҵас схы- сгәы ԥшаауан.

Сырнышәом аԥсаатәқәа исхыԥрааз,
Сыԥсҭазаараҿ уалқәак шәатәхеит.
Исызгәамҭеит аӡыхь иныҵхәрааз,
Уи сшазыӡырҩуаз, сзаҵәхеит.

Ашықәсқәа срышьҭаԥшуан харазшәа,
Гәҭыхан, са схьаак сҵәахуан.
Слахьынҵа каканҵас идыршәшәазшәа,
Цәашьқәак дырцәон, адыркуан.

Иџьасшьоз сымш  ӡиасқәа хыҽҽон,
Ҭынчрак иахыҩуан сгәы абжьы.
Инцәыҵаӡан сқәыԥшра схыччон,
Аамҭа имӷьо – сгәаҵа аҿыҭыбжьы…

																		7.07.2014










				Аҵх сыҽҳәатәоуп

Аҵх сыҽҳәатәоуп сара сынкахәыцуа,
Издыруада схәыцрақәа шаҟа рхыҵуа?
Сҵыс иаҵәа ахала лашьцарак иазцоит,
Аԥҭа ҽурақәа – еҵәақәак ныҟәрцоит.
Амза гәҭыха уаажәаноуп ианцәырҵуа,
Ӡызлан лышьҭоуп сдунеигьы иацәыӡуа.
Сабиҵас ацәқәырԥ ишыччоз икарахеит,
Амшын агәеисыбжь… сызаҵәра иналахеит.
Сыҵхаҿы ҭынчроуп…



							2014
