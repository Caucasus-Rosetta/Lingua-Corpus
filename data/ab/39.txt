Вахтанг АԤҲАЗОУ

ЗЫМЦАХӘ ЕИҚӘУ
Ажәеинраалақәа
Апоема

Аԥҳәынҭшәҟәҭыжьырҭа
Аҟәа
2015

ББК 84 (5Абх) 6-5
А 63

Аԥҳазоу, В.В.

А 63 Зымцахә еиқәу : ажәеинраалақәа, апоема.

Аԥҳәынҭшәҟәҭыжьырҭа. Аҟәа, 2015. – 216 д.

Вахтанг Аԥҳазоу ишәҟәы «Зымцахә еиқәу» еиднакылоит
аҵыхәтәантәи ашықәсқәа рзы иаԥиҵаз иажәеинраалақәеи
ипоема «Аҽышьашьана алԥхеи».
Иҩымҭақәа ирныԥшуеит иԥсадгьыли ижәлари рышҟа
имоу абзиабара, ԥхьаҟатәи аԥеиԥш азхәыцра. Аԥсуареи
аламыси, аҵасқәеи ақьабзқәеи реиқәырхареи рӡыргареи
ҳрызхьеирԥшуеит.

ББК 84 (5Абх) 6-5

© Аԥҳазоу, В. В., 2015
© Аԥҳәынҭшәҟәҭыжьырҭа, 2015

АԤСНЫ СЫҞОУП
Сызқәу амҩа хароума,
Ишнеиуа иҿахҵәома џьара?
Ҳазшаз днақәныҳә ироума,
Мамзаргьы саанхоу мҩабжара?
Сразҟы хҭаскуам, саԥыҩлом,
Исаҭәашьоу ҟәнымшьо сцалоит.
Сыбжьы сџьынџь ианахыҩуа,
Саԥшәымоуп, зегьы срыхьӡалоит.
Сшьаҿа сзеихгонаҵ сныҟәоит,
Снатәаргьы шәымҭак сааԥсаны.
Аԥсны сыҟоуп саныҟоу,
Саныҟамгьы сыҟоуп Аԥсны.

3

СЫԤСЫ АҬЫԤ
Сшьаҿа неихызгар – алԥха сыцуп,
Мшаҽнеиԥш, еицакуам аԥшьаҭыԥ.
Суарҳал-мҩа қәҵоуми, сгәыӷрагь ҿыцуп,
Ҿыц сизшәа сыблақәагьы хтып.
Сахьнықәԥшуа мчык сагәылахала,
Сшьамхы насыҵԥраауа сагоит.
Ҩадараз, сшәарҭам, схалоит схала,
Ԥҭа зхыршәлам ажәҩан ааихыккоит.
О, забџьар нақәк ихысуаз аҩнахт,
Еиқәхеит, иаргазаргьы ахҭыԥ.
Цәгьа згәы иҭакыз дымцац даиааины,
Ара ирхиамзи иуахҭа.
Ԥшьаҭыԥла иҭәыз ирзымхо адгьыл,
Ирыламҩашьоз Аԥсны аҭыԥ.
Аӡә деиҩаӡозар, наҟ уи днадга,
Лаԥшыцәгьа аҟәгазааит сыԥсы аҭыԥ.

4

СГӘЕИСРА ИАЦНАҴ СШЬАҾА…
Сылаԥш еиԥшым ахҿа,
Сгәеисра иацуп сшьаҿа.
Сгәыраз иаҵоуп сыԥсы,
Ааԥын-ҵәа ҿоуп иҿассы…
Са слаԥшыцәгьан сшәымшьан,
Ацәгьа зуам, исҟазшьам.
Мҩамш сзыԥшызар сҭахуп,
Иамугәышьар, – сҭахап.
Сгәамч анаҵоу сшьамхы,
Иӡуам, мап, сҿаҵахәы.
Сгәеисра иацнаҵ сшьаҿа,
Сшәыцуп, ихьысҳам смахәҿа.

5

АДГЬЫЛАЗ АӠАӠАГЬЫ ХӘШӘУП
Абар, иаацәылашеит, иит даҽа мшык,
Узцом уаԥысны, ахҭысқәа еилашып.
Уажәыҵәҟьа жәҩан лаша ҵкы цәхаԥшьк ашәуп,
Уажәыҵәҟьа адгьылаз аӡаӡагьы хәшәуп.
Насыԥла амш санаԥыла сзаҵәым,
Разҟуп, исаҭәашьоу сцәымӡыр уаҵәы.
Иахьала сгәамҵуам, шьхацамҩак саҿам.
Агәыраз изыҳәан иаартуп са смаҿа.
Мшаҽнеиԥш, мрагыларахь сымҩа сагоит,
Хароуп ҳәа бжьык саҳалоит, агәра згоит.
Уажәыҵәҟьа жәҩан лаша ҵкы цәхаԥшьк ашәуп,
Уажәыҵәҟьа адгьылаз аӡаӡагьы хәшәуп.

6

ИУГӘАЛАРШӘА
Иугәаларшәа иацы,
Баша адгьыл иқәмыз,
Урҭ аҟәышра рыгмызт,
Унаҿыхәала аӡыхь.
Иугәаларшәа иахьа,
Амҩа иацҵо инеиуа,
Зыжәҩа хҽуа иреиуам,
Игылаӡам насҭха.
Иугәаларшәа уажәы,
Ҳналаӡ ҳцом аӡхыҵра,
Аӡбахә ҳҳәом иахыҵра,
Агәалашәара ажәуам.
Иугәаларшәа уаҵәы,
Уи иахьа иахьԥшыми,
Аамҭа архнышьнеиԥш еиԥшьыми,
Ихаанымхац аӡәы.
Еимгеимцароуп ҳазҭоу,
О, ҳнапы иакыҵәҟьоу,
Ҳахьчоит ҳгәы аныцқьоу,
Ҳаԥсадгьыл – ҳгәыӷырҭа!

7

СЫДГЬЫЛ – ИСЫЗГӘАКЬОУ
Снеиуеит сынкахәыцуа,
Сычҳарагьы хыҵуам.
Сыдгьыл – исызгәакьоу,
Зыхьӡ-зыԥша нагоу,
Шәарҭарак ухугеит,
Иҟам иуԥырхагоу.
Знымкәа удырӷӷазаргь, –
Кырӡа рыҽдырххазаргь,
Уаҵамхеит, уеиқәымхеи,
Ақәылаҩцәа уртәымхеит.
Ухьӡ лаша ухыхны,
Ԥшәымацәас иаанымхеит.
Идыдит, имацәысит,
Ԥшатлакәҵас иухысит.
Шәарҭарак иҭашәазаргь,
Уҵеицәа неилышәшәазаргь,

8

Ухьӡ ҳәаны, иунықәны,
Риааира мҩа инықәлон…
Ухәрақәа неиқәҳәала,
Угәыӷрақәа неидҳәала,
Сыдгьыл – исызгәакьоу,
Зыхьӡ-зыԥша нагоу,
Ужәлар ԥшӡа еигәныҩлааит!
Акьаасбыжь ухыҩлааит!

ЗЫМЦАХӘ ЕИҚӘУ
Зымцахә еиқәызҵаз уиқәгәыӷ,
Имцахә ыцәом, дуаҩуп.
Ижәҩа инықәҳаз ықәга,
Игәаҟра далга, дразуп.
Зны ирыҿшәап: «Мцахәыцәа,
Дак еиқәҳәалт адунеи».
Днеилааит, ирҳәааит: «Мцахәмыцәа,
О, митәыҵәҟьа даниеит».
Имцахәгьы шеиқәу дцалароуп,
Хьааи гәырҩеи иҟәгауа.
Иџьынџьаҿ аҵеицәа иилароуп,
Иашҭаҿ ахысбжьы ангауа.
Зымцахә еиқәу днаскьазаргь, –
Илымшо, дгылар насҭха.
Аԥсҭазаара кыр даҟьазаргь, –
Диит иҩаҵхо икәасҭха.

10

СЏЬЫНЏЬ СЫԤШААУЕИТ
Сџьынџь сыԥшаар сшьамхнышгылан
адгьыл сагәӡрын…
Бениамин Аҭрышба

Наџьнатә еиԥш, сықәгылоуп сыдгьыл,
Саргьы саԥоуп, сџьашьатәым.
Сыԥсадгьыл, сукәыхшоуп, судкыл,
Ихьшәаз, исыхьӡым атәым.
Сеимдап, мҩахәасҭакгьы нсыжьрым,
Зынӡа иааԥсашам сшьамхы.
Згәы цқьам аҳәаагьы дахсыжьрым,
Ҭыԥ имам, мап, сызнаԥхо.
Сеимдоит, гәадуроуп сгәы шьҭызхуа,
Насыԥми, кыр сазыԥшын.
Хәы-змам роуп зсахьақәа ҭысхуа,
Еиԥымҟьо сгәаҵаҿ еиԥшьын.
Срытҟәазааит, избо сызгәакьоуп, –
Исзалымхуа иалаз сыԥхыӡ.
Саанхар абарҭқәа сымбакәа,
Сцарызма анаҟә еиԥш сынхыҵ?

11

Сызтәом сзахымсӡакәа Аҟәа,
Сгәы сыхоит, сналҵроуп хара.
Ихьаауп сгәы иҵхо, сзыргәаҟуа, –
Ҭрышбак дахьыҟам ара.
Сыԥсадгьыл иаларсуп сдацқәа,
Саԥсыуоуп, иалоуп сыԥсы.
Абар, иԥымҵәеи аихацқәа,
Иҳаԥхьоит: «Шәеиха абааԥсы!»
Сыԥсадгьыл, саԥсуара змырӡыз,
Саԥсыуоуп сҳәартә сеиқәзырхаз.
Сабдуцәа – зны амшын ихырҵаз,
Рбызшәа еицамк исзырҳаз.
Сеимдоит, агәкаҳара сныԥшӡом, –
Суаҩуп, нас, сгәы-ԥшқа ԥшаауеит.
Иаанмыжь адәы-ԥшӡа, ахәы-ԥшӡа,
Геи-шьхеи сџьынџь сыԥшаауеит.

АТӘЫМ ДГЬЫЛ ИҚӘЫҨУА АНЫҲӘАԤХЬЫӠ
Ӷәыки лабаки еинырҟьоит рымҳәароуп,
Аԥсуа ибжьы ҿаца шкаҩуа раҳароуп.
Ҳадгьыл ԥшӡа ҳақәымзаргь, гәыла ҳбылуазааит,
Ҳаԥсуара ҩашьарым, ашьаҭа ӷәӷәазааит.
Дыҟоушәа, дыҟамшәа аԥсуа дымҩасуам,
Иҟоуп илеишәа, ашақә маӡа дасуам.
Ҳабацәа рыхьӡ ԥшьа еицамккәа ҳнеихароуп,
Ҳҵеира ирызҳароуп, иҳадымкәа харак.
Ҳиит ҳара ҳабацәа зны иахьыӡхыҵыз,
Амаалықь гарада иԥсы ахьихыҵуаз…
Ҳанацәа рылаӷырӡ карҭәон араҟа,
Ҳанацәа ашәеиқәаҵәа ршәырҵон, игәаҟуан.
Ҳааит ҳара аӡыблара ҳалҵны, хыхь-гәыхьла,
Ҳнеилароуп, бзиарак ҳԥеиԥшуп ҳәа ҳгәыӷлап.
Ҳгәамҵрым, агәыӷра хароуп, нас, ҳцалароуп,
Ҳамҩа абахоу, сашьа, ҳәа ҳҵаалароуп.
Дироуп аԥыза, зхыԥша ҳаиднакыло,
Ҳикәаӷӷа ҳгылартә иажәа гәынкыло.

13

Аураашьа! Аураашьа! – Ҳашәа еиԥымҟьо,
Ахара инаҩлароуп, ҳаԥсшәа ҳахымҟьо.
Ӷәыки лабаки еинырҟьоит рымҳәароуп,
Аԥсуа ибжьы ҿаца шкаҩуа раҳароуп.

ГЫРӠАЛ
Аԥсуа қыҭа Гырӡал схашҭуам,
Дал-Ҵабал иаԥшьуп.
Сааир, мчык сҿанаҳәоит, сашьҭуам, –
Ҳгәы былуеит, ҳаиԥшуп.
Анкьеиԥш, иԥшӡоуп аԥсабара,
Анкьеиԥш, еиқәхеит аҵангәара.
Аԥсуа ибжьы ҳаҳаӡом рҳәаргьы,
Ҿысҭуеит: «Ҭынч шәӡырҩы!»
Ҳгәи ҳшьамхи, мшаҽнеиԥш, ҳнаргоит,
Ҵоуп, иҳаԥхеит ӡәырҩы.
Инагоуп Гырӡалҟа амҩахәасҭа,
Хьӡыла ианысхьоугьы схашҭуам.
Ахьӡ еиҭакым, Гырӡал рҩашьам, –
Ааи, агәаҵа хәуп.
Аԥшәма дыҟам, даабом рҳәашам,
Аԥсуа ихьӡ ахуп. –
Жәытәла сдац–ԥашәқәа ахьыҟоу,
Џьынџьла сда сшьа ахьҭаныҟәо.

15

СХЫНҲӘИТ САРА
Ҵабалҟа снықәлалоит, схала сцалоит,
«Шәзыниазеи, сашьцәа?..» – Гәаныла сҵаалоит.
Абар, иахьа сымҩахыҵит ҩаԥхьа,
Срызхәыцуеит харада зыдгьыл иаԥхаз.
Срызхәыцуеит иқәԥауаз зџьынџь еиқәырха,
«Шәыхҵәароуп!» зҳәаз ирҿагылаз хаха.
Зыԥсадгьыл ахьӡгьы бираҟҵас ишьҭых,
Иназгоз аҵеицәа зықәшәаз ахамышҭыхә.
Ирзымгаз рҳақгьы, ихыҵзааит ашәшьы, –
Ҳабдуцәа усҟан хҵәаран ирзыԥшыз…
О, рымчқәа ршәазаргь, ихәжәеит, иржәагәеит,
Аӡхыҵра иамҽханакызшәа иагеит.
Шьарда ҵуазаргь, ҭоурыхуп, иажәуам,
Аӡыхь – схы зхызбаауа, рылымкаа изжәуам.
Сзықәгылоу сыдгьылоуп сдацқәа зласоу,
Сахажәаар насыԥуп, разҟыс уи ансоу.
Схынҳәит сара, Аԥсынтәыла сынхоит,
Ҵабал ԥшӡа сылҩаҵә анҩеи сеиқәнархоит.

16

ШӘШАԤСЫУААУ ШӘААНХАРОУП!
Ҳаԥшәымарҭа – ҳаԥсырҭахоит.
Џьенгиз Абганба (Ҭырқәтәыла)

Шәеихароуп, Аԥсныҟа шәеихароуп,
Аамҭа ԥшуам, ихьшәахоит.
Шәазхәыцлар – изхарам, изхароу,
Аамҭа шәшаныӡбо шәаанхоит.
Шәеишьҭала, Аԥсныҟа шәеишьҭала,
Шәхьышьҭра мҩашьеит, еиқәхеит.
Ихьаашәымган шәабацәа, иҭалаз
Ашхәа. Шәрықәӡбар – шәаанхеит.
Шәааӡароуп, Аԥснынӡа шәааӡароуп,
Зны шәыӡхыҵроуп амшын.
Ишәаԥызго аҵеицәа шәааӡароуп,
Шәгәы шәҭахәыцроуп, шәымԥшын.
Атәымгьы шәызгәакьоушәа ангәашәҭа,
Нас – шәҽанраала шәнаскьоит.
Иштәымугьы дырны шәҽанашәҭа,
Шәхьаԥшрым, шәышьҭкәыцәаа шәагоит.
Шәзаԥшәымахом тәым дгьылк шәанықәларгь,
Шәыԥсадгьыл иалаз шәыԥсы.

17

Шәаԥшәымарҭа – ԥсырҭахоит шәнықәлар,
Хҿыхшьак ашәҭа лассы.
Шәеихароуп, Аԥсныҟа шәеихароуп,
Аамҭа ԥшуам, ихьшәахоит.
Егьҳақуп, шәшаԥсыуаау шәаанхароуп,
Шәыдгьыл – ԥшьоуп, шәеиқәнархоит.

АҬРЫШ-ԤҲА ЛУАЗ
Ундәылымҵи шаанӡа,
«Шәыԥшыз, – уҳәеит, – саанӡа».
Ашәақәлацәа ԥшымзи,
Ишәарҭахеит, – ԥшьымзын…
Атәым дгьыл ҳахызар,
Аҵеицәагь ҭахозар,
Шьҭа ҳԥеиԥш зеиԥшрахозеи,
Аныӡаарахь ҳхы хазар?
Ҳаԥсадгьыл ҳахыргеит,
Уи ҳабацәа игәныргеит…
Ҳахьаазгьы кашыррам, –
Ҳӷьацозма ацәҳәыраҿ…
Арагь еибашьрамзи,
Ҳаԥсадгьыл харамзи,
Ҳа ҳашьцәагь ҩагылеит,
Аӷа иҿагылеит.

19

Ҳхатәы анаҳзымхьча,
Ҳахгьы анҳазҿымхӡа,
Аԥсцәаҳагьы дхьаҳәит,
Шәыԥсы еиқәшәырха ҳәа.
Ҳдыԥшылоуп, ҳаиҭымхеит,
Аамҭа хьанҭак ҳҭамхеи.
Ҳразҟыдаха ҳақәхеит,
Насыԥдараа ҳакәхеит.
Залымдарак ҳақәшәеит,
Мышьҭацәгьаӡак дҳақәшәиит.
Ҳабдуцәагьы ҭамхеи,
Ҳџьынџьгьы қьаԥҭамхеи.
Ихьамҵит ргәы иҭасуа, –
Урҭ хьыӡла имҩасит.
Аԥсны-дгьыл иатәымхеи,
Рыԥсыбаҩқәа аанымхеи.
Ҳа ҳакәзар, иаҳзамуа,
Ҳаԥсымкәа-ҳабзамкәа,
Атәым дгьыл ҳанхалеит,
Атәым хьӡы ҳаххалеит.

20

Ҳзықәгәыӷуаз хыцҩыцқәак
Аанрыжьыр ҳгәы ҿыцхон…
Аҵеицәа хынҳәуамызт,
Рыԥсӡгьы ҳаҳауамызт.
Днараԥызеит афырхацәа,
Сашьазаҵә, схьырҵәаҵәа…
Сҿарамҭазы сзыршла,
Сызражәуа есымша,
С-Рашәҭам, са сбаагәара!
О, сҵаа-ԥшаауа сгәароуп.
Мшаҽнеиԥшгьы сузхәыцуеит,
Гәырҩацәгьоуп, исхыҵуам.
Ундәылымҵи шаанӡа,
«Шәыԥшыз, – уҳәеит, – саанӡа».
Уҩызцәа реиԥш, ухнымҳәит,
Аҵеигьы дуҭнымхеит.
Ишԥазури, сҿажәкуеит,
Иакит ҳаҩнаҭа ашәгьы.
«Шәыԥшыз, – уҳәеит, – саанӡа…».
Сзыҳәауа сыԥсаанӡа:

21

Сҩагылахгьы шаанӡа,
Аӡаӡа сыхьшаанӡа,
Сашьеиҳаб дхынҳәаанӡа,
«Саҳәшьа!» ҳәа иҳәаанӡа,
«С-Рашәҭам?» насыҿшәаанӡа,
Сыԥсы насыхшәаанӡа,
Сшыгәжәажәауа ишанда,
Ҭрышбак ижәҩа снахьԥшында.

ИЦЕИТ…
Иныҳәон ажәлар:
«Рымшра ду шәзынхааит!
Аҵеицәа ражәа,
Рус нагӡахааит!»
Ицеит. Ирдыруан
Рымҩагьы ахьхаз.
Аԥша уазыруан,
Рымбара иазхьуаз.
Ицеит еишьҭалан…
Рцәаарагьы аабом.
Ахьаа – аамҭалам,
Гәырҩоуп, иухгом.
Ицеит афырхацәа,
Згәашьамхқәа ӷәӷәаӡаз.
Аԥсадгьыл ацәа
Иаламызт зынӡа.
Ирзыхәаҽуамызт,
Иҭаркзаргь амацәаз.
Ахьаагьы хҽуамызт, –
Иақәшәахьан еицәаз..

23

Ицеит адауаԥшьқәа,
Ахара ҳарԥшуа.
Аӡыблара ҳамшькәа,
Ҳалнагеит рхыԥша.
…Ицеит ҳааныжьны,
Руалԥшьа нагӡаны.
Аԥсны ҳазныжьны,
Ҳаҿа ианҵаны.

СААИТ «НАӠАӠА» ҲӘА УАСҲӘАРЦ
Сааит «наӡаӡа» ҳәа уасҳәарц, –
Ҿымҭ, сноухагылар сыхәҭан.
Заа уҳаҩсзаргь – уеиҭасҳәарц.
Гәыӷран узхьымӡаз ахәҭак.
Смааит анышә бымбыл уасҭарц,
Снықәгыларц гәаӷшақә угәы,
Рыблаӡ шуқәрыԥсо гәасҭарц,
Агәаҵаҿы хашҭрагьы зқәым.
Сааит «наӡаӡа» ҳәа уасҳәарц,
Сааит унаскьаган схынҳәырц.
Ухьӡала ҵлакгьы еиҭасҳарц,
Амҵан аӡаӡа нкаҳәырц.

25

РАҲӘШЬА ДЫЗМАЗ РАШҬА ДҬЫРГОН
Рҭаца ԥшӡа ддәылҵуан. Ҽԥныҳәа лымам.
Шықәсыкгьы ниас ицеит.
Рԥазаҵә дҭахеит, ҵеи дрыбжьагылам,
Гәырҩацәгьоуп, – ражәрагь рыхьӡеит.
Анхәа дыгәжәажәо ашҭа днықәлеит,
Иҽникылт абхәа иҽырӷәӷәа.
Амшгьы лахьеиқәрак наҿықәлеит,
О, ргәаҵақәа хәын, ирыӷӷа.
…Раҳәшьа дызмаз рашҭа дҭыргон.
Ирырҭартә иҟам гәыбӷан.
…Ргәырҩа зырҿыцуа ахҭысқәа гәныргон,
Агәашә ахь рылаԥшқәа хан.

26

БНЕИЛАРОУП!
Бышықәсқәа цозаргь еишьҭаланы,
Баҳкәажәуп, нас, бхала баанхом.
Бнеилароуп! Ашықәс ҿыц бҭалароуп,
Агәыӷроуми, ан, беиқәзырхо.
Илыбхыз амҩа банызароуп,
Аԥсҭазаара бацуп, быхәжәом.
Бнеилароуп! Ибыгым гәҽанызаара,
Ихәарҽхахьоу аҵлеиԥш быхжәом.
Быжәҩа еидара дук нықәҳаргьы,
Инықәыбхроуп, быжәҩагьы хҽрым.
Бнеилароуп! Амҩа бықәхозаргь,
Ба бымҩоуп, бацәшәом, бахҟьарым.
Илыԥха быцзароуп, биҳәала,
Ҳазшаз даныбхылаԥш бӷьацоит.
Бнеилароуп! Мшаҽнеиԥшгьы бныҳәала,
О, бныҳәаԥхьыӡ шьарда инаӡоит.
Бхьамҵроуп, уи быӷба амырхәароуп,
Бгазҽазыргьы ҭәицны иԥхьаӡа.
Бхьаа маӡа бҽаҭа баанымхароуп,
Бахьнеиуа ақьиа дбыхьӡап.

27

Бԥишәозаргь, дақәгәыӷуеит бынарха,
Гәырҩала мацара бишьҭуам.
Бнеилароуп! Гәыӷрала бҿынаха,
Бкасеиқәаҵәагь касышхароуп шьҭа.

АН
Ҩыџьа зыҷкәынцәа ҭахаз ан
еихымсыӷьуа лхьаа

Аамҭа цәгьа цеит,
Қәаршыҩҵас инаҳхысит.
Лгәы ҿнакааӡеит,
Дазыԥшӡамкәа илхьысит.
Аџьынџьаҿ дахуп,
Илыхҭылгаз даражәит.
Лгәаҵагьы шхәу,
Уи днаҵаԥшуеит ажәҩан.
Амҩахь дыԥшуам,
Аӡәгьы дшымаауа лӡашам.
Хьаауп ҳәа, дашшуам,
Уажә днатәом длаӷырӡашо.
Аамҭа цалоит,
Дахьҵәыуом, – даӡрыжәхьеит.
Лгәыраз ԥшаалоит,
Иузҳәашам ибажәхеит.
Амшқәагь еилгеит,
Дыгәжәажәом иахьала…

29

Аиааира ду ргеит,
Даанрыжьзаргьы лхала.
Аибара лбеит,
Ихдырҵәеит, еимырҵәеит…
Рџьынџьаз иқәԥеит,
Рхәышҭаароуп, нас, идмырцәеит.
Аамҭа цәгьа цеит,
Ари адгьыл ԥшьа ҿамхеит.
Еиқәхаз ахьӡеит,
Изахьымӡазгьы ҭамхеит.
Ҳԥеиԥш еиқәдырхеит,
Даҽа мҩакгьы абаҟаз.
Ахьӡ иаԥсахеит,
Ахақәиҭра иазгәаҟуаз.
Амҩахь дыԥшӡом,
Лхы нықәҵан днаиозаргь.
Ажәҩан цқьа ԥшӡоуп, –
Илыԥхаз лымгәырҩозар.

АНБАНҚӘА СРЫԤХУЕИТ
Сашьцылоуп, срыԥхҩуп,
Анбанқәа срыԥхуеит.
Дҟазоуп рымҳәаргьы,
Сыӡбахә рмаҳаргьы,
Стәашам ҽырдагәа,
Сыццакра иагым.
Сҭызго нацәкьаруп,
Срыԥхуа снаскьароуп.
Скымҭа сахыҽхәом.
Шьыцҩык, – згәы иҵхо,
Ибла иабароуп.
Уи агәра игароуп.
Алаԥшхаа схысыргь,
Алаԥшцәгьа схьысыргь,
Ажәақәа рылҵуеит,
Бжьы хаакгьы рхылҵуеит.

31

Гәаҳәарак сыԥхьоит,
Ажәақәа срыԥхьоит.
Срыԥхьоит ҿырҳәала,
Иҿыцуп, еидҳәалоуп.
Иит цыра-цыра,
Ироуроуп анҵыра.
Ажәа хәрыбӷьыцуп,
Иҿымцәаауа кәицуп.
Сашьцылоуп – срыԥхҩуп,
Анбанқәа срыԥхуеит.

СУЕИКАНУАМ ААМҬА
Суаҩыбжара сынҭысзаргь,
Суеикануам аамҭа, иҭабуп.
Хьанҭарақәак сыхҭысзаргь,
Ҽԥныҳәакгьы усҭом, уеиҳабуп.
Усхыццакыр, сгәаҭеиуа,
Сымҩа санхалашт сеикәҟьашо.
Сумырццакын, схандеиуеит,
Сџьынџь-дгьыл ҽаҩра агым, иазшоуп.
Сышьшьылаҳауа субашам,
Аамҭа, сызуҳәо – акзаҵәык,
Адәы сықәумҵаӡан баша,
Сџьынџьаҿ исзамырсуазар ҵәык.
Иааҳадгылашт ҭагалан,
Ҳныҳәап: «Ҽаанбзиала аҽаҩра!»
Ҳаиқәгәырӷьауа ҳаидгала,
Иԥкымыз аҵеицәа рира.
Мап, суқәыӡбауам аамҭа,
Ԥсҭазаароуп згьама сурба.
Исаҭәазшьаӡаз аҳамҭа,
Суқәныҳәоит, иусҭашам авба.

33

Аргамазаргь сызнысхьоу,
Сызнысраны иҟоу маӡоуп.
Мҩахәасҭазаргь, – ианысххьоу
Сеиҷаҳашт, уасхыруп, иажәӡом.

АХЬА КАԤСОИТ
Аисырра ашьха снагәыдыԥшылоит,
Иааигәаӡоушәа убозаргь, ихарам.
Ааи, ҩадароуп, иароуп сзышьцылоу,
Шьхацамҩоуп, саҿысроуп, цаҟьарам.
Аисырра ашьха сыҩхалт лыԥхала,
Лабҿаба сҳақьԥсықьра насыхҟьоит.
Амш еилахәаргьы иачҳашт иахьала,
Амрахәага ашьха иаҿаԥхоит.
Снеиуеит, дунеи ссирк саҭоуп, иҩашьом,
Амҩахәасҭа арахь саанагеит.
Мап, исыздыруам уаҵәы сзыниаша,
Ҽаҩра згым ауп сымш, агәра згеит.
Аисырра ашьха беиоуп хьала,
Хьачаноуп, сааит хьаҟәшәара.
Лакәтәылоуп, ахьара сныҵалт схала,
Иаҭаххашам аҵла рыршәшәара.
Ҭынч, иахмырҟьа аԥша насуеит,
Уажә ахьхьаҳәа ахьа-ҿа каԥсоит.
Амш иацәгамзар, – ҭагалан мҩасуеит.
…Хьачан ахьа-махә ахьа ҿышәшәоит.

35

УЕИХА СЫҚӘЛА, УЕИХА!
Еҵәак кыдшәеит уаха,
Уеиха сықәла, уеиха!
Еҵәак нҭалеит хланҵы.
Аҳауа иалҩит аԥсӡы.
Ҩнаҭак алахь еиқәуп,
Иаԥхаз ихьӡгьы рҿакуп.
Уизхьы зиеҵәахә ҿшәаз,
Уизхьы зааӡа ихәжәаз.
Қәрахьымӡа дниас дымцеи.
Ҳԥеиԥшаз шьарда дахьӡеит.
Ҩнаҭак гәырӷьоит уаха.
Насыԥ ззылԥхаз иртәхап.
Абар, аеҵә кәеицеит,
Ԥа диит, уиеигәырӷьа аҵеи.
Уеиха сықәла, уеиха,
Иуцыз аԥсуа идоуҳа!
Еҵәак кыдшәеит уаха…
Еҵәак кыдлеит уаха…

36

ҾҲӘАРАК СЗЫԤҴӘОУП
Сиит – ҿҳәарак сзыԥҵәоуп,
Сымҩа заа иԥҵәом.
Сиит – ҿҳәарак сазцоит,
Еиӷьу ма еицәоу?..
Хәларгьы, аҵх ццакуеит,
Жәҩанаҿ аеҵә лацәҟәуеит.
Ҿыцны ииргьы амш,
Сныҳәаныԥхьап: «Мҩамш!..»
Зны қәаршҩык сыхьӡоит,
Сымҩахыҵуам, сцоит.
Сымҩа зны иԥҵәашт,
Сгәыӷра ссирқәагь нҵәашт.
Сзырццакрызеи нас,
Ианырҳәа: «Дцеит дымҩас».
Сиит, ҿҳәарак сзыԥҵәоуп.
Сцашт ҿҳәарак ахьԥҵәам.

37

АМШ САНАԤЫЛА
Сылацәа анхыстыз – адунеи лашеит,
Аҵхгьы наскьазааит, сара сзы ишеит.
Амш санаԥыла агәырҩа нахҟьеит,
Иҟалаз здырызшәа, снапы ласқәа сҟьеит.
Сыбла ҭырхаха сызхара сзыԥшуам…
Сыбла хнакызаап сызлаԥшуа, сашшуам…
Сиит сара аӡәы ҳәа, слахьынҵоуп сызша,
Сыҟоуп аӡәы ҳәа, слахьынҵоуп сзыԥшаа.
Сылахь ианымзар, сузырбоз, сашьа,
Сымҩа санымзар, – сымҩахҟьеит ҳәа ишьа.
Сыҟаз аӡәы ҳәа, аӡәгьы игәы нсырхом,
Снеилароуп, сҟьалартә џьара схы сырхом.
Сымҩаҿ саԥшәымоуп, сагьԥышәоуп шьҭа,
Зны икәараҵаргьы, аҽариашап еиҭа.
Сыбла аныхты нахыс насыԥла сҭәуп,
Алаԥш хаа схыми, адунеи сатәуп.

38

Сылацәа анхызҩауа – хараз, снаӡоит,
Хырԥашьа змамоуп, сыццакрым, сахьӡоит.
Уанӡа ибжьоузеи ҳәа сҵаауам, ааԥнуп,
Сгәыӷра сразҟымҩоуп, анапы сануп.

ЗНЫ ИААИГӘАХАРГЬЫ ШӘУАХҬА…
Адгәылаҿ здацқәа зҳахьоу,
Аџьҵла ду, згәыцә азҳахьоу,
Амахә аԥша иазыхжәом,
Ақәра ду амоуп, иажәуам.
Адацқәагьы хәарҽхом, иӷәӷәоуп,
Иԥырҟаргьы – абна иаӷоуп.
Аџьҵла абӷь ҩеижьқәа ҿышәшәоит,
Раамҭа анааи еилышәшәоит…
Уаԥхьа ицахьаз егьаҩы,
Аџьҵлеиԥш уӷәӷәоуп ауаҩы.
Амала ашәышықәсқәа цоит, –
Аамҭа атәы ҟанаҵоит.
…Амахәқәа аԥшалас иаршәшәоит,
Шәышықәсқәа бӷьқәоушәа иҿышәшәоит…
Уаҳа иамоукәа хәарҭа,
Зны иааигәахаргьы шәуахҭа,

40

Мап, ишәыԥсахрым шәҟазшьа,
Оумак ҟамлаӡазшәа ишәшьа.
Шәыжәҩа мырҟәы шәнеиҿаԥшуеит,
Шәхырхәом, шәшьамхы амырскәа шәыԥсуеит.

СЫԤХЫӠ ХАА ИАЛАН УАҴӘЫ
Сыԥхыӡ хаа иалан уаҵәы.
Ҳзыргәырӷьо бзиарак ҳзаанагароуп.
Ҽазнык ашәарҭара ҳахнагароуп.
Ҳшацәа днарылҵит руаӡәы,
Днасазҵааит: «Узыҳәозеи уаҳа?»
Инацҵа – сшаҵамлаша гәнаҳак.
– Араҟа аԥшәмара ансоу,
Сыԥсадгьыл сақәиҭыз, сахумбаан,
Сахажәааит сџьынџь, сахумган.
– Идыр Аԥсадгьыл зыԥсоу,
Хьӡы-ԥшала уқәӷьаца утәыла,
Уахӡыӡаа, удгьыл еинҭәылап.
– Маӡоума угәаҳәара зцу?
– Аргама сҵәышьаҟагьы арсзааит,
Сышьҭа нмыжьӡакәа сымҩамсааит…
– Узышьҭоу малума, хьӡу?
– Зны ахә шьатәуп ҳара иҳамоу, –
Аиреиԥш, аԥсҭазаара еиҳами.

42

АГӘАЛАШӘАРА
Агәалашәара ӡмыжьха,
Сҵаакәкәала сагон.
Агәалагьы сзынзыжьхьаз,
Агәырҩа санаргон.
Зны алашьцарахь исыхон, –
Аҭшәараҿ схәаҽуан.
Зны ӡышхәаҵас исыхәон,
Сҿажәкра хнаҽуан.
Зны алашара збахуеит,
Сшьацәхныслар, – саԥхоит.
Сразҟы наӡа рыӡбахуеит,
Исқәашьзар – сеиқәхоит…

43

АԤШАТЛАКӘ
Уажә амшцәгьа зцу аԥшатлакә хага,
Аҽыҩ еиԥш, иџыхӡа иааҭгылеит ага,
Ахыԥша-цәгьа ҳацәыршәа.
Исанаҳәозеи аԥша хәыҭхәыҭуа,
Исҿагәыбзыӷуеит. Сгәы хыҭхыҭуеит,
Избаӡаргьы оумашәа.
Акаршәра инықәҩыз абжьы неихсыӷьын,
Еиқәтәеит, игәныскылеит иннажьыз асахьа.
Цҳаражәҳәарак мҩаԥнагоит.
Ахаҳә анлеиуеиԥш, акырцх наҳхысит,
Адыд гәыргәырит, амацәыс хысит,
Адунеигьы неихыккеит.
Аԥша гәынқьыхуеит, гәыҵхак амоу,
Гәнаҳак ишаҵоу имҩас ицома?
Инасԥырҵит ишаҭахым.
Нашана лакәым, избо ԥхыӡым.
Инаскьазгаргь, ахҵысҭа изхыҵуам.
Иааԥсаӡазар ашьамхы?

44

АҴЕИ ЛАША
Аҵеи гәыҭгага,
Аҵеи гәыҿкаага!..
Ахыкәлаа ҵәаазаргь,
Имҩа ҿахҵәазаргь,
Хашҭрагьы иқәӡам, –
Ирҵәыуо иакәӡам,
Ажәлар ихьҵәыуоит,
Амшгьы ихьҵәыуоит.

45

АГӘИЛ-ШӘҬЫ АЛАХЬЫНҴА
Инхьыдышьшьын, ахы нықәнаҵеит, –
Агәил-шәҭы ҿышәшәон.
Насыԥла адунеи иқәымзи,
Аԥсахәага нахшәон…
Иҩыҵхахеит – аира аԥеиԥшымхеи,
Иангәылҵызгьы рымбеит.
Аԥсҭазаара еимгеимцарак еиԥшымхеи,
Ианҿырх – ишабеит.
Ианхьыдышьшь нахыс – нҵыра амамызт,
Аԥштәы ахыгга…
Абаҳча зразҟы иаламыз,
Иналԥааны иргеит.
Еицакзаргьы зразҟы кьаҿхаӡаз,
Аԥсҭазаара ԥшӡан.
…Агәил-шәҭы адәы иқәхаӡом,
Ианца ихынҳәӡом.

46

АҚӘЫЏЬМА УУЕИТ
Ақәыџьма ууеит абжьы ргәаҩа,
Ишҭыҩц иҭыҩуеит аԥсҭа, агәаҩа.
Ҿеихак змамыз абгасса,
Рыԥсы рӡагәышьеит, шьҭа ргәалагь рӡароуп,
Уаха ишәарыцап, ргәыхәтәгьы иахьӡароуп,
Еишьҭала идәықәлап иҿҟьаса.
Ақәыџьма ҿыха абжьы наҩуеит,
Уажә абна илоу абжьы риааиуеит.
Мап, алашбыжьгьы иацәшәом.
…Ҵхыбжьон идәықәлап еихҳәа асаса,
Абна ишылахаз абар аԥсаса,
Ирхысп рыхәдақәа ԥыжәжәа.
Иҭрыс ианшәылагьежь ац хырџьаџьа,
Иацәцаз шәшәаҟьаргьы, шәеиха, амарџьа!
Иахәхаз ықәнаҵап еимыжәжәа.
Цәынхак ҳахьӡозар ҳәа абгасса кылԥшуа
Итәазаап, шәарак рхы-рҿы ианыԥшуа,
Ирылаҭхаџьып оумашәа.
Аха уанӡа ақәыџьмабыжь наҩуеит,
Абна илоу зегьы ирхыҩуеит,
Иаҵанарӡырц абгасса.

47

Шьҭа ацқәа хуа ақәыџьма дәықәлеит,
Ашьа иазӡышо гәаӷк наҿықәлеит,
Ирҽуа инеиуеит аҳаса.

АӠИАС АԤСҬАЗААРА
Аӡиас анхыҵуа,
Ицом инкахәыцуа.
Ицоит иццакы-ццак, –
Асахьақәа ҿыцӡам.
Иҩаӡом ҳәа ишахыччоз,
Аԥаҩ иҩахыҽҽеит…
Аԥаҩ ҳаракымзи,
Аӡиас лаҟәымзи...
Алеишәа анбзиаз,
Ицон ҭынч, иниас.
Аҽарцәгьеит иаазқәылаз, Иазымҵәахт агәала.
Аԥаҩ арбгаӡазаап,
Ахаҳәқәагь ҵнаӡәӡәаазаап.
Аԥаҩгьы абаҟоу,
Ахаҳәқәагь абаҟоу…

49

Аӡӷьы узынкылом,
Аӡӷьы узаҿагылом.
Аҽуреиԥш аҽамҟьеи,
О, аӷәрагьы амҟьеит.
Ашьара ианықәла,
Ахьышьҭрагь инықәлеит.
Аӡиас-хәашь хыцәгьа,
Изеит, аҽарыцқьеит.
Унхьаҳәуа-уаахьаҳәуа,
Уазхәыцла уахьахәо.
Агәы ԥшқа уамыслан,
Уазныҟәа ламысла,
…Иадыруеит иахьахьуа,
Ианыруеит ианахьуа.

УАБИԤАРА УҚӘЫМӠААИТ!
Уаҵахарым, уашьҭаӡоуп,
Уабацәа унарышьҭаҵаа.
Рыдгьыл ԥшьа иныҟәнагон,
Аԥсуарагьы ныҟәыргон.
Хаҵарак иацәхьаҵуазма,
Иалааӡан, игәамҵуазма.
Аԥшәмара науаҭәашьа,
Бџьарзаргьы, иурҭаша.
Иақәныҳәа инауҭаны,
Ииасит уеибыҭаны.
Ашықәсқәа ирылгауа,
Уаҵамхакәа инагала.
Рыхьӡ лаша еицамкӡауа,
Умҩа уахьнамгӡауеи.
Хьысҳаракгьы уқәымзааит,
Ԥсадгьыл ԥшӡак ауп, уагымзааит.
Башаӡагьы уқәымзааит,
Уабиԥара уқәымӡааит!

51

АМЦА ҾАСҲӘАӠОМ…
Амца ҿасҳәаӡом макьана,
Акәицқәа рыблақәа нҭаауам.
Амца сҩаҵхом, – сыхьҭшьуамоуп…
Шьҭа аҵх наскьоит, аӡәгьы даауам.
Сгәаҵа арԥхоит ахәышҭаарамца,
Аԥхара агым сыҩнаҭа.
Сахьчоит, иҟаӡам сзыргәамҵуа,
Сыҵәҩаншьап иакәхоит сгәыӷырҭа.
Сыхәра арӷьоит ахәышҭаарамца,
Мшаҽнеиԥш, араҟа снатәалоит.
Снеип исзоужьу сыҿҳәаранӡа, –
Са сышьҭахь – иацызҵо иилоит.
Сабгьы дныҽҳәатәон араҟа,
Сабдугьы иман аҳәатәы.
Зышьҭа анызҵаз иахьа иҟам, –
Досу инижьит ихатәы.
Абиԥарақәа еимырдон,
Рымцахә ҿымцәаауа иаарго.
Аԥсуа ишиаҭәоу еибыҭан,
Рџьынџьгьы шеиқәхоз агәра ргон.

52

МАКЬАНА…
Макьана
Амра ахәы инхымшәаӡац,
Амра хаа сгәы ахымшәаӡац
Макьана.
Макьана
Адгьыл аӡаӡа еиԥхыӡуеит,
Аӡаӡагьы аамҭа аԥхьаӡоит
Макьана.
Макьана
Амаалықь ацәа далымҵыц,
Дгәырӷьаны, дкьаасуа дгарымҵыц
Макьана.
Макьана
Ашьха аԥсабара мҿыхаӡац,
Аҵх аԥарда имнахаӡац
Макьана.
Макьана
Ага амшынгьы ыцәами,
Ашарԥаз аеҵә ҿыцәаауам
Макьана.

53

Макьана
Адгьыл аԥхара ықәымлац,
Адгьыл аӡаӡа ықәымбац
Макьана.

АҾА ҴЫСИТ
Ашықәс ҿыц ианҭала,
Иқәҳа ицоит зынӡаск.
Аӡынра – аамҭалоуп,
Мап, аҽарцәгьом цас.
Амшқәагьы ирзымҳаи,
Ааԥын аԥхьа ишьҭоуп.
Ахьҭақәа азымхои,
Март инҭалеит шьҭа.
Иҟам изыргәамҵуаз,
Аӡын ҵаа, аԥша.
Ҽгәымазаргь ибжьамӡуаз,
Иҟамкәа иахша.
Аҵх аун, ишомызт.
Аӡын аҵх ццакӡом.
Гәҭыхасгьы иушьома? –
Аҵх аншо уахьӡа!
Март маӡа инаскьаго,
Аӡынра аанҳажьт.
Ааԥын гәырԥсаҳәага,
Амҵәыжәҩақәа еиунажьт.

55

Адгьылгьы аԥхара
Аҵалт, аҵаа ԥсасит.
Амрагьы каԥхароуп,
Шьҭа аҿа ҵысит.

ЕИНЫЛЕИТ АҲАСКЬЫН
Идырҽыз ашьацра,
Ашәытақәа ануп.
Ҩаԥхьа амш ианацла,
Иҩыҵхахашт, – ааԥнуп.
Идырҽыз ашьацра,
Аԥштәы иаҵәа ахыгга...
Зҳәатәы иазыргац роуп,
Зшьапышьҭа иазырга.
Иршьаҟьаргьы, – иалшои,
Ицәдырҵәаӡаргь адәы.
Ианазныҟәа гәаӷшақә,
Изцашам еикәаҭәы.
Ршьаҿақәа ианреигӡа, –
Иаангылеит иӷьазкын.
Ҩаԥхьа, абар, аҽеиҵых,
Еинылеит аҳаскьын.

57

АШӘҬ АҾАЛЕИТ АԤҲӘАСА
Аӡын цеит ишымақаруаз,
Иалшоз, амчқәа каԥсахьан.
Аамҭа ԥшуама, ишыкаркаруаз
Арцынак хымтәалеи иахьа.
Ааԥын баҳча, мап, еинымлац,
Ашәыргьы ҿамлац, – иазыԥшуп.
Амҩа уахь аӡәгьы данымлац,
Макьана амшгьы еихашьшьуп.
Мра шәахәацкгьы сҿагәыбзыӷуа,
Ашьха иаавҵып шарԥазы.
Амшгьы бзиарак сақәнаргәыӷлап,
Абаҳчаҿ гәырӷьароуп шьыжьы.
Ааи, ԥҳәасоуп изырлахҿыхуа,
Ааигәоуп ианылнага апытҟәыр.
Аҵла иамоуп шьҭа изықәгәыӷуа,
Амахә хжәашам илаҟәыр.
Уанӡа аҵлагьы еинҭәылап,
Ихьыдхәо иҿалап аԥҳәаса.

58

Уахь агәашә аартны инҭалап,
Аҿыхрагь иалагашт лассы.
…Абаҳча еинылеит, зегьы ирбароуп,
Иҽырбо игылоуп аԥҳәаса.
Лакәҵас ишоуп аԥсабара,
Аԥҳәаса ашәҭ аҿалеит иҿассы.

ИСҬАХЫМ – СҬАХУШӘА,
ИСҬАХУ – СҬАХЫМШӘА…
Амш лаша саԥылеит,
Сааԥсарагьы сԥылеит.
Сыдгьыл чашә иснаҭаз
Ҭазгалеит, – исаҭәаз.
Избо џьашьахәызар?..
Ассир уҭахызар!...
Мҩамш сара исықәуп,
Амҩа хара сықәуп.
Исҭахым – сҭахушәа,
Исҭаху – сҭахымшәа.
Сцозаргьы аҩныҟа,
Сымалаҵәҟьа сыҟам.
Сҩызцәа роуп исыцу,
Сџьынџь ахь ҳамҩахыҵуеит.
Иаҩсуам, еилахазаргь,
Рысасра ргәаԥхазаргь.

60

Исҭахым уаҩ дрылам,
Хәыцрақәак срылоуп.
Исҭахым – сҭахушәа,
Исҭаху – сҭахымшәа.
Ԥышәарак сахзыжьыз,
Аҵх лашьца аансыжьит.
Сымҩагьы еиужьуп,
Саҟәакгьы аныжьлам.
Схан сзыҩноу хьыҵәцароуп,
Зымшьҭа цәгьоу сицәцароуп.
Аԥсҭазаара сҵалароуп,
Сҿынасхоит, сцалароуп.
Исҭахым – сҭахушәа,
Исҭаху – сҭахымшәа.

***
Ҽаҩра згым ашәырҵла сеиԥшыншьала
Сыԥсы ҭанаҵы.
Лахьынҵала исаҭәоу зны еихшьала,
Сшьамхы ӷәӷәанаҵы.
Аха уанӡа сдацқәа зларсу сыдгьыл
Аужәра сзырха.
Санахумбаа, сахыз, ҳазшаз, усыдгыл,
Мшызҳа исзырҳа.
Абжьааԥнеиԥш, ашәыр ҿассы изҿалаз
Аҵәаҵла умыршәшәан.
Иахьа схызхыз хәыцра ссирӡак сшалоу,
Ашәыргьы ҿышәшәап.
Иҿахом, идыр, – асахьа ҭысхуеит
Аҵәа ҟаԥшь, иарҭыз.
Сара сзы ҿыц ииз ажәоуп, – иҿысхуеит,
Иахьҿоугьы сгәы зырҭәыз.

62

ИУЕИ БАГРАТИ РЫБЖЬЫ
Слымҳа иҭаҩуеит Иуеи Баграти рыбжьы:
«Шәнеибац, ахьырԥар, шәнеибац, шәымтәан
шәеиқәышьшьы!»

Ахра хыџхыџыртә, иааҩуеит рыбжьы ҿацаӡа,
Гәкыракгьы аҵоуп, раԥсшәа еицакуам зынӡа.
Ражәа хьырҵәаҵәоуп, иааҩуеит: «Аԥсноуп
шәеиқәзырхо!
Аԥсшәа – шәбираҟ ауп, ишьҭашәҵар ҟалом, –
шәҭахоит.
Адунеи ҳаззықәыз, ҳгәадура – ҳбызшәа,
Аԥхьа иҳаргылон, ҳахыҽхәо ҳанықәуан ҳамшәа.
Илахь еиқәны дубомызт Дырмит, ҳԥааимбар,
Аԥсуа иажәа иалшоз ҳирдыруан ҳааибабар».
Шьардагьы рылшеит зажәа адунеи иазырҳаз,
Ҳхатәра ӷьеҩқәа, ҳхыбаҩцәа, ахьӡгьы зырҳаз.
Слымҳа иҭаҩуеит Иуеи Баграти рыбжьы:
«Шәнеибац, ахьырԥар, шәнеибац, шәымтәан
шәеиқәышьшьы!

63

Ҳԥыза Дырмит баагәарас даҳшьон, деиҳабын.
Ижәҩақәа ҳрыҵак ҳнеигон, амҩа ҳирбон.
Ҳҿынаҳхон ҳамҩа ҳахымҟьо, иӷәӷәан ихыԥша,
Ҳахьчон, ҳа ҳзы Аԥсны ианықәсуаз аԥша.
Дыҟан аҟәыӷа дуӡӡа, ҳдоуҳа еиқәзырха,
Иҟан Аԥсны, иазгылон аҵеицәа хаха.
Зны-зынлагь шәышьҭахьҟагь шәхьаԥшлароуп,
ҳҵеицәа шәхаҵкы,
Иҳаиуам абзиара шәзырур, – шәақәшәа ацкы…
Шәыҵла еилҩаар, иаиоуӡом анҵыра, ижәдыр,
Шәақәтәаз аҽыхәа, аҽызгьы, еснагь икәадыр.
Зхьышьаргәыҵа ҳакәыхшоу, ҳуҳәоит, иаагәаҭ,
Ҳуҳәоит, еилшәара рмоукәа инеиларц ҳмилаҭ.
Мап, еиҟарауаа шәзырҳәар, иҟалом ӷьацара,
Шәнеибац, ахьырԥар, шәнеибац, иахьоуп
ԥхьацара»!

АБЫӶЬҚӘА АӠМЫЖЬ АӠАМҨА РЫГӘӠУЕИТ
Шьыбжьышьҭахьгьы амра аԥсы алоуп,
Маҷк ихҽызаргь аҭакар.
Амҵәыжәҩақәа еиҵых-еидыԥсало,
Ҵыск ҷырҷыруеит абжьы ҭга.
Аӡиасгьы гәамҵхамҵуа инеиуам,
Зных ишажәло еиԥш аԥан.
Аҵыс ԥшӡа ахьықәтәоу игәаҭеиуам, –
Аӡмыжь ихгылоуп алаԥан.
Аԥсаатә ҩаԥхьа амҵәыжәҩа неиҵыхны,
Амахә инықәԥрааит, – имшәаӡеит.
Аӡмыжь иныхиаалеит, ӡыхьым,
Ихьшәашәам, хӡаарҵәи ҟанаҵеит.
Ашоура иакызаргьы – ҽԥныҳәам,
Ицашам абжьы неихашәы. –
Аҵыс ԥшӡа ҷырҷыруеит, ашьшьыҳәа,
Аӡмыжьаҿ аҽакәабоит уажәы.
Изызҳаз алаԥангьы шабозар?
Ӡышхәак иазхьуазаргьы, – иахьӡоит.
…Махәык абыӷьқәа рыгага збозаргь, –
Аӡмыжь аӡамҩа рыгәӡуеит.

65

ААҴРАҾ ИҴӘЫУОИТ АШЬАШЬАЛҚӘА
Аҵлақәа ирыкәыршоу ашьалқәа
Шкәакәоуп, – сыла иҭаҳәҳәоуп.
Ааҵраҿ иҵәыуоит ашьашьалқәа,
Иҵәыуоит рылаӷырӡ рҿаҳәҳәы.
Ҵхагәынӡа асы бымбыл леиуан,
Ӷәӷәала иҵааит шарԥазы.
Узхыццакуеи, ааԥынра иааиуа,
Усгьы ирҳәоит убзарӡы.
Аӡынра ацамҭаз ихьаԥшкәаԥшуа,
Иаҵоу алеишәа ҳнарбоит.
Нас идәықәлахуеит ихьамԥшуа,
Аамҭа ԥшуам, ҳаилнаргоит.
Аҵлақәа ирхырымхуеи ршьалқәа,
Еикануам амра ашәахәа.
Ахыб иахьынҳалоу ашьашьалқәа,
Ааҵраҿ иҵәыуоит иахьак.

66

***
Хьаца бӷьызаргь, ихьархьаруа,
Рыбжьы ирхылҵуа насырҳа.
Ишәаԥырҳаԥуа, ихәархәаруа,
Абыӷьқәа ирылоугьы ҿаҳам.
Уажәы сзыҳәазгьы аҳазаап, –
Изызкызоуми аԥша.
Ихьархьаруа абыӷьқәа еилазааит,
Ашәа ссирӡоуми рхыԥша.
Сара схызхыз аԥсабара,
Иаҟәыблаазааит аҭыӡшәа.
Зашәа иақәымхаша еиԥхьбара,
Шаҟа ихааузеи абызшәа.

67

АӠЫХЬ АШӘА
Иҿаҳәаз аӡыхь ԥытлеит,
Абахә иҵхәрааит икәеикәеиуа.
Агәырӷьаҿҳәаша агазшәа илеит,
Ашьҭра ылнахт икеикеиуа.
Имаӡазгьы – шьҭа иаартуп,
Агьама ссируп – гәырԥсаҳәагоуп.
Иԥиргом – изшаз итәуп,
Амҩа иқәуп, ихырҳагоуп.
Ӡынгьы-ԥхынгьы аӡыхь хәарҭоуп,
Агьама еицакӡауам, ихьшәашәоуп.
Асы леит, шьхароуп, ихьҭоуп,
Мап, еихсыӷьӡом аӡыхь ашәа.

АӠЫ НАЛАБЕИТ АМАХӘ
Абар, аӡы налабеит амахә,
Ишҵәыуац иҵәыуоз еимаҭәа.
Араҵла хәын, иалшахуаз абахә…
Ахысҩы иҭаиршәуан ахҭа…
Ахыкәлаа цеит ашьҭа ааныжьны,
Икылнаҵәаз амахә неилышшеит.
О, ԥшакгьы суеит шьҭа инеиужьны,
Ахьаа цәгьа азхымҽзаргьы, ишеит.
Гәырҩала иҭәуп амахә неиҭамҳәа,
Лаӷырӡыми аӡамҩа иаҿыкәкәо.
Араҵла адац ӷәӷәамзи, икамҳаит,
Аха амахә есааира иҵыкәкәоит.
Абӷьы канӡеит, иҿоуп ԥсы рхаӡамкәа,
Акыр заа акаканқәагьы ҿышәшәеит.
Иаанхеит аџьынџьгьы уаҩ дахӡамкәа,
Араҵлагь амахәқәа хыжәжәеит.
Абар, аӡы налабеит амахә,
Ишҵәыуац иҵәыуоз еимаҭәа.
Араҵла хәын, иалшахуаз абахә,
Иазхымҩеит, иазымыхьчеит махәҭак.

69

АНАҞӘ
Амшын ихыҵыз анаҟә,
Ага аҽыннакылеит.
Шьыжьнатә аԥҭагь жәҩанаҿ,
Схьышәахәа иаԥгылеит.
Ихылаз анаҟә хыҵуам,
Иацуп аԥсабара.
Издыруада амш зызхәыцуа,
Иақәнакзар аарҩарак?
Абар, аԥша гәамҵхамҵуа,
Агаҿа иаҿықәсуеит.
Еиқәтәом аԥша ҳәатәхамҵа,
Анаҟәгьы ԥханарсуеит.
Еихеит ишзахәоз анаҟә,
Ашьхарахь идәықәлеит.
Шьҭа ага амра агым,
Амш лаша санықәлап.
Аԥшоуп изџьысшьо, амҩан
Схьышәахәа сыхьӡазар.
…Зыԥсы зхымшәац анаҟә,
Ашьха иахьыгӡами.

70

***
Ашьхымзахь ухьамԥшын,
Ацклаԥшра ҵасым.
Ашьхымза уҭамԥшын,
Ацхаԥшра – кьасоуп.
Шьхагәароуп, – уаҭаар,
Ашьха ургәамҵуеит.
Уахьхәып иургәаар,
Иукәшап ихьамҵуа.
Уцәеижьы инақәтәар,
Ицҳаит ҳәа умашшыроуп.
Иузышьҭуам инақәца,
Ҿымҭӡо уааԥшыроуп.
Унапы наурххаргьы, –
Иалухша убароуп.
Ега уҽурххаргьы,
Иақәшәоит упара.
Арахь умҩахыҵзар, –
Ирҳәо ҟауҵароуп.
Цәгьаракгьы ухәыцзар, –
Ирымоуп рыԥҟара.

71

Угәааргьы – уиашам.
Ашьхыцқәа ирхарои?
Ишәымам ааибышьа,
Уахәар, уеихароуп.
Сабрадажәк ухахуп, –
Ԥыхьашәак уашьҭоуп.
Уаншәа урхәахәеит,
Ацха ҿа ухашҭроуп!
Угәы-млашь урҭәыхырц,
Уақәгәыӷуа умҩа,
Ашьхымза хуртыхуан,
Ирымҵак уӡамҩа…

***
Сдәықәлаӡаргь аҩада,
Сымҩа иахаҩода?
Сыдгьыл ауп, сықәымӡааит,
Мҩазаҵәык сақәиҭзааит.
Мҩамшзар, иҟьалада?
Иалызхда алада?
Амҩа даркарама?
Дзырхәаз еидароума?
Ахԥатәи Мрагыларахь
Дцоит, дузынкыларым.
Амра агылара
Ашьыжь даԥылароуп.
Ных, Мраҭашәаразаргь,
Иалызхыз дымшәароуми.
Дахәом, – ашамҭанӡа…
Дааит мраҭашәамҭанӡа.

73

Алыԥха ҳазҭаз иоуп,
Мҩазаҵәык ҳазҭазгьы.
Ахацыркра ҳаҭәазшьаз,
Ҿҳәаракгьы ҳаҭәеишьеит.
Ҳшоуп ари адгьылаҿ,
Ҳшоуп ари адгьылаз…

АДАГӘА
Адунеи ду ҿаҳа-ҿымҭроуп,
Ԥсы зхоу зегьы рыбжьы уаҳаӡом.
Сара сзыҳәан – иаԥҵам ҩымҭоуп,
Макьана ажәакгьы ҳәаӡам.
Амхылдыз еиԥш сааннакылоит,
Сеикәарҵәины мчык сҿанаҳәоит.
Иахьа сҽышькыл сангылоуп,
Еицлаброуп, «Ԥхьаҟа!» ҳәа сыҳәҳәоит.
Аха башоуп, егьсзырҽеиуам, –
Аҽыбӷа иадыруеит иазшоу.
Сара аҽыҩҷкәынцәа среиуам,
Сагьреикануам, мап, иҟәыншьо.
Ҟармаҵыс бжьык самырҿыхац,
Агарашәа абжьы хаа змаҳац.
Џьара хысбыжьқәак неиҵыхуа,
Цәгьоурала аӷа дысмырҳац.
Агәлымҵәахгьы снеихагылоит,
Амыткәмабжь гәыҭшьаага ахьго.
Зегьы схызгоит сара гәыла, –
Исаҩсыжьуам, схы нахго.

75

СГӘЫӶРА АХЫҚӘАН
Азныказ сгәы нҭыԥсааит, –
Сгәыӷра ахықәан сааит.
Исҳәо сҿашәом. Сзышьҭои?
Изуагьы сақәшәом шьҭа.
Сеиԥшуп ихәу аԥсаатә,
Сашьҭаӡам – сгәаӷ схыԥсаап.
Зных избаӡом ахықә,
Сықәгылоуп ԥшьаала хәык.
Зных сынҭалоит хланҵы,
Уа ишсықәку абҵы.
Мшынушәа, сҩалҵәрааит зных,
Бџьарла сеиқәшәоуп сеиқәных…
Сцоит, ҩаԥхьа сгәы нҭыԥсааит, –
Сгәыӷра ахықәан сааит.
…Сгәыӷра ахықәан стәоуп,
…Сгәыӷра ацәаара сҭоуп.

76

НАԤШЫХАҚӘ…
Абгахәыҷы акәытқәа ирышьҭоуп,
Акәытқәа ахәаша иашьҭоуп.
Мышә-шьапажә акамбашь лаԥшықәҵан,
Иашьҭашәарыцоит ақьышә иқәҵан.
Акамбашьгьы агәара иакәшоит,
Аџьықәреигьы абеит, иақәшәеит…
Аԥаҵақәа илаха-ҩахо,
Ишәарыцоит, иамам тәаха.
Џьара аҭшәараҿ «ҵис» ааԥшыхуеит,
Ҩаԥхьа бжьык анаҳа иԥшыхәуеит.
Аҳәынаԥжьы еилаҳазар?
Аҳәынаԥгьы аца иҭахазар?
Абгалаџгьы ԥсыхәа амам,
Иабахьеит акәац агьама.
Шәарыцаҩкгьы ашьҭа дхыми, –
Иахәнатәызгьы ԥсаса-хыми.

77

Аԥсҭазаара зегьы иреиҳами,
Ҳазшаз иҟнытә ҳамҭас иҳамоуп.
…Ртәы иадыргозаргь мцҳәаҩи ҳарами, –
Ауахҭа ааигәазаргь, зны ихарами.

***
Шарԥыеҵәа кыдуп ишеишеиуа,
Аҵх наскьаго. Иаашарккоит.
Ашара ҳаԥгало, ишнеи-шнеиуа,
Жәҩанаҿ аԥштәы нахыггоит.
Шарԥыеҵәа амш лаша ҳазныжьны,
Ҳамҭас иҳаҭа инаскьоит.
Ҳаԥсҭазаарагь ԥышәарак нахыжьны,
Ҽа ԥышәарак ҳзаанагоит.
Шарԥыеҵәа, сыблақәа хызкуаз,
Азныказ шьарда иҭҭәааит.
Мчык сылазҵаз, аԥшӡарала схызхуаз,
Сшахәаԥшуаз аблагьы нҭааит.
Шарԥыеҵәа ашьҭа сышхыԥшыло,
Жәҩан иаҵәа иналаӡҩа ицоит.
…Ԥсыҭбарак ҳзаанамгеит, ҳаидышшыло,
Ҭынчроуп, ҳгәыхәтәы ҳахьнагӡоит.

79

ЗНЫК ҲАНИХГЬЫ…
Адгьыл ҳақәуп, ҳақәуп, ҳақәуп,
Адгьыл ҳақәзар – ҳақуп, ҳақуп,
Ашәарҭара ҳацәнырха.
Адгьыл аԥшәма ихьӡ ахызар,
Жәытә аахысгьы иџьынџь дахызар,
Дшаԥсыуоугьы деиқәырха.
Аиҵашьыцра ҳхаршҭ, ҳаидкыла,
Ҳԥеиԥш ҳазхәыцуа ҳарҭ ҳаидгылартә,
Еицлабрала ԥхьа ҳаихап.
Ау длаӡар, акьаҿ дҩаӡароуп,
Зны ладароуп, зны ҩадароуп,
Иазыԥшаахар ацаԥха –
Ҳадгьыл ҿыхуп, ҳажәлар ныҳәоуп.
Ҳԥеиԥш лашаз, ҳазшазгьы ҳиҳәап,
Ҳаԥсадгьылаз ҳаикәаӷӷа.
Ҳаԥхьа инеиуа шнеиуа гәаҳҭап,
Ҳашьҭахь иааиуагь амҩа раҳҭап,
Жәҩахырлагьы ҳаӷәӷәахап.
Ҳабиԥара ҳажәҩа иқәу
Ҳшаҵоу ҳаҵаз, уалны иҳақәуп.
Иҳалшахьоу азмырха,
Сҩыза-сықәла, ҳнеип еицнаго,
Знык ҳанихгьы, хьыӡла ҳныҟәап,
Иҳамыздо еиҳахап.

80

***
Ҳара ҳаиԥш, ари адгьыл иаԥшәымаз,
Шьардаҩ ықәымзи, згәыхәтәы иахьӡаз.
Ҳара ҳаиԥш, шәаргьы шәақәиҭыз, ишәымаз,
Шырҳәоз ииасит хаҵаҵас.
Дара реиԥш, ари амҩа ианысхьоу, –
Мҩасхьеит, ахьӡгьы чаԥаны.
Схаҭа сакәзар, сзыхьӡазоуп ианысхуа,
Сҿынасхаргь аркьыл шьҭԥааны.
Иахьанӡа имҩасхьоу рзы схырхәоит,
Рыхьӡ еицамкуа ҳаанагеит.
Шьаҭамырӡгоуп. Аԥсны ԥшӡа иазырхәо,
Иацҵа иназгауа хьӡы ргоит.
Ԥхьаҟа ҳназгоз, ҳазхьыԥшыз ӡәырҩы мҩасхьеит,
Рҭыԥқәа мҩашьо ирыԥшаахьеит.
…Амшын цәқәырԥозаргь, иӡсоит ҳара ҳашхәа,
Ҳамҩа ҳахымҟьароуп. Ишахьеит...

81

***
Са сакәӡамкәа сгылеит иахьа,
Иахысҳәаари, – аҵх исзыннажьит.
Ҵхыбжьон сцәырҳаны сааԥшхьан,
Исзыгәнымкылаз ԥхыӡын, сымҩашьеит.
Са сакәӡамкәа сдәылҵит аҩны,
Иаҳзааугозеи, нас, амш, мышьҭабзиа?
– Иудыруаз, шәаанхароуп шәуааны,
Гәырӷьаҿҳәашак шәаҳартә шарԥазыла.

82

***
Сзышьҭамлаша сашьҭоуп,
Сзышьҭалаша аанхоит.
Сызхылаӡом ашьҭа,
Ацәаарагь харахоит.
Сызҵамлаша саҵоуп,
Еидарак сырххоит.
Сызҵалаша саӡом,
Иацеиԥш, сааннархоит.
Исԥымлаша сԥылоит,
Зегь рымшьҭа цәгьоу…
Исԥылаша сԥылом,
Ақьиақәа, – згәы цқьоу…
Сахьнеиуа иаҵәараз, –
Сразҟы сеиқәнаршәом.
…Саҿысит каҵәарак,
Шьҭа акгьы сацәшәом.

83

***
Сҭынчра абжьы уаҳазар,
Сҭынчра – сҿымҭроуп.
Сҿымҭра абжьы уаҳазар, –
Сҿымҭра – сҭынчроуп.
Ҿуҭзаргь, – сыбжьы смыргазар,
Сҭынчра еилазгом.
Сгәаҭаны схухырц уӡбазар,
Ҟьарак уназгом.
Уааигәара стәан, сумбазар, –
Убла сзыхгылом.
Сзашьҭои ҳәа, иуҳәо ҿарԥазар, –
Уажәа сызгәынкылом.
О, сԥааимбар, усхылаԥш,
Ҿасҭауеит, сгәаҭа.
Убла хаа сышәхымс иныларԥш,
Сныҟәап ишсаҭәоу.
Аҩсҭаа уакәзар, иухьзеи,
Умч змырхазеи?
Уакәымкәа аџьныш ухьӡзар,
Ухьӡ узацәшәазеи?

84

Сҭынчра абжьы уаҳазар,
Ҭынч умҩахыҵроуп.
Сҿымҭра абжьы уаҳазар,
Шьарда нысҵроуп.

ИМИЦ АШӘА ХАА
Дкараха дхынҳәыргьы хәылбыҽха,
Уалаӡа, зынӡа уимырҽхәар.
Ӷәӷәалаӡа асы аниҿаҳәуа,
Днызкылои, асыҭәҳәа дҿанаҳәом.
Ихымкәаӡо илеиуаз ақәа,
Дӡышуазар, бааӡарак неизыркәкәа.
Дҩаханы ижәыргьы изхарым,
Ӡыла мацарагь изҳарым.
Дхәыдаӡам, даацәырҵуеит, уааизыԥшы,
Ажәа ҿыц иахҭниҵауеит иԥсы.
Ашьха ушаҿыхәауа аӡыхь,
Агантә иумаҳашеи ибзарӡы.
Ишәылаӡо уаҷарым, дынхаҩуп,
Малк измырҳаӡаргьы, дшәаҳәаҩуп.
Ихысга нацәа дахом! Дыԥшаауеит,
Аҭынчра наӡа дшаҳәо ишауеит.

86

Ажәа ԥшӡа дахумбаан апоет,
Днызкыло акгьы ыҟамзар, дыҩуеит.
Ашәа хаа дахумбаан апоет, –
Имиц иахьа ашәа хаа ииуеит.

СЫЛАԤШ ЗЫДХАЛАЗ
Ӡыхьҵас уаҿыхәа аԥсабара,
О, шьҭа бзабаакгьы убароуп.
Бзиарак уахьӡароуп, узҿыԥшуа,
Уҽақәыршәа, амҩагьы азыԥшаа.
Ииасыз иамам хнырҳәышьа,
Ҳԥеиԥш ауп, ҽаанбзиала, ҳзырҳәаша.
Зных уааԥсаӡаргьы, умгәамҵроуп,
Угәаҵаҿ еихымсыӷьроуп амца.
Амҩан уазыԥшымзаргь гәырӷьаҿҳәашак,
Дыҟаз уныҳәаԥхьыӡ заҳаша.
Уақәгәыӷла амш лаша аҳамҭа,
…Сылаԥш хаа шбыдхалаз сызгәамҭеит.

88

ИЗБАХЬОУ БАКӘӠАМ
Ҿыцәаара бықәӡам,
Цәымзаҵас сгәаҵаҿ баркуп.
Жәашықәса ракәӡоуп,
Жәашықәса быхьӡгьы сҿакуп.
Бниас бызцашам,
Анкьеиԥш, ибылоуп сыԥсы.
Снеиуеит, сбыхьӡашам,
Ҿысҭӡом: «Баангыл, абааԥсы!»
Бышҟа сынхьаԥшыр,
Сгәабҭар, – баахьаԥшуеит маӡа.
Ибылам аҽраԥшра,
Быбла шашақәа гәыкӡоуп.
Зныхгьы ҟамчушәа,
Былаԥш насхыбҟьоит еиҭа.
Мчылагьы быччошәа,
Хааракгьы аҵамшәа шьҭа.
Бзиабарами,
Ӡыхьуп, ахаан ихәашьӡом.
Иаҵам ҳарамра,
Ӡыбларазаргь, – сашьӡом.

89

Мап, ари лакәӡам,
Бшызбац, мшаҽнеиԥш бызбауеит.
…Избахьоу бакәӡам, –
Ашықәсқәа ртәы ҟарҵауеит.

***
Машәыршақә сылаԥш зхызго,
Аҳаҟьеиԥш исхуеит.
Есымша избо гәнызгом,
Алыхәҭеиԥш исхәуеит…
Исаҭәоу санашьоуп, сҳәароуп,
Қәоуразааит, ихкәап.
Исзааигәоу бжьыкгьы саҳароуп,
Сшазгәакьоу еилкаа…
Есааира амшгьы сыԥнашәоит,
Исҳәашам: «Иазхоит!».
Ҳаинаалоит, аамҭа ҳаиннаршәоит,
Иҳалшаз аанхоит.
Машәыршақә сылаԥш зхызго,
Аҳаҟьеиԥш исхуеит.
Есымша избо гәнызгом,
Алыхәҭеиԥш исхәуеит…

91

ХЬААСГЬЫ СБЫМАМЫЗ ЏЬЫСШЬОН
Хьаасгьы сбымамыз џьысшьон,
Ԥагьароу ишбыцыц ибыцу?..
Ҳәаакгьы амамыз џьысшьон,
Сгәаҵаҿ иҿымцәаауа кәицуп...
Бшыҟаз быҟаӡаз џьысшьон,
Шьаҿакгьы ззымгәаӷьуаз сышҟа.
Изурыз, бҿаԥхьа схы ҟәнысшьон,
Ҽԥныҳәаӡам, сыԥшӡа, бахҭнысҟьом.
Бааит слахьеиқәра зырԥсасиуа,
Сашҭа бҭалт сыззыԥшӡамыз.
Бааит сгәырҩамҭаз, санеиуам,
Сыблақәа быдхалар – иԥшӡамызт.
Сшыбымшаҭаӡоз ҽнакгьы,
Шьҭа агәра згеит, – имаҷзаргь сзыхьӡаша.
Сашҭа бҭалашт ҽазныкгьы,
Усҟан џьанаҭгьы сымцашеи.
…Бҽеидыԥсаланы бнагыла,
Былахь неиқәҵа, нас, шәымҭакгьы.

92

Бгәы бынҭацәажәа бааҭгыла,
Блаҳәыртә инабылсуазаргь хьҭакгьы:
«О, дбылуан уи бзиабарала,
Хьаангьы ицымзи ихымҽуа.
Адунеи ду дықәын уаҩрала,
Иуаҩра еиԥшуп аџырлых иԥымҽуа».

АҼЫШЬАШЬАНА АЛԤХА
Апоема
1. Аҽҵыс аира
Шьац иаҵәароуп излагылоу,
Иахьырҳәырҭоу иаҿцаауеит.
Еибадыруеит дара гәыла,
Ауахьад еицаауеит.
Дәызаргь амашәыр иацәыхьча,
Ауахьад еилумыршәшәан.
Дрыцрымшәо дрыцзаргьы аҽыхьча,
Агыгшәыг иацәумыршәан.
Абга рыласыртә ишәарҭам,
Урзылыԥхар рынцәахәы.
Ԥстәы хазынақәоуп, ишаҭа,
Иахумбаан рҿаҵахәы.
Шьац ԥшқоуп рылаԥшқәа ззырхоугьы,
Џьара бжьы цәгьак раҳаны,
Мчык рымбаргьы еиқәзырхогьы,
Инеишьҭамлои ирҳаны.

95

Ҽызи ҽыхәеи еилагылоуп,
Аҽарҭынчуам аҽеиқәа.
Мап, аҽурагьы ааҭгылоит,
Инарылҵзаргьы аҽқәа.
Ассир иақәшәеит агәра рзымго,
Ишԥадәықәлои еиханы.
Ирбо рыблақәа рзаҟәымго,
Еилагылоуп ишанханы.
Ҽызи ҽыхәеи аакьыркьырит,
Гәырӷьаҿҳәашаҵас ишьа.
Ииз аҽҵысгьы иадырит, –
Ианубаалоит аҟазшьа.
…Мап, иазуҳәарым: «Аҽабаа,
Изырхьымӡеит ауахьад», –
Аҽан инаҵагылт аҽаба,
Зегь зеигәырӷьауа иахьа.
2. Адунеи лаша
Адәы иаҵәа алаԥш ахьымӡо,
Еиужьуп, ихкааӡам.
Иабыкәу алаша ахьзымцо,
Аҽыхацәа аҭахӡам.
Макьана ари зегьы ԥхыӡуп…
Дунеи лашоуп изҭааз.

96

Изҳәода: «Ари зегьы хәыцуп».
Шьҭа иалоуп ахәҭаа.
Адәеиужь инықәлап ахала,
Икәарлап азхара.
Аха амҩа ааигәамзи иахьала, –
Ирзышьҭуамызт хара.
Аҽҭра ҭшәацәахазаргь, ианымшәеи,
Аҽыхәчарахь иԥшуам.
Аҽыхш иазхьуеит, агәы ахымшәо, –
Ихьшәашәарам, ихьҭшьуам.
3. Мышқәак роуп иахыҵуа
Мышқәак роуп иахыҵуа, –
Адәы иазыԥшын.
Уажәы анаҟә анхыҵуа,
Аӡаӡа кашын.
Аҽҭра иҭымҵыц,
Инықәлартә адәы.
Мҩахәасҭак азымҵац,
Уажә хшыла згәы ҭәу.
Аҽҭра ҭшәахазшәа,
Инадгылоит ашә. –
Аҟарс иҭахазшәа,
Ацаԥха наҿаршә.

97

Агәыӷра аман,
Агәыӷра наӡеит.
Абар, аргама, –
Иҭрыжьит, ицеит.
Адунеи абазааит,
Иԥшын игәыкны.
Игәырӷьо иҽырбазааит,
Ианҭыҵ иӷьазкны.
Аҽҵыс ан иацрымшәо,
Иахьацу – иаԥшшәхәуп.
Агәы ахымшәо,
Адәы ԥшӡа иахуп.
Ашьамхы кәадазаргь,
Аҽҵыс мааԥсаӡеит.
Адәы иахьӡазаргь,
Хара ирмышьҭӡеит.
Иԥшқоуп, нас, макьана,
Иҟьалар ауеит.
Аҽҳәырҭа еилнакаама?
Ауахьад ирзыԥшуеит.
Мышқәак роуп иахыҵуа. –
…Уаҵәгьы амш еилахәом,
Агәы иҭахәыцуа,
Аҽҭра иазынхом.

98

4. Аныҳәара
Аҽышьашьана, улыԥха амаз,
Ирҳәартә еиԥш: «Ныҳәаԥхьыӡ згым».
Изшаз уахылаԥш, умч реиҳами,
Ихьча, лаԥшыцәгьак аҟәга.
Машәырк азԥшызаргь, – ҭынч иахырԥа,
Уацхраа, суҳәоит, кыр зымчу.
Еицлабраз, дәы ԥшӡак иакәшоз ахьырԥар, –
Иашьцылт рҳәарым аҟамчы.
Амҩан аӷәра нақәыршә, адгьыл аҽеиуатә,
Иахьнеиуа ахьӡ аргала.
Зегьы ирҳәартә еиԥш: «Аԥсуа ҽы неиуеит!»
Еиԥымҟьо рыбжьы дыргалартә…
Ԥстәы-мшны, хырҳаганы сашҭа иҭалартә,
Разҟы ԥшӡак аҭәашьа сҽы.
Аҽышьашьана, улаԥш ахызар хаҭала,
Сгәалаҟоуп, аччаԥшь ықәбом схы-сҿы.
5. Алаша
Азҳашьа зҳашьак еиԥшым,
Ашьамхы ҵаруп.
Аҽыз, азҳара зԥеиԥшу,
Егьаԥсоу иароуп.

99

Аҽҭра инҭыга, уаԥхьа,
Иаурҵароуп ахьӡ.
Ишьҭы иныҳәаныԥхьа,
Иаургароуп ахьӡ.
Гәаҭеи – шьҭа хьӡыс ианоуҭа,
Ишанаало ицап.
Аҽыз цқьа шҽыҩхо гәоуҭап,
Агәыхәтәы иахьӡап.
6. Аԥсуа ҽыжәла
Аԥсуа ҽыжәла рылаҩашьом,
Шәагаала – имаҷуп ҳәа иумшьан.
Ҽырҩразар, баша ицашам,
Уанақәгәыӷ, – уақәшәа аҟазшьа.
Аԥсуа ҽыжәла – ҽыз еинаалоуп,
Уи иалоу шьардоуп, ирбахьеит.
Аԥсуа дгьыл иазшоуп, ианаалоит,
Акырџьара ашьҭа аннаҵахьеит.
Ҽырҩразар – аԥхьа инеироуп,
Ирылҵәраа идәықәымлои ахҿеиԥш.
Аӡбахә рҳәароуп, ахьӡгьы наҩроуп,
Насыԥла иҭәызароуп аԥеиԥш.
Аԥсуа ҽыжәла шә-гәыӷрак ацуп,
Уацәымшәан адәеиужь анаба.

100

Ҽыццышәк акәхоит, иалхтәым ацәа,
Угәыӷра цашам инкаба.
7. Ҩышықәса ирҭысит
Гәаҭеи макьана иӡыӡымкуеит,
Мархәацуп. Иазхьызар аҿа?
Гәаҭеи ахкаара изазымкуеи?
Идырҩыргьы – еиԥшха ахҿа.
Агәашә азыԥшаауам, иашьҭоуп,
Акырынтәгьы иаҩсхьеит, иабом.
Еиҭах инхылахуеит ашьҭа,
Инаваҩуеит, аанда азырбгом.
Агәашә аркызар – ишәарҭам,
Гәаҭеигьы гәаҭеилааит шьыжьы.
Агәашә алыкә аҿыршәарҭа
Абаргьы, иаатрым, игьежьып.
Абар, шьҭа ҩышықәса ахыҵит, –
Алаша аирамш ауп иахьа.
Аныҳәамш аԥшәма имхәыцит,
Хырҳаган ирылиааит ауахьад.
Ахкаара иҭоуп иԥаџьԥаџьуа…
Уахьахәаԥшуа аҩра иазшоуп.
Аблеиԥш еиқәароуп аԥыџьқәа,
Аныҟәгара бзиа иаԥсоуп.

101

Мархәацуп, ҩышықәса ирҭысит,
Аҵыхәеиԥш аԥырцә дырҟәыдит.
Мшаҽнеиԥш, иузамамкуа хҭысуп,
Алеишәа амырцәгьеит, иадырт.
8. Аҽырҩра иазыркуеит
Ахкаара иашьцылт ахала,
Рылаԥш ахуп есымша.
Агәҿыӷь иагашам иахьала,
Шоурахар ӡык нахьдыршап.
Гәаҭеи зынӡакгьы иҭакыҵәҟьам,
Зныхгьы адәы адырбоит.
Агәы иамыхәо, иаҭахыҵәҟьам,
Иақәымшәац, агәы иадыргом.
Аӡы адыржәуеит, ибжьарыжьуам,
Ааи, фатәы хкыла идырчоит.
Иазҳаит ҳәа, ахала инрыжьуам,
Ибжьатәу ԥстәуп, ирыхьчоит.
Мыцхәы ичаргьы иаԥырхагоуп.
Ҿамаҿак, мап, иаԥдырҟьом.
Аԥштәы ухнахуеит, ихырҳагоуп,
Ҳәырҭак абар аҽаҟьом.
Аҳаскьын хкы-хкылагьы еизыркуеит,
Ами агдырхом зынӡак.

102

Гәаҭеи аҽырҩра иазыркуеит,
Баша аҽықәтәараз – мап.
Аҽыз аныҟәашьа адырҵароуп,
Аӷәра иадыршьцылар ахәҭоуп.
Азҳамҭаз иалнаршо еихьӡароуп,
Уасхырзар – ихымжәо қьырсҭоуп.
9. Акәадыр ақәҵара
Аҽҭра ианҭымҵуаз ахашҭит,
Иагәалашәом ианадымҵуаз ан.
Ҽазных – ианҭарҵалоз ашҭа…
Агәалақәа агәаҵаҿ еизон…
Иазҳаит, алымҳацәқәа рхаха,
Игәхьаанагеи? Иԥшыхуеит хара.
Алымҳацәқәа ашьҭахьҟа инахеит. –
Гәҽанҵаган аҽыуаҩ иаара…
Аҽыуаҩ ашҭа дынҭалеит,
Араҟа иазыԥшымзи иаара.
Цәгьаракгьы зҵам иоуп, дуаҩнаалоуп,
Алашбыжьгьы еиқәымтәеи ара.
Аҽыуаҩ аԥшәмацәа иԥылеит,
Дынҽыжәырхит, иаҳаҭыр ба…
Уажә аанда иажәлом гәышԥыла,
Ахкаараҿ Гәаҭеигьы ҽырбоит.

103

Аԥсуа ҵасуп, иахыԥом,
Ажәытәра иагеит ҳәа узҳәом.
Аҽыуаҩ иажәагь иахыԥом,
Кәадырзаап иажәа зыхҳәаау.
Гәаҭеигьы хышықәса ирҭысит,
Шьҭа иақәҵазар ахәҭоуп акәадыр.
Ацәа нахыбзааит, иагьдысит,
Шәымҭак, инархьыԥшызшәа аԥсҭыр.
Гәаҭеи анахәҭа нахарҵеит,
Акырӡа аҽаҟьазаргь, еиқәтәоит.
Иазуҳәар ҳақым: «Инарцоит,
Инеиуеит аԥхӡаша нкаҭәо».
Ашақәгьы иасуам иахьнеиуа,
Анахәҭа аҽанраала инаскьоит.
Иахьада иамбац иреиуам,
Ианшәарҭаха – знык ауп, иаҟьоит.
Ахкаара ааныжьны инҭыҵзаргь,
Иаашәазаргьы, хара имцаӡеит.
Ааи, азныказ гәыӷрак ацәыӡзаргь, –
Уажә ашҭа ҭбаа аҟынӡа инаӡеит.
Аҽыбӷаҟаза дыԥшыми,
Аҵас нагӡатәуп, аҳаҳаи!
Абырг мышьҭабзиа дыԥшыми,
Иныҳәаԥхьыӡ шацу раҳааит.

104

Гәаҭеи иазыркыз кәадыруп,
Дазыразны инақәиҵеит напымш.
Абырг, уныҟәара ҳаҭыруп,
О, башаӡа имиасит умш.
10. Абжьара
Акәадыр анақәла,
Иныҵҟьар аҭаххеит.
Акәадыр анакәха,
Гәаҭеигьы ҿаҳәатәхеит.
Аҽаҟьеит акыргьы,
Анахәҭагь ахнаҟьарц.
Изакәу изқәыркыз,
Иазымдырт изыхҟьа.
Акәадыр ахашҭит,
О, аӷәра зку ишьҭуам.
Излаҭыҵуеи ашҭа,
Иабацахуеи шьҭа.
Изықәшәаз џьанашьаргьы,
Иабаргьы оумашәа.
Измышьҭуа дҟәыннашьаргьы,
Еилгам аныҟәашәа…
Аҳаскьын шьаҟьами,
Аҽышьҭа иарга.

105

Аҟамчы иҟьама,
Ибжьы ҿаца нарга?
Иацәиршәар иҭахымкәа,
Уа аӷәра наҿархха.
Аҟамчы ахымҟьа,
Ибжьоит ианаҭахха.
Имахәҿа данақәгәыӷ,
Еиларҵәа иҭаҷкәым.
Акәадыргьы нақәымх,
Шьҭа аӷәра наҿакы.
Оумашәа дабазаргь,
Даннақәиртәа арԥыск.
Ара ашҭа ҭбаазаргь,
Аҽура наиаԥыст.
Инышьҭыԥа-шьҭыԥеит,
Аҽура шьақәҟьаӡеит.
Агәгьы нҭыԥа-ҭыԥеит,
Ахәамцгьы аҟьаӡеит.
Акәадыр дахымҟьеит,
Иҽаларԥсӡаны икын…
Машәыр ахымҟьеит,
Аҽыбжьара иазкын…

106

Инаҿысызшәа ахра,
Аҽурагьы ааԥсеит.
Инаҿеикуам аӷәра,
Аҽыбжьаҩ даазазеит.
Иӡаӡом, даркареит,
Ирныҟәазаргь акыр.
Иадырҵап акәаррагь,
Аныҟәашьа анадыр.
Имашьцахаз аҽурагь,
Акәакь икҿахаӡом.
Ибжьатәуп, иауроуп,
Аханатә еиԥш ирҳаӡом.
Маӡа аӷәра наушьҭ,
Уи арԥыс ииркит.
Данацәшәа ибналашт,
О, иақәтәоугьы дӷьазкып…
Иҟалом, аԥсыҽра, –
Аҽыбжьаҩ игәра га.
Уажәшьҭа адгьыл хыџхыџрым.
Агәгьы иаумырган.
Уажә имбеит аҽура,
Дарԥысзаргьы, изҳап.
Дагьазкым адура, –
Аҽыбжьара иазҳәоуп.

107

11. Аҽықәтәара
Ҩымчыбжьа аԥышәара иахыжьуп, –
Ақәтәара иаршьцылоуп шьҭа.
Раԥхьатәи амшқәагьы ааныжьуп,
Ҩымчыбжьа даара ихьанҭан.
Иақәҵа акәадыр-чаԥа иреиӷьу,
Мап, иабаӡом оумашәа.
Уақәтәароуп зыӡбахәгьы наҩхьоу,
Иԥышәоу аҽыбжьаҩ, умшәа.
Есымша аҽхыцәгьа зкәадыруа,
Деиҷаҳар абӷагьы цәҟьом.
Иақәтәоу аҽыбжьаҩ дадыруеит,
Аӷәра импыҵҟьом, дахҟьом.
Ҩымчыбжьа ақәтәара еиԥымҟьо,
Дааиуазаргь, шьарда дахьӡеит.
Аԥшәма уаҩрала дизныҟәеит,
Алма уи ҭынхасгьы дҟаиҵеит.
12. Аныҟәашәа арбара
Иалҵуа имбакәа аҽыбжьаҩ дтәашам,
Агәы ирҿыӷьуам амархәац.
Иаамҭа ирӡуа дыҟам баша,
Еиқәтәеит, иазыргьежьуам иблахаҵ.

108

Иашьклаԥшуазаргь, хьаасгьы иамшьап,
Гәаҭеи иабаргьы оумашәа. –
Иаҵашьыцып, рыбла иамжьо,
Шаҟа еинаало аныҟәашәа.
Иамҵар шамуа аҽыз иадырхьеит,
Иақәырӡузеи шаҟа мчы.
Гәамҵрак дақәшәар, – ихы иаирхәом,
Иадигалом аҟамчы.
Абжьара амԥан иқәигалом,
Иазкыҵәҟьан имоуп аҟьаԥҟьаԥ.
Имч еизга иҟьом қәнагала,
Иаиршьцылом, агәгьы ҭнаҟьом.
Абжьараан иарбаҵәҟьан уасыр, –
Аганахь аԥара аҵоит.
Хырҩ азымуа амгәа уҭасыр, –
Еицәоуп, аҵыхәаҟьара аҵоит.
Дҽыжәуп, днеиуеит, аӷәрагь иаршьцыл,
Мыцхәы иаҿеикшаргьы – икшоит.
Ааи, аҿы ԥнаҟар иахашҭӡом,
Ахахәдагь ӷәӷәамхар ҳәа ишьоуп.
Амҩа абар Гәаҭеи аангылом,
Иаҵазаап, – ақәтәара иацәшәом.
Ҽыҩ ссирк акәхоит, иузынкылом,
Иазшоуп – иԥшӡоуп аныҟәашәа.

109

13. Агра ацәыхьчара
Грак ҵнагар ҳәа уацәымшәан,
Ашьацқьа злоу.
Абжьаҩ дацуп дацрымшәо, –
Баалоу Мазлоу.
Мап, аҵыгьра иазгагам.
Ианашьцыл – иазӡом.
Ҽнак ааигәаҵәҟьагь уазнагом,
Акәаррагь азҵом.
Гәаӷшақә ацҳара шьҭнамкааит,
Ицом ирҳа.
Уақәгәыӷ, алаԥшгьы иамкааит,
Хьӡы-ԥша арҳап.
Зных иҭрыс икьыркьыруам,
Агра хнатыртә.
Аҽыз-бжьа неиуеит икәаруа,
Избаз неилаҭырт.
Шьҭа иаҟәыҵит ауарчанра,
Ашьа цқьа злоу.
Дақәтәоуп, изҵам ҳарамра,
Баалоу Мазлоу.

110

14. Аҽыҵырҟьара
Шьҭа хымчыбжьа ирықәуп,
Лахҿыхрак аҿықәуп,
Аԥышәара иахыжьуп,
Аԥыжәара азныжьуп.
Аҽырыҩра иазшами,
Адәеиужь азԥшыми.
Гәаҭеи ԥшӡа иазымҳаи,
Ихьыдшьшьым алымҳа.
Ԥхьаҟа ҳәа иныҵҟьартә,
Ҳәынҵәазаргь, иҭыҵҟьаа,
Инеироуп – иахьамуагь,
Ианыршәлаӡан амҩа.
Еиндаҭлароуп рҳәаргьы,
Имариам ҳәа раҳаргьы,
Ихьамҵроуп, инеироуп,
Иагароуп аиааира.
Гәаҭеи ангәаҭеиуа,
Алымҳақәа ирҭаҩуа
Аҽышьҭыбжь иаргылом,
Иацәшәом аҵәыргыла.
Ишьҭхысп, аха уанӡа,
Еиҳаугьы иахьымӡо

111

Ишнаҵҟьара игылоуп,
Ихәыдаӡам гәыла.
Ԥхьаҟа, ԥхьаҟа ицароуп,
Аныҵҟьара аҵароуп!
15. Аҩра азыҟаҵара
Баалоу Мазлоу – аҽҟаза дырҩы,
Аҽыбжьаҩ ихьӡ гахьеит хара.
Гәаҭеи рыбжьазар, – шьҭа идырҩып,
Адәы иацәшәом, иазшоуп иара.
Ахала аҩра нас иахьымӡои, –
Аҽыҩқәа ирывагылар зны.
Ирышьцылт рҳәар, нахьхьынӡа-аахьхьынӡа,
Адәеиужь иакәшан, чаразгьы уны.
Иааҭгылап, аԥхьахә згаз еиԥш, иџыхӡа,
Ахымҩаԥгашьа иақәшәоит рҳәап.
Алеишәаз ҽԥныҳәа змам, илахҿыхӡа,
Баалоу Мазлоу дацәшәом – ирҳап…
Аныҵҟьара акәзар, уарԥхашьашам,
Ушьхәа нарба, нас, уаҳа акгьы.
Аҽыҩ хазына, алахь ҿашам,
Икәаруазар уақәгәыӷ, ааи, уаҵәгьы.

112

16. Хҩеишьцәа реиқәшәара
Алма иашҭа асас дахь дагмызт,
Ҽыбӷаҟазан, ахьӡ ирҳахьан.
Ашҭа иҭалаз асасцәа ракәмызт, –
Иашьцәа рҽеибарк заагьы иаахьан.
Алма дрыԥхьеит, рыҷкәынцәа рыцны,
Рымҩахыҵра иаҵоу дмырҳа.
Иман урҭ иреиҳәаша хәыцны,
Дгәыӷуан – иашьцәа иарҭом ахҳәаа.
Иашьцәа аҩыџьа нымхоз насыԥла,
Ҩыџьа-ҩыџьа арԥар рыхшеит.
Алма дгәырӷьон иашьцәа рахь днықәлар,
Шьыцрак уахыкгьы даргәамҵуа имыршеит.
Ҽнак иҩны еиқәшәазар рҵакыра,
Мап, иџьоушьартә иҟам, еишьцәоуп.
Алма – ихымжәо бааш ҳаракыроуп,
Дҟәыӷоуп, иашьцәа рзыҳәан дынцәоуп.
Хьаан ихымҽуа иныҵало игәаҵа –
Дниаст, рымҳәашеи. Ҵеи-мшы диҭынхом.
Уи дазмырхәаргь, аидара даҵоуп,
Гәҭынчракгьы ицуп – хлаԥшыда даанхом.
Алма дгылт инарсны илабашьа,
Мап, уасиаҭым иажәа аҵакы.

113

Иашьцәа ԥшуп, дырмыԥхьаӡеит баша,
Иажәа хиртлеит ҭынч, дмыццакы.
«Ҳабшьҭра шмыӡуа збоит имырҩашьа,
Сашьцәа, сшәыкәыхшоуп, шәа шәеиҵбацәоуп.
Ҳхьышьҭра беиоуп, шәашьҭаз аиаша,
Ҵеила шәхәыдам, ирылшо рацәоуп.
Мап, сшьамх-хәарҽгьы снанамго сыҟам,
Акәзааит – ақәра атәы ҟанаҵоит.
Ус, сааныжьны шәцашам аҩныҟа,
Гәахәак соур, сымч ҭанаҵоит.
Ааи, разҟыла аҽырҩра сашьҭоуп,
Сгәы азҭоуп, нас, ахьӡ сырҳахьеит.
Шьҭа сныгәнысуа схыларым сышьҭа,
Ҽыҩ хкыс иҟоу рӷьырак сырххахьеит…
Ҽыз-жәла бзиак сзаными, сзықәгәыӷуа,
Мцаԥшьуп, исымоуп аҩра иазкны.
Ҽыҩ ҟаимаҭхоит, сымчқәа зегь ныхуа,
Анкьеиԥш, сзақәтәом аӷәра аҿакны.
Хьрыԥс, ҳашьеиҵбы, аишьцәа ҳгәадура,
Мап укрыма? Уаԥхьа сыԥсааит!
Хьрыԥс, ҳара уҳаиҵбызаргь, – уаҩ дыруп,
Ҟәыӷара угӡам, уажәра уахьӡааит!

114

Уԥеиҵбы Хьымца дсаҭәашьа. Сгәы самжьартә,
Аҽыбӷаҿ илоу збахьеит.
Аҽырҩра ашҟа днеир, дыԥхамшьартә,
Дашьцылт, заа ихы ааирԥшхьеит».
Хьрыԥс даахәыцын, – мап изымкит,
Дкылкаа иҷкәын ишҟагьы днаԥшит.
Хьымца дахьгылаз иччаԥшь изнымкылт,
Арԥыс гәахәас ишиоуз ааԥшит.
Жәаф шықәсаҵәҟьагь Хьымца ихымҵыц,
Дгәарҭахьазаап, мҩамш изыԥшуп.
Шьардоуп, ааи, макьана дызхьымӡац,
Дҽыжәлап, адәеиужь имҩа наԥшьы.
Алма иашьцәа ӡышо ишьҭуазма,
Аишәа гылан – заа ирхианы.
Иашьцәа мныҳәаныԥхьа игәы ҭәуазма,
Ргәылацәагь надгал, дтәеит аханы…
…Аԥшәма ибарҭоуп, дақәымшәац аиуа,
Аԥхьахә агароуп Гәаҭеигьы лассы.
Алма дгәырӷьоит, иныҳәаԥхьыӡ наҩуеит,
Аҽыҩ дахӡыӡоит, иалоуп иԥсы.
17. Ҩ-хаԥыцк анаԥсах
Иажәит рҳәарым, Гәаҭеи мархәацуп,
Инеиуеит, абла хызкуа шәахәацуп.

115

Анырҳара акәым хырҩ зуҭаша,
О, аԥсуа ҽыжәла иамам хьӡашьа.
Ҵоуп, ҽыз цқьоуп, рҳәароуп. Абӷа лаҟәызааит,
Иџьазшьо дшәарҭам, ахьӡ ҳаракызааит,
Иазшазар ҳадгьыл, аҩра иазкызааит.
Еснагь разҟыла иҩуа ԥстәызааит.
Ҩ-хаԥыцкгьы ныҵшәеит, бзиарак иазҳәоума?
Мшәан, ақәра маҷми, абас иазҳама?
Алаша неиуеит, иҵшәаз хаԥыцзаргь,
Ахьааз имгәамҵит. Аҩызцәа ирыцзааит.
Алаша абӷа ҟәым, еиҵыхуп,
Шәымҭак ахнарҵуам, адгьыл аҵыхәан.
Иахьӡоит, аҽыз цқьа иамам ԥынгыла,
Иахьнеиша инеироуп, мап, иаангылом.
Ҩ-хаԥыцк анаԥсах, абаҩ мшәыцзаргь,
Алаша – ҽҵысым ԥшьышықәса ирықәзар.
Аҽыбжьаҩ идыруеит, аиха аҵхра
Иаамҭоуп, уидгыл, уацәымшәан, уицхраа.
18. Ажьи иашәа
Амыругақәа хкы-хкыла,
Ажьирҭа иагым, еизакуп.
Сеиҵахашам хықәкыла,
Иубар, иудыруеит изызку.

116

Аихалыхқәа маҭәахәыми,
Иажәуам, абзазара иазшоуп.
Анхаҩ нага иҭахыми,
Ажьирҭа иақәшәиуам, иԥшьоуп.
Аиха мхәозаргьы мариала,
Имчыдоуп амца анаба.
Аха иҩашьом, хәарҭара алоуп,
Мап, диашам иашьҭоу аҿарԥа.
Имҩануҵо ажьаҳәала,
О, иарбан иалымҵуа ари.
Иануршых, нас, узыдхалои,
Иԥҽуам изқәукуа аԥсангьари.
Иахьа ажьирҭа саныҩнала,
Иацәызгап амш са сҿаҵахәы.
Аҽеимаа зызку ианаалап,
Мшаҽнеиԥш, иҵарыз нас, ашьамхы.
Иахьынҭыҵуа иахьумырсын
Лаԥшыцәгьак, амҩа иахнарҟьартә.
Зымҩа ашьаҟеиԥш иаумырсын,
Изымеиҭаҵуа, ахы ҟьо.
Сазыразуп снапкымҭа,
Ажьирҭа иамоуп ахатә ҵас.
Сазыгәдууп сара сымҭа,
Саныҽхәо салацәажәом цас.

117

Нас, иахьада имҩахымҵыц, –
Гәаҭеи аҳамҭа азсырхиап.
Ирацәазаргьы изхьымӡац,
Ҳазшаз, аразҟы иаԥумырхан.
Зегь адырӡошәа игылоуп,
Инханарҟәалоит ашьапы.
Егьи азшьапык ихгылоуп,
Иԥшуп, иаҳәошәа, – ичаԥа.
Уажәшьҭа аԥшьшьапык чаԥами,
Аҵәымӷ иацәымшәеит, имырҳаит.
Ҳмыҳәҳәеит: «Аӷәра ахнаԥаама!?»
…Ирҳәароуп: «Ахьӡ-аԥша арҳаит!».
19. Аҳәызба аҵхра
Лазҭоуҟа дааит аҟаза нага,
Ҩӡыбжьарантә аранӡа ихарам.
Напбзиа ҳәа ишьҭоуп, идырра иагым,
Иреиӷьу ҳәа дшьоуп, дыхԥарам.
Алоу иахь имҩа хан, дымҩахыҵит,
Адырра анииҭа дизааит.
Алоугьы игәы дынҭахәыцит,
Игәыҩбарагь наҟ ихыԥсааит.
Даниқәгәыӷ, – имҩа даԥгылом,
Дазҟазоуп занааҭла дзызку.

118

Шьапымшла дааит, дазыҟоуп гәыла,
Уи дақәныҳәоит аҽыҩ аразҟы.
Иаԥу ақьабз аныҳәаҩ иаҩшәом,
Уажә аҳәызба иҵхтәуп Гәаҭеи.
Аҟаза макьана днеиуам аишәахь,
Аҽыҩгьы наԥшуеит – агәы иҭеи?..
Деиқәтәоуп, мыругас имоу идыруеит,
Ахархәашьагь дақәшәоит, дазшоуп.
Шәымҭакоуп – аҳәызба акьыст, иаауазырит,
Ахьаагьы нацралеит, икшеит…
Ахьаа ҵарын. Гәаҭеи иахашҭуам,
Ашьарагьы иқәнаҟьеит кыр.
Ашақәгьы иасуа иқәын ашҭа,
Иаздыруам ақьабз аҵакы.
Аҟаза дныҳәон, ҭынч, дымгәамҵуа,
Ԥырхагас имоурц иаргьы.
Даанымхарц шьарда гәнаҳак дшаҵоу,
Аҵәымӷ еиԥш, ишалоу игәы.
…Ахьаа аныхҽы, ҿыцны иизшәа,
Ҩаԥхьа инықәлеит адәы.
Ахкаара иҭоуп, ихароуп аҩызцәа,
…Гәаҭеи ахьӡап агәыхәтәы.

119

20. Шьыбжьаарамҭан
Агәы ҭаҿыӷьит ахкаара,
Абар, мчыбжьык инеиҳауп.
Еицәам аҽҭра еиҩкаара,
Аха анҭыҵ иашьцылт еиҳа.
Мазлоу дабар иааҭгылоит,
Нас абла ҭраа изыԥшуеит.
Агәы ԥшаауеит иаазқәылаз,
Зны гәаӷк агәы иҭашуеит.
Ҭагалан амшқәа еилгами,
Игәыбзыӷуеит амра ашәахәа.
Аха аӡын ааип, аргама,
Икьаҿхо амш еилахәап.
Шьҭа амчгьы ҭалеит, иубарҭоуп,
Ахкаара иҭыгатәуп шьҭа.
Гәаҭеи иабоит аҽхарԥарҭа…
Даауеит Мазлоу ихаҭа.
Игылоуп алаԥш кыдырхала,
Ахахәда шьҭых, имқәацо.
Мазлоу даауеит ихала,
Иаргьы дааԥшуеит жәа мҳәаӡо...
Дабоит, алаԥш ихнажьуам.
Инаалоит ихоу ахҭарԥа.

120

Гәаҭеи ахкаара ааннажьуан, –
Иадырит аӷәра анаба.
Мазлоу аҽықәтәара дашьҭам,
Иаҿеиҵаз аӷәра аанкыл.
Ивак иҿынеихеит ашҭахь, –
Иҭамлеит, агәашәаҿ иаангылт.
Алоу адырра наиҭа,
Агәашә инадҵит еицны.
Аӡиас алсуеит ақыҭа,
Аӡмыжьқәа змоу иҭарчны.
Идыруеит ажәытәуаа ирҳәамҭан.
Аӡмыжь иҭаргыло аҽыҩ,
Аӡы иаиршьцылт азҳамҭаз.
Ахьаа аназцәырҵ – ихнаҽып.
Гәаҭеигьы агәаӷьра иацлап,
Аӡы агәамч ҭанаҵап.
Еиԥхныҩло аҩызцәа ианрацлаб,
Иаԥызго шыҟамгьы рбап.
21. Ацәхәда, аҷҟәартат, ацамҟәыр…
Аҽыхьча идыруеит аҟазшьала,
Гәаҭеи алахь еиқәнаҵом.
Ҳаскьынқәас еиӷьнашьо, ԥшьаала,
Ирхуан, – аӡын еихьнагӡон.

121

Ҳаскьын иаҵәала адәқәа хҩами,
Ииуеит ацәхәда, аҷҟәартат.
Аҿа есышықәса иазхиами,
Гәаҭеи – аԥшәма игәыӷырҭа.
Агьама гәанаҭар иадыруеит,
Агәы иақәшәоит ацамҟәыр.
Аҽыҩ ианарымҭа, – иазыруеи,
Шӡынроу амла ирцәакыр.
Аҽыҩ ҳаскьын ҳәа ахьазырҳәо,
Акыр аӡбахәгьы гахьеит.
Ӡынра ӷәӷәак абӷагьы азырхәом, –
Аҽҭра заа идырхиахьеит.
Ҳаскьын иаҵәазааит ацамҟәыргьы,
Ирхны инышьҭаҵа идырцәоит.
Зны амра налаԥхап акыргьы,
Ихьшәам, аиқәҵара иахьӡоит.
Аҭәаҟәа, аԥҳәаҟәа еиқәырҵоит,
Еснагь иҟоуп аҟашәа.
Ҭагалан ниасуеит, ирԥырҵуеит, –
Иазԥшуп аӡын иахҭашәо.
22. Гәаҭеи зқәаршәшәоит
Адәы иқәзааит, иҭакызааит,
Иныҟәгоуп, иагым анапы.

122

Ашақә асра хҭанакызааит,
Еиқәтәеит аҽыхьча данаба.
Ирхиа дгылоуми аҳәҳәага,
Гәаҭеигьы ашьцылахьеит шьҭа.
Аҽыз бналом, – ԥстәы хырҳагоуп,
Макьана ҭагалануп, ихьҭам.
Аҽызқәа рыцқьауа днахысит,
Ҩымсагла инақәиршәшәеит ҽазных.
Шәымҭак ашҭаҿ иаахысхысит, –
Иааԥсашам, амчқәа зегьы ных…
Аӡы нақәҭәа икәабазааит,
Иныҟәгам рҳәашам, избауа.
Дахӡыӡо абӷагьы ирбазааит,
…Гәаҭеи зқәаршәшәоит иҽырбауа.
23. Шьхацан
Шьхацангьы ахьшьцәа азхиами,
Ԥхныз, ишоураз, ихараз.
Шьхацамҩахь рымҩагьы рхами,
Ԥхнуп иазԥҵәоугьы ҿҳәарас.
Ирдыруеит аидара зқәырҵо,
Ирылоуп аҽықәтәара иазку.
Надизаргь, иарбану ирӡо,
Ианысроуп амҩа изқәу.

123

Руахьад еилоуми хкы-хкыла,
Иашьцылт, рлеишәагьы рҵахьеит.
Рыԥсы неиҭаркуеит иааҭгыла, –
Ашьха кырынтә ицахьеит.
Ирдыруеит амаӡа иаҵоу,
Ашьха ишамоу ахатә ҵас.
Иааԥсазар аидара иаҵоу,
Амҩа иашәазар – иаанҿасп…
Ҳаиуанзаргь, ӡык инахәароуп,
Нас ҳаскьын ҿак инафҩы.
Адәы иаҵәа ашҟа еихароуп,
Ишнеиц ауахьад еиҵаҩҩы.
Рҽанеизырк амҩа инықәлоит,
Ашьха ҳауа лбаадауа.
Абар, лахҿыхракгьы рҿықәлеит,
Ԥшак ҵысит аҽрындауа.
Иахьнеишаз рҭыԥ инахылеит,
Ахьшьцәа аԥшәмара рҽазкы.
Ара – рыԥхьарҭоуп уахыла,
Иааит рмыругақәа еизакы.
Гәаҭеи шьхацангьы иааныжьым,
Иашьцылоуп, иаҵԥраап ашьамхы.
Ҳаскьынла ибеиоуп еиужьны,
Ашьхагь иҟоуп аҿаҵахәы.

124

24. Ашьха ҳауа зҩыда
Ашьха ҳауа зҩыда анаалеит,
Зҭеиҭыԥш иагым аҽыҩ еинаала.
Ааи, Гәаҭеи, зшьамхы ҵарыҵәҟьоу,
Баҩ ҷыдак шалоу убоит ианыҵҟьо.
Дәык инықәсыр, хәык иаҿысуан,
Рымҩа иацҵо ԥсҭак иҭысуан…
Амра ԥхозаргь, шоура ыҟам,
Уеилаҳаҵәҟьан кыр уныҟәап.
Ага идырҩыр, аԥхьа ишнеиуа,
Гәыҩбара амам, ахьӡгьы наҩлап.
Иааип уи амш, Гәаҭеи зызхәыцуа,
Алма иҭиҵаауа хәыц-хәыцла.
25. Шьхалбаан
Шьхалбаангьы Гәаҭеи нараԥысуан,
Аха нас ауахьад ахьнагӡон.
Ладаран, аԥсҭа инҭысуан,
Хәылбыҽхазаргь, иахьнеиша инаӡон.
Уа ашьха ҳаскьынқәа ирызхәыцуан, –
Иаҵәарала ибеиан адәқәа.
Зны анаҟәгьы нхылар инхыҵуан,
Аҽарӷәӷәаргьы ихымкәоз ақәа.

125

Мрахәагак аацәырҵыр инықәбон,
Аҽарҭынчуан аҩарқәа рыбжьы.
Ажәыгаҽқәа удыруеит ишныҟәгоу,
Иқашәқашәоит аҳаскьын-ҿа кашьшьы.
Гәаҭеи иагәаԥхоит ашьхацамҩа,
Иагәаԥхоит ауахьад аныҳәуа.
Аӡы анауржәуа, аӡамҩа
Унапы нахьушьыргь инаҳәуам.
Игәырӷьоит шьхалбаангьы, иадыруеит,
Иццакы-ццак аҩныҟа ишцо.
Иацәшәашам аӡиас иахьыруа,
Ишьацәхныслом, – ӡыӷӷароуп, ицқьоуп.
Шьхалбаан Гәаҭеи нараԥысуан,
Аха нас ауахьад ахьнагӡон.
Ладаран, аԥсҭа инҭысуан,
Хәылбыҽхазаргь, иахьнеиша инаӡон.
26. Алма игәыӷырҭа
Абар, абжьааԥны изышьцылоу,
Иазгәакьоу аҭыԥқәа абоит.
Иахысит уи амҩагьы хьӡыла,
Шьҭа ӡыкгьы инахәап, ишабоит.
Машәырда ихынҳәит, хәылбыҽхазаргь,
Хәылԥ-шәаԥшь ацәашьеиԥш иҭаауан.

126

О, ашьха иахьыргаз иаанхазаргь,
Иадыруан, – аҩныҟа иаауан.
Есышықәса ашьха анаалон, –
Шьхацангьы иубом еиҵаӷәӷәа.
Гәаҭеи ԥшӡа ԥаџьԥаџьуа, еинаала,
Ирыцлон ауахьад еицырхәхәа.
Сынтәа иагәаԥхаҵәҟьеит, иахашҭуам, –
Агәхьаагара ныҵак иаӡон.
Гәбылрала иазыҟазаап ашҭа, –
Араҟа иахӡыӡо ирааӡон.
Дахыбаамзааит, Алма даԥшәымоуп,
Аҽыҩқәа иԥсы рыҿҳәароуп.
Ирҿыҵшәашам: «Дарбан, дажәыма?
Егьымариам ахьӡ арҳара».
Аҽырҩраҿ ахьӡ аиргароуп,
Иаԥнамгашеи Алма иҽы.
Гәаҭеи ҳәа, рыбжьы ҿаца гароуп,
Даанхашам уи ижәҩагьы хҽы.
Игәыӷрақәа башам, дагьҩашьом,
Иҽыҩхоит, ибоит ихаҭа.
О, адгьыл аҽеиуатә ацашьа
Анибо, – иароуп игәыӷырҭа.

127

27. Шьхалбааншьҭахь
Ашьха ҳауа цқьа знаалаз иацәшәатәым,
Ҽыҩзар – иашьклаԥштәуп, ианажьтәым атәым.
Мап, ашша ԥымҽроуп, иагхаргьы ҟалом,
Хкаарала иныҟәгатәуп, иақәтәаргьы ҟалом.
Ҩынтәны ахәыжәгьы аҟьазар – убзаҳәит,
Ус иаԥуп, хкаарашьҭын иурҳәит.
Шьҭа аӡмыжьгьы инаршьцыл хәыҷ-хәыҷы,
Иаларгыла, иачҳалартә аӡы.
Абӷа хәам, ашша неидшәылар иӷәӷәахап, –
Абӷа шәарҭам, уақәтәа аӷәра наҿархха.
О, Мазлоу, аус хьанҭа уҽазкы,
Аҽыз аӡмыжь ахь инагала мызкы.
Аамҭа ԥшуам, абҵарамза аӡынрахь еихоит,
Амшқәа цоит, ҭагаланзаргь, аӡынра ааигәахоит.
Аҽыҩ агәчама иахыҵәаанӡа игала,
Аӡмыжь ҵаула иацәшәом, унаскьала.
Знык ашша неидшәылар, мап, еиҵанархом,
Нас, аҽықәтәараан – адәеиужьгьы азхом.

128

28. Иааип уи амш лаша
Алма идыруан – диқәгәыӷт иашьа иԥа,
Хьымца гәеилга аҽықәтәара ирба.
Цәгьа дазҿлымҳауп, уаҳа акгьы иҭахым,
Бзиа ишибо игәаҵаҿы иҵәахым.
Аӡбахә цәырга – ианыԥшуеит ихы-иҿы,
Арԥыс еиҿамсуп, дацәымшәаӡац аҽы.
Хьымца кыр данеиҵазгьы дырбахьан,
Хьрыԥс дицрымшәо аҽықәтәара иҵахьан.
Алма иакәзар, иныҳәаԥхьыӡ наӡоит,
Знык даиааир, игәыхәтәы лаша дахьӡоит.
Даднакылароуп Гәаҭеи иахьазы,
Нас аҽырыҩрахь днеироуми лассы...
Дук мырҵыкәа еишьцылароуп адәны,
Аҽыбӷа иақәтәо дагьҽыжәҵроуп деибганы.
Зны еиԥхныҩлар, ԥышәарак ихганы,
Ашҭа дҭалароуп аԥхьахәгьы ганы.
Аҩраҿ абаҩ ацәыласуп Гәаҭеи,
Адәы ԥшӡа цәырҵәан иахысп ладеи-ҩадеи.
Алма дгәыӷлароуп, – Хьымца дымшуп,
Иааип уи амш лаша. Аԥхьахә дазыԥшуп…

129

29. Ҭагалан мҩасит
Ҭагалан мҩасит, егьхьамԥшит,
Ацамҭаз амшқәа цәгьахеит.
Инцәырҟьацәыраст, ҳахамшҭит,
Инцәыҵԥхаз амра ҳазмырԥхеит.
Ҭагалан – заа ҳгәаҳҽанызҵаз,
Ӡынроуп знапы ҳаннаҵаз.
Қәаршҩыз аԥсаса еизызцаз,
Аҩныҟа заа иаанацаз…
Ҳаскьынк иацрыхартә еимдазаргь,
Аҩныҟа иааит ашьамаҟа.
Макьана аԥхара ахәҭазаргь,
Қәаршҩуп ауахьадгьы зыхҟьа.
Гәаҭеи аӡыхь аԥырхагам,
Қәаршҩык ахьӡартә имбааӡеит.
Аӡәгьы изҳәом: «Ихырҳагам,
Аҳәырҭаҿ амшцәгьа ахьӡеит».
Аҽҭра иҭакуп аҽырԥагьан,
Аҽыхәчара ашҟагь иԥшуам.
Аҭыԥ рхиаӡоуп, напы агым,
Хлаԥшыда саанхеит ҳәа, иашшуам.
Аҽыз иадыруеит изҭаркыз, –
Иахӡыӡоит, аҩра иазкуп.

130

Адәы ицәырҵом, иԥхьаркыз, –
Иабоит Гәаҭеи гәцаракуп.
30. Агәбылра
Уажәоуп ҭагалан, – иааныжьны,
Ӡынроуп шәызҭоу ҳәа, ианцаз.
Еинааларц рхала еизныжьны,
Ӡынроуп, нас, рԥышәашьа зҵаз.
Макьанагьы амра цәырҵышт,
Аԥхарагь нықәлап адәы.
Гәаҭеи агәыӷра амырӡышт,
Инҭыҵп ҟашәала агәы рҭәы.
Аҽҭра инҭыргап иацәымшәо,
Аҽыҩ еиҵнахп ашьапы.
Мазлоугьы дацзаап дацрымшәо,
Ианыҵҟьо абыб шьҭарббы.
Мазлоу иеиԥш, Хьымцагь дадыруеит,
Ианишьцыл тәымуаҩс дашьом.
Цҳаражәҳәаҩк ииҭом адырра,
Даауеит, дарԥысуп, даашьом.
Аҽыҩ дабар икьыркьыруам, –
Ирбоит, ирыбжьалт агәбылра.
Ирҳазшәа идәықәларгь икәаруа,
Ибжьоуп, ицашам хара.

131

31. Аӡыржәра
Аҽыхәчара ҭәымзи ҟашәала, –
Ибжьажьны иаанхозма иаха.
Еиқәшәоуми, аҭыԥ ԥха маншәалоуп,
Аҽы ахыӷәра аназдырхиа.
Ӡынразааит, аҵаагьы иацәыхьчоуп,
Еиқәымтәаӡо иасуаз аԥша.
Ихьааго дгәаҭеиӡарым ахьча,
Аҽыҩгьы қыџьқыџьуа иԥшуам.
Шьыжьуп, нас, – аԥҟара еилеигом,
Даацәырымҵшеи аԥшәма лассы.
Иахымбаа, идыруеит инеиго,
О, амшцәгьа уажә иаҩуаз асы.
Аҵеџьгьы ҵаулаз, ишәарҭам,
Шьха ӡыхьк еиԥш, ицқьоуп, ихәашьым.
Аӡыржәтәгьы агхашам шьарда,
Ихыбуп, аҭтагагь ҟьашьым.
Гәаҭеигьы зышьцылоу аӡы цқьа,
Есышьыжь агьама абоит.
Ихьшәашәаз, ирчҳап ахаԥыцқәа,
Иамоур, – иазхьуеит, ишабоит.
Иазгәакьоу абжьы бжьанамыжьит, –
Ирылнакааит аԥшәма ибжьы.

132

Иахак аҟәынџьгьы ннамыжьит,
Аҽы наӡа ӡышоит шьыжьы.
Данааи – аихатә ашә ааиртыроуп,
Иҭигахьеит аԥшәма ацаԥха.
Аҵарақәагь зҿу еилаҭырроуп,
Рҷырҷыррагь иазҳап иргәаԥхар.
Иаатит аихатә ашәгьы мҷыжь-ҷыжькәа,
Инамҵаиргылеит аӡы.
Шәымҭаказы иажәит иаанмыжькәа,
Мшаҽнеиԥшҵәҟьа ицқьан иахьазы.
Алымҳақәа ркьацә иааӡырҩызар,
Ахахәдагьы нышьҭых иԥшуа.
Аҵарақәа аигәырӷьоит рҩыза,
Баӷыркгьы ахьрыцлаз, иршьуам.
32. Арыц ҩеижьқәа
Аԥшәма Алма ахахәда аанкыла,
Иааиргәыбзыӷит уажә Гәаҭеи.
Алаԥш нақәшәеит инапы иангылоу,
Асаан ианԥсалоу аџьықәреи.
Аӡын ус иаԥуп, егьашьцылт,
Есышьыжь иалоу зҿаҵахәы.
Бзиарак шалоу рдыруеит иашьҭоу, –
Аџьықәреи иарӷәӷәозаап ашьамхы.

133

Зӡышра хызҽыз мап ацәнамкзаргь,
Арыцқәа ҩеижьми, иагәаԥхоит.
Избаз збеит ҳәа, ихҭанамкзаргь,
Асаан ианшәалаз ацәынхом.
Сгәы ахшәеит ҳәа, иааннамыжьит,
Џьыкхышкгьы нацлеит шьыжьнаҵы.
Ҭәак анарҭагь – ахәы ҭанамыжьит,
Иҿажәкрым, – иагдырхом аӡы.
33. Ааҷыц анаԥсах…
Имажәуа хҭысуп, –
Ԥшьышықәса ирҭысит,
Уажә Гәаҭеи узкуам.
Хәышықәса ирықәлеит,
Адәеиужь ианықәла, –
Адунеи иазкуам.
Ақәра иацәшәашам,
Амҩа иахҟьашам,
Амҩаду иазцоит.
Уақәгәыӷ ацашьа,
Уашьҭаз аиаша,
Угәыхәтәы наӡоит.
Ҽыццышәкоуп рҳәароуп,
Ахьӡ-аԥша арҳароуп,

134

Унаԥшыр – ихәыҷуп.
Аԥсуа ҽы, «аџьу!»
Анырҳара маҷуп, –
Аха алеишәа мчуп.
Анасыԥ акәзар,
Ааҷыц анаԥсах,
Иаԥырхагам, мап.
Абаҩқәа мшәыцзаргь,
Анарха рыцзар,
Агәыӷра наӡап.
34. Алаԥш ацәыхьчара
Аҽыҩ наӡа алаԥш аҟәгазароуп,
Аҽырыҩра иазшоу.
Аныҟәгара уақәшәозар – мазароуп,
Аҽықәтәарагьы ԥшьоуп.
Ажәытәӡагьы алаԥш иацәырыхьчон, –
Иахьанӡагьы иааӡеит.
О, ахьшьцәа ауахьад ду еицырыхьчон, –
Гәаҭеи хазы ирааӡеит.
Иани нахыс «алаԥш шәҟәы» ахарымҵеи,
Егьҵасуп ҳәа иԥхьаӡа.
Лаԥшыцәгьак ахьысуам, арымӡааҩ,
Уажә рылаԥш хаа ахьыгӡа.

135

Иахырымхит – аӷәра анаҿарҵагьы,
Цаха ҟаԥшьык надыркит.
Иадыржәуеит, игәарҭоит иаҿарҵогьы,
Гәаҭеигьы ааццакит.
35. Аҽыҩ наӡа
Аӡынра цәгьахазаргь, ирхыргап,
Иақәшәап аҟазшьа.
Дәык рзамырбазаргь, иахыргап,
Рыцҳарас имшьа.
Иамаӡам агәала аҽызгьы, –
Аӡынра гәагәом,
Ныҟәаран Хьымца дызҿызгьы,
Илаԥш хаа изаҟәгом.
Иныҟәашьа адыруеит, иацәҩашьом,
Ишьҭыбжь аҵахьеит.
Дашьцылеит, днаҩсынгьы дцашам,
Шаанӡагь даахьеит.
Дагхашам есышьыжь Мазлоугьы,
Иеиҭоит аҟашәа.
Иақәгәыӷуеит Алма дназлоугьы,
Амшқәа азкашәап.
Иҿажәымкырц аӡы цқьа аиржәуеит, –
Ихыршәламзароуп ҭәыцк.

136

Дақәҵәҟьом, ажәа ӷьык иҿаиршәуам,
Иақәиршәом быбыцк.
Дакәҟьашоит Мазлоу шьыжьымҭанла,
Ирыцқьаӡоит аҭыԥ.
Ҽыҩ наӡоуп, фышықәса ирҭамлеи,
Иамазааит насыԥ!
36. Сы бымбылк анлеигьы…
Ҽыҩуп, нас, ақәа иузыцәҵашам,
Мап, ибааӡар ҟалаӡом.
Аӷәрагьы умпыҵжәа иуцәцашам,
Ацәаара умбо хараӡа.
Ашьҭа унхыԥшыло удәықәлом,
Иҟьалар ҳәа, мап, ушәаӡом.
Хьымца уахырбаарым уқәла, –
Арҭ шҿоу акәамԥа ҿшәаӡом.
Сы бымбылк анлеигьы, инҭугеит, –
Илаумыргылеит ҳәынҵәак.
«Иамеики, игәаӷгьы нахҭигеит,
Деиҷаҳар...», – рҳәашам зынӡа.
Ӡнызаргьы, иарыхьҭшьуам, ианыруам,
Ҽгәымак иаҩызам, егьшәом.
Аурагьы хәыҷӡам ананыра,
Аҭбаарагь ҟәнушьом, иҭшәам.

137

Ԥхны мрак кацеиуашәа ихбарроуп,
Уақәгәыӷыртә иҟоуп ахыб.
Аҽыҩҷкәын дшахылаԥшуа рбароуп,
Илаԥш рыҟәга иҵәахып.
Дреикануам, ишьыцуагьы шьыцааит,
Ҽыҩуп – еиҵнахп ашьапы.
Иамҵауԥсалак – ибжьысым аҿыҵа.
Хьҭазаргьы ашьха иаԥным.
37. Аӡаӡа нкабар…
Аблақәа ҭраа иԥшуам адәахьы,
Гәыӷрада инхартә, иԥҵәартә агәахы.
Ааԥын ԥшӡа ааизаргь, амшқәа ццакуеит,
Адгьыл чашә аԥшәма ицәқәа ҵаикуеит.
Амҩа иаԥну аҽҭра иҭакым,
Ӡным, нас, Гәаҭеигьы хьҭак иадыркрым.
Аӡын нараҩсит, мартгьы цахьеит,
Иҟам аҷыхьгьы, амш иазҳахьеит.
Ашә аадыртыр еиҭах иадыркуам,
Ашәаҿ икнаҳам, мап, абырқәам.
Хьымца дабар Гәаҭеигьы рҳаӡом,
Инаԥшуа ракәзар, ажәакгьы рҳәаӡом.

138

Аҩра иазшазар, аҩра иазкуп,
Ахьӡ-аԥша анацу – ахьӡгьы рҿакуп.
Башаӡа иҩрым, ахьӡ иаԥсахар,
Иақәтәогь дырдырып, аӡбахә раҳар.
Ашьыжь даакылҟьеит Хьымца, абар,
Иқәлап адәеиужь аӡаӡа нкабар.
Аҽыбӷа данаалоит, ибаҩ ласуп,
Днақәтәашт. Ҟазшьала Хьымца дразуп.
38. Аҽырҩра аԥшьгара
Хьымца аҽыбӷаҿ дманшәалоуп,
Гәаҭеи рҳауам данадыр.
Шьҭа еибадыруеит бызшәала,
Дахҟьар ҳәа ишәом акәадыр.
Иакәшоит адәеиужь, иааԥсашам,
Еицлаброуп рҳәаргьы – ихиоуп.
Баша иканамҭәарц аԥхӡаша,
Аиааирахь иназго иахьоуп.
Аҽырҩра аԥшьыргеит рқыҭан, –
Лазҭоу аҽыҩқәа рацәоуп.
«Иақәтәада, аӷәра зкыда
Гәаҭеи?» – имҵааргьы руӡом.

139

Хьымца дзацлабуа идыруеит, –
Гәаҭеи иаԥызго имбац.
Днарыԥхьеит, ирҭеит адырра, –
Алоу дыбжьажьны иҟамлац.
39. Акәадыреибыҭаҩ иашәа
Акьахь абалышь ианысымҵеи,
Еинаалт, абырсааҭк ахҭнысымҵеи.
О-ҳо-ҳаира! О-ҳо-ҳаира!
Аԥдын амгәырха акымзаауеи,
Ахаҵа ӷьеҩ имцахә еиқәымзаауеи.
О-ҳо-ҳаира! О-ҳо-ҳаира!
Акылҵәарагь иадымхалароуп,
Ашькылқәагьы адырҳәалароуп.
О-ҳо-ҳаира! О-ҳо-ҳаира!
Аԥхьахә знапы ианшәалауа,
Аҽҟазагьы дзырманшәалауа.
О-ҳо-ҳаира! О-ҳо-ҳаира!
Аҽгәараҟамч еиҩырҿа икымзаауеи,
Иԥшьмгәырха еибаркымзаауеи.
О-ҳо-ҳаира! О-ҳо-ҳаира!

140

Аԥсуа кәадыр ҵыхәҵадхарым,
Иамырԥшӡауеи, сагьадхалом.
О-ҳо-ҳаира! О-ҳо-ҳаира!
Ҽоуԥҵаршә ҟаԥшьык наҵарҵап,
Изқәырҵогьы ныҳәаԥхьыӡк нацырҵап.
О-ҳо-ҳаира! О-ҳо-ҳаира!
О-ҳо-ҳаира! О-ҳо-ҳаира!
40. Аҽы ркәадыруеит
Гәаҭеи ркәадыруеит иахӡыӡо,
Аҽымаҭәа агым, еиқәшәоуп.
Хьымца иакәзар, игәы ҭӡыӡом,
Игәаҵа иҭыҩуа ашәоуп.
Акәадыр еиҵидеит аҟаза,
Жәла бзиоуп – абаҩ шьаӡом.
Аҽыбӷа ианаалоит, иӷәӷәазааит,
Иԥшӡазааит, – аҽыҩ аашьаӡом.
Ахьынап иҵгоуп, мгәырхазаргь,
Уанҽыжәло уацәымшәан ашькыл.
Аҿыц аҿоуп, иаҿарххазаргь,
Напымшлагьы аӷәра аанкыл.
О, ссиршәа еилоуп аҵыхәҵадгьы.
Иаԥызго ҟалом ашԥырха.

141

Гәаҭеи арашь еиԥш иқәгылоуп адгьыл,
Сасрыҟәа иеиԥш, Хьымцагь деихап.
Деицгәарҭап Хьымца дынҽыжәлар,
Инапы инахаршә иҟамчы.
Аҽырҩра иахәаԥшуа ажәлар
Ирбап ишиԥымгыло мчык.
41. Аныҳәаԥхьыӡ
Алоу иашҭа аҽыҩ ҭагылоуп,
Мышьҭабзиала иҭыҵроуп агәашә.
Аҽыҩқәа ныҵҟьап ишеивагылоу,
Шьамхыс ирыҵоугьы гәашәҭ.
«Гәаҭеи, амашәыр алԥха умаз,
Унрылҵәраа унеироуп ԥхьаҟа!
Рыбжьы наҩуаз: «Насыԥла иҩма?»
Унарцарым аҟамчы наухҟьа.
Гәаҭеи дақәныҳәеит, мҩамш ианыларц,
Аҿаҭахьа иқәҵа, насҭха
Днагылт Алоу, еиҭеиҳәоит гәаныла:
«Иахьа аԥхьахә иара иазынхап».
Мшаҽнеиԥш, ныҳәоуп, Алоу дыхиоуми,
Мрагыларахь ихы нарха.
Дахьныҳәо, дызҿаԥшуа уахәамоуп,
Иныҳәаԥхьыӡ згым еиқәырха.

142

42. Аҽыбӷа ианаало
Аҽыҩҷкәын амцаԥшь даҩызоуп,
Дазыҟаҵоуп, ибаҩ рҵәуп.
Алоугьы илаԥш ихызаап,
Изиҳәашам: «Мап, дхәыҷуп!»
Аҽыҩ еиԥш, Хьымцагьы иҽԥишәон,
Аҽыбӷа дшанаало рбон.
Дарԥысуп, дрықәлаӡам Кәрыжәаа,
Деисаргьы ахаҳә еиҟәирԥон.
Маҭәа ҟаԥшьыла деибырҭеит,
Итатоуп, дакуам ишьаҵа.
Ҟамч хәы-ԥшӡа ҿыцкгьы ирҭеит,
Цәа хкыла еилоуп аԥҵаҵа.
Аԥша даргәамҵрым даныҩуа,
Цаха ҟаԥшьла илахь ҿаҳәоуп.
Аҽыҩқәа ршьапышьҭыбжьгьы наҩроуп,
Иамеигәырӷьо ддагәоуп, дҿаҳауп.
43. Адәеиужь ахь амҩа
Лазҭоуаа иаԥшьыргаз ныҳәоуп,
Ҽырҩроуп, ажәлар еизоит.
Иаԥуп, – ирызҭода ҽԥныҳәа,
Аԥхьахә згарыдашь… еисоит.

143

Лазҭоуаа аԥшәмара рымоуп,
Иааԥхьоу Ҩӡыбжьараа сасцәоуп.
Иреиӷьӡоу рҽыжәлақәа аарыма?
Лазҭоуаа рҽыҩқәагь реицәам.
Еицлаброуп ҩ-қыҭак рыбжьара,
Аӡбахә гахьеит Қьармаҭеи. –
Иреиӷьу ҽыҩуп Ҩӡыбжьара,
Анасыԥ амаз Гәаҭеи!
Аԥырцәқәа аҟаԥшь аларԥазар, –
Аԥсуара иацын, иахәҭан.
Ауапа шақәыршәу рбазаргь,
Алаԥш иацәыхьчатәуп шьҭа.
Иаамҭан, агәашә дынҭыҵит, –
Хьымца доуҳала дыӷәӷәоуп.
Изымҳаи, жәохә шықәса ихыҵит,
Аҽыҩ наивак деихоит.
Адәеиужь ашҭа еизарҭоуп,
Рҽеизак егьараан иаахьеит.
Ажәлар иалырхыз ԥшӡарҭоуп, –
Ацәгьеи абзиеи рбахьеит.
44. Раԥхьаӡа иҩуеит аҽыҩ
Ршьапышьҭыбжьқәа адгьыл ианыҩуеит,
Аҽҟазацәа неиуеит, еиԥхныҩлоит.

144

Аҵҟьарҭа аанрыжьит иҭрыс,
Иакәшан иҭало ианраԥыс.
Егьыҩроуп аҽыхәа насыԥла,
Аҽҟазагьы ччаԥшькгьы наиҿықәлап.
Аԥхьа ишгылоу инаӡар,
Аӡбахә раҳап хараӡа.
Ишақәныҳәоз ашҭа инҭыҵит,
Ршьапышьҭақәа амҩа ианымҵуа.
Раԥхьаӡа иҩуеит иахьа,
Иныҟәгоуп мшызҳа иазырҳа.
Дахылаԥшуан, дацын аҽыхьча,
Иахьрылоугьы алаԥш иацәыхьча.
Ҽырҩроуп, иалоугьы рбап,
Аԥхьахә агар иҽырбап.
45. Хьыӡрацара амҩа
Аишьцәа рыхҩык агәашә инҭыҵит,
Раԥсуа маҭәа цәгьа иԥшӡоуп.
Алма аҽыҩҷкәын иԥсы ихҭниҵоит, –
Дгәыӷуеит, игәахәтәы дахьӡоит.
Аишьцәа рхала амҩа иқәым,
Урыҵашьыцып, – рҵакыра ҭбаауп.
Алма гәырӷьарак насыԥны иҿықәуп,
Хәык иаҿысын, акаршәрахь илбааит.

145

Хьымца раԥхьа дахьгылоу гәадуроуп,
Ивакны днеиуеит аҽыҩ.
Ааи, иргәаламшәо ианырҳәоз: «Иуроуп,
Абжьаҩ даназыркгьы иҩт».
Раԥхьаӡа акәым Лазҭоуҟа даннеиуа, –
Алма дымҩахыҵхьеит акыр.
Аԥсуа қыҭоуп, рылҩаҵә ҩеиуеит,
Раԥсуараз изрықәуп ҳаҭыр.
Алма ихьӡ-иԥша Аԥсны иадырхьеит,
Ҽыбӷаҟаза дуны дырбахьеит.
Зқьынтә насыԥла аҽы икәадырхьеит,
Кырынтәгьы аԥхьахә игахьеит.
Ҩ-қыҭак – ацәгьа-абзиа ззеилоу,
Аигәылацәа, зҳәаақәа еиду.
Ҽырҩроуми – ахьхьа-аџьџьаҳәа изеилоу,
Еиқәшәаз саси-ԥшәымеи еизгәду.
Ҩ-қыҭак қьабзны ирымоу рхашҭуам,
Жәытә аахыс имырӡкәа иааргоит.
Ихиоуп Лазҭоуаа рҽырыҩра ашҭа,
Ныҳәацԥхьаӡа аҽышьҭыбжьқәа гоит.
Амҩа иқәуп Лазҭоуҟа, еицрымшәо,
Алма иҵакыра еицуп.
Аҩра ишахыццакуагь, аӷәра имжәо,
Хьымца аҽыҩ иаԥысны ицом.

146

Алма хәыцрақәак дрылоуп дышрылац,
Дрыманы ицоит хараӡа.
Хьымца дахьнеиуа деимидоит лаԥшыла,
Иқәыԥшрагь игәаларшәо маӡа.
Раԥхьаӡакәны дааит, еицлабуан, –
Ҽырыҩран, Лазҭоу дымҩахыҵт.
Алма раԥхьаӡа аҽыҩгьы данақәтәа,
Иаԥхьахәгьы иаргьежьт рыблахаҵ.
Аҽыбӷаҟаза Лазҭоу изгәакьоуп,
Игәалашәо шьардоуп ара.
Мҩамш изԥшуп ҳәа иарҳәеит имӡакәа,
Иааирала изхызгаз зҿара.
Ааи, игәалашәоит, раԥхьа дгылан,
Раԥхьа дышгылаз днаӡеит.
Рылаԥш иқәкын ршьапы ихгылан,
Иеиӷьыз аҽыбӷаҿ дрымбаӡеит.
Ҽыццышәк дақәтәан Алма драԥысит,
Раԥхьаӡагьы аԥхьахә игеит.
Дгәырӷьон, ныҳәаҵас уи мҩаԥысит.
Ашьҭахьгьы кырынтә даанагеит.
Иаб Аџыргьы ҽыбӷаҟазан,
Аицлабраҿы ахьӡ ирҳахьан.
Ааи, нхаҩ наган, адгьыл кәаза,
Аԥшәма иӡбахә раҳахьан.

147

Ҵоуп, дихааным иабду Кәынҵалгьы,
Ицназгоз маҷҩын зынӡа.
Дҽыжәын, аҽыбӷа дазшан лахьынҵала,
Иқәныҳәон: «Еиҳау дахьыгӡа!»
«Мҩамш ҳанҵа!..» – ҳәа ҳазшазгьы диҳәеит,
Диашьапкит Алма, абжьааԥнеиԥш.
Амҩа иқәуп – инарԥхьеит аныҳәахь,
Аҽырҩра иамоуп аԥеиԥш.
46. Ақәыԥшра ашьҭақәа
Акырынтә ари амҩа данысхьеит,
Иароуп Лазҭоуҟа узго.
Уахынлагьы ахәы ԥшӡа даҿысхьеит, –
Арантә Еҵәаџьаагь ааигәоуп.
Аҽыҩҷкәын дымҩахыҵуан Лазҭоуҟа,
Еицлабран, – аԥхьахәгьы итәын.
Ираԥызго нарԥхьон Нарҭоуҟа,
Абжьыуаа рҽырҩырҭа ҭәын…
Иԥсҭазаара мҩасуан хьӡы-ԥшала, –
Аԥсны иахыҵәахьеит ихьӡ.
Шьҭа иажәра дынҭамгылеи ԥшьаала,
Ишиднамгалацгьы хыхьк.
Иқыҭеиԥш Лазҭоугьы дазыҟоуп, –
Араҟоуп ахьӡ ахьирҳа.

148

Иахьиҭаху ишиҭаху дныҟәоит,
Игәырӷьоит, дааит ҳәа анраҳа.
Ақыҭа ԥшӡа – ауаа ԥшӡақәа рқыҭа,
Аҵеицәа ӷьеҩқәа ахьиуа.
Еилымшәауа разҟы лаша рыҭа,
Наџьнатә хьӡы-ԥшала иаауа.
Ақыҭа ԥшӡа – разҟыла дахьеиқәшәаз,
Уа зышьҭа ану иҿара.
Зны аблаҭыԥха-ҭшаша дахьиқәшәаз,
Егьинасыԥхаз лара.
47. Алма ицрымшәаӡо ахьаа
Аамҭа ажәларқәа ԥнашәеит,
Аамҭа иалоуп рыԥсы.
Адгьыл иқәыҩларц ашәа,
Дироуп згәы иҭам абааԥсы.
Аамҭа жәра ақәым, храӡагоуп,
Жәытәи ҿатәи еилнаргоит.
Ажәа хатәра ааӡагоуп,
Амҩа харазаргь, уагоит.
Алма иаамҭа дназхәыцуеит:
Иҷкәынра ашықәсқәа цеит.
Ишҟа шьҭа имҩахыҵуам,
Дҽыжәлозаргь, иажәра ихьӡеит.

149

Хьӡыла иаамҭа ихигеит, –
Иациҵоит, имҩа нирҵәом.
Дҿыхоуп, днеиуам деихеигәо,
Иқәлацәа ӡәырҩы дреицәам.
Хьаак ицрымшәаӡо ишицыц ицуп,
Имажәӡо, хҽышьагьы зқәым.
Мап, изҳәашам: «Иҿыцуп»,
Даршлаӡаргьы изҭыгом игәы.
Ҵеик дахьиаҭәам дзанышәом,
Иқәрагь шьҭа дҿанаҳәоит.
Хьымца днаҵагылт ижәҩа, –
«Гәыӷрасгьы дсымоуп», – иҳәоит.
48. Лазҭоу адәы
Абар, Лазҭоуаа рҽырҩырҭа адәы,
Еизеит, мшаҽнеиԥшгьы, ахәаԥшцәа ҭәуп.
Гәыԥ-гәыԥла иааит, – еицлаброуп иахьа,
Разҟуп, нас, иаиааиуа ахьӡгьы дырҳап.
Араҟа Алмеи иашьцәеи сасцәам,
Аҩызцәа рымоуп, инхоит рҭынхацәа.
Аԥсуа ҵасуп: «Бзиала шәаабеит!» –
Гәыблыла аԥсшәа рарҳәеит, еибабеит.

150

Ҳаҭыр ду иқәуп Алма, даԥсоуп,
Ахаан имҳәац: «Сыжәдыруаз, са соуп!»
Лазҭоу дынҽыжәлеит анкьаӡа, зны,
Дахьубоз – дарԥысны, гәыла дразны.
Драԥысит дзацлабуаз ишьҭахь иааныжь,
Акаршәраҿ амҩа неиуан еиужь.
Насыԥла дыҩит, – раԥхьа днаӡеит,
Иаԥигеит Алма, дгәырӷьеит, имӡеит.
Игәникылт аҷкәын ҵәрышкәа уи амш,
Ҭагалан ажәлар иқәныҳәон: «Мҩамш!»
Иҭыԥан Хьымца дгылоуп уажәы…
Доуҳала дхьысҳам Алма, дажәым.
Аҽыбӷаҿ дхәыдам згәы еибаго,
Агәеилга иакәхоит аԥхьахәгьы зго.
49. Алма иеигәырӷьоит ӡәырҩы
Шаҟантә даахьоузеи Алма Лазҭоу,
Игәырӷьоит, мшаҽнеиԥш, иахьа асасцәа зҭоу.
Шаҟантә дхынҳәхьоузеи аԥхьахә ганы,
Хьӡы-ԥшала, амш лыԥхала ихганы.

151

Даиааироуп Хьымца, иӡбахә раҳартә,
Аамҭак азԥҵәоуп, иахыҵроуп ацәҳар…
Игәы дҭахәыцуеит Алма иахьак,
Илаԥықәшәа бзиоуп. Дгылоуп насҭха.
Днарылс-аарылсхьеит, аԥсшәа иҳәахьеит,
Иҩыза-иқәла ара дырбахьеит.
Ҳаҭырла изыҟоу цәгьа иргәаԥхеит,
Иаара иазгәдууп, – шәахәацк нарҿаԥхеит.
Аҽырҩра ашҟа цатәуп ҳәа дааӡом, –
Аҽыбӷаҟаза баша дхынҳәӡом!
Мшаҽнеиԥш, аиааира агароуп иҽы,
Иахьа дхынҳәышам ижәҩақәа хҽы.
50. Ажәытәи аҿатәи еиԥшьуп
Аҽыбӷаҟаза даазар Лазҭоу, –
Хаҭала дааԥхьоуп агәы цқьа зызҭоу.
Абыргцәа ахьтәоу дрыгәҭылак ддыртәеит,
Ахәы ԥшӡа амҵан дәкаршәран иаатуеит.
Ароуп аҽыҩқәа ахьакәшо иахьа,
Ароуп ирылоу рбарцгьы иахьаа.

152

Араҟа абырг дызхаану рацәоуп,
Ахҭысқәа – иаԥхьа ииасуа ԥҵәом.
Дызбоз ирҳәон: «Аҽыбӷа дазшоуп,
Анцәа днагӡа, уи имҩа лашоуп!»
Аиааира – гәыӷран. Аҵҟьарҭаҿ иааз
Азхиазарц иазиашахароуми аӷаз.
Ажәытә – даацәырҵуан иааз реиҳабы,
Аҽыҩқәа ирықәтәаз аҵҟьарҭа рбон.
Ибжьы анрылаҩ: «Акы, ҩба, хԥа!»
Аҽыҩқәа ыҵҟьон, амҩа анддырба.
Мамзаргьы – иикыз цахан, иҟаԥшьын,
Ус, ашырҳәа длахон – дыргас ишьан.
Ишааиуаз – аамҭа бзиа ҟалеит,
Аҿыцгьы шьҭыркааит, аԥыжәара агеит.
Иаԥуп, – кьарахәла имхысуеи уажәы,
Ҳаҭыргьы рзақәуп, ирхашҭуам ажәытә.
51. Гәаҭеи иазку агәҭахәыцрақәа
Аҽырҩра рыԥсалоуп Ҩӡыбжьараа,
Лазҭоуаа риааира иазхиоуп.

153

Еицлаброуми, нас, ҩ-қыҭак рыбжьара,
Иаздыруам: дҩызоуп, дҭынхоуп.
Ажәытә аахыс ҵасны ишьақәгылеит, –
Есышықәса знымкәа еиқәшәоит.
Иаԥыз ауп, еиқәырхоуп шьаҭанкыла,
Иаԥызго дадыргом аҭыӡшәа.
Ргәы ҭынчым, измааноугьы рымдыруеи,
Ргәы ҭынчым аҽыҩқәагьы зтәу.
Аҽыбӷа иазҟазоугьы дыррак
Ахьрымам – Гәаҭеи агәы иҭоу…
Гәаҭеи заҵәык иалоу рыздыруам,
Егьырҭ зегь рыҽԥыршәахьеит кыр.
Изыҟазаргьы Алма ҳаҭырла,
Иршьозаргьы ихьӡ ҳаракны.
Мап, ирымбац аҽыҩ изахыҽхәом,
Макьана ирымҵац аҟазшьа.
Убасҵәҟьагь ирзырџьом, егьзахыччом,
Иаиааир – ицап ахыԥша.
Алеишәа зеиԥшрои ҳәа иазымҵаац,
Ианыҩуа ирбап ахаҭа.
Мап, ахьӡ арҳара иахьымӡац,
Гәаҭеи-мшызҳа, Алма игәыӷырҭа.

154

52. Аҽыҩқәа ыҵирҟьоит аӡбаҩ
Аҽыҩқәа ирықәтәоу ргәы хыҭхыҭуа,
Аӡбаҩ иажәоуп иззыԥшу.
Аӡәы иниқәыӡбо, еиҿахәыҭхәыҭуа,
Ҵәык нарыларҵом, иԥшуп…
Аҽыбӷа иаманшәалоу дгәарҭоит,
Еизаз ажәларгьы ӡбаҩцәоуп.
Уа зҽыҩ аангыло иоурым хгарҭа,
Ҽыхаҩ дихәом, даанхацәоит…
Абар, иргеит ибжьы неиҵыхны, –
Аӡбаҩ дрыԥхьеит иааскьаларц.
Иаргьы дыԥшуеит игәы цыхцыхуа,
Аԥхьахә ргома изгалац.
Аҽыҩқәа кәаруа адәы инықәлеит,
Аҽыбӷа иақәтәоу ианраҳа.
Аҽышьашьана ԥшьоуп, ианықәуеит…
Иааины иқәгылт ацәаҳәа.
Аҽыбӷаҟаза илшо рбароуп,
Иӡбахә рҳәароуп даԥсаны.
Ирхиоу адәы цәаакым, ихбарроуп,
Рыбла аҟәыргом иааԥсаны.
Гәаҭеи лахҿыхӡа ирылагылоуп,
Хьымца дақәтәоуп деилыхха.

155

Дхәыдам маха-шьахала, гәыла,
Рышьҭахь дгылам деиҵаӷәӷәа.
Гәаҭеи азыҳәан ԥышәарамҩоуп, –
Раԥхьа иҩеиуеит, нас, иахьа.
Ахы ианақәгәыӷ – ԥыжәара амоуп,
Ҩынтә роуп, иакәшап иоумаха.
Гәаҭеи раԥысыр – амҩа ылхуп,
Иалахәхароуп даҽазны.
Ианзакәымша ахьӡ рҳәалап иҵәылхуа…
Алаԥш иамкроуп иахьазы.
Аҽыҩ хазына баша дақәтәам,
Хьымца дақәгәыӷуеит ихы.
Ақәа ауам, цәыкәбаркгьы ақәҭәом,
Дгылоуп аӷәра аҿархха.
Аҽыз жәла бзиа амҩа нагоуп,
Алма дақәныҳәеит шьыжьы.
Аҽышьашьана алԥха агым,
Гәыӷрак ацын уи ибжьы.
Насыԥла иҩроуп. Ҩынтә ианакәша,
Ԥшьынтәгьы иакәшап, иаԥсахап.
Гәаҭеи шнеи-шнеиуа жәантәгьы иакәшап,
Аԥхьахә згаз ҳәа идырҽхәап.

156

Гәаҭеи зыԥсоу иахьа иааԥшыроуп,
Иалшар – ахьӡ-аԥша арҳап.
Зынӡа имариоуп, узҳәом, кашыррам,
Мап, уацәымшәаӡан, – ирҳап…
Ицәырҵыз аӡбаҩ рылаԥш иқәкуп,
Днеит иҭыԥахь иҽырхиа.
Аԥсуа илеишәоуп, ԥҟаран иқәуп,
Ирӡуам, иааигоит еиқәырха.
Аҽыҩқәа гылоуп аӷәра иахо,
«Чоу» ҳәа аҵҟьара иазԥшны.
Кьарахәла дхыст, знапы иҩахаз,
Аӡбаҩ рышҟа даанаԥшны.
Аҽыҩқәа шьҭхысаа иқәлеит амҩа,
Хьымца дрылҵәраа днараԥыст.
Гәаҭеи ҽакы аԥхьа игылар амуа,
Иалырхызшәа еиҳабыс.
Абар, адәы ԥшӡа знык инакәшеит,
Мап, аҽыҩқәа ахьнагӡом.
Гәаҭеи ахьнеиуа ԥхӡыкгьы нақәшит,
Мцаԥшьуп, иагнархар ауӡом.
«Иаԥызго арбан?» – зҵаара цәырҵуам,
Ажәлар ԥшуеит ишанханы.

157

Зышькыл иангылоу ргәыӷра дырӡуам,
Хьымца дгәыӷуеит еиҳаны.
Абар, абар, Гәаҭеи «ҳәатәхамҵа»,
Анеишьа иагнархар зымуа,
Шьамхылас ашьхәа иҵҟьоит амца,
Аӷәрагь нақәиршәит зымҩа.
Акгьыҟам Хьымца шьҭа дзыргәамҵуа,
Днеиуеит, амба ааигәахоит.
Гәаҭеи наӡашт зынӡа ихьамҵуа,
Амҩа амоуп, иагәаԥхоит.
53. Ажәлар ақәныҳәоит Гәаҭеи
«Инеит! Инеит!» Рыбжьы неиҵыхны,
Ажәлар ақәныҳәоит Гәаҭеи.
Гәаҭеи ԥаџьԥаџьуа ахахәда шьҭыхны,
Алма даԥшаауашәа иԥшуеит.
Ишныҵҟьаз еиԥшҵәҟьа аԥхьа игылан,
Раԥхьа ишгылазгьы инаӡеит.
Рнапы еинырҟьеит ршьамхы ихгылан,
Ажәлар аҩшьа ргәаԥхаӡеит.
Гәаҭеи уажә Алма дааип ҳәа игәыӷуеит…
Дныҳәон: «ԥшӡала иаҳзырша!»
Длакҩакшам, дмааишеи Алма ҟәыӷа,
Ччаԥшь хаак зҿықәу ихы-иҿы лашо.

158

Абыргцәа ааныжь, иҭыԥ дахыҵны,
Мап, иаразнак уи дзаарым.
Гәаҭеи иадыруеит Алма ихыҵуа,
Иаарлас џьшьарада инхарым.
Абыргцәа гәырӷьоит, Алма ицәырӡом,
Идырныҳәалоит иаргьы.
Хара имгакәа Алма дцәырҵып,
Днеип иҭгәырӷьаауа игәы.
Дагьнадыххылап абла ҭшаша,
Абӷа инықәшьуа инапы.
Ахахәда аанкыла аԥырцәқәа риашо,
Дныҳәаныԥхьап аиҳабы.
54. Алма иныҳәаԥхьыӡ…
Лазҭоуаа Алма уажә дырбама,
Аҽыбӷаҟаза ахьӡ ирҳахьеит.
Аҵәылхыҩцәеи абырги ааибуама, –
Иахәҭам уҳәаргьы шимуа раҳахьеит.
«Аҟаза ихьӡ даԥсахароуп,
Дзыԥсахуа иакәны Хьымца даабоит.
Арԥысуп, иҵегь изҳароуп,
Адәы изыԥшуп, адәы иаҳнарбоит».
Дагьеиԥшуп еибаго аихымца,
Аԥеиԥшгьы шимоу рҳәоит, ирӡаӡом.

159

Ибоит, дыӡрыжәуми, Хьымца,
Аԥышәара амшгьы рыцхәк иҭагӡоуп.
Ихашҭуам. Аҿаргьы еизҳароуп,
Идыруеит, Алма иоуп изыџьшьоу.
Шьҭа имҩа ылхуп, деихароуп,
Даниқәныҳә, Алма иныҳәаԥхьыӡ ԥшьоуп.
55. Аԥсуара аиааиуеит
Ашәшьыраҿ Гәаҭеи ашьац иафҩыхуеит,
Хрыжь-хрыжь аблақәагь ԥшаауеит.
Иӡышом, уажәоуп – аӡыхь иаҿыхәеит,
Иԥаџьԥаџьуа, Алма изыԥшуеит.
Дангәанаҭа – ибла ихаччоит дӡышӡа
Дахьааиуа. Ацәа неилыбзааит.
Уаҳмырԥхашьеит, ҳиааирагьы рхашҭӡом,
Аҳәозшәа, иԥшуан. Алмагь дазааит.
Даннадгыл ахы ааишьышьит, изԥшымзи,
Ашақәгьы иасит иагәарԥха.
Инапы инанԥшылт, уажәы – иҭацәымзи,
Иадыруеит, иагирхом аԥха.
О, ԥагьарак дамҽхак дамоуп Алма, –
Иубартә иныԥшуеит, деикәҟьашоит.
«Гәаҭеи иагаҵәҟьеит аԥхьахә рылԥаа»,
Алоуаа – аҩбатәи иаԥсоуп.

160

Мшәан, аҩбатәигьы ҭыԥуп, изҟәныршьои?
Егьараан актәи ргахьеит.
Алма иҿаԥхьа уи хьымӡӷыршьоит,
Ирзымҳәеит:«Алма даԥсахеит!»
Алоуаа рахьтә Ҭиарбеи аҵәы иршоит,
О, иаҭәам, иқәра наскьахьеит.
Мамоу, дазгәышьуам уи аԥхьахә иршо,
Дзеикануеи, имчқәа каԥсахьеит.
Иаахтны изҳәом гәҭыхас имоу,
Арахь Алма аҽԥныҳәа дадыргоит.
Зегь алеигӡароуп Лазҭоу дахьаԥшәымоу…
Дзеикануа – Алма хьӡы игоит.
Иахаану маҷҩуп анкьа ирыбжьалаз,
Зны, рқәыԥшраан ргәы анраԥыс.
Аҽыҩҷкәынцәа аҩыџьа рыбжьара,
Ироуит аҭыԥқәа еимактәыс.
Убасҟангьы иарҳәеит: «Ҭиарбеи, уиашам!»
Шьҭа иқәрахь дышнеихьоугь, ус иҟазшьоуп.
«Шәаҟәымҵуеи!» – ҳәа ҿааиҭит,
– «Исымоуп са сиаша».
Абас дишеит, нас, дыԥхашьом.
Ашықәсқәа цазаргь, Ҭиарбеи дыҟоуп,
Дзаҵәымхарц, ицзырӷызуа ибоит.

161

Ҭыӡшәак нарыламҵа дцом иҩныҟа,
Ихы шиҟьоз икьаҳәхеит ихҭырԥа.
Аха башаӡа Ҭиарбеи дырзынкылом,
Ибжьгьы цаӡеит данаҟәымҵ.
Аҽырыҩра хыркәшоуп, егьхәмархьеит хкы-хкыла,
Иара изнымхагәышьеи имц.
***
Иаԥызгаз еизыргеит, аԥхьахәқәа ршароуп,
Еихшьалоуп, аӡбаҩцәа хиоуп.
Еицлабран, иаиааиз – актәи игароуп,
Аҽырҩра ҵакысгьы иамоу уи ауп.
Иузамакуам, Хьымца иаԥхьахә еиҳазаап,
Изаҳаз еинырҟьеит рнапқәа.
Гәаҭеигьы иадырит, – ахьӡ аҳазаап.
Иӡыӡымкуа игылан аҽқәа.
Жәларык ирылахәу Алма дхәыдам,
Иакәымла уивалар иуӡом.
Абыргцәа еизхәыцит, иныҟәеит хыла,
Дагьдыртәеит Ҭиарбеи дымқәацо.
Аныҳәа анныҳәоу зегьы ирзеиԥшуп,
Аиааира Аԥсуара иагоит.
Иахьоуп саси-ԥшәымеи рыцҳа анеиԥшьу,
Иароуп зегь ирҭаху, агәра ргоит.

162

Машәырда ихыркәшоуп аныҳәа,
Аригьы иааироуп ҳәа ишьа.
Аӡәгьы иузиҭом аҽԥныҳәа,
Иаарԥшуп нас, аԥсуа иҟазшьа.
Ишааз еиԥш, ашьшьыҳәа рымҩа иқәлоит,
Иааныжьны ашҭа ԥшӡа – адәы.
Еицакуам, ажәлар рдоуҳа ианықәуеит,
Еснагьҵәҟьа ишыҟамгьы еикәаҭәы.
56. Гәҭыӷьӷьала аиқәныҳәара
Ҩӡыбжьараагь гәыԥ-гәыԥла идәықәлеит аҩныҟа,
Ҳәатә римҭаӡеит Алма, ишиаҭәазгьы дныҟәеит.
Аиааира заҭәаршьо иаԥызгаз иоуп, ируеи,
Ҭыӡшәала ианбанӡа? Ӡыӷӷаракгьы изыруам…
Уажә Алма дзызхәыцуа – Лазҭоуаа деицгәарҭеит,
Уаанӡеиԥш, ҩаԥхьа ашьыцыҩцәа ироуӡарым хгарҭа.
Урҭ ыҟан, урҭ рыдагьы иамуазар акәхап,
Ашьыцыҩцәа аԥсҭазаара иацымзар – лакәхап.
Инеиуеит еишьҭаланы Алма иҵакыра,
Наџьнатә еиԥш изгәдууп, Алма – дмаакыроуп.
Иара иоуп изықәгәыӷуа, зехьынџьарагь ицуп,
Ахәышҭаара иҽҳәымҵуа, – иҿымцәаауа кәицуп.

163

Иаргьы дырзаԥсоуп, нас, иажәа иахыԥом,
Ахаангьы инеигарым иашьцәа – ахықәан.
Игәгьы рызҭынчуп, иакәымала иныҟәом,
Ирбарҭоуми Алма гәҭыӷьӷьала дшырзыҟоу.
Ажәабжьқәак неибырҳәоит амҩа иахьықәу,
Рыԥсгьы неиҭаркуеит акәараҷҷа ахықәан.
Уажәы-уажәы Алма, ихәыцрақәа дрыма,
Аҭыӡшәаҟаҵаҩ Ҭиарбеи Алоуаа дахьрылоу,
Хьымӡӷыс иахьырымшьо ашҟа дымҩахыргоит,
Ианрарҳәалак лафны инахыргоит.
Алоуаа драшьамзар, дышизныҟәаша идыруеит,
Рхыԥшацәгьа дазхәыцуеит, – Ҭиарбеи ихдыррагь…
Ихәҭаҵәҟьам шьҭа Алма, – зықәра неихьоу,
Ҟамчык ихҟьара. Ҭиарбеи еергьҳәа данеихо…
Аҟәыӷа ду Алма ихәыцрақәа ԥхеиҵеит,
Иара дышиашоугьы мҩашьауа ихеиҵеит.
Дызлаз ихәыцрақәа дрылҵны даацәажәеит,
Аӡәымзар аӡәы изыбжьамгало ажәа.
Имцым, нас, иҟамзи Алма дзеигәырӷьоз,
Аиааирақәа иман аҩныҟа данеихоз.

164

Игәы дырҟәандартә игәалашәо ҵҩа рымам,
Игәгьы дынҭахәыцуеит: урҭ еиҳахарыма…
Еишьҭалан инеиуеит, аҩнынӡа инаӡароуп,
Аиааирақәа ирыцҵоуп, иахьнеиуа ирымӡароуп.
Ақыҭаҿ, зехьынџьара ажәа наӡароуп,
Гәаҭеи аиааира зегьы ираҳароуп.
Уи ала ирдырып ишылырхыз амҩа,
Гәаҭеи ахьцәырҵыз – ҽакала ишамуа.
Иаԥызгаша ыҟам, иаԥызгаша иироуп,
Ииргьы иазҳаанӡа иазҟазоугьы дшәыроуп.
Аиааира рыманы агәашәгьы инҭалеит,
Аишьцәа еиқәгәырӷьо шьапымшла еишьҭала.
Хара имгакәа, иахьаҵәҟьа еиқәныҳәап,
Аҭаца даарымгазаргь, еиԥшхааит гәарԥныҳәа.
Иаԥу узаԥыхуам, ашьҭақәа узырӡуам,
Ажәытә еиԥш, Алма аиааира дахӡыӡоит.
Агәылацәа надгал, еиқәныҳәеит гәҭыӷьӷьала,
Ара «бзиала уаабеит» ҳәа иарҳәоит ҿыӷәӷәала.
Араҟагьы амаҵ иуан маӷрахьарҵәа,
Баалоу Мазлоу, – илшонаҵ дхьаҵуам.

165

57. Гәаҭеи аӡбахә еимдырҟьоит
Уаҵәынахыс маҷк аԥсы адыршьаргьы,
Аԥхӡы канаҭәароуми уинахыс шьарда.
Гәаҭеи гәцаракны иаздырхиароуп ҽа еицлабрак,
Егьыҩроуп лыԥхала, – иагароуп аиааира.
Шьҭа Хьымцагь аҽыбӷа дыԥнашәеит, данаалоит,
Гәаҭеигьы Хьымцагь еибадыруеит гәаҭала.
Ишцац ицалароуп, еиҳау ахь еихароуп,
Гәаҭеигьы алшамҭа зегьы ираҳароуп.
Баалоу Мазлоу иус иҽанраала,
Ргәы дақәшәартәгьы дныҟәоит ҟазшьала, уаҩрала.
Аиааира ҳгалоит ҳәа Хьымцагь дымтәароуп,
Ихы данақәгәыӷ – есааира ҩадароуп.
Иахьеиԥш иаарыдгылоит, иааиуеит еицлабрак,
Ишырҳәақәаз ала, Нарҭоуҟа инаԥхьоуп.
Нарҭоугьы еиндаҭлароуп, рымчқәагьы ԥыршәап,
Аҽырҩра аҟынӡа иҟамлароуп иаԥыршәан.
Гәаҭеи агәра агароуп еиҵоу ишанымшәо,
Аҽырҩырҭа адәы иаҵәа агәы шахымшәо.

166

Абжьыуаа рқыҭақәа рылшарақәа ҟәнушьом,
Аԥсны зегь иадыруеит аиааирақәа риушьа.
Аҽыҩқәа рааӡоит, аҽыбӷа рыԥсалоуп,
Аиааира зымпыҵымшәо ыҟоуп шықәсыла.
Убарҭгьы рылшамҭақәа Алма иԥшыхәхьеит,
Азыҟаҵараан азнеишьақәа иԥсаххьеит.
Макьана Гәаҭеи ахьырзымдыруа гәныргоит,
Даргьы лымҳаҭасла аӡбахә еимырдоит.
58. Агәыӷрақәа башамхарц
Абар, иааигәахоит Аиааира иазыркыз
Аҽырҩра амшгьы, иахәҭаҵәҟьоуп изқәыркыз…
Аҽыҩ-жәла бзиақәа наргашт Лазҭоуаагь.
Иаԥыргарцгьы иақәыркуеит сынтәаҵәҟьа
Нарҭоуаа.
Абарҭқәа имаҳацкәа иаҩшәар ҟалома.
«Иаԥсоу аиааироуп!» – иҿыҵакуп Алма.
Агәыӷрақәа башамхарц аџьа батәыми,
Иҟало здыруада, гәыӷрала дҭәыми.

167

59. Ҩӡыбжьараа иаԥыргеит
Абжьааԥнеиԥш, ажәлар еизеит, иахьа ныҳәоуп,
Аиааира ԥшьа ахьӡала амш лаша рныҳәоит.
Ақыҭақәа рҟынтәи аҽыҩқәа еиԥхныҩлоит,
Ахҭысқәа рылҵшәа ҳәа, – макьана узаԥыҩлом.
Ҳазшаз иоуп издыруа, аиааирагьы зтәхаша,
Аҽыҩқәа еиԥхныҩлоит, икарҭәоит аԥхӡаша.
Иазыҟала сеидру, Гәаҭеи рыцәхҟьазшәа,
Аҽыҩццышәқәа иаԥыргоит, еилкаам изыхҟьаз ҳәа.
Зегь рышьҭахь иаанхартә еиԥш, – иахьа акәым
ианыҩуа,
Еихсыӷьуам, аҽышьҭыбжьқәа адгьыл ианыҩуеит.
Аҩбатәи аикәшара Хьымца итәызаап,
Аҽышькыл днангылеит. Аӷәрагьы ктәызааит, –
Аԥсыӡ еиԥш днарылҵәрааит, иаамгауа ҟьарак,
Аӡәаӡәала ишьҭахьҟа иныжьуа, ибазшәа еимҟьарак.
Гәаҭеи шьамхылас раԥысуеит аргама,
Иахыҽхәо џьоук ҿырҭуеит: «Аԥхьахә агама?!»
Абар, абыржәоуп, – иднардырит алеишәа,
Аиааира ишаԥсоу. Аҷытбыжьгьы аҩшәом.

168

Аԥхьа иҭалеит, Гәаҭеи зыцәуршәозеи,
Лазҭоуааи Нарҭоуааи уажә аҩбатәигь рзымгеит.
Ҩӡыбжьараа еизеит, – ҩаԥхьа аԥхьахә ҿыц рымоуп,
Алма дрыгәҭылак еидныҳәало игылоуп.
Уааԥсырала имаҷым, шьха қыҭоуп Ҩӡыбжьара,
Ираҭәарымшьартә еиԥш, адуцәа рыбжьара,
Иузамакуам, жәытә аахыс аҽҟазара рылоуп,
Узрывалом, раԥсуара аԥхьа игылоуп.
Гәаҭеи ҩаԥхьа аԥхьахә, аҳамҭагьы ацны,
Ианаршьеит, џьоукы ргәы ԥжәауазаргьы, ишьыцны.
Аброуп иҿарашҟа дахьхьаԥшуа ашла,
Мшаҽнеиԥш, аиааира даԥылоит хҭырԥашла.
Аброуп иара ишықәсқәа зынӡак иахьихашҭуа,
Ижәҩақәа шьҭых данықәсуа ари ашҭа.
Иԥсҭазаара иацызҵо мшуп, егьихашҭуам,
Иабацәа рыхьӡгьы каиршәуам, дагьашьҭоуп.
60. Аԥхыӡмаана
Даазқәылаз Алма хәыцрақәак дрылоуп,
Ҭаҳмадак, узҳәом, игәы нурхоит.

169

Игәы ԥшаалоит, иажәра данҭагыла,
Аргама ибоит, нас, ҵеи диҭынхом.
Иԥхыӡқәа ракәзар, дзыхҭаркуа змааноузеи?
Еишьҭалан инеихуеит ҽнак иуахьад.
О, илаԥш рхызаргь, рымҩа ҭбаа дроуӡоит,
Еихьымӡа-еиԥымӡо еишьҭахуп, зныхгьы
рҽыԥхьак.
Амҩа ишықәу ахәлара рыхьӡахуеит,
Еижәылан инеиуеит, мап, ихынҳәӡом.
Дрыхьӡахуам, дрышьҭоуп, харантә иԥхьаӡахуеит,
Еилшәарак рымамзаргь, илаԥш рыхьӡом.
Гәаҭеигьы зрылоу шьҭа еилыргамкәа,
Амҵәыжәҩақәа аанахәан жәҩанахь ицоит.
Иаргьы дааҭгылеит, ҭыԥкаҿы дамкуа,
Ибом ауахьадгьы, рцәаарагь дахьӡом.
Гәаҭеигьы шнеихуа ажәҩан инхыӡлоит…
Дҳәыҵәыҳәыҵәуан Алма. Ус, аҭҳарцәҳәа
дааԥшуеит.
Изымбатәбароу шаноуп дзеиԥхыӡуа…
Иахиҳәаара издыруам, игәы еилашуеит.
Ирбац иакәӡам, иажәра ихьӡазар?
Дзеиԥхыӡуа дарҟьалоу ижәҩа ҭҟьаны…

170

Игәы иаҭахуп макьана имаӡазарц,
Макьана изҳәом, нас, дзықәшәаз нҭкааны.
***
Анкьа илшоз илшом, маӡоума,
Игәеилгара ицзаргь, иааԥсоит ишьамхы.
Ахы инардыруеит, – ишықәсқәа иӡома,
Аиарҭа даанахәан дрымбацзаргь шамаха.
Дызтәозма, Алма изыҳәан гәаҭеиран,
Данҿазгьы аҽыҩқәа ирылан иԥсы.
Анхара-анҵыраҿ акәзаргь, дхандеиуан,
Аҽыҩқәа кыр дрықәтәахьан, ибаҩ ласын.
Дазшан, аҽыжәла бзиақәа аниҵон,
Изаныз ауахьадгьы иааӡон ихаҭа.
Аҽыжәла бзиа имаз ахҭниҵон,
Иқыҭаз ахьӡ-аԥша дашьҭан, ихәҭан.
Аҽыҩқәа ԥишәон хәба-фба иреиҵамкәа,
Алашагьы хьӡы аман, хәмаррак иазкын.
Дааиуан Алма, игәы џьбара еицамкуа,
Ихәышҭаарамца шеиқәыц еиқәын.
Арԥысроуп иҟоу… – Иқәра даргәамҵуеит,
Илшақәоз илшом, ибоит лабҿаба.
Мшаҽнеиԥш, дбылуам уи, дақәуҵар амца.
Аҽыбӷаҿ игәы ааирҟәандоит иашьеиԥа.

171

61. Ахәны ԥшӡа…
Рацәакгьы хырҩ аиҭом игәыҵха, –
Изҳәашам: «макьана сымҩа хароуп».
Иԥхыӡгьы ҭаха имҭо иҿыцхоит,
Дахьхәыцуа дызгәылазхало иароуп.
Аха Алма дреиуам згәы казыжьуа,
Дуашәшәырам, зынӡаҵәҟьа игәы ишьҭыртә.
Гәаҭеигьы Хьымцагьы мҩабжара изныжьуам,
Ҳәашьагьы имам:«Исылшаӡом шьҭа!»
Аԥсны иаԥызго ҳәа аӷәӷәақәа еиндаҭлоит,
Ирылаҳәоуп амш, – иазԥҵәоуп аҿҳәара.
…Руаӡәк иоуп ишәарҭоу, ихьӡуп Суҟаҭла,
Иҽыжәлагьы – шьабсҭоуп, ицәгьоуп ахьӡара.
Дацәшәартә еиԥш, Алма гәкаҳара иныԥшуам,
Гәынхәҵысҭала идыруеит иутәу-иҳәатәу.
Иахьымҩаԥысуа – аԥшәма иҿыԥшуеит,
Суҟаҭлагь Ахәны ԥшӡа ақыҭа датәуп.
Ахәны ԥшӡа шьарда аҽыҩқәа рацәоуми,
Акы иазымгар, ҽакы иадыргап.
Ҩӡыбжьараа рыхьӡгьы урҭ иреицәоума,
Аиааира шырԥыхьашәо рбап, агәра ргап.
Гәҭахәыцрак дналагала, даанахәоит, –
Уажә Алма ахәыцха шимамгьы ибоит.

172

Иқәра ихаршҭ, игәҭыхагьы днахан,
Игәы маӡа инҭиҳәааит:«Аиааира аагоит!»
Гәаҭеи хиахароуп, Хьымца деихароуп,
Уажәоуп изыԥсоу анддырбаша, уажәоуп!
Мамоу, ҽԥныҳәак риҭом, ирыдиҵом харак,
Аиааира! Аиааира! – иссирӡоу ажәоуп.
***
Амҩа ахьыҟам ԥсҭазаарагь ыҟам,
Ԥсы зхоу зегь рымҩа иаԥшьуп рыԥсынҵры.
Зықьҩыла рымҩа хоуп уажә Ахәныҟа,
Аҽырҩра аӡбахә змаҳац дҟаларым.
Иаауеит гәыԥ-гәыԥла ргәыӷрақәа рыма,
Риааирақәа иреигәырӷьо рыҩныҟа ихынҳәырц.
Ихәыцуеит ҿымҭ, – егьырҭ ирурыма,
Иаԥызго – аҵысгьы ихылԥа инҭаҳәып.
Иахиҳәаара издыруам, Алма дыгәжәажәоит,
Лаԥықәшәак ахы инардыруеит маӡа.
Иахьа изыԥсоузеи ииҭаху ажәа,
Аҭакгьы ҟазҵаша илаԥықәшәа имӡа.
Ахәны иԥшӡоуп аҽырҩырҭа ашҭа,
Адәы иаҵәа еиужьны акыр инаскьоит.
«Абар, иахьрылоу Гәаҭеи, Гәаҭеигьы гәашәҭар, –
Аҽыҩқәа ирыҵамхарц, уажәнатә иццакуеит.

173

Гәаҭеи ҽазныкгьы аԥхьахә агароуп,
Абжьаратәгьы акәым, актәи – хьӡы змоу!»
Рыбжьы дыргоит иахьеицу Ҩӡыбжьараа,
Иаԥызго рбароуп, макьана имаӡоуп.
Аԥснынтә нҭыҵ данцоз, – шаҟантә игәра ргазеи,
Дхынҳәуамызт аиааира аамга.
Шаҟантә ашьыццәа ицара ԥдыргазеи,
Саиааиуеит аниҳәа, иажәа агәра ган.
62. Шәарыцаҩзар – ахҭа иҭазыршәуа
Ишимбац ала, Алма даагазҽазит,
Мшәан, иажәра ихьӡама, игәы дажьоу?
Иӡаргьы инаҭои, шәымҭак днеилышшазаап,
Ҩӡыбжьарантә Ахәнынӡа маҷгьы бжьам.
Ахәныҟа ааира ус имариамхеит,
Ианалацәажәоз кыр еимдырххеит.
Гәаҭеи аԥсаҵәҟьоуп, ахьӡгьы иаԥсамхои,
Алма дызбарц зҭахымхаз рымчқәа мхеит.
Ари Алма илымҳа иҭасзаап, изымбатәбаран,
Иааргарцгьы рҭахымзи аҭыԥан ҽакы.
Иахьа, иахьаҵәҟьа Алма зегьы идирбароуп,
О, баша ишнарга-аарымго аӷәра аҿакы.
Ахәныҟа имҩахыҵит иазҿлымҳау,
Атәыла акәакьқәа рҟынтәи ӡәырҩы.

174

Ианеизақәа атәарҭақәагьы рзымхеит,
Иаарылаҩит:«Аҩызцәа шәӡырҩы!»
Ҩӡыбжьараа рҭыԥқәа маншәалоуп,
Лазҭоуаа ԥыҭҩыкгьы рбоит наскьашәа.
Иахьа ажәҩан ԥҭацқәакгьы хшәалом,
Ҩӡыбжьараагь неидгылашт иаацәырга ашәак.
Аҽырҩра рыԥсы алоуп, ирҵасуп,
Уажәыҵәҟьа Гәаҭеи иахыҽхәоит зегьы,
Ҽхырцәажәарам, ицәырыргом цасҳәа,
Аргама иубоит, иазыбылуеит ргәы.
Харазаргьы, Гәаҭеи узрыларҩашьом,
Абла-ҵар Алма илаԥш наӡоит,
Игәырӷьара изаҭарым ӡашьа,
Гәаныла аминуҭқәа ҭынч иԥхьаӡоит.
Аҽыҩқәа еишьҭагылоуп, инеиуеит,
Ибарҭоуп, инықәгылт иаша ацәаҳәа.
Иныҵдырҟьартә ихиоуп, игәаҭеиуеит,
Уажәымзар уажәы иҵҟьоит ахысбжьы раҳар.
Зны улаԥш наиҟәугаргьы иқәшәоит, –
Суҟаҭлагьы дрылоуп иԥынҵа хәхәаӡа.
Уажә Алма ажәакгьы иҿыҵшәом,
Ихәыцрақәа еиԥуҟьаргьы, мап, иҭахӡам.

175

Суҟаҭла ҩардаџгьы дизхәыцуоу…
Иԥхыӡқәа днарылашәкәа дцаргьы ҟалоит.
Игәнигозар иаҩсхьоу, ихыҵуа?
Иныҟәара ԥкымкәа Ахәныҟа даалоит…
Уажә аӡаӡ еиԥш лакьакьак инаҭоит, –
Иналаршә-ааларшә хьӡык иаҳауеит:
«Ҳаумырԥхашьан, Суҟаҭла, Суҟаҭла!
Уҩызцәа ҳауп, ҳуцуп, есқьынгьы ҳаауеит!»
Ахысбыжьгьы налҩит аҳауа,
Асабагьы ргыла иҵҟьеит аҽқәа.
Нас, дарбан игәырӷьаша ҳауа?
Ихы дназҵаауеит Алма. Џьарак дакуам.
Дыздыруа рацәаҩыми, изхьаԥшлоит,
Дырбарҭоуп ихылԥарч ақә ҳаракӡа,
Инхьаршәҭ-аахьаршәҭуа икәымжәы аԥшьқәа,
Уахьихәаԥшуа, изуҳәап хьаасгьы икӡам.
Аха ахәаԥшцәа ҭынч удыртәома,
Еилалоит-еилыҵуеит, еицыҳәҳәоит шә-бжьык…
Ҩӡыбжьараагь еилымшәо еидтәалоуп,
Лахҿыхроуп, иубашам еиқәышьшьы.
Аҽыҩқәа асаба дыргылоит,
Џьара-џьара рцәаарагь убом еилургартә.

176

Зны-зынла ахәаԥшцәагьы гылоит,
Угәы узлартәозеи, иаԥызго еилкаам.
Азныказ, уажәы-уажә игахуан:
«Уеиҵамхан, уеиха, Суҟаҭла, уеиха!»
Рыбжьы ҿаца Алма игәы ахәуан,
Урҭ рышҟа дагьхьаԥшуам абырг шамаха.
Аҵыхәтәантәи аикәшара иаӡбоит
Аиааира, иароуп зегь рылаԥш ззырхоу.
Аҽыхацәагь ихәом шьҭа Гәыӡбеи,
Зегь рышьҭахь днеиуеит, егьыҟам дызхәо.
Ишамуагьы рбарҭоуп мариала,
О, раԥхьагьы инеироуп анарха змоу.
Иауам, нас, иауҵәҟьом уаарала,
Еиԥхныҩуеит ашьацқьақәа злоу.
Аҵыхәтәантәи аикәшараҿ иааихьеит,
Аԥхьа инеиуа деилкаам.
Џьоукы-џьоукы ҿырҭуеит: «Даиааихьеит!»
Заа иҟарҵоит рхатәы лкаа.
Досу – иара итәы иагароуп,
Аӡәгьы иузилхуам аҵәы.
Зегь рылаԥш ззырхоу агәра ргароуп,
Раԥхьа дырбароуп руаӡәы.

177

Абар, иззыԥшыз ашана,
Ҩыџьа нарылҟьеит ԥхьаҟа.
Егьырҭ аанхагәышьеит, иааԥсама?
Адыррагьы цәгьоуп изыхҟьа.
Еихьымӡа-еиԥымӡо инеиуеит,
Хьымцеи Суҟаҭлеи ццакуеит.
О, рҽышьҭыбжь адгьыл ианыҩуеит,
Амрагьы рыбла хнакуеит.
Аҩыџьагь аиааира иаԥсазаап,
Рҳәоит инеимдо, лабҿаба.
Хьымца ишәазаап-изазаап,
Знызаҵәык ашьхәа нарба.
Илымҳа иҭаҩуеит: «Аҳаҳаира!»,
Днеиуеит дышьҭхысаа, дааихьеит ааигәа.
«Суҟаҭла, Аиааира! Аиааира!» –
Иҭырцаӡеит иҩызцәа рыбжьқәа.
Абар, ацәаҳәа – зегьы ззыҩуа,
Хьымца ааигәа днахьыԥшит.
Суҟаҭлагьы ишьҭахьҟа дааиуеит,
Ахыкәлааиԥш дивҟьарц, игәы неилашит.
Суҟаҭлагьы ибоит, шьҭа дзаԥысуам,
Ииури, иҽыҩ изыхәжәом.

178

Уаҩ иимбац хҭыскгьы мҩаԥысуам,
Хьымца ԥхьа днеиуеит уажәы.
Игәеисра ианацла дышьҭыԥеит, –
Алма уи даара дазԥшын.
Днатәеит игәы ҭыԥа-ҭыԥо,
Аамҭацказ цәқәырԥаҵас деилашуан.
Ирыларҳәеит актәи аҭыԥгьы, –
Хьымца ишҭаиршәыз ахҭа.
Ирыларҳәеит аҩбатәи аҭыԥгьы, –
Ииашоуп, Суҟаҭла ихәҭан.
63. Ацәгьеи абзиеи рышьхәа еивҵоуп
Рнапеинҟьабжьқәа ықәыҩуеит ашҭа,
Адгьыл хыџхыџыртә уажәы.
«Машәырума? Иҟалаз гәашәҭа!» –
Акаҩҳәа ирыламҩи бжьык.
Иаразнак илымҳа инҭаҩит
Алмагьы, – злымҳа ҵару.
Мшәан, иаалырҟьан иҟалаз хҭысуп,
Дхәыцуеит, – сцару-сымцару.
Изымӡо агәыҵха инаҭеит,
Хьымца иахь икылкаа дыԥшуеит.

179

«Саарыма, нас, иҟалаз гәаҭан?» –
Алма ихы дазҵаауеит.
Деиҵбыми, дҩагылан, дҩарылҵит,
Аишьцәа рахьтә еицу руаӡәык.
Ирҳәашам, ҭыӡшәак рылҵит,
Мырҵеик ирылеиҵеит аҵәы.
Аиааира иманы дҭалеит, –
Лыԥхала дахыст ацәаҳәа.
Нас, иҟалеи, идеизалеит,
Хьымца иоуп зыӡбахә раҳа.
Еидтәалоуп ажәабжьк рмаҳаӡацкәа,
Алма изычҳауам шьҭа.
Ус, дкылҟьа дааит, дымнаӡацкәа,
Аишьцәа ззыԥшыз ихаҭа.
Шәымҭак ауп ибжьысыз, – иԥшуазма,
Аҭыԥаҿ инеит ргәы еилашуа.
Аус еилмыргакәа изтәозма,
Ирдыруеит Алма ихыԥша.
Машәыру, арԥызбак импыҵҟьоу,
Сзашьҭои ҳәа, цасҳәа цәгьарак.
Иубарҭам, акгьыҟам уззыҵҟьо,
Алма изыцәгьоуп ахгара.

180

Адәы иаҵәа шьацла ихҟьами,
Хаҳәкгьы уԥыхьашәом зынӡа.
Аӡә имышьҭа ӷәӷәала ирыхьӡазар, –
Шьыцҩык, абзиара зҭахӡам.
Гәаҭеи хыԥхыԥуа ишнеиуаз,
Иҟала сеидру, иааҭгылт.
Инадыххылт аҭыԥан еиуаз,
Иахьыз џьашьо ҳамҭакы.
Ихәмаруа ҵәыргылак иахымԥеит,
Мап, еимҵакьачак иазкым…
Дынҽыжәҵын Хьымца дынкаԥеит,
Аӷәрагьы шикыц икын.
Гәаҭеи днаҿаԥшит, ишанхазшәа,
Еимҟьаран аблагь дынхыԥшылт.
Еиҭаҵуам, шьамҭлаҳәк ацраҳәазшәа,
Аӷәрагьы иацныҟәом, иаагылт.
Ихҭамкӡакәа азқәа шьышьыхуа,
Ахахәдагь инықәшь инапы,
Амаӡа изаҵхыр ҳәа иахьуа,
Дакәшеит, еибгоуп ашьапы.
Игәы дажьарыма, изызҳәоузеи,
Алаԥш иакыма маӡа.

181

Дшыгәжәажәоз Алма дихьымӡеи,
Иашьцәагь еигәныҩит, еизеит.
Ус, ашьҭахьтәи арӷьашьап шьҭнахит,
Ихарҟәал иакуп, иқәацом.
О, Алма игәыԥшаара днахеит,
Иахьыз еилымкаа дцаӡом.
Иԥҵәам. Ихҳәыцызар, изыхҟьазеи?..
Алма инапы дажьаӡом.
Игәҩаран, аԥхыӡ имбахьази…
Иаҵашәаз сеидру, маӡоуп.
Аҩныҟа, аҩныҟа ихынҳәыроуп,
Аҟаза иҟынӡа ицатәуп.
Изхароу дидырыр ииҭом ҿааҳәыра…
Иаарлас адкьац ианҵатәуп.
***
Иузахмырԥо узлацәшәахуеи,
Исыцрасрызеи угәахәуеит.
Еиҵахаргьы узыхьӡаша,
Иазкоуҭәалоит аԥхӡаша.
Даақәыԥсычҳауа дызтәашам,
Даҽакалагьы иӡбашам.

182

Гьаргьаласҵас игьежьуазааит,
Иузынкылом, уажьауазааит.
Иузаргаҵәҟьом аҽԥныҳәа,
Уаанагахуеит аказыҳәа.
Ушьамхнышлартә уҭанаргылоит,
Зегьы рҭыԥаҿгьы иаргылоит.
Уԥсҭазаара ҭагәҭасуеит,
Ишьшьылаҳаны имҩасуам.
Иахароузеи аҽыҩгьы,
Иабаҭаху хыҩҿыҩгьы.
Иахьа тәым ҟамчык ахьымсит,
Ацәаҳәа шкәакәа иахымсит.
Имырҳаит, нас, измааноузеи,
Ианаиааи, изыхурҟьозеи.
***
Машьынала аҩнынӡа
Инаӡазааит хәылԥазынӡа, –
Икарахаз Ҩӡыбжьараа,
Ирыҭатәуп аџьшьара.

183

Егьҳаҭыруп. Ирацәаҩымзи,
Иахьантәарак еицымзи.
Машьынала иааргазаргь,
Харамзи, инеиаанӡа ихәлазаргь.
Иааԥсазааит, нас, Гәаҭеигьы,
Алмагьы игәнигеит.
Иаанеи-ааиргьы, ицыркьыԥоит,
Аҵәыргылагь изахыԥом.
Акәадыргьы ацәыхьанҭоушәа,
О, зны-зынлагьы ихьҭоушәа,
Инарыхьҭшьуеит иӡыӡымкуа,
Адунеи ду иара азымкуа.
Аха ашҭагьы изҭыҵуам,
Ара аишьцәагьы еидыҵуам.
Еидныҳәало иахьтәашаз,
Еиднамгалеит баша.
Ишеиццаз еиԥш ихнымҳәи,
Иааидхалеит акгьы рзымҳәо.
Ирымбои, нас, ихәыҷқәоума,
Уажәы Алма ихы дазынхома.

184

Даанырмыжьит ихала.
Агәыла ҷкәын дцеит ҩхала,
Аҟаза инапы аҭахыми,
Гәаҭеи агәаҵагьы хәыми.
Ҩӡыбжьаранӡа ихарами,
Акыр иқәымхахи амҩа.
Ашьаҳәырӡыӡ акәшамыкәша,
Итамтамуа иҩахыкәшан,
Иазырурыз, нас, ичгәышьеит,
Ԥсыхәа арҭарцгьы иаҿгәышьоуп…
Иаразнакҵәҟьа дырбазаап, Агәашә даадгылеит аҟаза.
Рыԥсы даԥшәмахарц агәыла,
Ахьырԥаргьы неиԥылеит.
Иаԥу ҵасуп, хашҭра ақәӡам, –
Дынҽыжәырхит пату иқәҵан.
Аԥсуаҵасгьы аԥсшәа неибырҳәеит,
Ҳаҭырлагьы рмаҿа еимырхит.
Аҟаза ҳәа изышьҭоу Бакәра,
Еидараҵас даҵоуп иқәра.

185

Аха дашьцылоуми, дҟазоуп,
Ихьынапқәагьы накьысроуп.
«Абаҩԥҵәа ацәыхаразааит,
Амашәыргьы аҟәыблаазааит.
Ихҳәыцит сызҳәом, егьԥымҵәеит,
Иҭԥагәышьеит, ирыланымҵәеит».
Абас иажәа ааҿахиҵәеит,
Аха уи ала иус нымҵәеит.
«Иҭԥазаргь, ианзахымԥагь,
Иҭатәароуми аҭыԥан».
Ҩаԥхьа иажәа хациркызаргь,
Иааҿахиҵәеит, иазыԥшызаргь.
Инацәкьарақәа ирдыруеит,
Ашьаҳәырӡыӡгьы ианыруеит.
Махәҿалагьы дхьысҳам Бакәра,
Агәыр аҵагьы имбакәа,
Игәалашәом макьана,
Агәхашҭра дузаҿакуама,
Игәалашәоит ажәытәгьы,
Ихашҭӡауам аҿатәгьы.

186

Иҭԥазаргьы, иҭартәоуми,
Ишахәҭаз еиԥш, еиқәыршәоуми.
«Аҟазагьы дыхәшәыми,
Ишәыбаргәуи дахьшәымоу!»
Самырҟәылкгьы налеиҵахуеит,
Инацәкьарақәагь неиҵыхуа.
Маӡа азныказ дацәшәазаап,
Аха далгеит, – еиқәиршәазаап.
Адкьац ианҵа ианҿеиҳәа,
Шәахылаԥш ҳәа нареиҳәеит.
Ара дыҟоуми Мазлоугьы,
Иара Хьымца, – оума злоугьы.
Аха Алма дызтәагәышьом,
Џьара иблақәа еимдагәышьоит.
***
Ашькыл ишьапы нкылда,
«Иаанхоит, – иҳәеит, – кьылда…» –
Ихы нарықәкны еизаз.
Акәадыр аҟынӡа дҩеизаап.

187

Иҽы аӷәра аҿархха изкызгьы,
Иҭабуп ҳәа ииҳәаз шизкызгьы,
Ибжьы нҭыга аӷьеҩҳәа,
Абзиараз ҳәа нареиҳәеит.
Ҭаҳмадазаргьы Бакәра,
Дацәымшәаӡозаап аӷәра.
Ианҭигаша адкьацгьы,
Аҿҳәара назгәеиҭан,
Иныҵирҟьеит иҽызгьы,
Дамырааԥсеит дызҿызгьы.
Маӡа ишьхәа наирбазаап,
Иааирхәмарит. Дааҽырбазааит.
64. Ахәыцра хьанҭақәа
Иҭабуп ҳәа цқьагьы изымҳәеит,
Ибжьы изҭымгеит, аҳауагьы изымхеит.
Иахьеиԥш Алма дмааԥсацызт,
Игәгьы каҳаны дрымбацызт.
Аха маӡа ишьара дықәлеит,
Шьҭа иашьцәагьы дәықәлеит.

188

Даргьы рыҩныҟақәа рахь ицароуп,
Мшаҽнеиԥш, русқәа ирыхьӡароуп.
Иҽанраалан инаскьеигеит.
Гәаҭеи зықәшәазгьы гәнигоит.
Имариоума, ашьапы ҭԥазар,
Аха асҟакҵәҟьагьы дзацәшәазеи?
Уажә дзызхәыцуа – аамҭа бжьалоит,
Аҽазыҟаҵара иацәҟьалоит.
Мызқәак рылагьы еиқәшәароуп,
Досу ирылоу ԥибашәароуп.
Аԥхьахә хада зго ҳәа еиндаҭлоит,
Даацәырымҵшеи уа Суҟаҭла.
Аха уанӡа? Ихы дазҵаахуеит:
«Ҳазхиахома? Иахьеиԥш иаахуеит».
Азҵаарақәа дыхҭаркуеит,
Азҵаарақәа деимаркуеит.
Ҳазшаз иоуп узықәгәыӷша.
Иҟамлазаргьы, нас, гәаӷшақә,
Игәнигаӡар инаҭои,
Данышәароуп, дҭаҳмадоуп.

189

Аха игәы иауам, дыгәжәажәоит,
Аԥсҭазаарагь дыԥнашәоит.
Ишиламӡогь дназхәыцуеит,
Иааигәаларшәауа ихыҵуа.
Хынҭаҩынҭарак даанахәеит,
Игәабзиарагьы – днахеит.
Ихы ишаҭаӡом даазқәылаз, –
Иара имҩоуп, зны дызқәылаз.
Аха шьарда илшахьазар,
Аиааирақәа игахьазар,
Ачемпион ҳәа ахьӡ ихызар,
Изныкымкәан даԥсахазар,
Иагирхаргьы – гәыбӷан имам.
Зегьыҵәҟьагьы дрыхьӡарыма…
Аҽыбӷаҟаза дузыршәома,
Игәеисрагьы еиқәуртәома.
Иԥсҭазаара зыдҳәалоу
Ихатәы мҩала дцалароуп.

190

***
Дзыниазеи, мшәан, иажәра ихьӡама?
Даазқәылаз гәыԥшаарак ҵигеит.
Иқәыԥшрагьы ниас ицама?
Ишәымҭагь ашықәсқәа иргеит.
Гәаҭеигьы акы ҳәа изацлеит,
Иахарои, Хьымцагь дзыхурҟьои.
Ҳазшаз иҭаххазар диргәамҵуеит,
Зегь илаԥш рхуп, зегь еимирҟьоит.
О, гәнаҳарак даҵан издыруам,
Дназхәыцт, игәалашәом зынӡа.
Идырыр, быжь-ӡиаскгьы дрыррын,
Быжь-шьхак дырхысны днаӡон.
Агәамч аҭаххаргьы иабаҟоу,
Ицеит, илшарақәагьы цеит.
Иԥшӡоуп адәы иаҵәа араҟа,
Инеилап аҽыҩқәа рышьҭақәа анҵо.
Зегь рымҩақәа рымоуп, еиԥшымзаргь,
Аӡә имҩа шьарда ихароуп.
Аӡә имҩа ҽаӡәы дазыԥшымзаргь,
Анҵәамҭаҿ дгылоуп, иааигәоуп.
Аԥсҭазаара шәкыла еиларсуп,
Нырцәыҟоуп мҩазаҵәык ахьгоу.

191

Насыԥла зыҵәҩаншьапы арсу,
Џьанаҭ дымцашеи, иқәнагоуп.
Издыруада иалызхуа умҩа,
Ҳазшаз уаниҵеит игәарԥха.
О, уақәиҭуп, алаԥшра умоуп,
Иара акәхоит, мышкызны иуҭынхо.
Изымдыруа дыҟаӡам ашла, –
Дзыхьӡаз ауп иџьынџь иазынхо.
О, аԥшәма данагымха ашҭа,
Ҩнаҭоуп, нас, иҟоуп рҿаҵахәы.
65. Хымчыбжьа ирықәуп
Шьҭа хымчыбжьа ирықәуп иԥшижьҭеи,
Гәаҭеи рацәакгьы ицыркьуам.
Ахылаԥшцәа амоуп ишеижьҭеи,
О, Алмагь дгәамҵуам, дгәынқьуам.
Даазқәылаз дуашәшәырахеит, илшом,
Лаӡаралагьы – имчгьы хом.
Уажә икәшамыкәша аусқәагь дыршом,
Ихы днахашшаалоит, рҳәом.
Гәаҭеигьы алахь неиқәылеит,
Адәы ԥшӡа гәхьаанагоит маӡа.
Иацәхҟьазар ҟалоит аԥхьагыла,
Еиԥхныҩроуп рҳәаргьы, ихиаӡам.

192

Ианнеигьы, ус, баша имыҩроуп,
Хьымӡӷуп, аҽыхацәа аҭахӡам.
Ахала зегь раԥхьа инеироуп,
Уи акәхоит ҽԥныҳәа змаӡам.
Уажә иҟаиҵалакгьы дзаԥыҩлом,
Знапы иану аамҭоуп зегь зыӡбо.
Гәаҭеи аҟазшьала изыҩуам,
Макьана ишалымшо ибоит.
Аҽырҩырҭа ашҭаҿ еиқәшәароуп,
Ирбароуп Алма дзыԥсоу.
Макьаназы иҟоуп ашәара, –
Даауам игәыӷрақәагь нкаԥсо.
Дназхәыцлоит, уаҵәы ишмариамхо,
О, уанӡа шаҟа аԥхӡы каҭәатәу.
Еиндаҭлозар, – актәи еиҵамхо,
Насыԥла иҩырц шаҟа аҭаху…
66. Зуахҭа ааигәаӡаз…
Иниасит иахьцаз рымбаӡакәа, –
Аԥсаатә еиԥш, хымз ԥырӡеит.
Алма егьиҳәеит имӡакәа:
«Ахәныҟа ҳцартә иҟамлаӡеит…».
О, ныҳәак еиԥш, имҩасит лыԥхала,
Аҽырҩра аӡбахә иаҳаит, дгәышуам.

193

Абарҵаҿы дтәоуп уажәы ихала,
Абырг агәашә ахь дыԥшуа.
***
Абжьааԥнеиԥш, иниасит амшгьы,
Аамҭа ацашьала ицоит.
Дҩагылт иазеиӷьашьо мҩамшгьы,
Аҩныҟа дныҩналт амшқәа ԥхьаӡо.
Ашара ҳаԥгала ҳәа, дныҳәеит,
Уи иажәа иалоуп есуаха.
Иаҳхылаԥшу гәыкала диҳәеит,
Аҭынчра ҳтәыла еиқәнархарц.
Аиарҭа ааигәамзи, дышьҭалеит,
Иԥымҵәо деиԥхыӡуан еҵәак.
Дшазԥшыз хланҵы инҭалеит,
Икыдшәан, инкыдлеит ҽа еҵәак.
Абас иԥхыӡқәа дышрылаз,
Иԥсҭазаара ԥхыӡхеит, – дмааԥшӡеит.
Аухазаҵәык акәын лахьынҵала
Изԥҵәаз, зуахҭа ааигәаӡаз.
67. Аҽықәыргылара
Аҽыз кәадырны ашҭа иҭагылоуп,
Аҽыҩ иадырит, алахь еиқәуп.

194

Ҽазных иубар, – аҽхыцәгьа узынкылом,
Уажә аӷәра иахом, ҷкәынак иркуп.
Аҽыз кәадырны ашҭа иҭагылоуп,
Аҽыз ааԥсом, о, шәыла иҭаҳәҳәоуп.
Аԥстәгьы гәырҩоит, иадыруазаап гәыла,
Аҽыбӷаҟаза иҽызгьы ҭынхоуп.
Иахьа лахьеиқәроуп ашҭа ҭзырҭәаазгьы,
Аџьынџь иаԥхаз дшаԥсаҵәҟьазгьы рбоит.
О, ҽыжәла бзиоуп аԥшәма дзықәтәазгьы,
Аҽыбӷаҟаза иҽызгьы џьабоит.
О, иқә-иҵас азарҳәаҩцәа агым,
Ажәытәра иамгаз қьабзны иаԥҵоу.
Абар, шьҭа абла нҭаауеит амырхәага,
Хьаан ргәы ахәра ианҵоу змырӷьаӡо.
68. Гәаҭеи иҟалаз адырит
Иадырит, иҟалаз адырит,
Гәаҭеи ахьҭаку ихкаауп.
Аџьынџьаҿ ажәлар еилаҭыруеит,
Иаҭаауа ашҭа иазкуам.
Алма дагуп, еилагылоуп,
Абар, хымшуп, дабаӡом.
Иаауеит, иаауеит еишьҭагыла,
Лахьеиқәроуп, – амра ҭашәаӡом…

195

Алма иҽызоуми игылоу,
Иароуп дзықәтәаз, иџьабоит.
Гәаҭеигьы наргар иавагылон…
Ҽыҩуп, еиҷаҳаит, иабоит.
Иаԥырҵуам, иадгылоуп агәара,
Аҽыз еиԥш, ихырқәақәоит иаргьы.
Ахкаара иҭыргароуп, иргароуп,
Ахы инықәдыршәроуп ашәгьы…
Абас ихәыцуан иахьантәарак,
Агәара ишадгылаз иаанхеит.
Шьыжьи шьыбжьони рыбжьара,
Аџьынџьахь шьардаҩ аахьеит.
Асҟак еизо иазырбахьадаз,
Цәгьарак аҵыхәала иаауа.
Азарбжьы мҭыҩцызт иахьада,
Иахааным, мап, иаҳауа.
Зегь ӡбоуп, аџьалуп, иузахырԥом,
Анцәа деиӷьеишьан, дигеит.
Иулшо маҷуп, кыр уазхьыргьы,
Ицаз ицәашьхәы адыркуеит.
Асасцәа дахьқәа мҩахигон,
Еилымх ирықәиҵон пату…
Дызлаԥсаз ала дымҩаԥыргеит,
Иҽыбӷаҟазарагь ҳәатәын…

196

Аџьынџь аанхеит иқәықәмашәықәма, –
Иараӡәк дахымзи ара.
Иаарым ишаац иҩыза-иқәла,
Иныҳәауа ахәышҭаара.
69. Аџьынџь иаҭәашьоуп Хьымца
Дыҷкәыноуп, нас, Хьымца, дахнамгои,
Алма иеиҿырцаа рацәан.
О, иаб иашьа ихыԥша даанамгои,
Ҵоуп, макьана ихьшәацәам.
Гәаҭеи ҩаԥхьа аҩра иазктәыми,
Иахьуам, арӷьашьап цыркьуам.
Иахашҭхьеит, гәыӷрала иҭәыми,
Дәык анықәлара иазхьуа.
Данааиуа, данымааиуа азымҵеит,
Абла ҭраа Хьымца изыԥшуп.
Иацеиԥш, иахьагьы изымцеит,
Иҩыр, ԥхӡыкгьы наҿашып…
Избахуадаз Алма иуахьадгьы,
Иашьцәа иргеит еихшаны.
Арахь, изышьцылоу иузадгом,
Аџьынџь ахь иаауеит еибарԥшны.
Еизынхаз аишьцәа еицәажәан,
Хьымца иабжьаргаз мариам.

197

Иарҳәеит Алма иҭынхажәа,
«Аџьынџьгьы иаҭәашәшьа…» – иҳәахьан.
Иара даԥшәымахеит ашҭа,
Ахьӡ зҭынхаз аҩнаҭа.
Иазныжьуп Алма ду ишьҭа, –
Иацын Алма игәаҭа.
70. Агәарабжьара-ҽы
Хьымца дызҵалаз еидаран,
Иныҟәгатәын аџьынџь ишахәҭоу.
Иқәыӷәӷәон ижәҩа ихьанҭаран,
Иҭаршәлатәын Алма ихҭа.
Адгьылқәа рҵыхәа убаӡомызт,
Анхамҩагьы беиан, иҭбаан.
Хьымца акрура дацәшәаӡомызт,
Игәашьамх ӷәӷәан, дагон дышьҭԥаа.
Дзақәтәом есымша Гәаҭеигьы,
Мазлоугьы дажәит, избаӡом.
Ҭыԥкаҿ ирҳәуазар, еиҭеигом,
Ирҳаргьы, иара иаҳаӡом.
Алма даныҟаз еиԥш иҩуам,
Аҽырҩраҿ Гәаҭеи иаԥнагом.
Зны-зынла ақыҭауаа иреиуоу
Еиндаҭлоит, иаԥнагартә еиԥш иубом.

198

Зныкоуп Лазҭоунӡа ианнеигьы, –
Агәылара анеира мариан.
О, ирацәан анеи-ааигьы,
Аҽыҩқәагь рацәамхеи ара.
Ахԥатәи аҭыԥгьы азымгеит,
Аргама ишьақәҟьеит хьӡы згахьоу.
Аԥхьа днеит Сагьаса еилымга,
Уи ахԥатәи данаԥсаха иахьоуп.
Уинахыс – рқыҭа данзалымҵ,
Гәаҭеигьы анырзымга џьара,
Азыҟаҵара уаҳа ианалымҵ,
Аҽыҩ ацәыхҟьеит хьыӡрацара.
Алма иҽы џьоукы ирызрымҭеит.
Изгаша ҟаларын, – иазҵаауан.
Хьымца ихьымӡӷишьеит, изымҭиит, –
Аахәаҩцәа еишьҭала иаауан…
Аамҭа аныбжьыс, егьырхашҭит,
Иахәҭамкәа гәарабжьараҽхеит Гәаҭеи.
Алма дабом, – иҭалаӡом ашҭа,
Мазлоугьы шьҭа аҩны дымтәеи…
Зных ауахьад инарыцлон,
Ҽа зных агәарабжьара ибжьан,

199

Шәшьырак иныҵагылон ихәыцуа,
Иазхәыцлозҭгьы Алма иҟазшьа?
***
Алма иуахьадгьы неицылон…
Иацеиԥш рҿынархеит амҩа ҭырҭәаа.
Дәы ԥшӡак ҳаскьынла еинылан
Иахьыҟаз иазцалон, ргәы дырҭәуан.
Уахь рхы дырхеит еишьҭагыла,
Гәаҭеигьы нарыцлеит иахьцоз.
Иашьцылам, – рҵыхәаҿ идыргылеит,
Иагәамԥхо ируакзаргь, игәышӡом.
Шоуроуп, ԥхынгәымза иҭагылоуп,
Ҳаскьын ҿак инацрыхап Гәаҭеи.
Хьымца иусқәа еиқәылеит,
Мазлоугьы дахылаԥшуам шьҭа.
Маҷк ихаразаргь, иазнеироуп
Адәы ԥшӡа, ҳаскьынла ихҟьоу.
Уанӡа инылсуеит бнатоурак,
Еималазаргьы, амҩа иацәхҟьом.
Шәарҭарак ыҟам, бнаразаргь,
Лыԥхала иахьнеишагьы инеит.
Башахеит, – арахә ҭаҳәхьазаап,
Иаҵәаракгьы ыҟамкәа ианиеит.

200

Рҽыԥсаҟьан ҳаскьын ҿак ишашьҭаз,
Ишыԥшаауаз хара иагеит.
Мап, идырҩашьаӡом рышьҭа,
Акырынтә арахь иаанагап.
Еилаҳаит даара Гәаҭеигьы,
Аҭыԥқәа агәаԥхеит иахьазы.
Иаԥшааргь ҟамлои, нас, иахьеиӷьу,
О, дәы иаҵәак абар ахазы…
Аҩызцәагьы наԥхьо, иахыҽхәо,
Иашьцылахьоушәа, инықәлап иҳәуа.
Аҿамаҿа агымкәа, ажәынҭыҽхагь,
Иахаанны аӡаӡа анкаҳәуа.
***
Иаамҭоуп, уажәшьҭа ихынҳәыроуп,
Еибаԥшааит ауахьад. Илашьцам.
Рыкәшамыкәша цәҳәыроуп,
Аҭыԥ ҿыцқәа иахьа ирыхьӡом.
Амҩа харазаргь, ихәларыма,
Иԥыршәахьеит, – иахьӡоит ахынҳәра.
Аҽанқәа аҽҵарақәагь рылоуп,
Аҳаҳаи, ирҟәыблаазааит ахьхәра.
Амра аӷьын иахьа даара,
Шьыбжьышьҭахь ихҽит аҭакар,

201

Ҳаскьын ҿа згым аԥсабараҿ,
Шьхароуп, нас, қәаршҩык аургьы ихкәап.
Аԥхын маҷк ацәаакыра
Азхомызт, иазҳартә аҳаскьын.
Иҭбаауп ауахьадгьы рҵакыра,
Аҽҵарақәагь рыцлеит ааигәа.
Амҩа ианылт еишьҭагыла,
Ишеицу лыԥхала ихынҳәырц.
Дрыцымзаргь аԥшәма, агәыла,
Иаҵысроуп, абар, даҽа хәык.
Рымҩахь икылсыр, иааигәами,
О, иашьцылоуп, уи иацәыхҟьом.
Иамоуп Гәаҭеигьы агәала,
Уажәы-уажә аҵыхәагь аҟьоит.
Аԥхьа идәықәлеит еибарсны, –
Гәаҭеи ҩаԥхьа ашьҭахь иаанхеит.
Ишнеиуаз кәарак инырны,
Иааҭгыланы ӡык инахәеит.
Шьҭа – изышьцылоу мҩахәасҭоуп,
Шьҭа – ирбац инеиужьу бнароуп.
Иӡышуазаргь, – абнагьы илсроуп,
Нас – каршәроуп, иахьааӡаз ароуп.

202

Араҵәҟьа иаанамгацызт абга,
Уахынла рыбжьы шгозгьы абгасса.
Шәарыцаҩк дырбар инархабгон,
Рҭыҩрақәа ирызцон иҿҟьаса.
Абга рыбжьы цәгьа рмаҳацызт,
Еилымшәо ауахьад хынҳәуан.
Абна бгатәарҭоуп рымҳәацызт,
Ихарамкәа арахәгьы ҳәуан.
Амҩа ианын ҽызи ҽыхәеи,
Алашақәа, аҽҵарақәа цон.
Инеиуан, нас, рымҩа еиҵыхуа,
Џьара-џьара зынӡа икәараҵон.
Ҽыҩзаргь Гәаҭеи рышьҭагылоуп,
Изрывалом иццакырц аҭаххар.
Аҩраҿ акәзар, – иаангылом,
О, иақәымшәац ас шамаха.
Архәара ааныжьны ишнеиуаз,
Абардраҿ иаацәырымҟьеи бгак.
Иамҵасит ауахьад иреиуаз,
Еиҳа иззыманшәалаз руак.
Рышьҭахь инеиуаз Гәаҭеигьы,
Ишалшоз иҵыгьит ирӷәӷәа.

203

Икаҳазаргь, игылеит еихеигәо,
Иҭрысны идәықәлеит хаха.
Амҩагь абаҟоу аккараҿ…
Ус, дәеиужьк инықәԥшит ԥхьаҟа.
Знык ианазнеи изыркарои,
Ианыршәлан идәықәлеит иҭҟьа.
Абга иароуп «иаҿахәхозгьы»,
Изымгылар иакуан ахәлымшәы.
Иаракәхон абнаҿ иаанхозгьы,
Узлақәгәыӷуеи иақәшәом ҳәа машәыр.
Ашьҭахьтәи арӷьашьап иақәшәеит,
Иахьамҵасыз ауаҭәа ҭнажәеит.
Дарбан Гәаҭеи маӡа иақәшәиз, –
Иазԥшымкәа ашәарҭа иҭашәеит.
Абга хынҳәуазма аҭыҩрахь,
Ихьамҵит Гәаҭеи анацәца.
Ҽҵыск аҿашәеит ишнеиуаз,
Агәаӷ ахнамгеи ианахьӡа.
Иалнаршоз ҽҵыск, иланашьҭит,
Ауахьадгьы харабӷьара ишәаҟьеит.
Абга иакыз џьаргьы иашьҭуам,
Аҽҵыс ахаԥыц ианаргеит…

204

***
Аилашәшәымҭаз агәашә инадгылт,
Гәаҭеи ашьа ацрашы.
Дақәшәазаап Хьымца, изадгом,
Иркәабазшәа аԥхӡы ахьшын.
Иааит, ишаауаз хәылбыҽхала,
Иахьырааӡаз, Гәаҭеи иахьазҳаз,
Ихәыцуан, ахы иазынхама?
Ацхыраара аҭахуп, ишәшәырҳа.
Абӷа инапы нықәшьуа, иргәыбзыӷуа,
Ашҭа инҭалеит, хәылԥазуп.
Даламгеит Хьымца ирӷыӷкуа,
О, Бакәра анапҟаза – дхазуп.
Дахәаԥшроуп, иҟаиҵо идыруеит…
Дышзахәо деихеит иаагара.
Ишәарҭоуп иацәыӡыр ҳәа ахдырра,
О, ахәраҭыԥ аҿуп ашьара.
Хьымца шәымҭакгьы даанымхеит,
Даакылҟьеит, дымнаӡац рҳәонаҵы.
Аӡәы иҳәарыма: «Еиҭымхеит,
Гәаҭеи ԥшӡа нап агхеит, изаҵәуп».
Ишьҭархх ашҭа дааҭалеит,
Ажәалагьы ахәра зырӷьо, –

205

Дҟазоуп, нас, Бакәра, хаҭала,
Данақәшәа, иҟалозар дызхәо.
Иҿыӡәӡәааны хәшәқәакгьы наҿишьит,
Нас ҵиаақәак нақәҵан иҿаҳәа,
Аԥырцәқәа инапы нархьишьит,
Инацәкьарақәа наҵшьуа ацламҳәа.
***
Ирҳазшәа иҭрысуеит иахьгылоу,
Иагәалашәо ахҭысқәа рацәоуп.
Аӡбахә заҳаз уаҩ даангылом,
Инахәаԥшырц иаауеит, ҭынхацәоуп.
Агәылацәа усгьы иааигәами,
Зегь раԥхьаӡагьы иааит.
«Бакәра, ахьаа ахгома,
Еиқәхома?» – уажәы-уажә иҵаауеит.
Бакәра иҭак иазыԥшыми,
Аха ажәа ахҳәаара иҭахым.
«Ҳазшаз ихьынап иаными,
Зынӡа уацәшәаӡартәгьы ихәым…»
Уаҳагьы нацимҵеит Бакәра.
Днарылаԥш-аарылаԥшит, нас:
«Ақәрагьы амаӡам, ақәра,
Акыр шықәсагьы иҩрын абжьас!

206

Амчгьы ианақәгәыӷ аҽрымҭа,
Абжьас еиԥш еихеит, иԥырӡон…
Ҟьаракгьы иаамга, иларышьҭуан,
Ҽакызҭгьы – ргәыхәтәы иахьнагӡон!»
Иибаз дарҭынчуам лымкаала,
Уи иааԥсарақәа адуп Гәаҭеи.
Ԥстәуп, нас, есымша иузынкылом,
Аҩызцәа инарышьҭала имцеи.
Аҽыҩқәа ҳаҭырла ирзыҟоу,
Еиндаҭларак бжьазмыжьуаз Мазлоу,
Даара ихьааигаӡоит иҟоу,
Инымҵәаӡо азҵаарақәа змоу.
***
Ашҭаҿ ԥшьаала инеи-ааиуан,
Иааигәамзи, нас, илаԥш ахын.
Ҽыҩмзи. Ахьаа ӷәӷәа иаиааиуан,
Ахьаагьы хәыҷы-хәыҷла ихҽуан.
Хьымцагь игәы рҭынч дышьҭалон,
Иныҳәауан, игәыӷуан зегьы.
Игәырӷьауа ашҭа иҭалап,
Иақәныҳәап иазыбылуа ргәы…

207

71. Гәаҭеи ауха иазхымгеит
Хьымца дышгылац дгылеит,
Дамышьцылеи, даԥшәымоуп. Шьыжьуп.
Амра макьана имгылац,
Ажәҩангьы маҷк ихәашьуп.
Ашҭахь днаԥшызар, иабаҟоу?
Ибом уажә Гәаҭеи ахабар.
Еиӷьхоу, еицәахоу, ишԥаҟоу?
Ихы дназҵааит. Игәы ҭынчхон ибар.
Ашҭа аҵыхәан аҽеиҵых,
Гәаҭеи ашьацраҿ ишьҭан.
Иҟалеи, ишԥахнагеи аҵых,
Иааԥсама, иааԥсаӡама шьҭа?
Дыҩны иҿынеихеит ишәара изхымго,
Лахьеиқәрак дамҽхак, деиҵаӷәӷәа.
Ақәҿымҭ, – ибжьы изҭымкааит.
Днаӡазар, ишьҭан еиҵыхәхәа.
Ашьацраҿ илаԥш нахигеит,
Ибзоушәа аблақәа хтын…
Иалымшеит, ахьаа азхымгеит…
Ҿымҭрала ашҭа ҭацәын…
Иаразнак дишьҭит ацҳаражәҳәаҩ,
Игәакьацәа, игәылацәа еизеит.

208

Ашҭаҿ еизеит ҩаԥхьа ажәлар,
Алма иеиԥш, шьҭа иҟам Гәаҭеи.
Ахәра ӷәӷәаӡазу, иазхымгоу –
Издыруада. Иамоуит хәарҭа.
Иԥсгәышьеит ахәáша иахымга,
Ахәашоуп ианидгыла Алмагь иуахҭа.
***
Ашҳам злаз ԥсы зхоу ҽакы ацҳау…
Иагоу сеидру абга млашь ац…
Алма изхьуан... Изықәымсит ацҳа,
Аҵыхәтәантәи ацҳа, изкыз аԥсы ахац…
Ааи, лахьынҵоуп, иузыԥсахуам,
Ҳазшаз иоуп зхьынапқәа ирну.
Зны уишоит, ҽазны уигахуеит,
Абас ишоуп адунеи, – ԥсы зхоу ахьану.
2011–2013

АХҚӘА
Аԥсны сыҟоуп..........................................................з
Сыԥсы аҭыԥ.............................................................4
Сгәеисра иацнаҵ сшьаҿа… ......................................5
Адгьылаз аӡаӡагьы хәшәуп.......................................6
Иугәаларшәа.............................................................7
Сыдгьыл – исызгәакьоу..................................... .......8
Зымцахә еиқәу........................................................10
Сџьынџь сыԥшаауеит..............................................11
Атәым дгьыл иқәыҩуа аныҳәаԥхьыӡ.......................13
Гырӡал....................................................................15
Схынҳәит сара........................................................16
Шәшаԥсыуаау шәаанхароуп!...................................17
Аҭрыш-ԥҳа луаз......................................................19
Ицеит.....................................................................23
Сааит «наӡаӡа» ҳәа уасҳәарц… ................................25
Раҳәшьа дызмаз рашҭа дҭыргон......... ....................26
Бнеилароуп.............................................................27
Ан................................................................... .......29
Анбанқәа срыԥхуеит...............................................31
Суеикануам аамҭа...................................................33
Ахьа каԥсоит...........................................................35
Уеиха сықәла, уеиха!...............................................36
Ҿҳәарак сзыԥҵәоуп................................................37

210

Амш санаԥыла........................................................38
Зны иааигәахаргьы шәуахҭа… ................................40
Сыԥхыӡ хаа иалан уаҵәы........................................42
Агәалашәара...........................................................43
Аԥшатлакә..............................................................44
Аҵеи лаша..............................................................45
Агәил-шәҭы алахьынҵа..........................................46
Ақәыџьма ууеит......................................................47
Аӡиас аԥсҭазаара............................... .....................49
Уабиԥара уқәымӡааит!............................................51
Амца ҿасҳәаӡом......................................................52
Макьана… ..............................................................53
Аҿа ҵысит...............................................................55
Еинылеит аҳаскьын................................................57
Ашәҭ аҿалеит аԥҳәаса.............................................58
Исҭахым – сҭахушәа, исҭаху – сҭахымшәа… ...........60
«Ҽаҩра згым ашәырҵла…».....................................62
Иуеи Баграти рыбжьы.............................................63
Абӷьқәа аӡмыжь аӡамҩа рыгәӡуеит.......... ...............65
Ааҵраҿ иҵәыуоит ашьашьалқәа.............................66
«Хьаца бӷьызар ихьархьаруа…»...............................67
Аӡыхь ашәа............................................................68
Аӡы налабеит амахә................................................69
Анаҟә .....................................................................70
«Ашьхымзахь ухьамԥшын…»..................................71
«Сдәықәлазаргь аҩада…»........................................73
Адагәа.....................................................................75
Сгәыӷра ахықәан.....................................................76

211

Наԥшыхақә.............................................................77
«Шарԥыеҵәа кыдуп ишеишеиуа…».........................79
Зных ҳанихгьы… ....................................................80
«Ҳара ҳаиԥш ари адгьыл иаԥшәымаз…».................81
«Са сакәӡамкәа сгылеит иахьа…»............................82
«Сзышьҭамлаша сашьҭоуп…».................................83
«Сҭынчра абжьы уаҳазар…»....................................84
Имиц ашәа хаа......... ..............................................86
Сылаԥш зыдхалаз...................................................88
Избахьоу бакәӡам....................................................89
«Машәыршақә сылаԥш зхызго»... ...........................91
Хьаасгьы сбымамыз џьысшьон...............................92
АПОЕМА
Аҽышьашьана алԥха ............................................. 95

Аԥҳазоу Вахтанг Владимир-иԥа
З Ы М Ц АХӘ Е И ҚӘУ
А жә еи н ра а л а қ әа
А п о ем а

Абхазоу Вахтанг Владимирович
Г О Р И Т ОЧ А Г
С т ихо т во р ен ия
Поэма
На абхазском языке

Аредактор Марина Тәанба
Акорректор Ирма Џьениа
Компиутерла еиқәлыршәеит Асҭанда Аџьынџьал
Асахьаҭыхҩы Руслан Габлиа

Аформат 70х108 1/ 16. Атираж 300.
Иҟаҵә. акь. бӷь. 13,5. Инықәыр. акь. бӷь. 19.
Аҿаҵаԥҟа №

