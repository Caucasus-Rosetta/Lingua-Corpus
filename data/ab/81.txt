Амца саҵхеит –
Еҵәаџьаа реиԥш,
Ацԥхьқәа еилыџьџьеит.
Илашеит сԥацха,
Нарҭаа реиԥш,
Шәҩы сҩызцәа еизеит.
Аҳаԥшьа хыстит,
Аҩеиқәаҵәа
Аҿақәа ирҭыԥхеит.
Сныҳәаҿа шьҭырхит
Са сықәлацәа –
Рхырҿқәа еикәаԥхеит.
Ашәа шьҭыҵит –
«Шьардаамҭа»,
Аԥацха иҩныҵны ицеит…
Ханкаҿ акәым,
Са сԥацхаҿы
Шәҩы сҩызцәа еизеит!
Ихтны аҳаԥшьақәа зқьыла,
Аҩы аларҭәазшәа,
Иџьбарахоит аҳауа ааԥныла.
Амҵәыжәҩақәа сырҭазшәа
Сгәы иабоит, сахьнеиуа шьапыла,
Исхьыҳәҳәы, иссирӡашәа,
Ицырцыруеит аӡаӡа шьыжьыла.
Ахаан аӡә дсымбацшәа,
Сбыхәаԥшыр џьабымшьан бансԥыла –
Ааԥынроуп, ааԥынроуп.
Ари иссиру аамҭоуп!
Сан лнапсыргәыҵа адунеи ду иахсаалоуп,
Адунеи, зны сгәырӷьо, зны сҵәуо сызну.
Сан лнапсыргәыҵа снахәаԥшны схала,
Ишәасҳәарц сылшоит лахьынҵас исзыԥшу.
Сан лнапсыргәыҵа сыԥсҭазаара иахсаалоуп,
Цәаҳәақәак иарбо уа еиԥылоит џьарак.
Ари адунеи саргьы акы шысзалоу
Агәыӷра снаҭоит ииашоу цәаҳәак.
Агәырҩеиԥш, анасыԥгьы арбоуп уи ахсаала –
Иснаргоит сара аԥсҭазаара агәра.
Иҭысҵааит ахсаала исылшоз ала,
Аха ианысымбалеит исԥеиԥшу аԥсра.
Сан лнапсыргәыҵа – слахьынҵа ахсаала,
Аԥсра арбам, аԥсра сан лзы иартым.
Иартым дгьылуп, иҵәаху ԥҭа еиқәала,
Сыԥсра, ан зыгәра лгарц лҭахым…
Амшын еисуазар, изџьашьатәузеи –
Уи Сыдгьыл иҭынчым агәоуп.
Аӡиасқәа ццакуазар, изџьашьатәузеи –
Урҭ ашьа мҩанызго дақәоуп.
Ашьхақәа ҳаракызар, изџьашьатәузеи –
Урҭ Сыдгьыл Аламыс иаҟароуп.
Ажәҩан иаҵәазар, изџьашьатәузеи –
Сыдгьыл ианаалоит, изхагылоу иароуп!
Насыԥ сымазар, изџьашьатәузеи –
Сыдгьыл зеигәырӷьо са соуп.
Аԥсра сацәымшәозар, изџьашьатәузеи –
Сыԥсыргьы сахьыржуа аброуп.
Ашәышықәсқәа ирыларсуп аԥсақәа рдацқәа,
Рхықәцәақәа иахьатәи ҳамш ҵрыԥссоит.
Аԥсақәа нхеит иахьанӡагь иԥырымҟацкәа,
Аӡәгьы инапы изышьҭымхыц, ираҩсны ицоит.
Заҟантә амра иаԥылахьоузеи арҭ аҵлақәа!
Заҟантә инаскьаргахьоузеи амза анҭашәо!
Заҟантә ирыжәлахьоузеи арҭ аԥшацәгьақәа!
Иахьа ԥша ласуп, абар, рымахә еилзыршәшәо.
Аԥсақәа зхаану сахаанӡам аамҭа,
Изхаану сахаанзар, угәы амца асыркрын…
Ашәаны иузысҳәаларын уҭоурых сыԥсаанӡа,
Зны угәырӷьарын, нас улаӷырӡ аарын.
Аԥсақәа цәажәаӡом, аԥсақәа зцәажәаӡом.
Сара ара сыҟоуп, рымҵаҿ сеимдоит.
Аԥсақәа ирылаӡо ауаҩ игәы иалаӡом,
Сара сышьҭахьгьы арҭ аԥсақәа нхоит.
Сымаӡақәа рымаӡа урҭ ирымаздоит,
Иҟада урҭ иреиӷьу, амаӡа зҵәахра
Абар, сцоит, сцәа-сжьы рылызгоит.
Сыԥсы рзынсыжьуеит, иацәыргарц аԥсра…
Л. Озеров иахь
Аԥсҭазаара аԥслымӡраҿ аамҭа
ацәқәырԥа ак аҩуеит,
Аԥхьаха умаӡакәа, ианнахуеит иашьҭахх иаауа.
Иниаҟьеит ашьабсҭа,
атрышә бжьы заҵәык ааҩуеит.
Инымҩасны ицеит аԥсаатәқәа,
Издыруада ианхынҳәуа!
Ахәылԥазы ҭыԥҳа ссирк,
Цәымзаҵас лыԥшӡара лыманы,
Дниасны дцеит наҟ,
мшын хықәла, лынасыԥ ԥшаауа.
Икыдшәон аеҵәақәа,
ицон урҭ аӡиас ӷьы ихыланы.
Ииуан, иԥсуан ашәақәа,
зеиԥш ахаан уаҳа имиуа.
Насыԥ рыман урҭ ашәақәа ирхааныз,
ирзыӡырҩуаз:
Ашьабысҭа изахьыԥшыз,
уи аҭыԥҳа лцәаара ма избаз.
Аха, крыҳхароума,
уи аамҭазы зегьы ҳахьзымииуаз,
Ҳашԥарыцҳахоз,
ҳашԥаӷархоз ашьҭахь иагхан ииуаз!
Адунеи дамоур ҟаломызт Аҟаза,
ажәаҿи ахаҳәаҿи
Аԥсҭазаара аҩырақәа
анымҵӡо ианызҵарц зыхәҭаз.
Аамҭа иахшон аԥшӡара,
иара ахалагьы иахәаҽуан,
Диит нас Аҟаза,
аԥшӡара еиқәзырхарц злахьынҵаз, –
Инызкылаз ашьабсҭа лас аԥара, иазгәамҭакәа,
Зеиԥш ҟамло аԥара, ииран иҟаз иаҳзынхарц.
Аҟаза, еиԥызгалаз зны еиԥырҵхьаз аамҭақәа,
Аамҭа аԥшӡара аҿаԥхьа
шаҟа имчыдоу аирбарц.
Аԥхьатәи Аҟаза, иазхәыцыз
аеҵә аӡ иаццо шынкылатәу
Шәымҭак, нас аҵхқәа
зегьы дырԥшӡалартә иҟазҵаз.
Иҟазҵаз ииасхьоу аԥсаатәқәа
ҳажәҩангьы ихылартәы.
Уи аҭыԥҳа лыԥшӡара
лашараҵас ҳара ҳҟынӡа иаазгаз.
Аԥхьатәи Аҟаза –
аԥхьатәи иахцаз ауаҩ иакәхарын,
Алҩа зҭачыз аҳаԥы лашьца
иҭырцаз мышгаҩыс дшьаны.
Даауан уи ҳашҟа, џьеи,
аҳаԥахьы ахынҳәра даҳәарын!
Аамҭа аԥшӡара алигон Аҟаза,
иаҵәахыр ҳәа дшәаны!
Аԥсҭазаара аԥслымӡраҿ
аамҭа ацәқәырԥа ак аҩуеит,
Аха, аԥхьаха умаӡакәа,
ианнахуеит иашьҭахх иаауа.
Аха, иҟоуп абаҩхатәра –
аԥшьамца – аамҭа иаиааиуа,
Уи аԥхьатәи Аҟаза ицразароуп,
иаарго шьала еимдауа.
Иӷәӷәоуп ашахақәа, аӷба нызкыло.
Иххоуп ашахақәа, ауаҩ иразҟеиԥш.
Игәамҵуеит аӷба, асқьала иахьадгылоу,
Иаҭахым ауаа ахьазыԥшуа абаҟеиԥш.
Аԥшақәа, ацәқәырԥақәа хаха рҿагылара,
Ҽырԥагьала аԥсра абла аҭаԥшра
Иашьцылахьоу, абаҟеиԥш агылара
Изашьцылом.
Игәаан иаҿуп аҵысра.
Уазхәыцыр,
Ари аӷба ԥагьа иаҭахузеи –
Иршәуазар шәыга шкәакәала ауаа
Аха, ашәыга шкәакәа уа измаҭәахәузеи,
Ацәқәырԥақәа ахьышьҭыҵуа ажәҩан ҵәахуа
Аӷба жәҩан иазааигәатәуа, нас аҵанӡа иго,
Ацәқәырԥақәа алахәмаруа ахьџьыршьо убра,
Аӷба неилароуп, амшын агәы иарго!
Изакәызеи ижәгәаӷьуа, – аӷба аҿаҳәара!
Иҟан ақалақь.
Ақалақь ыҟан.
Ақалақь амшын ахықәаҿ ишьҭан.
Иҟам ақалақь.
Ақалақь ыҟам.
Иҟам, аха изыҟамзеи, избан
Ихырхма абырлашқәа
Абырлашқәа ихырхма
Амшын аҵахь илбаама урҭ рзын
Наӡаӡа уа инхама
Инхама уа наӡаӡа
Иамазма уи еиԥш иара азин
Иҟам ақалақь.
Ақалақь ыҟам.
Хыхь ацәқәырԥақәа хәмаруа ирхоуп
Ақалақь аԥҽыхақәа.
Ақалақь аԥҽыхақәа
Ззыҟоу аҭоурыхи аԥсыӡқәеи рзоуп…
Аҭоурыхҭҵааҩ, суҳәоит, исараӡа!
Амшын ара акгьы ахараӡам!
Амшын ус баша ақалақь иналалеит.
Иналаԥшырц ақалақь зыӡбахә аҳахьаз.
Иахьанӡагь ишанханы изалымҵыц, амала…
Ақалақь иалоуп амшын,
Иазымдырӡо ишҭанархаз…
Саԥхьа аҳауа ихагьежьылон,
Аҵла иҿшәан абӷьыц.
Ихагьежьылон, ихагьежьылон,
Иаҭахын ҵәҩанҵәыҟа иԥрырц.
Аха, адгьыл иаднахалон –
Абӷьыц адгьыл азыԥшын.
Хьшәашәарак сшьа-сда иҭалоз
Уажәыҵәҟьа сҽасымҭарц саҿын…
Абар аеродром –
Ажәҩан агәашәқәа –
Иаатырц иҟоу иахьа сара сзы,
Иҭалоит, иҭыҵуеит аҳаирплан ҟәашқәа,
Цҳас изыҟамлаз ауаа рыгәқәа рзы.
Уахгьы-ҽынгьы ауаа цоит, ихынҳәуеит,
Ицогьы брылам, ихынҳәуагьы – убас.
Џьоукы реиԥыла-еиԥырҵра сазыԥшуеит…
Ҳаирпланк ажәҩан иналаҟацеит хҿаҵас,
Абжьы ныжьны адгьылаҿ ара…
Быбзиабара сзынбыжьит,
Бабаҟоу бара
Иааит аамҭа, аҵҟьарҭаҿ сгылоуп –
Адгьыл сықәҟьеит – ажәҩан сазцеит…
Ауаа шеибаԥшаауа здыруеит – гәылоуп,
Аха, сгәы нысмыжьӡеит –
Ажәҩан ахь изгеит.
Аԥҭақәа –
сышхәа иахыԥрааз аԥрақәа,
Аԥша рҭачны игәароуп иббаӡа.
О, ахрақәа, сыдгьыл гәакьа ахрақәа,
Аԥҭа рҟынӡа хықәцәала шәнаӡа!
Инышәкыл,
Адгьыл иахоу урҭ ԥагьаӡа,
Адгьыл зшьапы аларсу
Илшара дшәырба.
Изыԥсоу дшәырдыр,
Шәӡамҩақәа кьакьаӡа
Рхы рыдҵан аԥсшьара.
Агәра дшәырга,
Дарбан ҟьалазаалак
Ишизеиӷьу дхынҳәырц.
Аҟьала изы даараӡа ишыцәгьоу,
Ҩынтә дымԥсыкәа,
Знык,
ишахәҭоу еиԥш дыԥсырц.
О, аԥҭақәа,
Ишәцәымыӡӡац зегьыҵәҟьа,
Аԥҭақәа – сышхәа иахыԥрааз аԥрақәа,
Шәхынҳәны еиҭа сышхәа шәахагыл!
Ргәы ҿыӷьуеит са сыда адгьылқәа,
Арахь, шәхарала сышхәа аангылт…
Сара ашәа сарҿыхеит – агарашәа,
Агәылара ицәырылгаз ан лхәыҷы изы.
Издыруада асаби ицәа иалашәаз,
Дзырҿыхаз здыруада уи аҵх агәазы
Аҵх ҭынч иалалон агарашәа.
Асаби изыҳәан аҭынчра ԥшаауа,
Агарашәа зызкыз дара ракәушәа,
Аеҵәақәа ашьшьыҳәа рыбла ҭаауан.
Сара сзыцәомызт…
Сзыцәаӡомызт…
Агарашәа
Асаби, дарцәан, еиқәтәон хәыҷ-хәыҷы,
Сгәы иснаҭон, изхараз са сакәызшәа,
Аҵх агәазы дахьҿыхаз ахәыҷы…
Сара сқьырсиануп.
Сшәыҳәоит аказы:
Снышәынҭра иахашәмырсын аџьар…
Мызкы,
Ҩымыз,
Нас шәара шәзы
Иалшоит сахьжу ааира цәгьахар.
Инаап аџьар –
Дҟамлар изыриашара.
Изаҵәӡа игылазаап,
Алахь еиқәышьшьы,
Агәы иалоушәа сара саҟара,
Сҭынхак иахьаимыркыз ацәашьы.
Сара сқьырсиануп.
Сшәыҳәоит аказы:
Снышәынҭра иахашәмырсын аџьар…
Ҭыԥҳак диасуазар сахьжу
Хәылԥазы,
Исҭахым уи аџьар наа дацәшәар.
Сара сқьырсиануп.
Аџьар ацынхәрас исҭахуп
Ҵ ла хәыҷык еиҭашәҳар
Сахьжу аханы.
Аӡәгьы дацәымшәаларц
Аҭыԥ – са сахьжу.
Аҵла еиҭашәҳа! –
Ааԥныла ишәҭны,
Алаԥшқәа аднахалалап…
Сқьырсиануп сара,
Аха, аҵла бза азыҳәан,
Исылшоит аџьар мап ацәкра!
Ашьшьыҳәа… саныԥслакь!
Федерико Гарсиа Лорка
Ара, анышәынҭра уанавсуа,
Ашьшьыҳәа!
Ара, джуп аԥсҭазаара аҿа ҭзыркәкәаз.
Адунеиаҿ анҭынчроу
Ианымгаӡо бжьы ҳәа,
Уныҟәашәа иагырха,
Аҭахызаргьы уццакуаз.
Ушьапышьҭыбжь дарҿыхар дрыцҳауп!
Думырҿыхан,
Дыцәаз,
Дыҟоуп дааԥсаны.
Уныҟәашәа иагырха.
Иумазар ахәыцха,
Уазхәыци дышрыцҳау,
Дҿыхар дцәырҳаны…
Ари анышәынҭра уанавсуа –
Ашьшьыҳәа!
Ара джуп, зӡыхь зны заҵәык иахәаз.
Анышә аҵазаара
Ԥсшьарам иара изыҳәан.
Дҿыхар,
Уахь алашара зманы ицаз,
Ибла хнакып уаатәи алашьцара!
Дыцәаз,
Идгьыл ԥхыӡқәа наигӡарц.
Дыцәаз,
Изымдырӡо дшыҟоу имацара,
Адгьылаҿ зегь шынижьыз агәра имгарц…
Аԥхьарца ҵәуон…
Аамҭа ашьшьыҳәа,
Уаҳа ихнымҳәырц, ицон, ицон…
Зегьы акы акәын сара сзыҳәан,
Аԥсра саҩсрызшәа сгәы иснарбон…
Ихнымҳәӡо исцәыӡуаз агәы иалан
Еиҵақьы иҵәуон аԥхьарца.
Сара хәдацәахьы агәырӷьа салан,
Исхыччон усҟан слахьынҵа.
Адунеи злаҭәыз лашаран
Изжәуаз – исыхәлаҵәар ҟалон,
Бзиабарак, сзықәгәыӷуаз даара,
Ԥхьарца рахәыцпаха иааԥҵәон!
Аԥхьарца ҵәуон, агәы иалан –
Сқәыԥшны иахьызгоз зегь рыгәра.
Иацы исхызгаз иахьа ихәмарган
Сыбла иахьаахгыло азы сара.
Аԥхьарца ҵәуон…
Аамҭа шьҭхысаа
Уаҳа ихнымҳәӡарцаз, ицоит, ицоит…
Уажәшьҭа шәы-шьхак,
Шәы-мшынк сырхысааит,
Аԥхьарца аҵәуабжь уеизгьы исыхьӡоит…
Нелли Ҭарԥҳа илызкны
Ари дыдраӡам. Ари даҽа бжьуп.
Абрыскьыл агәашьа арҵысра даҿуп!
Ауарбақәа ажәҩани ашьхақәеи рымхуп.
Аҭырас алиаауеит ажәҩан агәы.
Ашьха ԥагьақәа ақьачақьра иаҿыхуп,
Игәмырҿыӷьгақәоуп, иԥшӡоуп урҭ мыцхәы.
Ари дыдраӡам. Ари даҽа бжьуп.
Абрыскьыл агәашьа арҵысра даҿуп!
Арҩаш, игәырӷьаҵәа ахаҳәқәа ирылбааԥоз,
Арха ианызба, алахь еиқәын.
Ашьхарахь ахынҳәра ишԥаҳәоз!
Аха, иалшооз, амшын азыԥшын.
Ари дыдраӡам. Ари даҽа бжьуп.
Абрыскьыл агәашьа арҵысра даҿуп!
Ашьашьал ароууеит, иаҳхыччоит аамҭа,
Иахьа ҳдәықәымлар аҳаԥы ршәаҳап.
Ҳдәықәлап нас, ҳцалап ҳнаӡаанӡа,
Ҳцәашьқәа нҵәар, ҳгәыӷра лашалап.
Ари дыдраӡам. Ари даҽа бжьуп.
Абрыскьыл агәашьа арҵысра даҿуп!
Аӡә деихсны икыдиршәазшәа,
Еҵәак ҭалеит икакәкәа.
Азныказ сынхеит сшанхазшәа.
Аха, сдәықәлеит сыццакуа,
Аеҵәа ахькашәо сазнеирц.
Аԥхарра азысыԥшаарц сгәаҿы,
Еиҭа ссирӡашәа икәеицеирц,
Иамур, иҿыцәарц снапаҿы…
Аиԥылара иашьҭанеиуеит аиԥырҵра.
Сбыҳәоит, бахымццакырц ацәырҵра…
Исҭахым ҳаиԥыларц, зынӡа ҳаиԥыларц.
Сцәанырреи сыхдырреи брыбжьагыларц.
Быҟаз џьара, сылаԥш ахьзымнеиуа,
Уа амра ахьыԥхо ишеишеиуа.
Уахь снеирц сҽазыскӡом сара –
Сацәшәоит быблақәа рҭаԥшра.
Аиԥырҵра сцәымӷуп, исцәымӷуп –
Уи агәы иалажьакцо ҵәымӷуп…
Аиԥырҵра ҳақәымшәарц бзанҵык ҳара
Ҳаиԥымлап. Быҟаз џьара… хара…
Аԥша, еихзыршәшәоз шәҟәыбӷьыцҵас ахышәқәа,
Аҵлақәа, еиқәхарцаз зымахәқәа еикәзыршоз,
Ааигәа избоз, насыԥк иазыԥшыз ақьышәқәа,
Амшцәгьа иалҵны ицарц зҭахыз, ишәоз.
Ишԥааигәахоз урҭ! Ишԥахьчатәыз! Аха, усҟан
Сазхәыцуан абзиабараҿ ажәақәа змаҭәахәу.
Имацәысуан идыдуан, аҩар хыҵуан адәныҟа,
Исхашҭуан сывараҿ дгәыкуа аӡә дшысзыԥшу.
Абзиабара иреиҳаӡоу шхақәиҭроу сазхәыцуан.
Амацәыс уажәы-уажәы ауада иааҩнаҷҷон,
Абзиабара иаҿсырԥшырц аҭахызшәа, нас иӡуан.
«Абзиабара амацәыс еиԥшымзароуп!» – сыӡбон.
Абзиабара здыскылаша сашьҭан, избомызт.
Зегь имҩасуаз ракәын адунеиаҿ сзықәшәоз.
Абзиабара мҩасуеит ҳәа агәра сызгомызт,
Сааигәа иҟан ақьышәқәа, амшцәгьа иацәшәоз.
Урҭ гәасҭеит абзиабара наӡаӡа инхарцаз.
Уи ашьҭахь ҳара амшцәгьа ҳалҵны ҳцон.
Адгьыл амра зцу амш азааҳгарцаз,
Иаҳзымҵәыжәҩахаз цәаныррак ҳашьҭыхны ҳагон.
Уи аҩны акыр шықәса ауаа ҩнан,
Акыр шықәса уахь асасцәа мҩахыҵуан.
Убраҟа ахшара ииуан, убраҟа ирызҳауан,
Убрантә урҭ адунеи ду ахь ицәырҵуан.
Уахь есымша асалам шәҟәқәа аауан.
Аҭыԥҳацәа дәылҵуан, аҭацацәа ҩнанагалон.
Ишалшоз ауаа рыгәқәа арԥхауан,
Ан гәакьа илеиԥшын аҩн хәыҷы акала.
Идырбгеит, ахан дыргыларц еиҵҳәа,
Амца зкуа ҳәа иҟаз амца адыркит.
Еҳ, ишԥасҭаху ишсылшо сыҳәҳәарц:
«Иҟашәҵозеи!» Исызгәакьоу ак рыблит…
Амца цәқәырԥон, ажәҩан ахь ихалон,
Аҩн хәыҷы иаҭахын аԥсымҭаз икаҷҷарц.
Аҩн хәыҷы аԥсымҭаз ауаа аднахалон,
Аҵыхәтәаны рхаҳәтә гәқәа арԥхарц.
Угәы уҽанӡамкәа,
Алашьцара агәы еиҟәжәаны,
Агәыӷра уанаҟәыҵхьаз,
Иануцәыӡхьаз зегьы,
Уаԥхьаҵәҟьа,
Абра,
Зынӡа иааигәаны,
Илашеит аеродром,
Аха, шьҭа иухәомызт акгьы –
Иааигәацәан.
Уазеиқәырхомызт –
Иааигәацәан,
Уажәшьҭа ашьшьыҳәа,
Ухиаалан узтәомызт –
Укаҳар акәын –
Уи еиҳа еицәан –
Акаҳара уара иуаҭәаушьомызт…
Иааукәыршан еиҭа адунеи лашьцан…
Аха, адгьыл
Уара мап уцәакызаргь,
Уара ахаан уи мап узацәкӡом.
Адгьылаҿ алашара узаркымзаргь,
Ажәҩан еҵәала ухнахырц аҭахызаргь,
Адгьылаҿ утәароуп,
Ма укаҳароуп,
Ҽа ԥеиԥшк ҟалаӡом!
Ахцәышлақәа-аҭакәажәцәа,
Рлакыҵақәа ҭаҳаны,
Аҭыԥҳацәа ахьнеиуа ирзыԥшуеит.
Иԥагьақәоу аҭыԥҳацәа
Рыхқәа ирҩаханы,
Урҭ рымбазшәа ираҩсны ицауеит.
Аҭакәажәцәа рыблақәа
Алаӷырӡ рыхбалахьеит.
Аҭыԥҳацәа рыблақәа ҭәуп
Икамҭәац лаӷырӡыла.
Аҿара иалахеит –
Хьаа змам урҭ аччара иаҿуп.
Аҭыԥҳацәа, аҭыԥҳацәа
Абзиабара рҽарҭауеит,
Адунеи иқәлоит ахәыҷы ссирқәа иины!
Анцәа дхазҵо аҭакәажәцәа
Анцәа иахь ҿарҭауеит –
Рқәыԥшра рымызххьоу адунеи иацәшәаны…
Аҭаҳмада дхәарҽхахьеит, дабаҟоу!
Ашықәсқәа дара ртәы иадыргеит.
Алаба ицырхырааноуп дышныҟәо,
Игәоуҭартә ибӷагь хәахьеит.
Адгьыл ахьаақәа дрыҵоушәа.
Илахь еиқәиҵалоит иара зны.
Нас, игәыдиҳәҳәаларц игәы иҭоушәа,
Днықәыԥшуеит адгьыл дразны.
Мра иазмырӡыҭуа ишлара,
Игәы ӷәӷәа иахьымсыц, иҿоуп.
Игәы иҩызахарын даҽа убри аҟара,
Аха, ицәа-ижьы иалшом, иааԥсоуп.
Аԥсҭазаара ахыҵхырҭаҿ игылоу
Асаби имеидоит дызхьымӡаз иара.
Асабии аҭаҳмадеи мҩакоуп изынгылоу:
Аӡә анҵәамҭаҿ,
Егьи алагамҭаҿ, ирыбжьамӡо аԥсра.
Ҳара ҳиит ашамҭаз, аҵх аԥсы ацамҭаз.
Арбаӷьқәа еиқәҿырҭуан иеигәырӷьан ҳаира.
Арбаӷьқәа ирхароузеи иахьрызгәамҭаз,
Анасыԥ шҳацымиз усҟан ҳара
Ҳара ҳиит ашамҭаз, аҵх аԥсы ацамҭаз,
Аҵхи Ани ргәырӷьареи рхьааи ҳрыхшеит.
Амш, иании нахыс еиҭымны инхарцаз,
Аҵх аԥсы ахыҵит. Сара сан дысзынхеит.
Сара сиит ашамҭаз, аҵх аԥсы ацамҭаз.
Амшгьы анасыԥ ацмиӡеит са сеиԥш.
Аҵхи Ани иҳарымҭаӡеит ҳамҭас
Анасыԥ, урҭ иҳарҭеит Аԥеиԥш.
…Ҳара ҳиит ашамҭаз, аҵх аԥсы ацамҭаз…
А – нбануп,
Аԥхьатәи абӷьыцаҿ иану.
Аԥхьатәи анбан сара исдырбаз,
Раԥхьа исырҳаны ииашаны ишҳәатәу,
Нас ирԥшӡан зҩышьа сдырҵаз.
Ашьҭахь,
Аҩбатәи абӷьыц аасыртын,
Сырҵаҩы илыцысҳәон анбан – Н.
Уи аҩбатәи абӷьыц изаныз са сзын
Имаӡан –
Исҳәон сыбжьы ҭганы.
Убри абӷьыцаҿ саԥхьеит – Ан.
АН – еихшьалан исҳәаз ҩ-нбанк.
Уи ашьҭахь,
Акыр аамҭа ҵхьан,
Иеилыскааит
Урҭ аҩ-нбанк реишьҭагылара зыхҟьаз,
Насгьы,
Дышразҟыдоу урҭ аҩ-нбанк зымҵаз.
Сара сабанӡатәиу ба
Сара схәыҷра аҟынтәиуп.
Ашықәсқәа,
Ашықәсқәа,
Шаҟа шәгәы мбылуазеи! –
Исымкәкәаан
Сдәы Иаҵәа шәгеит!
Нас уи шәара излашәыхәазеи –
Башаӡа сара исыԥшәырхеит…
Шьыжьла шәыҩуа шәнықәлаӡом –
Аха шәымам,
Шәымҩа шәануп,
Сара сеиԥш уи шәзырччаӡом,
Сара Сдәы Иаҵәа ччаларц аҭахуп!
Агәы иашәыргоит –
Исызшәыҭаӡом –
Ижәгаз џьышәшьозаргьы –
Сгәаҵа иҵәахуп…
Ҩажәантә аҵлақәа абӷьы иаҵәа ршәырҵахьеит,
Ҩажәантә урҭ бӷьы рҿамкәа инхахьеит.
Ҳаныччаз аахыс аԥхьаӡа, ашьац еиԥш, ҳныҵхаха,
Акырынтә амза ажәны, иҿыцны иихьеит.
Ибасҳәап игәнызго, сызмырҭынчуаз, сызмырцәоз,
Ҩажәа шықәса шаҳхыҵыз зны ҳара,
Ҳаха рмоур ҳаԥхьаҟа аҭоурыхдырцәа,
Сшәоит, ирҭахымхар ҳәа џьоукы агәрагара.
Ҳаҟоуп, ҳцоит, ҳцоит ҳахнымҳәырцаз,
Инҳажьрыма ҩажәа шықәса ссирқәа ара
Џьоукы урҭ ларха-ҩархо иркырцаз,
Мамзаргьы еиӷьу ҳашықәсқәа рҵәахра
Ауаа рыгәра гатәуп – ари сақәшаҳаҭуп,
Аха, зеиԥш ҟамло егьыҟам, ҳашықәсқәа ҳгап.
Ҳара ҳҩажәа шықәса ауаа ирызшаҭом.
Ҳара ҳзы урҭ ирыҵаркуаз аилкаара цәгьахап.
Ҳара заҵәык ҳауп урҭ рынасыԥ згәалашәо,
Ҳара заҵәык ҳауп урҭ ргьама збахьоу.
Ҩажәа шықәса ҳарзыҟоуп ҳара акалашәа,
Ҩажәа шықәса рыдагьы, рылагьы ҳзынхом.
Ахәшәтәырҭа амардуанаҿ исԥылеит
иччо-ихәмаруа, ахацәа рпалата
аҟынтә аԥсы аԥсцәа рышьҭаҵарҭахь
диазгоз арԥарцәа
Шәара инажәго жәдыруоу,
Асакаса ианҵаны –
Ари – иҭахаз Адунеи ауп,
Иҵәаху мшьамбала ихҩаны.
Иҭахаз Адунеи, еиҵалаз,
Асакаса ианӡалеит!
Аха…
Изаҟарааз иара! –
Ахатә бзиарақәеи
Ацәгьарақәеи аманы.
Уи адунеиаҿ ашәҭқәагь ҽакын,
Ажәҩангьы ҽакын,
Иреиӷьыз аԥҳәызбагь ҽаӡәын.
Иҭахеит Адунеи, еиҵалеит.
Шәыччо шәыхәмаруа,
Уи сара исԥыжәгалеит…
Ҵ аҟа излалбаажәгаз амардуан ала
Сара хыхь схалеит.
Уи дыԥшаауан,
Аха игәыӷрақәа шәаххан
Ианимпыҵаба, игәы каҳан
Иҩныҟа дхынҳәуан.
Уи дыԥшаауан.
Адунеи – ҭакәажә ԥсыцәгьа –
Аҭаҵәахқәа ахьизацәымгаз
Омашәа ибауан.
Уи дыԥшаауан.
Аҵыхәтәанӡа имч изымхоу,
Адунеи аҩысҭаара дамыхәоу,
Аҵәцахь дхынҳәуан.
«Уара узышьҭоу аиаша
Аҵәца аҵаҿоуп иахьуԥшааша…» –
Хыхьынтә бжьык иаҳауан.
Ҿамҩак – шьаҿак аиашахь!
Ҩба – ҩ-шьаҿак аиашахь!
Аҵәца ҭацәуан,
Аҵагь ааԥшуан.
Аха иҟамызт араҟагь аиаша!
Уи дыԥшаауамызт дахьыԥшаашаз…
«Дыбнауаҩуп!» –
мап, сара сымгәааӡеит.
Ааи, сара сыбнауаҩуп!
Ақалақь салашәаанӡа
Агәра сымгозҭгьы,
ақалақь ду саналашәа,
Схы збо салагеит сара акалашәа
Схәыҷӡоушәа,
Смыцхәушәа,
Зегьы сырԥырхагоушәа.
Сгылан амашьынақәа сыԥхьаӡоит,
Сҟарулушәа, ма схагоушәа.
Срызхәыцуеит амашьынақәа,
амшқәа ракәушәа.
Акы еиқәаҵәоуп.
Акы шкәакәоуп.
Аҟаԥшьқәагьы налашәоит…
Акы ццакны,
Акы ашьшьыҳәа, –
агәашә ҭшәақәа ирҭалошәа –
Исаҩсуеит.
Исаҩсуеит, исзымдырӡо ауаа рыманы.
Сызлахәым ргәырҩеи
ргәырӷьареи неицыланы,
Нахьхьи џьара амҩа ҭбаа инанбалоит…
Ус иаалырҟьаны аҩсҭаацәа схалоит
Иныскыларц салагоит аҭыԥҳацәа ссирӡақәа.
«Абнауаҩы!» –
Аҿаадырхоит, исҭаху аҳәаха сымҭакәа.
«Абнауаҩыыы…
…бнауаҩыыы…
….науаҩыы…
….ауаҩы!»
Хаҳәи саркьеи краамҭа ирныҩуеит.
Шаҟаҩ ацҵҟьарызеи ари ажәа!
Сара
Ҳауаҵас иҟалом сызхара.
Шьҭа зынӡаскгьы уи ажәа саҳаӡом,
Аха ақалақь салаҩашьахьеит ҳәа агәра сгаӡом.
Асы ауит уаха,
Аӡынра ацамҭаз –
Ииасыр ҳәа сышшәоз асы амуӡакәа…
Ажәҩан хыршәҭны аеҵәақәа икарԥсаз,
Асаҿы ицырцыруеит,
Ргәы камыжьӡакәа.
Абар сиеҵәахәгьы ахьыларшәу асаҿы…
Дарбан арыцҳара ҟазҵаз –
Ажәҩан хзыршәҭыз
Сишь!
Ицәаз бжьык ҿыхеит сгәаҿы…
Сара соуп,
Сара соуп изыцәхышәҭыз
Ажәҩан,
Еҵәала ихыхәхәо иҭәыз.
Сара сакәмыз уи алахәмарра иаҿыз!..
Аҟама аҭра ишҭыҵуеиԥш,
Амшын ихыҵуеит ашара.
Дыԥшуп иахьагьы,
Дшыԥшыц еиԥш,
Сахьыԥшуеит лцәаара
Ԥҳәызбак,
Дыԥра шкәакәан,
Дгылоуп аҟәараҿы.
Ацәқәырԥ,
Акгьы лзаамгакәан,
Иԥсуеит лшьапаҿы…
Ицәоуп аҟәара, алашьцара хьаршәҭны,
Иаха аҵх ганы ишьҭалаз, аҭыԥҳа леиԥш.
Ацәқәырԥақәа иааргоит ашьыжьтәи ашәҭқәа.
Инышьҭаҵан ихынҳәуеит.
Аҟәара иашәнахыз аҵкеиԥш,
Ашьац иаҵәа, маҷк иҟәыҷны, аганаҿ икаршәуп,
Ԥшаласык шьыжьнаҵы уи ауанҭарашәа иахоуп.
Сыблақәа рыԥсыршьоит!
О, ассир, сгәы каршәуп!
Сыгәҭыхақәеи сареи акыр шықәса ҳабжьоуп.
Амреи сареи ҳаигәылацәоуп –
Ҳаимҩалацәоуп.
Мраҭашәарахь ҳхы хоуп.
Амреи сареи ҳаиқәлацәоуп,
Ҳҿарацәоуп,
Ҳҩыџьагь ҳхы-ҳҿы лашоуп.
Есҽны исыхьӡаны исаԥысуеит,
Аха сгәааӡом,
Сара сеиԥш ҽаӡә дшазыԥшугьы
Гәаакӡан.
Сара сзы ианҭашәо,
Ҽаӡә изы игылоит –
Амра иақәым ҭашәара…
Амреи сареи ҳаимҩалацәоуп –
Ҳаицуп, сыҟанаҵ сара.
…Иамаӡам
Шьҭа
Ашәҭ
Амаӡа –
Ишәҭит…
Зегьы мҩасуаз.
Рҽырыԥсахуаз.
Адунеиаҿ ус иаԥыз,
Аха,
аамҭа,
сашҭа шаҭа,
Сашҭа шыҟоу исызныжь…
Сашҭа игәырӷьо,
Сашҭа игәыӷуа,
Иагу дшааиуа агәра зго.
Сан лыбжьы зқәыҩуа,
Схәыҷы дыҩуа,
Дахьашьҭоу аԥарԥалыкь дыччо.
Иацтәи ахәыҷқәа –
Сашьцәа,
Саҳәшьцәа,
Адгьыл шыӷәӷәоу агәра згахьоу,
Сашҭа иаҵәа –
Амра иаҵәа,
Амҩахәасҭақәа
шәахәаҵас иаҟьо
Ирнуп,
Амҩахәасҭақәа –
Ашәахәасҭақәа
Адунеи ҭбаа ду иахьӡоит.
Аамҭа, аамҭа,
Еиҳау ҳамҭак
Уара уҟынтәи сазыԥшым,
Ааԥын – аԥхын,
Ҭагалан – аӡын,
Еишьҭагылоу ҵхи-мши
Рыда еиҭакрак,
Аира ада еиҭакрак,
Сашҭа уаҳа иҭоумырԥшын.
Жәаф шықәса ҳхыҵуеит
уареи сареи, амшын...
Ҳақәыԥшуеит хыхь-хыхьла
адунеи, џьашьауа.
Цәаныррак ҳазцәырҵуеит,
иҿыцу ҳа ҳзын –
Аԥшӡара ҳазхьыхәуа,
арахь ҳгәы ҭыԥсаауа…
Исҭахуп иахьысырц
снапқәа амца зыцроу
Хцәы ссирк ашьшьыҳәа,
аха, ишьҭыҵуам дара,
Иуҭахуп унахьысырц аԥслымӡ –
зынӡа иааигәаӡоуп,
Аха, уцәқәырԥқәа хынҳәуеит,
инеины мҩабжара…
Жәаа шықәса ҳхыҵуеит
уареи сареи, амшын...
Лакҩакрада
ҳцәаныррақәа
ҳнаргоит ҳашьҭԥаа,
Ҳагәаӷьра ахыц иҭыҵуеит,
ашә ааԥнаҽын,
Адунеигь ҳҩыза гәакьоуп шьҭа,
нас ишԥа!
Абар, аԥслымӡ узеиԥхыӡуаз
инахьысуеит уцәқәырԥақәа,
Иагьналабоит наӡаӡа уа инхарц.
Ҭыԥҳак лыхцәы ссир
иабылуеит снапқәа,
Акы заҵәык ауп сзыҳәо –
сынасыԥ сзынхарц…
Ҩажәи жәаба шықәса ҳхыҵуеит
уареи сареи, амшын...
Иҳазцәырҵуеит усҟан
иҿыцу ҟазшьак
Ҳгәы иҭаҳкыз ҳазхәыцуеит,
иҳаӡбуеит ҳхаҟын,
Иаԥсоу, иаԥсаму ҳәа усҟак!
Насоуп ианышьҭухуа
уара уцәқәырԥақәа,
Насоуп ианышьҭысхуа
сара снапқәа…
Шәышықәса ҳхыҵуеит
уареи сареи, амшын...
Аԥхарра ирылоу рылҵуеит
снапқәа зынӡа,
Уара мчы ҿыцк узцәырҵуеит,
Аԥсылмӡра лашаӡа
Ишузыԥшыц иузыԥшуп.
…еиҭа жәаф шықәса урҭоуп,
Умҩанызаҩ жәаф шықәса ихыҵуеит –
Шәымҩа хароуп…
Иԥсхьоугьы еиҭаҵуеит –
Адгьыл иацуп,
Анышә иалоуп –
Иҳаҵашьыцӡом зыԥсы ҭоу,
Адгьыл иацуп,
Анышә иалоуп…
Зыԥсы ҭоу ҳгәырӷьоит,
Зыԥсы ҭоу ҳгәамҵуеит –
Адгьыл ҳақәуп,
Еидаран ҳаҵоуп,
Ҳрыҵашьыцӡом ҳаргьы иԥсхьоу…
…зны
ираӡны ҵәҵәаха
акыр-кырҳәа
иааччаз шьыжьыказ
хымԥада ааԥныказ
амра ашәахәақәа реиԥш
инархыҵәеит адәқәа
адгьыл иаҭааз аҽқәа
– убас шәаҳәаҩык
изымдырӡо қалақьк далсуа
ақалақьуаа ацәа иалхуа
иашәа ссирқәа рахьтә
ашәак рзиҳәар ауан –
аҽқәа аԥша аасҭа иццакуан
рхы иақәиҭны
имацәысха изыхҟьоз
архақәарҿ
ауаа инхоз
есымша насыԥк иашьҭан
хьӡашьа змаӡамыз
азхәыцрагь рҭахӡамызт
рынасыԥ ахьыҟаз
аҽқәа рхы ахьхаз
акәымзаргь шауаз –
аԥырцәқәа рыҽрыладырԥсит
дара шеибакәу
ихцәы инапы шалаирԥо еиԥш
икыдгылаз згәы
ҳаҽцәоуп ҳәа зхы зшьаз
дрылан
раԥхьаӡа аҟамчы зҟьаз
аҽқәа аԥсҭҳәеиԥш изхыҵуаз
адәқәа шанхон
ируа рзымдыруа инхон
изхашәоз сеидроу
аҳауаҿ аҟәараӷқәа шәышәуан
аҽқәа еиҳа-еиҳа иццакуан
дшалҵрыз еиԥш дыццакны
ашәаҳәаҩ ақалақь
иашәақәа имырхырц ианақәырклак
иџьашьатәума
аҽқәа иахьдырласыз –
лассы
быӷькаԥсан
хымԥада хәылԥазык
ашәахәақәа реиԥш
инарықәбап
адәқәа зегьы рхы-рҿқәа
здунеиахь ицаз аҽқәа…
Иабацои амшқәа иҳаҩсуа?
Аӷбақәа реиԥш иӡааҟәрыло,
Аамҭа аиқәарахь ихынҳәуеит,
Аҟәараҿы
ҳнамгакәа
ҳанрыжьуеит,
Нас ацәқәырԥқәа ҳрымоуп,
Ҽа мшык
ҳашьҭнахырц иаауеит.
Егьырҭ амшқәагь
Ҳнырмыжьуазҭгьы мҩабжара,
Ҳақәырмыжьуазҭгьы ҳаӡхыган аҟәара!
Аԥсҭазаара аҽанарцәгьо,
Укыдызҟьода иара аҟара,
Аха изылшода
иара аиԥшгьы ахгәарԥхара!
Иааиран иҟоу амшқәа,
Аԥсҭазаара ҳацәыжәымган,
Ҳаншәыжьла амшын агәаҿы…
Умыццакын, аҵыхәтәантәи амш,
ацәқәырԥқәа ҳнарылган,
Ҳназгарц иҟоу аҟәараҿы…
Ҭагалан –
Ахьтәы шькылқәа ирынгылан
Иааз ажьҭаара аамҭа Арҿиара аамҭа.
Аха сымазар,
сгылан акраамҭа
Сырзыԥшларын асахьақәа,
саԥхьа иаатуа,
Аха, ара анаԥшҩы иҭыԥым,
Ара дарбанзаалак дынцәоуп –
Зегьы рҿиацәоуп…
Уаха рымам, анаԥшҩы,
Уара уаамҭа уаҵәоуп!..
Иҿырхырц ажьымжәақәа,
Амра иазааигәахоит анапқәа…
Закә разроузеи
ублақәа ирхызар акәу,
Ажьымжәақәа угәра ргарцаз!
Рылахь еиқәны акәым,
Рыблақәа рхаччо,
Хыхь амра ныжьны,
Ҵ аҟа адгьылахь илбаарцаз!
Алашара аҭыԥан иалырхырц
илашьцоу аҳаԥшьа,
Нас рҽаларӡҩарц
Уара ушьа,
Сара сшьа…
Сгәы сыхьуеит,
Сгәы сыхьуеит уахак,
Издыруеит
арыцҳара ишақәшәо
Аԥсабара –
аеҵәақәа ишрылшәо
Иреиӷьӡоу,
Иссирӡоу еҵәак.
Хланҵы иҭалом уи аеҵәа.
Мап!
Аҭаламҩа
жәҩан иалнадашам,
Уи шҭахаз
дарбан агәра згаша,
Ишаалац еиԥш
адгьыл ахь алашара аалап,
Миллион шықәса,
ауаа агәра дырго,
Знык ииз алашара
шыҟоу наӡаӡа,
Аха абри схаҟны иаазгаанӡа
Сгәы сыхьуеит,
Сгәы ҵәуоит аеҵәа анҭахо.
«Уи ашамҭаз дыԥсит» – абас ахьӡуп
Гарсиа Лорка иажәеинраалақәа руак…
…Иаргьы
дыршьит
ашамҭаз…
Ашамҭаз
Ажәҩан иадҭәалеит ашьа!
Ашамҭаз
Аӡәы ашьа дназыԥшит,
Шәаԥшьыз џьшьа,
Ашәаԥшь –
Амра агылара иазҳәоуп.
Ашьа – шьоуп.
Ашьа – шьоуп.
Аӡы иҭыргаз аԥсыӡ
Ишахыҵуеиԥш аԥсы,
Ацәеи-жьи иалҵыз ашьа
Хьшәашәон анша,
Аха…
Иаҿыхәеит ашьац
Ашьа,
Ашьа
Аԥсы шҭоу инхарц…
Саныцәоу –
сыҟаӡам.
Дыҟоуп ҽаӡәы,
Ԥсаатәшәа ажәҩан иалоу,
Иаалырҟьан
хаҳәҵас
ҵаҟа
иҭало…
Дыҟоуп ҽаӡәы –
Иҟамло уаҵәы,
Уажәазы иҟам сара соуп…
Ҽаӡәуп
оумагақәак зышьҭоу,
Ҽаӡәуп игәаҟуа,
Ззын аԥсҭазаара еидарахаз,
Ззын аиашара мардарахаз,
Ззын адунеи ҭбаа ҭшәахо,
Иаалырҟьан
знапаҿы
ашәҭ
маҭхо,
Сара сыцәоуп.
Сыҟаӡам.
Игәаҟуа ҽаӡәуп.
Уи дзаҵәуп.
Ацхыраара иҭахуп
Сара сыцәоуп.
Сыҟаӡам…
Аҟамзаара алашьцара санаалҵлак,
Иара дыҟаӡам –
сҿыхара деиқәнархеит –
Дцеит,
уи, сыҟамзаара зыԥсҭазаараз.
Шашьа змаӡам ҳмазара –
Аԥсҭазаара ацәгьа-бзиара
Насыдыскылт –
урҭ сзынижьит иара сара…
Аӡиас хагахама –
Аӡиас цҳауеит!
Аӡиас ииасӡом –
Аҵәы иахоушәа игьежьуеит.
Адунеи аира сахҭыгәлазшәа,
Сзыршанхаз закәызеи?
Нырцәҟа сырроуп,
Нас араҟа сзыԥшузеи?
Аӡиас иху ацҳаҵәры
Шәаны иҵысуеит…
Уаҵәы ныҳәоуп –
Ашәҭ ԥшӡақәа
Нырцәоуп иахьышәҭуа.
Уаҵәы ныҳәоуп –
Иабаздыруаз,
Ишхыҵуаз аӡқәа…
Саргьыжьуеит,
Сархынҳәуеит,
Саанахәан аӡы,
Ажәҩан сазааигәахоит,
Нас сҭалоит хланҵы.
Исхьаауп
Аӡы ихнаҵаз
Аҵлақәа рхьаа,
Ицәырҟьа-цәырасуеит
Аԥсреи абзареи рҳәаа…
Аха ацҳаҵәры сахьықәымлаз
Сахьхәышоу бзанҵы?
Аӡиасқәа хыҵуеит,
Ацҳа ҵәырқәа хырхырц,
Ирҭахым аӡиасқәа,
Ауаҩы ацҳа ҵәырқәа «дҿырхырц»,
Ирҭахуп иалихырц
Аӡы агәрагара,
Аԥсҭазаарахь уархынҳәуеит
Аԥсра абла аҭаԥшра.
амшын ахықәаҿ аресторан,
ихәу агыгшәыг еиԥш,
ҵхагәҭанынӡа
ихәаалап,
иӷызлап…
ақалақь лаша
ҽыҭк иамаԥҽыз еиԥш,
ӷбак
еиҳа-еиҳа
наҟ инаскьалап,
снаскьонаҵы
схы рықәкны ашьхақәа,
амцеиԥш,
алашьцара ззымиааиуа бзанҵы…
ақалақь ацәашьқәа
сынрыжьуазма сгәамҭакәа –
исыцрыхоит, исыхоит,
шьҭахьҟа схынҳәрацы…
ақалақь алашьцара
ашәхарԥан ауапеиԥш,
сара ашьхақәа рнапы санын –
алашарахь сыргеит…
…исыздыруам
асқьала иадҵуаз аӷба аԥеиԥш –
сара уи ауха
ақалақь ахь смылбааӡеит…
Аҵх…
Аҵх иамҭан
Аҭынчра
Аиҩхаақәа рыкәа инҭалеит,
Инарықәҭәеит адәқәа…
Аҭынчра агәеисыбжь…
Ицәоуп аҳәыҳәқәа,
Ажәҩан нзыжьыз…
Иҭынчым ашьа…
Иццакуеит ашьа…
Иарцәом агәы…
Аҭынчра агәеисыбжь…
Уаҳа бжьы мгазшәа?
Нас иарбан аҳәыҳәқәа
Ацәа иалҵны,
Рымҵәыжәҩақәа ааиҵыхны.
Ашәеиԥш,
Аҵх иналаӡ изцаз?..
Ҭагалан…
Абаҳчаҿ абыӷьқәа,
Ихьтәы ԥсҭҳәаны,
Адгьылаҿ ишьҭалеит…
Ҭагалан…
Абаҳчаҿ дтәоуп аҭаҳмада,
Асқам ҭшәаҿы ихала…
Ҭагалан…
Рыԥсы ршьоит
Абыӷьқәеи аҭаҳмадеи
Хаз-хазы рхала…
Ҭагалан…
Ԥхыӡ иубар ухҿоушәа,
Цәҟьарак уақәк уҭырҟьоушәа,
Ацәҟьара аарла иубауа,
Мчы ыҟамкәа узырбыруа,
Аамҭа ахыц акәушәа узыҿҟьаз,
Ахыц –
аразҟы анапқәа идырххаз,
Аразҟы анапы ӷәӷәақәа –
Уреиԥхыӡуан угәыӷрақәа…
Сқәыԥшындаз, иаҳауеи, абас наӡаӡа!
Кь. Чачхалиа
Иҳаракуп Аҟәатәи ашьха,
Иԥшуеит амшынгәахь хара.
Иҵаулоуп аӷба ҟәаш ашьҭа,
Уи аӷба наскьеигоит иара.
Ажәра дадыруеит изҭаауа,
Иааибӡом ажәреи абылреи!
Ирацәан апоет дзызхьаауаз –
Иқәыԥшзарц иҭахын Адунеи.
Иҭахын ашәҭқәа ргәылҵра
Ргәы ахымшәарц ахаан ауаа,
Иҭахын амзаҿа ацәырҵра
Еигәырӷьаларц ҿыцбарах ибауа.
Апоет иман шә-гәыӷрак,
Дагьблит игәыӷрақәа наӡарц,
Иақәиҵарц иҵаулоу аӡә ихәра
«Ахәырбӷьыц», ихьаацәгьа ихнагарц.
Ашьхақәа анаҟә рхыҵит,
Ацәеижь ишаԥырҵуеиԥш аԥсы,
Азынказ уи ашьхараҿ иӡит,
Нас ахрақәа ирықәҳаит асы.
Ааԥын ирҩашхан идәықәлап,
Ишьацаагаган ирықәҭәап адәқәа,
Апоет днеиуеит адгьыл дықәлан,
Рышәқәа аатуеит аҩнқәа!
Иҳаракуп Аҟәатәи ашьха,
Иԥшуеит амшынгәахь хара.
Хара игоуп аӷба ҟәаш ашьҭа,
Уи аӷба даԥылоит иара…
амшын аԥша ишьҭнахуеит
аҵх агәазы,
ашьшьыҳәа,
агитареиԥш…
шәымҭак аҿымҭра…
аҭынчра…
аҭынчра – ашәа аимҭаз…
наӡаӡа ицәахьоугьы
ицәамгьы –
зегьы рзы
иҭыҵуеит ашәа
иҵаулоу амшын агәы…
аҵх агәазы
аԥша анапаҿы
амшын иахылҵуа ашәа
уарҿыхап ҳәа
баша сыԥшын…
Асаби ҿыц аныҟәара далагоит,
Иан дицуп макьана,
дыкуа-дышьҭуа.
Асаби уажәы-уажәы
импыл дақәҳалоит,
Ахыӷәра иқәирӷәӷәоит,
џьаргьы имышьҭуа.
Усҟан ампыл
икәымпылзарц аҭахуп,
Усҟан ампыл
адәы иаҵәа азыԥшуп,
Иццакуеит,
асаби адәы иаҵәахь дагарц,
Иццакуеит,
асаби агәырӷьара изаанагарц,
Аха, асаби
уи ахыӷәра иқәырӷәӷәан икуп.
Аҵәуара даҿуп…
Ииасхьоу...
Ҳазҭагылоу...
Иҟалаша...
Ҳхы иҭалгалон арҵаҩ баша,
Ишыҟоу аамҭа хадақәа хԥа…
«Еилышәкаау?»
«Ааи!»
Нас ишԥа…
Аамҭа ссирын аҟаҵарбадагь,
Ампыл цон иахууаан агәараанда,
Ҳаԥхеибаҵа ҳашьҭан, ихынҳарҳәуан.
Амш цон,
Еиҳа игәырӷьахәыз ҽа мшык аауан,
Ииасыз хнымҳәуазар ҳусс иалази!
Уаҵәтәи амш иазхәыцуаз ҳамамзи…
Ҳамш ахәмарраз аарла иҳазхон,
Аҟаҵарба аамҭақәа мҵаӡакәа инхон…
Аӡәы иԥсымҭаз
иҭаххоит амра иҿаҷҷозарц,
Ибла хнакуазарц,
даҿамԥшырц иааихагылаз аԥсра.
Аӡәы иԥсымҭаз
иҭаххоит ашәаҳәабжь гозарц,
Имаҳарц
аԥсра шиԥхьо
алашьцарахь иара.
Аха, изхарада
аԥенџьыр асаркьақәа хәашьызар,
Мра шәахәацк
ауада изыҩнамшәо бзанҵы?
Аха, изхарада
ашәак имҳәацызҭгьы дааизар,
Илымҳақәа икуазҭгьы,
шәаҳәабжьык имаҳарацы?
Уажәы,
абар, аԥсра ааины ихагылоуп,
Ибла ихыԥшылоит,
игәы ҿкааны дхәыруа.
Уажәы, абар,
Анцәа диҳәоит гәаныла,
Зегьы зымчу иҟаиҵарц
аԥсра имбо, имаҳауа.
Аха, аԥсреи иареи зеиҿамԥшуа
ирыбжьагылашаз
Амреи,
Аԥсра абжьы хьшәашәа хызҩашаз
Ашәеи,
Иареи ирзеиламзар акгьы,
Дызлаихәарызеи зегьы зымчу Анцәагьы…
Сдәықәлоит ҭагаланк,
Инарылԥраан аҵлақәа,
Тәыла харакахь
рхы шдырхо еиԥш аԥсаа.
Сдәықәлоит ҭагаланк,
Инарылшәшәан аҵлақәа,
Адгьыл инықәԥсарц
ишыхиаало еиԥш абӷьқәа.
Сдәықәлоит –
схынҳәырцаз
Ааԥныказ,
Ишыхынҳәуеиԥш усҟан
Тәыла харакахьтә аԥсаа.
Сдәықәлоит –
схынҳәырцаз
Ааԥныказ,
Ишырзыхынҳәуеиԥш
аҵлақәа абӷьқәа.
Исыцәнарӡуеи,
Исзыннажьуеи
амҩа сҽызмаздо,
Ҭагалантә ааԥынрахь,
аӡын сагәылган сызго?
Иара амҩоуп исцәыӡуа,
амҩа сызнысыз,
Сыбла иххалаз ауп
Амҩа иаҭынхо…
Аԥсра,
ма ахымҩас,
ма аӡиас,
ма ахра ҳарак,
ма атыша ҵаула,
Ихыхны ҵабырг-мцыла,
Ахы ианархәоит
Иахьа-уаха…
Шамаха,
Аԥсра ацәгьахәыцра
Иҽизацәыхьчом аӡәгьы.
Аа, иара абыржәгьы
Аԥсра хаҳәк инаӷралеит.
Ахаҳә бӷалеит, ибӷалеит,
Иҭалеит икакәкәа,
Амҩасҩы дамышьҭырц
Дахьцоз дыццакуа,
Аха, деиқәхеит уи насыԥшәа…
Шьҭа уи ахаҳә уацәымшәан,
Ибӷалан «изқәымҿиаз» уаҳа,
Аҳаракыра абараҳа,
Аԥсра уи агәра агарым…
Зыгәра гатәым
Ухыхь, илак-ҩакуа
Иԥшу ахаҳә ауп.
Уи
Аԥсра аҿахәыҭхәыҭуеит,
Уӡырҩи!
Ахьӡ-аԥша змоу аԥырҩы Мери Аҩӡ-ԥҳа
дызлаз аҳәса – аԥырҩцәа рполк аибашьраан
аҳәса рберҭыԥаҿ иаангылан иҟан
Аберҭыԥ…
Араҟа зны ҭыԥҳацәак
рқәыԥшра иаӷрагылан,
Анцәа иашьапкуан
рыԥсы еиқәирхарц.
Аԥсҭазаара иацәыбналон,
идгьылтәыз агәаӷ рыман,
Ирҭахын ажәҩанаҿ
рыԥсы аҭыԥ аздырхиарц.
Ус, Анцәа дхазымҵоз,
иныҟәзымгац џьаргьы,
Аберҭыԥ иаҭааит,
абра рыԥхьарҭа рыԥшааит…
Ажәҩанаҿ Нцәа дыҟам,
ԥааимбаргьы,
Аибашьра,
аибашьра ажәҩан ҭнарҭәааит.
Иччон аҭыԥҳацәа
абрантә ажәҩан ааигәоуп ҳәа,
Абрантә ицон урҭ
ҵәҩанҵәыҟа иԥырны,
Агәра ргон
аԥсра убас ихароуп ҳәа,
Ԥсҭазаарак рызхарым ҳәа
инаӡарц иараҟны.
Аҭыԥҳацәа рыԥсҭазаара
ашәҭ еиԥш ирыман,
Инаҵалон ажәҩан,
еибашьрала уи ҭәын.
Аԥсҭазаара рызҭаз,
идзырбаз ажәҩан ахь рымҩа,
Адгьыл,
ашьа злыҵуаз,
рхынҳәра иазыԥшын.
Ихынҳәуан урҭ,
иҭахаргьы, еиқәхаргьы,
Ажәҩан зегь,
ажәҩан зегь аибашьра хцаны.
Ажәҩанаҿ Нцәа дыҟам,
ԥааимбаргьы,
Аҭыԥҳацәа ҭынчроуп инрыжьыз
Рқәыԥшра ахҭынҵаны.
Иҟоуп Амшын Еиқәа,
Иҟоуп Амшын Шкәакәа.
Иҟоуп Агәалашәарақәа Рымшынгьы иара убас,
Дызхымлоз аҭаҳмада, иҩыза-иқәла дымгакәа.
«Иугәалашәоу?» – ари азҵаара рзыҟалон ԥрас.
Ус иит анышәынҭра…
Иӡааҟәрылаз ашхәа аԥра иаҭынхаз еиԥш,
«Иугәалашәоу?» –
Шьҭа измаҭәахәузеи, даныҟам узызҵаара!
Аҭаҳмада,
аԥҭақәа ихырҩаз ахреиԥш,
Ихәыцрақәа дрылоуп,
Иҭахым иқәла дныжьны ацара.
Дҭынчуп иҩыза анышә аҵаҟа,
Иара ажәҩан амҵан дгылоуп,
Абар, шьҭа иқәла маҷк диеиҳабны…
Адунеи иаҵагылаз ашьаҟақәа руак анаҵҟьа,
Еидара ҩбахазшәа, ибӷа хәаны…
Нас,
акы игәалашәазшәа, деиҭаҵит дахьгылаз.
Аԥсыжырҭа ахәаҟны иҟан,
Амҩа архаҟа иган,
Днеиуан аҭаҳмада амҩа ҭшәа данылан,
Иҩыза «бзиала» – ҳәа иамҳәакәа даауан…
Аҵәцақәа реинҟьабжь,
Аҭыԥҳацәа рыччабжь,
Аҵх агәы ҿыӷьӡом уаха.
Хәыцрак узцәырҵны,
Узлоу унарылҵны…
Ас урымбац, шамаха!
Хәыцрак узцәырҵны,
Узлоу унарылҵны,
Уаԥхьа итәоу инархыкшәа уԥшуеит.
«Сукәыхшоуп, урыхныҳәан,
Абарҭ аҵәцақәа нкыл!» – ҳәа,
Уара уахь рыбжьы дыргауеит.
Аҵәцақәа?!
Избан аҵәцақәа?
Аҩы аблақәа –
Амцақәа
Узааигәахоит,
Аҵәцақәа ирҭыԥхо.
«Иҭабуп сахьышәгәалашәаз,
Аха схы збоит акалашәа…» –
Усс иумам ргәы ахьынурхо.
Узызхәыцуазеи уааҟәымҵӡакәа,
Улаԥш меихсыӷьӡакәа,
Узазыԥшуазеи
Аҭӡы хызҩо ауарҳал?
Ауарҳал крызхыҵуа,
Аамҭа ашьҭа знымҵуа,
Ԥаҭхьк ахьадкнаҳалаз
ашьҭа анхалт…
«…Аԥаҭхь анудукыла,
Унаҿыхәан иузықәыргылом,
Уԥсы ааиҭоукырц –
Аԥаҭхь ҭыркәкәатәуп…
Аҭыркәкәара…
Мамзаргь мап ацәкра…
Аԥаҭхь хымԥада,
Аԥсҭазаара иаҿырԥшуп…»
Ухәыцрақәа уаарылрыкәкәааит,
Итәаз еиҭа урылыркааит,
Абар ҵәыцала уныҳәаҿа ркуп…
Аҭыӡқәа рцымхәрас –
асаркьақәа,
Иуздыруам уахьцара.
Ахаҿқәа рҭыԥан – асабрадақәа,
Иузыдыруам узызҵаара
Ахышә абаҿоу?
Ашә абаҿоу?
Уахьцалакгьы зегь акоуп.
«Арахь ами, уахь уабацои?» –
Улымҳа иҭаҩуа ухаҭа убжьоуп.
Уҿыноухоит, аӡә даауԥылоит,
Еиҳа-еиҳа дааигәахо,
Дагәылҵуеит асаркьа ҵаула,
Абри иакәхап уеиқәзырхо!
Уиҳәа,
уиҳәа,
дааԥышәырччарц!
Дыхьшәашәаӡа дуҿаԥшуеит,
Гәалак имоуп ицәыримгац,
«Угәра згарыма?» –
дузҵаауеит.
Абар зынӡа шәааидгылаӡеит,
Унапы урххан, ирххеит иаргьы,
Аха, шәнапқәа зеиԥымлаӡеит,
Акы аарзымҳәеит шәыгәқәагьы.
Асаркьа хьшәашәа шәыбжьагылоуп,
Шәеиқәгәыӷуа шәеиҿаԥшуеит…
«Уччар, сыччап!» –
ҳәа гәаныла,
Усахьеи уареи шәеизыԥшуеит…
Ақалақь аҳәааҿ,
Ақалақь ахьналаго,
Аӡиас ҟәыҵәак ацрыҵуеит,
Иццакны
Агәы хыҭ-хыҭуа,
Ақалақь иналалоит,
Иазыԥшуп уаҟа аҭра,
Хаҳәла ичаԥаны…
Ақалақь иахыкәшоит
Аӡиас усҟан –
Ахьышьҭра мыӡуеи,
Иннажьыр ҟалом.
Ақалақь – насоуп,
Аԥхьа аӡиас ыҟан.
Ашәаԥыџьаԥ зӡааԥшыло
Аӡиас хәашьӡом…
Ақалақь аҳәааҿ,
Ақалақь ахьаанҵәо,
Еиԥылоит
Ёиаск иатәу аӡқәа.
Аблақәа хәашьны,
Иахнагазшәа хьаацәгьак,
Ақалақь иаалҵуеит,
Иаваԥсан ацәқәырԥақәа.
Ихынҳәуеит аҟәыҵәа –
Ихынҳәуеит – аԥа ҟьала,
Ахьышьҭрахь…
Аха, шәыԥши ишцо
Аҟәара аҽадкылан,
Агәы акы алан,
Зны изыцрыҵыз аӡиас
Аҽалаӡҩара иацәшәо….
Шьышь наани, уа наани…
Длырцәарц аума ицәахьаз,
Ан изылҳәоз агарашәа?
О, амшыни ажәҩани,
Ан лгәырҩацәгьа анылҵәахуаз,
Ишьажәымбоз ак шәхаразшәа?
Шьышь наани, уа наани –
Ҿымҭ иҳәҳәоз акыкахшы,
Агара игарҵхьаз ргәаҟрашәа,
Уаҩ дызмырцәо хьааны,
Ҳара ҳшьа ианалашы,
Ҳгәыӷрыма уи ҳазцәцахрашәа?
Шьышь наани, уа наани…
Ӷба зызнымкылаз шахазу,
Ԥсеиқәырхагазу агарашәа?
Шьышь наани, уа наани…
Иԥсҭазаара ҭацә шԥаласу
Зшьа иалоу згәаламшәо!
Иахьа уԥсы злаҭоу
агәалашәарахь ишиасуа
Анудыруа,
Аамҭа ааҭгылар уҭаххоит…
Агәалашәара –
алаԥшҵашәара,
ицәырҟьа-цәырасуа,
Ииашоуп,
зны уаалаҳәыр, уарԥхоит,
Аха,
аӡхықәаҿ
ашәҭқәа зӡааԥшыло
Аӡы ииасхьоу акәым –
ииасыз цеит.
Сҩызцәа гәакьақәа,
сгәаҿы аҭыԥ нышәкылан,
Гәалашәаран акәым,
Сыԥсы злаҭоу шәакәны шәынхеит.
Дыҟам ауаҩы.
Дыбжьаӡит –
Ишалаӡуеиԥш
Ажәҩан аԥсаатә,
Ишхыӡло еиԥш
Аӷба амшын…
Дыҟам ауаҩы,
Инаԥшны
Дыздыруаз рзыҳәан.
Згәы даныруаз
Рзыҳәан –
Уи дыҟоуп,
Ишыԥыруеиԥш аԥсаатә –
Лаԥш ахьзымнаӡо аҳаракыраҿ,
Ишыӡсо еиԥш аӷба
Алаԥшҳәаа анаҩс…
Адунеи абалаго?
Иахьынҵәоуҵәҟьа!
Иҟоу уахьцаша
Ари адунеи уаныҵны,
Цәымӷрак уԥханаҵар,
Ԥсыхәа умоуҵәҟьар?
Узцару џьара,
Ауаа унарԥырҵны,
Азаҵәра уашьҭазаргь,
Уԥси-уԥси еихьымӡо,
Ауаҩ имҩа нагазар
Ауаҩ иҟынтә –
Ауаҩ иҟынӡа?
Ауаҩы иԥшаара цәгьоуп,
Даныҟам џьарак деизганы,
Адунеи даналоу дыԥсаҟьаны,
Ианизымҳәо
«Ари сара соуп!»
Ашәҭқәа ихәҭак анрылоу;
Амра ихәҭак аналоу;
Ашьхақәа ихәҭак анрылоу.
Аха, иааиуеит абзиабара,
Адунеи зегьы аҟынтә деизнагоит
Ауаҩы.
«Сара!» ҳәа ибжьы иргоит…
Шьҭа ирыԥшаауеит
Ауаҩы илоу рыхәҭақәа
Ашьхақәа,
Ашәҭқәа,
Амра,
Амшын…
Аиаҵәаԥштә рацәан адунеиаҿ,
Аха, мыцхәы ажәҩан лаҟәын…
Аиаҵәаԥштә рацәан адунеиаҿ,
Аха…иӷӷаран амшын…
Ажәҩан иаҵаӡомызт аиаҵәара,
Аиаҵәара амшын иҭаӡомызт.
Убасҟан быблақәа
адунеи нҭыркәкәаны
Аиаҵәара ржәит…
Убри аахыс амшын,
Убри аахыс ажәҩан,
аиаҵәаԥштә гәхьааган,
Быблақәа рхыԥшылара ианаҳәо,
Иччоит быблақәа.
Урҭ рыччаԥшь иаҵәоуп.
Урҭ аиаҵәара ҩаԥхьа
адунеи инахдырҵәоит…
аҵх лашьцаҿы,
ицәырҟьа-цәырасуа
амацәысқәа реиԥш,
снацәкьарақәа,
быхцәы еиқәаҵәа
ахьдыртло, ибылуеит…
сшьеисыбжь –
уажәы адыдбжьы иамазкуа,
снацәкьарақәарҿ,
амахәқәа рҿеиԥш,
ишәҭы ҟаԥшьны ишәҭуеит…
иҿахырҵәеит аҵарақәа
ҭыԥ ссиркаҿ рашәақәа…
ҩ-шәҭык
рхы ахьеидыркылаз инхеит…
Иҵәуаӡом аҟәара…
Иҵәуаӡом –
Иҭацәуп, аха иԥшуп…
Амшыни
аҷнышқәеи
Гәырӷьарак ихагалан
иаман иахьак…
Иҵәуаӡом аҟәара…
Иҭацәуп, аха иԥшуп…
Убасҟан
аҷнышқәа
хиаалан,
Рыҽнықәырԥсеит аҟәара –
Рымҵәыжәҩақәа неикәарыԥсеит…
Убасҟан
ацәқәырԥақәа
еишьҭалан,
Ишааиуаз,
аҟәара
инахьысын,
Инҿыцәеит…
Иҵәуоит аҟәара,
Аҷнышқәеи амшыни,
Ргәырӷьара ныԥхьакны
Рааԥсара ззааргаз.
Урҭ рыԥсы ааиҭакны,
Ргәырӷьара дырҿыцып,
Нас иԥшызаап, иԥшызаап,
Иԥшызаап иҭацәу аҟәара…
Ҿыбҭуамызт…
Ҭынчрак баман бҿаҳәаны…
Убас иҭынчуп амшын,
аԥша ианазыԥшу…
Убас иҭынчуп ажәҩан,
аԥсаа ианырзыԥшу…
Ҿыбҭуамызт…
Ҭынчрак баман бҿаҳәаны…
Убасҟан гәеисыбжьк
бҭынчра еиланагеит –
Амшын аччаԥшь иаҵәа
нықәлеит бхы-бҿы;
Амра назҿаԥхаз ахрақәа
лашеит быбла агәаҿы;
Аԥсаатә рашәа иарҿыхан,
аҽыҳаракра иаҿу
Ажәҩан абжьы
быбжьы иалыҩны игеит…
Еиԥылоит аӡиаси амшыни.
Ашьхыц ирзыԥшуп ашәҭыцқәа,
Еиԥырҵуеит ҩ-гәык,
еиԥымлацкәа,
Краамҭа еиԥыларц иԥшынеи?
Еибырҳәозеи аӡиаси амшыни?
Изеиԥылозеи ашәҭыци ашьхеи?
Ҩ-гәык реиԥырҵра здырласи,
Абзиабара иамраӡо ааиха?
Жәҵысшәа
абзиабара анааиуа,
Агәқәа ҭацәӡам –
рҭыԥ ылырххьеит
Цәанырра ԥсадақәак,
Ицәгьоуп урҭ риааира,
Иааит агәҿыӷьра атәылахьынтә.
Иҟалом ажәҩан аиаҵәара агхарц,
Еиԥылонаҵ амшыни аӡиаси.
Ашьхеи ашәҭыци ирхылҵуа ацха,
Ажәҩан иаҵоуп афҩы ссир.
Еиԥымлацкәа, ианеиԥырҵуа агәқәа,
Иԥыҵәҵәоит адунеи адақәа.
Митәшәа еиԥшхозаргь зны
Анҵәамҭеи Алагамҭеи,
Ари Лагамҭоуп,
изқәым нҵәара…
Ауаа дрылзбаауеит аԥҳәыс,
Аеҵәақәа ирылоу
Адгьыл кәымпыл еиԥш,
Ауаа дрылоуп лара…
Сара дызбоит аԥҳәыс
Аԥсҭазаара аимҭаз –
Издыруеит,
Аԥсҭазаара зшо уи,
Ишлықәӡам ԥсра…
Аԥҳәыс!
Ан!
Дгылоуп насыԥ лыман,
Дазхианы
Адунеи ҳамҭас
Аԥсҭазаара ҿыц азшара…
Дгылоуп
Нҵәамҭа змаӡам
Алагамҭаҿ,
Лысаби лгәы дыҵак,
Аамҭа далԥшуа хара…
ҭагалантәи амш хәашьқәа руак исцәалашәаз
иахьа исгәалашәаз
аҵх сымпыҵҵәраан ицеит ахьтәы ԥсыӡеиԥш
аԥхыӡеиԥш
акы сақәыргәыӷны иныҵабеит сныжьны
схи сареи ҳаизныжьны
сахьақәак сзыннажьит ҳәаа змамыз
мыцхә еилкаамыз
сыбла ианаахгылалак сшьа еилазыршуа
нас иԥсуа
закә насыԥузеи ҭагалантәи ақәеиԥш бгәыԥҵәаган
бҟамлакәан
сныжьны бахьцаз – аҵх баазгаз
бацны бахьцаз…
амшын «ухьамԥшын!» – амшуп…
амшқәа имҩасхьоу зхашҭырц
злымшо, сгәы шаҭо,
сҽасҭоит хәыцрак ацәқәырԥа…
узыцәцалак,
ахынҳәра узацәцом –
схынҳәуеит…
схынҳәуеит иацтәи амш ахь,
снаԥшҩуп сара шьҭа –
акы сыԥсахуа сыҟам араҟа,
иццакуеит лбааҟа
иацы еиҵысхыз аӡыхь…
аӡыхь, ирҩашхаз,
нас ихыҵыз,
ацҳа хызхыз
иахьатәи сымшаҿ,
ӡхықәла,
ӡхықәла,
сахьырша сашьҭан,
амшын аҿықәанӡа саара,
абра сынасыԥ саниара зыхҟьаз…
амшын «ухьамԥшын!» – амшуп…
Амза ашьхақәа ишрывҵуеиԥш,
Ааԥынраз ашәҭ шгәылҵуеиԥш,
Лыҵкы лас даагәылҵны,
данаақәгыло аҟәара…
Ԥсҭазаара ҿыцк дналалошәа,
Аԥхыӡ саркьа ԥылҽыр ҳәа дшәошәа,
Аӡы дназхьысуа
Данышьҭнахуа лара…
Ианнеиуа аԥҭақәа хылан
Иҭынчу ҩадатәи аӡиас,
Урҭ аԥҭақәа данрылоу,
Хьтәы ԥсыӡк лыцны дыӡсо,
Шьха ӡиаск ахықәан
Схала стәоуп усҟан,
Гәалас исыман
Аԥҭақәа сӡиас ахылара иахьацәшәо…
Сгачамкра –
адунеи аԥсы ашьамҭаз –
Насыԥуп, ажәақәа ирхыҳәҳәаз.
Ицәоуп аӡы,
Ахы-аҿы ианызбало изеиԥхыӡуа
Ажәҩан,
Аеҵәақәа,
Амза,
Аԥсақәа…
Ицәоуп аӡы,
Лабҿаба изцәыхараз,
Уажәы иагәыҵаҳәҳәа иамоуп…
Ицәоуп аӡы.
Аҿаҳәатәы аныҟало аамҭаз
Ажәак сыҿшәом,
Сажәа, ахаҳә еиԥш,
аӡы иныхшәалан
иамырҿыхарц,
Аԥхыӡ лаша иалымҵырц аӡы,
ахы-аҿы хәашьӡа…
Мышкы аԥсҭазаара.
Мышкы – иԥхнытәу,
Мышкы – ашәахәа зхьыршоу,
Мышкы – ишәҭышу,
Мышкы – насыԥла иҭәу аԥсҭазаара,
Ҭыԥ ахьрымам агәҿыӷьреи аԥсреи.
Аԥсра иит амш аҭашәамҭаз.
Аԥсра иацын алашьцара…
Аха, иҟамыз, мшәа,
Мышкы аԥсҭазаара!
Мышкы – иԥхнытәыз,
Мышкы – ашәахәа зхьыршаз,
Мышкы – ишәҭышыз,
Мышкы – насыԥла иҭәыз
Аԥсҭазаара!
Хыхь – ажәҩан,
Ҵ аҟа – адгьыл,
Рыбжьара – зегьы,
Абраҟоуп,
Абраҟоуп –
аԥсрагьы,
абзарагьы…
Ашара ықәшәҭуеит,
Сыԥсадгьыл, ухы-уҿы, –
Уа шьыжьыбзиа!
Сызлаухәарызеи, сыԥсадгьыл,
Аус дуқәа узыԥшуп? –
Уа мшыбзиа!
Уиеҵәахә кыдуп жәҩан агәаҿы, –
Уа хәлыбзиа!
Ужәлар рзыҳәан
Ахаангьы умшуп,
Уара мышьҭабзиа!..
Уҭоурых иахылҵыз
Иахьатәи умш лашоуп,
Уара разҟы шкәакәа!
Уара иуцу изы
Аԥсра убас ихароуп! –
Аԥсҭбара уҟәыблаазааит!
Сыԥсадгьыл, уара иубзоуроуп
Сыҟазар адунеи салыхәдамкәа.
Иуцәыӡхьоу урышьҭоуп,
Иуԥшааз уԥацәа роуп,
Угәырӷьара наӡазааит!
Уа хәлыбзиа,
Сыԥсадгьыл! –
Уеҵәахә ахаан иҭамшәааит!
Уа мшыбзиа,
Сыԥсадгьыл! –
Уусура мцурамхааит!
Уа шьыжьыбзиа,
Сыԥсадгьыл! –
Аӡаӡа уҿаҳәуп,
Ахаан лаӷырӡ уҿамҳәааит!
Кәыдры хышхыҵәо,
Ишцац еиԥш ицоума?
Ҭоумышь аӡы ҭоумашь?
Бзанагьы бзоума?
Сызхаану
Ахаан
Ԥсра шақәым,
Ёра шақәым,
Здыруазар,
Насыԥ змаз сара сакәын…
Сшьапышьҭыбжь згәалашәо
Амҩала инеиуа,
Са сышьҭахь
Сашҭа иҭоу илеи-ҩеиуа,
Идырны,
Инырны,
Сышҭаршәу
Дзықәгылоу адгьыл акәа,
Дааҭгылар,
Насыԥ змаз сара сакәын…
Инхозар абас,
Адунеи зегьы шубарҭоу!
Ерцахә ладырҟәырц
Аҳра амаркзар,
Иажәлан шьха гәарҭак,
Сывараҿ иҟоу
Адацқәа исарҳәоит имӡакәа,
Ацқьара азынхазар,
Насыԥ змаз сара сакәын…
Сбызшәа,
Зны ихжәоу,
Зны иҟәымшәышәу,
Ԥсҭазаарак анымԥшуа,
Ианыҟала еизадан,
Сҿы иақәугьы нышәуп…
Сбызшәа нхазар еицамккәа –
Шьац иаҵәоуп,
Шәҭышуп
Сҿы иақәу,
Иреиӷьу насыԥгьы змаз сара сакәын…
Апытҟәыр тҟәацит – аиаҵәара хынҳәит
Ахәыҷқәа ашәыр рыгхаран иҟам сынтәа
Аԥҭа ашәахәа ацрасит – амш хынҳәит
Ахәыҷқәа хәмарран иҟоуп иахьа рызхара
Уаҳа ҭҟәацыбжь гом адунеиаҿ
Уаҳа былра ыҟам адунеиаҿ
Аҵәа кәымпыл ҿшәан инылашәеит ашьац
Инапы ԥшқала ишьҭихит уи ахәыҷы
Аҭра ихшәан аҵыс ԥшқа нылашәеит ашьац
Акы ахьзар ҳәа дшәан дныҩныҵәааит ахәыҷы
Уаҳа хҭыс ыҟам адунеиаҿ
Уаҳа ҵәаабжьы гом адунеиаҿ
Адгьыл кәымпыл жәҩантәыла амахә иҿоуп
Ҿыцны еиҭа абраҟа сиуа,
Ашьацра сыланы,
асаби сиеиԥшны,
Еҵәа лашак, жәҩанаҿ,
Иаҳзеиԥшу гәык еиԥш еисуа –
Насыԥми!
Ҳдақәа лашарала ирҭәуа,
Иаҳхагыланаҵ аеҵәа –
гәык еиԥш иаҳзеиԥшу,
Сыдгьыли сареи
аиԥырҵра ҳԥеиԥшым
Сыӡыргьы иароуп сзыԥшаауа…
Иаалырҟьан,
имцабзны иҩаҵхахоит
Сашәақәа,
ажәҩан агәы ҵыблаауа,
Игәыжьжьагақәам урҭ,
иурҭаӡом ацәаха,
Сашәақәа
сыдгьылаҿ,
аброуп иахьиуа,
Изеиԥшходаз урҭ,
изхылҵыз иреиԥшми,
Ҳаракырамзар,
иалырхуааз урҭ мҩас,
Ԥшамҩаск
иазыцҟьома,
иазеихшома,
Афырхаҵара иахылҵыз,
иахылҵыз агәырҩа!
Мап,
агәысакара урҭ нықәбаӡом,
Ажәҩани
ахрақәеи
ирныҩны
ианыхынҳәуа,
Зынӡа иҿацахоит,
агәкаҳаха урҭаӡом,
Угәы шьҭырхуеит,
аҳаракырахь урԥшуа.
Иаалырҟьан
имцабзны
иҩаҵхахоит
Сашәақәа,
ажәҩан агәы ҵыблаауа,
Иара ажәҩангьы
иамамзарц ацәаха,
Уахи-ҽни
алаԥш рхызарц ауаа.
Амра иаԥгылан
иазгылоит са стәыла,
Ашәышықәсақәа иргәылԥхо
Анаҟәаԥиа, исзыршо,
Жәҩахырла
ажәҩан шьҭыхны
иҩагылоит,
Иаҵоуп сҭоурых ду,
ашәаԥшь зхьыршоу.
Сгәы каҳан,
иансылымшо уаҳа,
Схалоит уи амҵахь,
сҭоурыхахь схынҳәуеит,
Сыҽналжәан
ашәшьы еиқәаҵәа исхаҳаз,
Исцәыӡыз агәыӷра
абра исыԥшаауеит.
Ацәқәырԥа гәыбзыӷуа,
ииаҵәаччо,
Иаауеит, абан,
нахьхьынтәи исҿаччоит.
Уажәакәӡамыз ианыхынҳәыз,
Са сҟынӡа имааикәа,
сшазыԥшыз!
Аҵыхәа иаҵәа сҿаҟьаны,
Иҟаӡамшәа ихынҳәраны,
Ицон, абан еиҭа иаауеит,
Исыхьзеи, мшәан, –
агәра згауеит…
Ари ахынҳәра – шьҭахьцароуп,
Ари аԥштәы иаҵәа – уаароуп,
Жәҩан иацәӷьычуп
ари аԥштәы,
Иамаӡам иара ахатәык!
Ари аласра иацәшәатәуп,
Уи иаҵаӡҩан гәаӷк ҵәахуп,
Уажәы иарбзо аҟәара,
Уаҵәы иаламгашеи арбгара…
Адгьылаҿ уашьҭан,
иузмырхеи нас ашьҭа,
Жәҩанаҿгьы иҟам,
иабаҟоу иара?
Анасыԥ уашьҭан…
уҭыҵижьҭеи уашҭа!
Уашҭа, угәы шаҭо,
иаҟәымҵит аԥшра…
Иалухыз амҩа
инаныслан ԥшамҩаск,
Асаба шьҭнахуеит бираҟс,
Иуԥылахьеит амҩан
Ҵ лак, амахәқәа алҩаан,
Дгьыл харак иахымԥсаашеи, агәаҟ!
Анасыԥ уашьҭоуп…
Ухынҳәы нас уашҭахь!
Араҟа иаауртыроуп маӡак.
Анасыԥ ҳамҭан,
Тәым жәҩанк иамҭан,
Ишумоуа урҭап аҭак
Аҵәаҵла,
ашәыр рацәа иаҵоу,
Зынасыԥ дацла изыԥшааз;
Аӡыхьқәа,
зыцқьара еицамкӡо
Ари адгьыл агәаҵантә иаазгаз!
Хара акәым, унасыԥ, араҟа,
Уҩныҵҟоуп иахьыҟоу,
уаныҟоу уҩны,
Унасыԥ гәаҟуеит,
ухынҳәы, нас,
Уабаҟоу!
Зны иуцҭымҵит уашҭа,
Ара иҟоуп иԥшны…
Иныҳәоуп ажәлар, зҵеик дҩагылан,
Ҽа жәларк гәаҟра рзаазымгац,
Ҽа дгьылк иазымԥшыц
ицәгьоу лаԥшыла,
Ҽаӡә иан дгәаҟуа дызмыртәац.
Аҭоурых шаҳаҭуп,
Иныҳәоуп сыжәлар,
Аха, ҳанацәа лассы ишлоит,
Избан?
Жәла еилых лымам,
Аԥсуа – рыжәлоуп
Аԥсны аҵеицәа,
Урҭ зегь дрануп Аԥсуа иан!
Гәырҩа зхьымсыц агәы раҳаҭуп,
Былра-ццышә зқәымԥсац
Ахцәы шлаӡом…
Нахьхьи, џьара,
дгьыл ԥшӡак гәаҭан,
Убри дшашьҭоу, Аԥсны аҵеи дҭахом Уи дҭахозаргьы, уи деиқәхозаргь,
Идгьыл дацәыӡны ҟалаӡом.
Изџьашьатәузеи,
лассы дышлозаргь
Ан,
Уи лгәы ԥшқами зегьы зҭаӡо.
«Ишәыхьша сыхьааит…»
лнапы мҵәыжәҩан,
Маалықь мҵәыжәҩан,
инархьысуеит лԥацәа,
Ан лнапыргьыжьроуп
урҭ рыжәҩан
Зрыцқьо, ихымло ԥҭа еиқәаҵәак.
Аԥсны аҵеицәа
ангыло иаӡәыкны,
Ианыҟоу рыдгьыли дареи акны,
Рыгәқәа зегь анеисуа гәыкны,
Ихьчоуп рыԥсҭазаарақәа
ан лгәаҟны.
Аӡәгьы изыԥшаауам ҳаԥсырҭа,
Анык дыҟанаҵ, зегьы ҳахьчоуп.
Адгьыл ианымлац
ишәиу хымҭак
Ҳара иҳамҭан,
Иаҳхылаԥшхәу – Ан лгәоуп.
Ҳлахьынҵа шаҳаҭуп,
Иныҳәоуп сыжәлар,
Дунеи гәыҭбаан Ан дҳазшан…
Аԥсны аҵеицәа –
Аԥсуа – рыжәлоуп,
Урҭ зегь дрануп Аԥсуа иан!
Уи аҽны
Сыблақәа инархыԥшылеит амра,
Аха, сымшира акәӡамызт уи амш…
Уи аҽны –
Аҵеи – исеигәырӷьаз,
Ҳашҭа иҭаргалт рымҩа,
Аха, сымшира акәӡамызт уи амш…
Сара сиит,
Хәылԥазык инаскьазгаз амра
Шьыжьык санаԥылаз аҽны…
Сара сиит,
Сшыхынҳәра сазхәыцуа,
Сымҩа сашҭа ианҭызгаз аҽны…
Ԥсроуп – аангылара…
Ааҭгылара – чмазароуп…
Аԥсҭазаара? –
Заҵа иаанымгылара!
Аԥсҭазаара – аамҭа иацу ауп…
Амҩа ахырхарҭа –
Ладароуп,
Ҩадароуп,
Мра гыларҭоуп,
Мра ҭашәарҭоуп,
Амҩа ылызго –
Ауаҩы игәҭакоуп…
Амҩахәасҭа…
Амҩаду…
Амҩақәа…
Ԥсы рхамзарцу урҭ ирным?
Ҵ әаҩнҵәыҟа
Ихалоит
Амахәқәа,
Уи еиҳау мҩа сҭахым…
Ишгылоу, аҵлақәа
Аамҭақәа ирылсуеит,
Ишгылоу ааԥынра ааргоит
Иԥшааны,
Еиҭамҵӡо, дацла,
Ашәышықәсақәа иргәыслуеит,
Уареи сареи иҳаԥысуеит –
Ҳцоз ҳаццакны…
Аҩада қәак аузаап иаха…
Абжьы цәгьа
адунеи зегьы
иахырҵәо,
Акәараҷҷа,
аҽеиҵыхны,
ихышхыҵәо,
Хаҳә-мҿыхә рбылгьо,
ицоит иоумаха.
Ахаҳә хәыҷқәа
зызхымҩоз иацы,
Иахьа рҭыԥ иахнагеит
ахаҳә дуқәа,
Иацы
еидылахьан,
егьрыгмызт,
Ахықәқәа,
Иахьа агәы иҭоуп
адунеи иахьӡарцы…
«Ёиас дууп» – ҳәа
ахьӡ азмырҳац,
Абас ишхыҵлогь
шықәсыкахь
зныкымкәа.
Ибзиан
ақәа ауазар
иаахымкәакәа,
Аха, ианаахкәа,
Акәараҷҷа –
иаҳбац,
иҳаҳац…
Сишь!
Ԥҭоума?
Мамзаргьы, ԥроума?
Амцабз зыхҟьо амшын ихыӡло?..
Ахаан аахыс – цәыӡла!
Цәыӡла? –
Абас иахәҭоума?
Лахьынҵоума?
Адунеи ду ҳамҭас
Рԥацәа ашамҭаз
Ирырҭоит анацәа, Анцәа иҳәан,
Адунеи ду – аԥсҭазаара азыҳәан…
Убри аамҭаз,
Адунеи шәарҭан,
Иҭәны шьала,
Иҭәны ԥсрала,
Аԥсҭазаара ажәак амоуӡо,
Аԥсра цәажәо, ажәа роуӡан,
Шәышықәсала,
Зқьышықәсала,
Ирымҭо ҭаха,
Ирымҭо ԥсгаха,
Анацәа, ирцәыӡны ашамҭаз
Адунеи ду ахь инаскьаргаз,
Рыбла ҭхаха,
Рнапқәа рхаха,
Ҵ ла еиқәарақәан,
Шәы еиқәарақәан
Амҩа дуқәа ирыҽԥынгылоуп,
Изыхнымҳәыз рыҷкәынцәа ирԥылоит…
Нас, уус аламкәа!..
Акгьы ухарамкәа!..
Сишь!
Ёынроума?
Ма, ааԥынроума?
Урҭ анацәа ираҩсны иӡуа?..
Ахаан аахыс – цәыӡла!
Цәыӡла? –
Абас ицаӡома?
Лахьынҵоума?..
Зны-зынла,
ашәас иҟоу зегь саҳахьоушәа,
Сдунеи зегьы
ашәа ссирла исырҭәхьоушәа
Саныҟоу сара агәра ганы,
Сантәало агәҿыӷь схаԥаны,
Сылахь еиқәны,
инеимасҭәарц сгәы иҭоушәа,
Исабжьугоит сеиқәурхарц уҭахны,
Сазыӡырҩырц слымҳа кыдҵан
Ашәҭқәа,
агәылҵра иахьымӡац,
Сгәаҵаҿ рыбжьы ԥшқа ииуа,
Сыҩныҵҟа рыбжьы цқьа шгауа
Аӡыхьқәа,
алашьцара изацәымцац,
Ажәҩан, зыԥштәы зыԥшаауа,
Сшьа иалаҽны,
абжьы иаҵәа иго…
Исоуҳәоит
агәкажьра аҭахым ҳәа,
Ацәҳәыра аӷызбжьы саҳарым ҳәа,
Сыԥсадгьыл, даара агәра угоит…
Сыԥсадгьыл, исҭахымшәа
Умбан угәра згарц.
Акәыз машәыршәагь,
Ишԥазури, аброуп иахьсаҳаз
Абжьқәа, ашҳам злыжжуаз…
Ихасҵап исаҳаз урҭ мцушәа,
Ихасҵап урҭ агәҿыӷь ишахҟьаз…
Зны-зынла,
Дгьылс иҟоу зегь артушәа,
Шьҭа ари адунеиаҿ смыцхәушәа,
Исҭахымкәа хсаалак абла аҭаԥшра,
Сылаԥш анысзалымжәо адгьыл сара,
Сыԥсадгьыл,
сеиқәурхарц уҽазушәоит,
Агәра сургоит,
сыҩнуҵҟа аҭаԥшра
Аҭахуп ҳәа.
Схы агәра сымгазаргь,
Рыбжьқәа зынӡа исысмырҳазаргь,
Игәасҭарц,
Сгәаҿы ашәҭқәа агәылҵра ишаҿу,
Алашара шаԥшааз аӡыхь хәыҷы сгәаҿы,
Ажәҩан, зыԥштәы зыԥшаарц зҭаххазгьы,
Сшьа иалнагаз аԥшшәы шықәу ахаҿы…
Исоуҳәоит, агәкажьра аҭахым ҳәа,
Цәҳәыран сгәаҵа сҭаԥшрым ҳәа,
Сыԥсадгьыл, даара агәра угоит,
Ԥшамҩаск аԥслымӡ сҿанаԥсарым ҳәа,
Цәҳәырак
қалақьк сырбаны
иарбгарым ҳәа,
Сыԥсадгьыл агәра угоит,
Сеиқәурхоит…
Аҵх ҵәца магана хьӡыркыла
Аеҵәақәа ианырхыслак ирхны,
Ахьы шьыҵәрақәа
алшәшәоит
жәҩантәыла.
Ҳаззыԥшуа
еҵәақәоуп ҳәа ишьаны,
Ихырхаау аеҵә ргәыцәқәа,
Уаҵәуханӡа ирхылҿиаап аҿа,
Уцәа!
Гәырҩа ыҟам узмырцәо,
Еицакӡом жәҩантәыла ахаҿра.
Аԥсабараҿ иҟам ԥсҭбарак…
Амахәқәа –
изроууа ауаҩы инапқәа,
Адацқәа рымч –
ауаҩы изы илшароу,
Ауаҩы ибызшәоу –
абӷьқәа рыбжьқәа…
Аԥсабараҿ иҟам ԥсҭбарак…
Ԥшаласны,
аҵлақәа инрыҵсны ицо,
Ақәыԥшра ада издым харак –
Зымаӡа аҵлақәа ирыхьчо…
Аԥсабараҿ иҟам ԥсҭбарак…
Ааԥынраказ ихынҳәуа – ҳҿара,
Ашәҭқәа,
ицәырҵуа – имшшаран,
Урҭ инарылаӡуа – ҳара…
Ԥсҭбарак ыҟам аԥсабараҿ
Рыԥсқәа ахьеилаӡҩоу зегьы.
Ԥсҭбарак ахьыҟам аԥсабараҿ
Ахьаца амҵан ихьчоу – саргьы…
Исҭахын иаԥысҵар сбызшәазы ашәа…
Адәаҿы ихәмаруан ахәыҷқәа…
Исзыԥшаауамызт иахәҭоу ажәа…
Исԥырхагоушәа ахәыҷқәа рыбжьқәа,
Сгәаҿы ианиуа сбызшәазы ашәа,
Сгәы иснаҭон…
Сырцәыбналон ахәыҷқәа…
Исҭахын иаԥысҵарц сбызшәазы ашәа…
Илбааҟьон арҩашқәа,
аӷьӷьа-агәгәа рыхга…
Иҟамызт, иааиргьы иахәҭоу ажәа,
Инасымҟәыҵшәон бжьык анга.
Ишәаӡазшәа, сбызшәазы ашәагь
Сгәы изҭыҵуамызт, аԥшшәы ахыгга…
Исҭахын иаԥысҵарц сбызшәазы ашәа…
Ахаҳә сса еилдырхуан ацәқәырԥақәа…
Исцәырымгарц исзымԥшаац сажәа,
Сырԥырҵуан, ирццак сшьаҿақәа…
Сгәы иҭахәаҽуан сбызшәазы ашәа,
Ажәада – мҵәыжәҩада игәыкуа…
Исҭахын иаԥысҵарц сбызшәазы ашәа…
Сыԥсы зӡон ицәар ҳәа сшәаны,
Сахӡыӡаауан имииц сажәа…
Нас, санықәла адунеи сиины,
Исымҳәаӡакәа сбызшәазы ашәа!
Аԥсра сԥеиԥшымхоз схәаҽны…
Абар, игоит сбызшәазы ашәа!
Сбызшәала ицәажәоит ахәыҷқәа,
Исыԥшааит, абар, иахәҭоу ажәа
Уи рылыҩуеит ахәыҷқәа рыбжьқәа;
Уи рылаӡҩоуп арҩаш рашәа;
Ирхыҩуеит амшын ацәқәырԥақәа…
Сбызшәоуп сбызшәа ашәас иазыҟоу,
– Бзиара збаша! –
ашәа сҳәоит.
– Ушԥаҟоу, ухаҵкы – Уҟоуп – сыҟоуп! –
Аԥсышәала аԥсшәа сҳәоит.
Ари адунеиаҿ уааҭгылеит ушымҩасуаз.
Ԥсаатә мҩаск аԥхьарылара иаҩсуаз
Ԥсҭазаарак ухугеит абра…
Иубеит узыргәырӷьоз,
Угәы иалсуаз,
Амала, уԥсы узымшьеит уара.
Изҭаххаз унызкыларц ҳәагәыжьны,
Ихәыҷӡоу,
Иԥштәыдоу зегьы ныжьны,
Удәықәлара – иахьӡлеит аԥсра.
Џьоукы, иуԥылоз, узԥылоз,
Иахьа – гәалашәаран – узлагылоу
Урыцәцеит… аха иаба
Зегь акоуп –
…ладаҟа…
…ҩадаҟа…
Зегь акоуп – уҟам араҟа,
Иухьааз угеит, нас ишԥа!
Ари адунеиаҿ иааҭгылаз аамҭала,
Уанаҳԥыло, иныжь џьара угәала,
Ииасырц угәы раҳаҭра ҳа ҳахь,
Адунеиаҿ, ҳазҭааз ҳшымҩасуаз,
Иҟамшәа шьҭа уаҩы игәы иалсуа,
Игәхьааҳгаз уччабжь ҳарҳа…
Ажәҩан ҵәуоит еҵәала,
Аеҵә-лабжышқәа аҿышәшәоит,
Абыржәыҵәҟьа дынхазар ихала,
Еҵәа-шықәсла зыԥсҭазаара зшәо
Ажәҩан ҵәуоит еҵәала,
Аблеиԥш, ажәҩан ихшәоит
Аеҵә-лабжышқәа еишьҭалан,
Иахьынкаԥсо инышьҭаба ицоит.
Абар, мрагылара еицралоит,
Иаԥеиԥшзар иблырц адунеи
Ассир!
Аӡәгьы дыҟам ихала!
Ассир!
Ишшалац еиԥш ишеит!
Ақьаԥҭа сзықәгылоу дәуп уа узыҳәан…
Гагак аацәырҵуеит ақьаԥҭа аҵыхәан.
Абар, слымҳа бжьы хаак ҭаҩуеит,
Ицахьоу амшқәа ирылыҩны иааҩуеит
Ан лгарашәа, асаби ибжьы хаа,
Ахәышҭаарамца амҿы иахьацрыхо…
Дхынҳәызар аԥшәма дааԥса-дкара,
Илаԥш нахигарц иҩны-игәара
Игага акәзар ақьаԥҭа аҵыхәан
Иаацәырҵыз, амца арҿыхарц
Аӡәгьы дыҟам… гагагьы ыҟам,
Ихынҳәуа дыҟаӡам аҩныҟа.
Егьрыгым ахаҳәқәа адәы иахьӡарцаз,
Егьагым ақьаԥҭа ахаҿы хаҳәхарцаз,
Ианбыкәу урҭ ахаҳәқәа анцәырҵыз
Ахәышҭаара ахаҳәқәа ракәу изхылҵыз
Ишԥаԥшуеишь ақьаԥҭа, зегь азеиԥшны,
Аӡын ажәҵыс аҭра еиԥшны!
…Уқәыԥшуеит уара ақьаԥҭа адәеиԥш,
Ақьаԥҭа, ауаа зхыҵыз зны – зыԥсеиԥш…
Шаҟа шәышықәса!
Шаҟа гәырҩа!
Шаҟа хаҵара!
Ақьиара
Аԥсуа иблақәа
рыҵантә
мраҵас
Иҩаҵхахон,
Рхы агәра рзымго уиаҟара,
Шьоукы,
адунеи иананыз гагаҵас,
Идыруан,
ахыԥхьаӡара
ишахьыԥшым анарха,
Аԥсуа аԥсраамҭагьы
ақьиара еиқәирхон,
Иблақәа
ргәаҵаҿ
аҭыԥ азалихуан…
Адунеи шьала
ианҭәуаз ихыхәхәо,
Иблақәа
рҵаулара иалыхәхәа,
Ақьиара рԥылон,
иахьнархәырц аӷацәа,
Ҵ әымаӷны,
Аԥсынтәыла
згәы иззалымхуаз
Рзыҳәан
агәаӷ аасҭа еицәан,
Ақьиара,
измамыз ҭархашьа
Ианакәзаалак,
аԥсуа иблақәа ирхӡоуп.
Уи ззымдыруаз изы,
иақәымшәаз абашьа,
Аԥсуа инарха –
Ихы зыдԥиҽыло маӡоуп.
Залымдароуп, аха ус иаԥуп,
Агәбылра – ԥсаатәны –
агәхыцқәа ирҭакуп…
Аԥсра – ацаԥха жьакца –
агәқәа аанартуеит,
Агәбылра лаӷырӡыла
адунеи зегьы арҭәуеит.
Измаҭәахәузеи уи шьҭа,
Даныҟам изызку ихаҭа,
Агәырҩа аамҭала
еиднакылаз ауаа,
Руал нагӡаны,
ианеимпуа иццакуа,
Инрыжьуеит
хыхь – абаҟа,
Иара – ихала ҵаҟа.
Иара – агәы, иԥшқаз,
ихьчатәыз…
Иара –
ацәеижьы –
аԥхарра зҭахыз…
Даныҟамла иара,
Ишәҭыз шәгәыбылра,
Изыншәыжьыз ашәҭқәа
раԥхьаӡа иканӡеит,
Шәара ишәзынижьит,
Дахьцоз имгаӡеит…
Ацәқәырԥқәа еигәыдырҵоит
Здацқәа ыҵжәоу ҵла дук,
Бзыԥ сылаԥш ацҟьоит,
Санымԥшыларц уи амҩа…
Ахәшҭаарақәа…
Ахәшҭаарақәа
ирхаӡыҭуеит алҩа,
Амҩа иқәуп
Зымцахә зырцәаз жәларык….
Амҩа иқәуп,
Алашбыжьқәа рыцрыхоит…
Амҩа иқәуп.
Икьыркьыруеит аҽқәа…
Амҩа иқәуп,
Ихәмаргоуп шьҭа рныхагь…
Рдацқәа ыҵжәан
Инаргоит рхәыҷқәа…
Амҩа иқәуп,
Рԥеиԥш иаҵагылан,
Ԥсыжырҭан –
амшын џьара иԥшуп,
Амҩа иқәуп…
Бзыԥ ихықәгылоу
Аҵлақәа
ашәеиқәаҵәа ршәуп,
Ирыхәҭоу ауп,
Аԥсабара
анапы ианыԥшыло,
Аиаҵәара иаҳәом урҭ,
Мап!
Адгьыл ишықәгылоугьы,
Бзыԥ ихылахьеит гәыла,
Жәларык
Амшын аҵа ирыхьӡап!
Аха, абар,
бжьы зҵымыҩуа ақәаҵаҿ,
Урҭ аҵлақәа рымҵаҿ, абра,
Сгылоуп
адунеи ҭбаа ҭацә ааҵраҿ,
Стәымааӡаран,
Сыҩны сааины сасра…
Ишԥахьҭоу шьхатәылан!
Иабасыԥшаари ԥхарак
Сарԥхондаз ма гәыӷрак,
исаҳап ҳәа ара бжьык…
Зыфҩы смаҳаӡац,
Аҽеиҵнахуеит лҩа еиқәарак,
Амҩа иқәуп
Зымцахә зырцәаз жәларык…
Саҵоуп харак сзаҵымҵӡо…
Ажәҵар
сашҭахь
ианыхынҳәуаз,
Ажәҩан гәыҭбаа иаҵамӡоз,
Урҭ рыҷырҷырбжь ансаҳауаз,
Аамҭала шакәу гәаамыгӡо,
«Ҳхы рымгеи!» – ҳәа
са сашшуан,
Нас,
иандәықәлоз шаанӡа,
Сашҭа,
ишызбоз
иҭацәуан…
Иҟоуп сара исхарақәоу…
Ргәы нсырхазшәа иааласны,
Иӡит алҩеиԥш ажәҵарақәа,
Рыҭреиԥш –
сыгәгьы ҭарцәны.
Шьҭа исзынхозеи гәыӷрада,
Сырзыԥшызаап сааԥын згаз,
Жәҩангьы – тышоуп,
имҵәыжәҩадоу
Сара рыцҳа лахьынҵас
Исмоуит, нас, аԥырра,
Абраҟа,
адгьылаҿ,
сшыԥшуаз,
Иргеит исзымхьчаз ааԥынра
Раԥхьатәи абӷьы аныԥсуаз…
Сырхьымӡеит ҭагалан,
Адгьылаҿ
Ианџьаҳамшьо абӷьқәа рыԥсра,
Сырхьымӡеит аӡын,
Ашьхараҿ,
Ианузымго ушьаҿак агәра…
Саҵоуп харак сзаҵымҵӡо…
Ажәҵар рымҩа са саԥшуеит,
Ажәҩан гәыҭбаа иаҵамӡоз,
Урҭ рыҷырҷырбжь сыԥшаауеит…
Хыхь – ажәҩан,
Ҵ аҟа – адгьыл,
Рыбжьара – зегьы,
Аԥсадгьылаҿ,
Абраҟоуп –
аԥсрагьы,
абзарагьы…
Уԥсы ухыҵып,
Ихалап,
Жәҩан аҽналаӡҩа ицап.
Уцәеи-ужьи адгьыли
Наӡаӡа еизынхап.
Аха,
Хыхь – ажәҩан,
Ҵ аҟа – адгьыл,
Еиԥыргалап еиҭа
Уԥси уцәеи-ужьи,
Иааип аамҭак,
Адгьыл – ԥсҭазааран –
Ианырҭало адақәа,
Ажәҩан ианхыҵуа
Иԥсҭаҵаган ақәа…
Абар, абри ауада ҭшәаҿ
Аԥсҭазаара аԥҟарақәа
Ирыцку аԥҟара еилагон –
Сыҷкәын
Иԥсадгьыл абызшәа
Иамоу ахаарақәа
Иан ргьама лирбон…
Алашьцара… нас – ацәаара…
Нас – еилыхха,
ахаҿқәа збеит…
Ашара игәылнахт аԥсабара,
Игәылҵит ашәҭеиԥш адунеи…
Избац шәоума, ага, ашьха
Исаҳац шәоума, абжьқәа
Абар, даҽа ҵхык наҳхаҳгеит,
Аԥсык ирзымҳаи ахәыҷқәа!
Урҭ рцәарҭа бымбылқәа иргәылҵуеит,
Мышшаран инықәлоит адунеи,
Сара исыгхаз – урҭ ирыцлеит,
Сара сзышьцыло – ссиршәа ирбеит!..
Иҟаӡам шәҟәык,
Еиҳау ҟәыӷара знысхра,
Аԥшақәа зхоу,
Зыбӷьыц иаҵәақәа еихыршәшәо,
Сышьхақәа,
Сыԥсҭазаара
иреиӷьу ашықәсқәа нысххьеит,
Даҟьақәак сзырмыԥхьакәа,
Сыблақәа хҩарҳәоуп сзыцәшәо!
Шаҟа дырра!
Шаҟа гәдура!
Сышьхақәа ишәымҭан
Ҳамҭан исоуз!
Сыԥсҭазаара гьама ҷыдак ахылт.
Сылабжышқәа –
Шәӡыхьқәа ирцәыкәбарқәан,
Сҿымҭра –
Ахрақәа ирҿымҭран…
Амшын иамҭоу –
Сымчыдароуп,
Шәара шәоуп сыӷәӷәара зхылҵ.
Сыԥсадгьыл шәашьананы,
Сыԥсадгьыл шәадырганы,
Амшыни
Сышьхақәеи шәеидкылан
Шәыӡбахә рымҳәаларц,
Исҭахуп,
Амшын аҭыԥ инахыганы,
Уи аҭыԥахь
еснагь шәааскьаларц.
Ашьхараҿ
Ашьанҵагь
аамҭа ашьҭақәа анхалоит,
Исхароузеи,
Исызҭазар
акгьы зхамышҭуа агәы,
Иахьагьы шьоук рԥеиԥш
амшын ихырыҭәҳәалоит,
Сышьхақәа
Ахаангьы урҭ реизакра иаҿуп.
Иҟаӡам шәҟәык,
Еиҳау ҟәыӷара знысхра,
Сышьхақәа –
ацқьареи
аҳаракыреи реиларҭәа –
Ирынхалт,
Жәытәӡатәи ҩыран,
сыжәлар знысхьоу,
ирыхҭысхьоу,
Урҭ сышрыԥхьоз,
Ҽа зқьышықәсакгьы
ақәцәахь сынхалт.
Сыҟаӡам.
Сара адгьылаҿ сыҟаӡам.
Сыгагоуп иԥшаауа ирылоу ауаа.
Сыҟаӡам.
Сара адгьылаҿ сыҟаӡам.
Сыгагоуп –
сара сакәӡам –
алаба зықәшәауа.
Сыгагоуп –
сара сакәӡам –
есҽны ирԥыло
Аҭыԥҳацәа,
(Ахьшәашәара рнырӡом дара!)
Сыгагоуп
урҭ адгьылаҿ
игәыдыркыло,
Сара ажәҩанаҿ
сгәы анҿыӷьуа џьара.
Сыгагоуп иржьо,
Сыгагоуп изхыччо,
Сыгагоуп идырҽхәо,
ихьаҳәны илацәҟәуа.
Сара сыцәаӡам
сыгага аныцәоу,
Срыбжьоуп
дгьыли-жәҩани
рыцәа хьчауа.
Мышкызны
аԥсыжырҭахь изҵагылан
Инарго сыгагоуп,
еибарҵәуо шьоукы,
Снеиуеит саргьы
урҭ срылагылан,
Сыззымдыруа
срыцзарц сҭахуп
Ҳамҭакы…
Са сгәы иалоуп – ԥҳәызба еинаалак
Хәыцрак далан, дымҩас дахьцо,
Уи илнаалом ашәшьы илхалаз,
Лышьҭа анхалоит адәы қәҵо.
Иарбан гәалоу ихылҭәҳәало,
Лхала дызҭаало амшын агәы
Рыԥсы ҭалан, рыҽлыдхало,
Шәҭы зҿамлацгьы ашәҭра иаҿуп.
Адгьыл иқәу – мҩаны ушьҭала!
Ажәҩан иалоу, улхал нцәаҵас!
Аԥҳәызба еинаала,
дазныжьтәым лхала
Илымоу агәала,
Илхышәх ԥҭаҵас!
Рҽеилырхуеит ашьхақәа…
«Аԥхамшьақәа!
Аԥхамшьақәа!» –
еилаԥыруеит аҷнышқәа,
Маӡак рарҳәоит ацәқәырԥқәа.
Рҽеилырхуеит ашьхақәа…
Ихкәаӡомызт хымш ақәа,
Ашәы ршәызшәа ашьхақәа,
Ирышәхырԥа игылан аԥҭақәа…
Ашьхақәа аԥҭақәа рцәыхьанҭан,
Ашьхақәа аԥҭақәа ирымаҭәам.
Рҽеилырхуеит ашьхақәа,
Ашьхақәа ирнаалом аԥҭақәа.
Иааԥшуа закә ԥшӡароузеи,
Ашьхақәа ԥшӡазар ирхароузеи!
Инарылаԥсоит асыԥсақәа,
Абар, амра аԥҽыхақәа.
Рҽеилырхуеит ашьхақәа…
Ашьхақәа иршәырхуеит аԥҭақәа.
Ирҿыҵҳәацәозеи аҷнышқәа,
Рыгәқәа ԥыжәжәоит урҭ аџьнышқәа
«Аԥхамшьақәа! Аԥхамшьақәа!» …
Рҽеилырхуеит ашьхақәа…
Абаҳчара иҭыҩуаз
Ашәабжьқәа гом,
Зхы ахьынахо иҩуаз
Мҩахәасҭагьы ббом.
Араӡны каҭ иалоуп,
Изымҵысӡо аҵыс.
Ираӡнытәхеит бгәалагь,
Аҵаа анахьыс.
Ибнаҭом ахәыцха,
Бҿанаҳәоит лассы.
Былаӷырӡқәа еимхәыцха
Илаԥсоит асы…
Иабаҟоу, нас, амрагь –
Игылоит хара,
Икьаҿуп уи амҩагь –
Иҭашәоит иара убра.
Иагәыҵакны шәарҭак,
Иԥшуп ашьашьал;
Бшымгәыӷӡо иҿшәарцаз,
Абар, аԥсы ҭалт…
Изеиқәтәом, бгәы ҭыԥо,
Ааԥнызар бзышьҭоу
…Ашьац иаҵәа аҭыԥан
Асы иаҵәа шьҭоуп…
Диит аӡәы.
Уи нахыс, дҭәыцны дзыхшәалаз
Адунеи абла заҵә ҟаԥшьуп.
Игәаҟуеит, наҟ дыхнаршәар аҭахуп,
Ахьаа узахаршҭуам
адунеи шәаҳәарала…
Диит аӡәы.
Уи нахыс, адунеиаз агәалагь,
Иара ахьаагь реидара мыцхәуп –
Ауаҩы ихдыррахь иианагарц иаҿуп
Урҭ аԥсҭазаара анапала…
Дыԥсит аӡәы…
Дыҟоуп мышкы зны деиҭаихра –
Аԥсра ашьҭахь дызҿу ҽырхиароуп…
Аԥсра иалшаз акызаҵәык ауп –
Ихдырра игәалашәарақәа рныхра,
Ҿыц дсабины,
адунеи абла дныхшәалоит,
Ихдырра ҩыра аным, ицқьоуп.
Аԥсра иалшаз акызаҵәык ауп –
Зны иҟаз аӡә шиакәу
ахьизымдыруа игәалам…
Улаԥш зхьымӡаз – қәыԥшыларам,
Инумҵыз ашықәсқәа – аамҭам.
Уцала! –
Ушьҭра схыларым,
Исзымдырӡо сымҩагьы шхарам…
Иабанӡа
Абрантә – абнанӡа,
Егьырҭ, усгьы, зегьы хазуп…
Уҟоуп,
Аҳәаа узҭамӡоз
Еиҵало, акәаԥхара иаҿуп…
Баша ус умҩасӡарцу,
Ма, хьаан, уацрамсӡакәа адунеи
Ԥсҭазаарак уԥсҭазаара узацымҵо,
Уаниихгьы, рыцҳарас узыниеи
Ма думбазар узацлабша,
Адунеи уанхалазар узаҵәны
Ииашоуп, ухы аасҭа узеиҳахашам,
Аха, усгьы…
Усгьы, уаниих, ууаҩны…
Амшын –
Сара сгәала,
Изыхҭнысҟьо зегьы,
Гәҭынчрак,
аамҭала,
Исаҭәоуп саргьы…
Ублақәа ирхызбалт
Уаҩы изгәамҭо гәырҩак
Ари адгьыл сахызбааз,
Иацәымшәаз са сҳақ,
Ҩызас ушьҭыхны,
Ашьамҩа ианын,
Ухьымӡӷы ухыхны,
Усыриашарц сҭахын,
Аха, зегь аками,
Иуҟазшьац уҟазшьоуп,
Асыс цәа –
уцәқәырԥами,
Угәы иҭоу даҽакӡоуп.
Амшын,
Сара агәала
шсымоу сынхоит,
Баша уцәқәырԥала
ихуҩарц уеихоит.
Идгьылтәым лашарак
Хҭәалоуп уа угәы.
Гәҭынчрак,
аамҭала,
Исԥеиԥшхарц сҭахуп…
Уаҵоуп узҵымҵра
гәнаҳак, иузгом,
Сыдгьыл иануҵаз
ахәрақәа ӷьом,
Уҭатәоуп угәмырҿыӷьган,
Амҩақәа аагоуп,
Иҿахҵәоит уара ухықәаҿ,
Изнысуа са сгәоуп.
Амшын –
Сара сгәала,
Изыхҭнысҟьо зегьы,
Гәҭынчрак,
аамҭала,
Исыхәҭами саргьы,
Увараҿ сыҟоуп,
Ҳҳәаақәа еивоуп,
Сгәы ҭынчым ухықәаҿ,
Еснагь ухароуп…
Ашәак уара узыҳәан
Исаҳар ҟалаӡом,
Сгәы аҳәаа инҭыҳәҳәо,
Сыхдырра иҭаӡом…
Амшын – сара сгәала…
Уи дыԥшаауан,
Аха, игәыӷрақәа шәаххан
Ианимпыҵаба, игәы каҳан,
Иҩныҟа дхынҳәуан.
Уи дыԥшаауан,
Адунеи – аҭакәажә ԥсыцәгьа –
Аҭаҵәахқәа ахьизацәымгаз
Оумашәа ибауан.
Уи дыԥшаауан.
Аҵыхәтәанӡа имч изымхоу,
Адунеи аҩысҭаара дамыхәоу, –
Аҵәцахь дхынҳәуан.
«Уара узышьҭоу аиаша
Аҵәца аҵаҿоуп иахьуԥшааша…» –
Хыхьынтә бжьык иаҳауан.
Ҿамҩак – шьаҿак аиашахь!
Ҩба – ҩ-шьаҿак аиашахь!
Аҵәца ҭацәуан,
Аҵагь ааԥшуан,
Аха иҟамызт араҟагьы аиаша!
Уи дыԥшаауамызт дахьыԥшаашаз…
Ҳара ҳиит ашамҭаз, аҵх аԥсы ацамҭаз.
Арбаӷьқәа еиқәҿырҭит, еигәырӷьан ҳаира.
Арбаӷьқәа ирхароузеи иахьрызгәамҭаз,
Анасыԥ шҳацымииз усҟан ҳара
Ҳара ҳиит ашамҭаз, аҵх аԥсы ацамҭаз,
Аҵхи Ани ргәырӷьареи ргәаҟреи ҳрыхшеит.
Амш, иании нахыс, еиҭымны инхарцаз,
Аҵх аԥсы ахыҵит. Сара сан дысзынхеит.
Сара сиит ашамҭаз, аҵх аԥсы ацамҭаз,
Амш исыцииз насыԥ ацмииӡеит са сеиԥш.
Аҵхи Ани иҳарымҭаӡеит ҳамҭас
Анасыԥ, урҭ иҳарҭеит аԥеиԥш.
…Ҳара ҳиит ашамҭаз, аҵх аԥсы ацамҭаз…
Илаша-лашо,
иалԥхо алашьцара
ршьыргәацәқәа,
Ашәҵлақәа
еижәхысны,
анаарақәа
ирҿоуп,
Еҵәак нықәтәеит
хәыԥшӡак
ақәцәа,
Ҟармаҵыскгьы аҽыбжьарӡны,
Митәыҵәҟьоуп уаха иарҿио…
Ҭынчроуп уахакгьы…
Аџьықәреибӷьы – ҟамаҿны –
аҭакар
еиҩызҵәоз,
Азныказ иаатырызаргь,
Ицырцыруа аҽеиҵнахт ҩаԥхьа,
Уаҳа еидысларагь ыҟам,
абџьаргьы –
абӷьы аҩыза ауп,
Аха…
…смыцәар еиӷьуп уахак…
Аҭоурыхтә баллада
Мықәи Дәаби
еиԥылан иахьеилаҵәо,
Зқьышықәсақәа
еибамбацшәа,
игәырӷьаҵәа,
Раԥхьатәи ахаҳәқәа
рыхқәа анеилеиҵоз,
Ауасҭа
абра иҭыԥуп ҳәа,
дизхәыцуазма Анцәа
Аԥсадгьыл – нцәоуп,
еиҳау нцәагь дыҟам,
Абрантә иубарҭан
иҟалароуп Аԥсынра,
Маҷк узынаскьаргьы,
узхынҳәышам аҩныҟа,
Аԥсны алыԥха анугха,
узцашам хара.
Жәлар ргәамч
аныхабааш
лашаран
иахылҵроуп
Цәымзаркыран
игылароуп
уи араҟа илашо,
Аԥсуа ҳәынҭқарраҿ –
хаҳәтә гәилны –
игәылҵроуп,
Ус иҭаххеит
А ԥсҳа зегь зылшо.
Шьацаагаган
адгьыл иқәҭәоит
А уасҭа иԥхӡаша,
Инеиԥынкылан
урҭ ашықәсқәа
зегьы ааԥынрахеит,
Ихалоит аныхабааш,
аԥсуа ихьӡ ҳаразкша,
Ауасҭа инапаҿы
Ахаҳә
хьшәашәақәа шәҭуеит.
Ауасҭа
амши
аҵхи еиԥишьуеит,
Ерцахә арқәыԥшуеит
иабо аџьашьахәы,
Алашьцара иалыхәхәа,
аеҵәақәа
ажәҩан
нрыжьуеит.
Ауасҭа инапқәа
инархьысырц рҭахуп.
Уи ахаҳә
амҩа аирбоит
лаԥшыла,
Уи иххәыцуеит,
Ҵ әаҩнҵәыҟа ахалара иаҿуп,
Мықәи Дәаби
неиуеит
еицылан,
Ԥхыӡзар ирбо
Уи змааноу разҳәо изыԥшуп…
Жәлар ирашәан ишьҭыҵуеит,
Жәлар иргәыӷран,
игылоит аныхабааш абра,
Аԥсуа ҳәынҭқарра
алаԥшҳәаа еиҵыҵуеит,
Геи-шьхеи ирыбжьамӡо,
иаҿуп азҳара…
Абра ааигәа
еилагылоу
ахрақәа дреисоит,
Урҭ раҳаракыра
рымеикуеит ауасҭа,
Ажәҩан ҽыҭқәа
ахышәқәа ирҭеисоит,
Адунеи зегьы еизигоит
иԥсадгьыл агәҭа.
Шьыжьык, инаԥшызар,
адунеи алашара ахырҵәо,
Дгьыли жәҩани
ирыбжьагылоуп
аныхабааш
цҳаҵас,
Аԥсны иаахалаз
ԥҭак агәҭа еиҩызҵәо
Аџьаргьы ахагылоуп
ицырцыруа ԥсаҵас.
Аныхабааш
ижәҩа иаақәхны
инаиргылазшәа,
Ауасҭа,
дахьналбааз,
дгылан дынцәаны,
Убасҟан,
Аԥсҳа,
иблақәа гәаӷк рхылазшәа
Гәарҭеит ажәлар
игылаз иԥшны.
Анцәа иацлабыз,
иара усс дикымшәа,
Хьыӡхыбаарак
игәаҵан иҿыхеит Аԥсҳа,
Ихьӡ-иԥша имаикыр, –
убри акәын
дызнымшәоз,
Дшәон
хьыӡгьы изацҵатәхар ҳәа
иџьабаала ирҳаз…
Дгылан Ауасҭа
шә-ԥсҭазаарак ихыган,
Дзызхәыцуаз усҟан ҽакӡан,
Уажәы-уажәы
ижәлар илаԥш нархигон,
Ирхибаалон рыблақәа
аныхабааш лашаӡа,
Еиҳаугьы иаԥсоу
ижәлар дрызхәыцуан,
Дахӡыӡаауа дгылан
урҭ рыбзиабара ирҳаз,
Аԥсҳа игәаҿы
усҟан
агәаӷ хыҵуан,
Иааилаӡыӡеит ажәлар,
уи иажәақәа заҳаз
«Иузыҳарамкит аныхабааш,
Аԥсны
ахи-аҵыхәеи
убартә еиԥш,
Адгьыл иузаҟәымгеит…
Ҳшеилаӡаз ухашҭит уара,
Избом сара
уџьабаа
ахә сшәартә еиԥш,
Уақәшаҳаҭымзар,
исырга,
нас,
агәра!»
Гәрагарас иарбану
Ажәлар рыблақәа рыла
Иқәыԥшуан аныхабааш
А ԥсны ауразоуроу,
Ирҿаԥшуан ашьхақәа,
ажәҩан нызкыло
жәҩахырла.
Ихыԥшылон амшын ҭбаа,
Згәыбзыӷра уаароу.
Ауасҭа,
А ԥсҳа иҟазшьа здыруаз,
Еилызкааз
уи иажәақәа
рхы ахьхаз,
Ҵ аҟа
ажәлар еилагылаз
шуазыруаз,
Дхалеит ахыбрахь,
ҽазнык,
иԥсы шҭаз,
Днықәԥшырц
иԥсы зыхҭниҵоз
А ԥсынтәыла,
Уахьынтәи
иргарц
ибжьы
ҿацаӡа
«Аԥсны зегьы
убарҭоуп
арстәила,
Уи зызгәамҭо,
илашәу иоуп
зынӡа!»
Дызлахалаз аха
хыршәҭны
иказыжьуаз,
Ажәлар
шьхынԥсылан,
ҿымҭӡо
изыԥшын,
Зхала
А ԥсынреи
А џьари
ирзынрыжьуаз,
Иахьатәи амш
уахьынтә
ацәаара ибауан,
Уи,
хыхьынтә,
ԥсаатәшәа данҭалагь,
Аамҭа акәын дызлысуаз,
Адгьыл изыԥшын,
Аныхабааш,
Ауасҭа ишьа цқьа зыдҭәалаз,
Аԥсынра
ахымшәаӡо,
алаԥш ахын…
Дыҟам ауаҩы,
Дыбжьаӡит –
Ишалаӡуа еиԥш
Ажәҩан аԥсаатә,
Ишхыӡло еиԥш
Аӷба амшын…
Дыҟам ауаҩы,
Инаԥшны
Дыздыруаз рзыҳәан,
Згәы даныруаз
Рзыҳәан –
Уи дыҟоуп,
Ишыԥыруеиԥш аԥсаатә –
Лаԥш ахьзымнаӡо аҳаракыраҿ,
Ишыӡсо еиԥш аӷба –
Алаԥшҳәаа анаҩс…
Аӡәы – даарҩаран –
Адгьыл днықәхысуеит,
Ишьҭахь
инижьуеит
ашьац хыблааны.
Аӡәы – дшьацаагаган –
Адгьыл днахысуеит,
Ишьҭа ихылоит
ашьац цәқәырԥаны.
Агьама гәаҭан
адунеи
ашара,
ахаара,
Ауаҩы, дымҩасуеит,
дышҿоу,
ма дааԥсаны,
Изирхома нас уи ԥсҭазаарак,
Насыԥ-ӡыхьк еиҵихыртә
Ма иҟаз ҭарбаны,
Аԥсҭазаара аҳәаа данынхыҵ,
Зегьы ианахазшәа,
Еиԥшнишьалазар
ашәиԥхьыӡ аныҳәаԥхьыӡ,
Зегьы еиҟарантәуеит ҳәа
иԥхьаӡазар аԥсра
Аԥсра уеиқәнархом…
ушьҭа ҳәа ак нымхакәа
Узцаӡом,
иануԥеиԥшха
ари адунеиаҿ аира,
Аԥсҭазаара узагәылсуам,
махәык унахьымсӡакәа,
Ацәгьа,
Ма абзиа –
ргәалашәара нужьуеит ара.
Зхақәиҭра замхарацәаз,
Жәҩан зегьы зтәыз,
Аҵыс хәыҷы нахәлашәеит
Аԥенџьыр иартыз.
Иақәшәом адәылԥрышьа,
Аҭуан – нас аҭӡы –
Еимырдоит, еигәыдырҵоит
Мпылҵас аҵыс.
Иблақәа цырцырит,
Илаԥш акаҭ аҳаит,
Аҵыс хәыҷы арыцҳара
Игәы еизнарҳаит,
Аԥшәма,
Ахаангьы,
Зыжәҩан лаҟәӡаз,
Уажәраанӡа зԥенџьыр
Аазмыртыцыз зынӡа,
Цәҟьаран, иуада
Ажәҩан аҿашәеит.
Имгәырӷьац изы ахаан,
Амыргәырӷьара ҟалеит,
Аха, ицәцеит уи аҵыс,
Ахы еиқәнархеит,
Ауада ҭшәа идәылган
Ажәҩангьы агеит.
Алашьцара, харантә,
Ашьхарантә илбаауан,
Ақалақь иахаԥарц,
Ацәашьқәа анаркуан
Ақалақь ццакуа,
Хыбра ссирк ҩагылон,
Ашәахәа-шьаҟа зҵагылоу,
Зыҵаҟа ақалақь
Ахы иақәиҭу мыцхәы…
Амҩақәа еиԥылон –
еицрыҵуан –
еиԥылон,
Ирызҳәомызт арахь рҿахәы,
Ргәы кыдгылон,
Ишьацәхныслан иаангылон.
Ақалақь урҭ еихнарссон,
Еицылар – мҩак рылҵуан,
Ирнылаз –
ҳәаа ҭшәак дҭыҵуан…
Ақалақь мҩала акаҭа аԥон...
Ԥхыӡ иаҵәак иалоуп –
Аҭыԥҳа ссир лыблақәа –
Аԥсаатә иацәамҵәыжәҩақәа –
Харантә иааит ихынҳәны,
Алашьцареи
Алашареи рҳәаа еилаганы…
Аҭыԥҳа ссир лыџьымшьқәа –
Еҵәаҭахамҩан –
Лылахь-жәҩан ианхалаз,
Аԥсаатә иаҵәақәа рыцәа рыхьчоит,
Адунеи ду иаркареит,
Урҭ рыԥсыршьоит…
Лашьцарагь
Лашарагь ирылԥхо лашаран,
Ҩ-шәҭыцк –
Аҭыԥҳа ссир лқьышәқәа –
Амца ҟаԥшь ркуп…
Аҭыԥҳа ссир
Адгьыл анапқәа дрыниалоуп,
Ижәҩантәу насыԥк дазыԥшуп…
Ахәылԥаз лгәаҵа иҭашәаз
Ашәахәа,
Зқьи акы лакә ргәаӷьқәа
Анапсыргәыҵа ианын,
Алашьцара ааины,
Ҳанбагәылҵуеи ҳәа иԥшын…
Иааит аҵхгьы,
Аҭыԥҳа ссир лгәаҵаҿ
Игәылнахырц алакәқәа.
Агәаӷьқәа еиҟәыршәшәо,
Аха ицәышхон
Аҵх шлак-ҩакуаз –
Алакәқәа
Аҭыԥҳа ссир лгәы
Иҭахәаҽыр ҳәа ишәон…
Аԥсаатә иаҵәамҵәыжәҩақәа
Ԥхыӡ иаҵәак ианалоу –
Аҭыԥҳа ссир ллакәқәа
Лгәаҵа иҭахоит,
Ашьыжь
Аԥсаатә иаҵәамҵәыжәҩақәа
Ашәахәа-саби рныԥхалоит,
Зқьи акы лакә
Адунеи зегьы иахьӡоит…
Ашара,
Сыдгьыл аныҳәаҿа укыроуп,
Ахрақәа иуԥыргалт
раҿа хыхәхәо.
Ианнукыла
Инҭыркәкәаҵәҟьан иужәыроуп,
Аиаҵәара нықәларц
ухы-уҿы еикәаԥхо…
Избоит,
ахра уарбак шацрыҵуа,
Ашьшьыҳәа,
ашьанҵа
ианамырхьырц ажьы,
Зегь раԥхьа
ахрақәа рҩыџьбара –
Риҵа
Инаҿыхәоит,
нас,
аблахаҵ аагьежьны,
Иҵәи-ҵәиуа иҭалоит,
абар, еиҭа ихалоит,
Алакәқәа рҳәаа
иҭшәаны ҟалаӡом,
Алахьынҵа ианаалан,
ихиаалоит, ихиаалоит,
Итҟәоуп уи –
Еиҳау хақәиҭрагь иазхьӡом.
Амҵәыжәҩақәа
ирныҷҷалеит
лашарак,
Риҵа
инхшәалеит
еҵәак
имыцхәхаз…
Сыдгьыл аныҳәаҿа
шьҭнахуеит ашара,
Ирымдан ахрақәа
раҿа идырххаз.
Аҵх ацәа иҭанакӡоит
Аҳәҳәабжь,
Алашыбжь,
Урҭ икыдырԥааз аеҵәа,
Иҩаҵхахан иблыз…
Аҵх ацәа иҭанакӡоит
Ахысыбжь,
Агәырӷьабжь,
Аира иахылҵыз,
Аира,
Лашаран
Адунеи зегьы зырҭәыз…
Уахык,
Дунеикаҿ –
аира,
аԥсра…
Аԥсра,
Аира –
уахык
дунеикаҿ…
«Аамҭа ниасуеит»,
«Ёиасны инымҩасуеит», –
Дтәаны аҟәараҿы ихәыцуа –
Зегьы звысуа убри иоуп.
Аӡиас ииасӡом ихылаз изыҳәан –
Ианеицу – урҭ рымҩагь хароуп.
Ииасыз,
Имҩасыз аамҭа ҭацәуп, иласуп,
Убри аамҭаз
Аамҭа нызкылаз
Илахьынҵа даҽакуп
Адәы баша дықәым,
Иззыԥшу амҩа дуқәа,
Уахи-ҽни ирылоу ацәқәырԥа…
Амҩақәа ирцәыбналаз,
Дынхоит иара ихала,
Аамҭагь ииасып, нас ишԥа!
Аамҭа нымҩасып,
Уи – ӡиасны – дныиасып…
Дызусҭадаз
Дзыҟааз
Ианба..
«Уҩны ашә акааит!» –
Еицәоу шәира ыҟаӡам,
Аԥсуа иҩны ашәқәа
ҟьаҟьаӡа иартуп.
Згәы цқьам
Аԥсуа иҩны ашә дылаӡом,
Уи – ҳәаауп,
Уи – дзырхынҳәуа мчуп.
Ушьацәхныслар
аԥсуа ишәхымсаҿ,
Гәнаҳак шьҭахьҟа иухоит,
Уаангыл!
Угәнаҳа уман
Аԥсуа иҩныҟа умҩахымҵын,
Иугәаларшәа,
Уанҽыжәлоз
инызкылада ушькыл
Аԥсуа иҩны ашәқәа
аиркӡом иҵарԥан,
Урҭ, адунеи ҟьаҟьеиԥш, иартуп,
Жәҵарақәоушәа,
ибарҵа иныҵԥраан,
Ицаз исасцәа ндәылҵаанӡа
Рыхынҳәра дазыԥшуп…
Иарбан ауаҩы игәамхәра!
Хаҳә шәыгәу џьшьа,
Агәы –
Имӷьаӡо ахәра –
Днахьысуеит –
Еиҭа ашьа!
Адгьыл иахьықәҭәаз,
Ашьа гәилҵас ишәҭит,
Амахәҩа иахьықәтәаз,
Аҟармаҵыс аблақәа хкит,
Уи ашәа – рҩашьыган
Иахьӡеит адунеи,
Еинаалоит, егьрыгым,
Аԥсреи
Абзареи.
Урҭ ирыбжьагылан,
Агәы аарлаҳәа еисуеит,
Ашьа андәықәла иаангылом,
Цәыкәбаркаҿ инеит…
Иара убригьы, ашамҭаз,
Еҵәаҵас инҿшәоит,
Амҩа дшықәу уи гәазҭо,
Имҩа дацәшәоит,
Адунеи зегьы уашәшәыран
Ибоит иара шьҭа,
«Ахаҳә ашәыра ушәыран…» –
Дшәиуеит, ҳаӷеиҭа…
Аӡәы иԥсадгьыл иԥсахуеит –
Иԥсы еиқәирхарцаз,
Нышәымзар
акгьы изалхуам
Адунеи дызқәыз…
Аӡәы идунеи иԥсахуеит –
Иԥсадгьыл нхарцаз,
Иԥсҭазара аасҭа,
анҵыра аиуеит иус…
Мрак акәын
Шьыжьла аҩыџьагь ирԥылоз
Жәҩанк акәын ирхагылаз,
Дгьылк акәын изқәыз,
Аӡәы –
Иашҭа иҭигеит,
имҩа дызнылаз,
Идыруа
арахь ишиауа хынҳәтәыс…
Аӡәы –
сӡым, иҳәеит,
Схынҳәуа сара схьышьҭрахь,
Адунеи са саԥоуп,
иҳәеит, – иҵызхыз здац,
Ԥсадгьылмызт,
дгьыл хьшәашәан,
Инхоз уи ишьҭахь,
Ԥсадгьыл змамыз,
Иҭахын адунеи даԥахарц,
Уи иԥсадгьыл иԥсахит,
ашәарҭа ианҭагылаз,
Иԥсы еиқәирхарцаз…
Зегьы рзы дтәымуаҩхеит.
Ҽаӡәы идунеи иԥсахит,
дхьамҵӡо,
Иԥсадгьыл аҳәааҿ дышгылаз,
Зыԥсадгьыл еиқәзырхаз
Уи адунеи даԥахеит.
Ауаҩытәыҩса ицәеижьы иара ианиԥырхагахо,
Данашьаҳауа, дцарц дахьыҟаз дмышьҭуа,
Ауаҩытәыҩса иԥсы ҿаҳәатәхоит, ихагахоит,
Ацәеижьы иазгәаауеит, аԥырҵра иазгәышьуа,
Аҽкыднаҟьоит, амца зкыз ахыбра иҩнахазшәа,
Адәылԥрышьа иақәымшәо, аҭӡы, аҭуан аҽрынҟьо.
Сгәы иаанагоит аԥсы аԥсҭазара иацәшәазшәа,
Аԥсы аԥсыҽроуп ҳәа иара аԥсрагьы зыхҟьо…
Игәырҿыӷьгоу,
Инымҵәаӡо
Халаран,
Ҭаларан,
Имҵысӡо,
Жәҩан икыдхалаз мраны,
Аԥсҭазаара узалылхит
Ухала уан,
Ҳара адунеи ҿҳәарала ҳанны…
Шәыргәындароуп –
Аԥсра уахьызмыгӡо.
Уара –
Уԥра ԥжәахан,
Иара –
Иҿыхам ԥшаны…
Уабанӡагои
Иаартым гәы-бжьахак узҭаны,
Чмазара бааԥсуп
Уԥсҭазаара,
Ахаан иухымгаӡо,
Ҳара адунеи ҿҳәарала ҳанны…
Уреиԥхыӡла аеҵәақәа,
Адгьыл ахь иааԥхьала,
Иумырҿыхан уԥсадгьыл,
ианыцәо иҭахәхәа.
Иумырҿыхан
Ажәаӷьылагь,
Ажәахаалагь,
Урҩызамхан,
цәаныррада,
Ажәала згәы ҭәу ихыхәхәа.
Уреиԥхыӡла аеҵәақәа,
Уԥсадгьыл ахь иааԥхьала,
Иумырҿыхан уԥсадгьыл
ианыцәо иҭахәхәа.
Азқьышықәсақәа
идырцәаз ашәа хаала,
Иахәҭоу ажәагь аԥшаап ахала…
Иҭынчуп,
Иаԥым ари абаҟа азыҳәан
Ауаа зны-зынла ирылымшо –
Аԥшра.
Зны,
машәырны, ауаа
инархыҳәҳәеит,
Убринахыс
аҳаракыраҿ
агәы ҿыӷьуеит иара.
Игылоуп еиқәыхьшәашәа,
џьара инеиҭамҵӡо,
Аамҭа ацәқәырԥқәа
иаарылҵны,
Хазы.
Ԥхьаҟа иԥшуеит,
аганахь ихьаԥшӡом,
Ёынгьы-ԥхынгьы
еиԥшуп иара азы.
Ахаҳәтә гәилқәа шьҭоуп
абаҟа амҵан,
Фҩы рхамзаргь,
ишымшәҭуеиԥш,
Иканӡом.
Ауаа гәырӷьоит,
ауаа амаҷаз игәамҵуеит,
Абаҟа ҳаракуп,
урҭ рҟынӡа илаҟәӡом.
Дгьыли-жәҩани
реиҿаԥшра иаԥырхаган,
Игылоуп,
зҭыԥаҿ ашәҭқәа шәҭлашаз
Абаҟа,
Зыхьӡ заҩхны,
иҿаҳа-дагәан
Адәы иқәхаз,
Иабадыруеи
ирыцҳау шаҟа…
Амшын Еиқәа ихгылоу,
Аӷба – шьха еиқәароуп,
Амҩа еиқәаҵәа иқәлоит лассы…
Иаауеит арахь, изахьымӡаз ашара,
Иаауеит, иззышьҭымхкәа, инзыжьыз зыԥсы…
Амшын Еиқәа ихылоит,
Аӷба – шьха еиқәаран,
Шахара рзымузт – иԥыҵәҵәеит адақәа,
Аӷба еиқәаҵәа бжьаӡит,
Аҵх иалымԥшӡо ацәаара,
Ԥырсалра рзымуит иҭаршьхьаз агәқәа…
Шьыбжьы инахыҳәҳәоит
Амра
Ахаҿы ааԥсарак ануп
Шьыбжьы инахыҳәҳәоит
Амҩа
Иаԥысуашәа ибоит уи иану.
Аԥшамҩас
иаццон
амахәқәа,
Насыԥк рыцны ицон,
Иахьынгылашаз
ҭыԥк рзалымхкәа,
Ажәҩан еимдырҟьон…
Аԥшамҩас
иаццон
амахәқәа,
Рыԥырра ласын.
Бынасыԥ аԥша ибзамымхкәа
Бгылан, бгәы ҭацәын.
Ихынҳәыргьы,
Иббац ракәхом амахәқәа,
Рбыӷьқәа дырӡт џьара,
Абыӷьқәа анкаԥсоз
ашара иалыхәхәа,
Тәым жәҩанк аҵаҟа, асаара,
Иалшазар, урҭ ирылымшаз,
Иалшазар бынасыԥ ахынҳәра
Нас, бхаҿы аназмырлаша,
Еиҭа аԥша иаццазар ԥшаара..
«Зегьы урықәгәыӷуаз!» –
ари баша ирҳәаӡом,
«Узқәымгәыӷӡо уақәшәааит!» –
ас баша ишәиӡом.
Адунеи ашәарҭа иҟоу
зегьы еизыскуеит сгәаҿы,
Дшәаны еицамкырц
ахәыҷы ихаҿы,
Имҩа ҿахымҵәарц,
амҩа хара иану,
Рыччара ҿымцәарц,
аччара иаҿу,
Ҭӡы лашәык рыбжьамларц
еилаҵәаз агәқәа,
Ԥсҭазаарак
рымпыҵымшәарц
аҳақьым инапқәа.
Исраргамоит ашәарҭа –
уи шәарҭаӡам шьҭа,
Ашәарҭа рывзгахьоузеи
убас шаҟа шҭа!
Издыруада,
Сызқәымгәыӷӡо шәарҭак
Сзыԥшызар схаҭа..
Мҩахәасҭак, рҩашҵас,
Иналбааҟьан ашьха,
Аԥсҭа инҭысны,
Адәқәа инарықәсны,
Амҩаду –
аӡиас ду –
иналаӡ ицоит…
Дарбану раԥхьаӡа
уи амҩахәасҭа
ианысыз,
Ианызҵаз
адгьыл
амҩахәасҭа
Шәахсҭан,
Уи сара чарҳәара
сзиузшәа збоит…
Ауаҩы иҿырхасҭа –
Амҩахәасҭа
иахырхарҭоуп,
Асаби икьаасыбжь –
аҳаракыра абжьоуп.
Акаҵәарақәа рхыҵра,
Аеҵәақәа реиԥхыӡра –
Ауаҩы
Адгьыл аҿаԥхьа
Иҳақ ашәароуп…
…Амҩаду –
аӡиас ду –
зны инацрыҵит –
Адәқәа инарықәсуа,
Аԥсҭа инҭысуа,
Убриаахыс
Аҳаракырахь
Амҩахәасҭа ахы хоуп…
Аҵх лашә…
Еҵәа ҭаак аӡамҩа,
лабжыш ԥсадан,
Лашарак нахьыкәкәеит…
Жәҩан иныҵаба ицаз амҩа
Иазхьаауа,
асар рыбжьы геит…
Уахазаҵәык аҳра зуаз
ахәылԥҵысқәа,
Инахыԥраазшәа
иҿыцәааз хәышҭаарак,
Иццышә еиқәаран
еихьыс-еиԥысуеит,
Аҵх лашә иазыркуеит
Иҿаҳа-дагәоу ашәак.
Рцәа иҭалеит абыжьқәа зегь –
Хьаԥарчҵас,
Рыԥсы рӡеит имқәацо.
Ишынҭҟьара
идырххеит
рқәыцқәа зегь,
Аҵх лашә агәшаҭара
агәра мгаӡо.
Дашьҭоуп
аҵх лашә данааларц,
Гагада адәы дықәзарц зҭаху,
Даҳәоит уи
аты аблақәа ихаларц,
Ахәылԥҵыс амҵәыжәҩа
дазхәыцуеит мыцхәы…
Аҵх лашә…
Аты аблақәа еҵәазтәуа,
Иԥыруеит ҳәа
ишьҭызхуа
иҳәазаларц ишоу,
Аҵх лашә
Адунеи иаҭатәарц
Шаҟа гәнаҳа!
Аха…
Мрагылара ахыц рххоуп…
Бырлашҵас дагәылԥхо лымаӡа,
Ԥҳәызбак дымҩасуеит,
Уаангыл,
Аамҭа,
Араҟа бжьы умаӡам, –
Сылаԥш лсахьа ннакылт…
Аамҭа,
Уаҳра ду умаскуеит,
Инхарц уззымиааиз маӡак,
Санааԥсо уаҳа насыламкәа,
Лашаран са сҟынӡа иааӡарц…
Ахаҳә инадԥыххаалаз
амза ашәахәа
Аԥҽыхақәа
аҩаршьҭра
иҭаԥсоит.
Ахаҳә иахьанҟьаз
зымҵәыжәҩақәа ԥыҵәҵәаз
Аԥша,
иҵәаа-ҵәаауа,
асаба еизнаҳәҳәоит.
Ахаҳәқәа,
ирымпыҵарӷәӷәан,
аԥсҭазаара ркуп,
Ирхәаҽуеит.
Адунеи ахаҿра еицазкуа
асаркьа иалԥшны,
Аԥсҭазаара ԥшуеит…
Ахыҵакырҭақәа иреиӷьу –
Адунеи ауп – аԥацха зҿырԥшыз,
Уи ршышуан,
адгьыл ашәахәақәа рыла,
Адунеи иалхәдамзарц зҭахыз.
Адгьыл иқәгылан,
Ажәҩан рхагылан,
Ицәазар,
Ирҿахәмаруан амза ашәахәа.
Мра шәахәак нацрасны,
ахәшҭаара аԥсы ҭалон,
Ихалон алҩа еиҵыхәхәа,
Аԥацха иааҩнаԥыруан аԥшалас,
Араҟа ииуаз ашәа ндәылган
Адунеи иахьнагӡон,
Жәҩан нзыжьуаз аеҵәақәеи
ихалоз ацԥхьқәа еиԥылон,
Маӡа ыҟамызт – рыгәра еибагон
Адунеии аԥацхеи, ҳәаа рыбжьамызт,
Еицәажәон иахьеи-уахеи
Аеҵәақәеи, Амреи, Амцеи рбызшәала,
Ауаҩы аԥацха дыҩнагылан –
Далагылан адунеи…
Уаԥсуангьы уир ауан
ҩадатәи мшынк ахықәан,
Мамзаргь,
цәҳәыра ԥсадак агәҭан џьара,
Аха, ашьа иулоу уарҭынчрымызт,
удәықәларын умԥшыкәа,
Иуԥшаарц
Зшьа арӡра изамышьцылац Аԥсынра.
Уара иуԥеиԥшхеит,
ианаахут улацәа,
Ажәҩан агәаҟынҵәҟьа
илашарц уара уиеҵәа,
Уирц абра –
удгьылаҿ –
адунеи агәҭаны.
Иухароузеи,
Убасҟан
иӷәӷәаӡоу гәеисбжьык уаҳазар,
Агәра угазар
абра шакәу иахьеисуа Адгьыл агәы!
Иухароузеи,
Адгьыл
иагәеисранҵаран иубазар,
Абарҭ аиҩхаа ҵаулақәа,
абарҭ ахрақәа иҳараку!
Уаангыл!
Удгьыл макьана иԥсадгьылым
уара узыҳәан…
Удгьыл уԥсы адҳәалара
уара аӡәк уоуп изылшо.
Аԥсадгьыл уцииӡом,
ушьа иалалароуп ашьшьыҳәа,
Аҵыхәтәантәи
ацәыкәбар
иацзароуп,
иулҵны ианцо.
Аԥсадгьыл
абзиабара агхарц иҟам ахаан,
Аԥсадгьыл
зхы ақәызҵара ҟалоит есымша.
Ааи, Аԥсадгьыл абзиабара
иадыруеит аҳәаа,
Зны мап лыцәкны дынужьыргьы
уан узыхшаз,
Зегьы уанажьны
дуцзаауеит
уи гәыла-ԥсыла…
Аха Аԥсадгьыл…
А ԥсадгьыл ари даҽакуп,
Знызаҵәык иухаршҭны
аган ахь уангыла,
Усҟан ари адунеиаҿ
зегьы рзы утәымуаҩуп.
Уан урыцҳалшьоит,
иуаналыжьуеит ухьаҵра,
Уан умҩа аиашара
иқәсны ицозар лҭахуп.
Уԥсадгьыл агәы арҭынчӡом,
уҭыԥ уԥшааит ҳәа ахра амҵан,
Уԥсадгьыл уара уҟынтәи
еиҳау акы иазыԥшуп.
Уԥсадгьыл анапқәа укәыршоуп,
аха, агәы изҭаӡам ухьчара, –
Ажәла анышә зақәиҳәҳәо
иҵәахырц аума анхаҩы
Мап, уара умиӡеит
арҭ ахрақәа рыҵаԥшраз,
Иԥагьацәоуп урҭ,
изыԥшуанаҵы хыхьынтә ауаҩы.
Ахақәиҭра – хақәиҭрам,
узхамларц ахра амҵан уангылоу,
Изҵаара дырган иануқәыӷәӷәо,
ухыхь аҳра анауа,
Изԥагьамхарызеи уи,
ԥшәымаҵас амра иаԥыло,
Ԥшәымаҵас инаскьазго
аҵыхәтәантәи амра ашәахәа!
Иахьа ахра узаҿало
аԥхьахә угарц акәӡам,
Ахра аҳра амоукырц акәӡам угәы иҭоу,
Угәы иамчу узымдырӡо
уаангылом ахра амҵан,
Аԥышәара азалухт угәы,
еилукаарц изыԥсоу.
«Иҩызцәа иман храк днаҿалеит…»
ихы дақәгәыӷуа,
Уи ашәарыцаҩ.
Идыруазма ашәарҭа ахьизыԥшу
Ашәарҭа закәызеи,
агәра ануга ахра, угәы шьҭызхуа,
Ианудыруа ахраҿ аԥсра –
аԥсра шакәым изеиԥшу…
Насыԥ имоу џьишьоит
ашәарҭа иацәыхьчоу,
Ҵ аҟа адгьылаҿ
зшьапы иқәгылоу дыӷәӷәаӡа,
Аха, ашәарҭа иацәыхьчоу –
аҳаракырагь дацәыхьчоуп.
Ахра иаҿҟьаз,
арха ишьацәхныслаз
диеиԥшым зынӡа.
Икаҳан иԥсыз
аҳаракыра иахыкәшаз иоуп,
дхымҵкәа,
Зыԥсы зыдгьыл иззадымҳәалакәа,
ԥсадгьылда инхаз…
Ҵ аҟа,
аиҩхаа аҵаҿ
ицырцыруа
арҩаш – арахәыц па
Алахьынҵоуп лахьынҵас иоуа
ахра иаҿҟьаз.
Ааи, аӡгьы хыхь ихалоит,
ахра адақәа ирҭалан,
Адгьыл агәаҟны ииз,
аҳаракыра иазхьуа,
Нас,
ирҩашхан,
хыхьынтә
ҵаҟа иҭалоит –
Иахьиз
ихынҳәуеит,
амҵәыжәҩақәа
еиҵыхны,
икакәкәа…
Ахра хыхь иуԥхьазар,
угәра агазар,
насыԥ умоуп –
Ахрагь
«иалнахыз далнахт,
иаԥсам дабаӡом»,
Ахра узгәдузаргь иунардыршам,
ишгәырӷьо гәанылоуп,
Унеилароуп ухала,
унапы уанкны хыхь уагаӡом.
Ахра узаҿало,
ахақәиҭра амаӡа аауртырцоуп,
Аҽеиҵнахырцоуп уаԥхьа
адунеи ҭбаа, угәра ганы,
Удгьыл –
иуԥсадгьылхаз,
абла уҭаԥшырцоуп,
Агәеисыбжь уаҳарцоуп
зынӡа иааигәаны,
Уԥсадгьыл,
зҭоурых ду иаԥсоу,
аԥеиԥш лаша зԥеиԥшу,
Зшьа аиуа узҭаз,
уиаахыс зылаԥш уху,
Адунеи агәҭа,
аӷба иаҵәа иеиԥшны,
Имиасӡо ааԥынра – аԥра
зхаргылан иԥшу…
Зегьы ԥштәык ауп ирымоу,
Хьӡы змамоуп уи аԥштәгьы…
Ирыԥштәузеи ашәҭқәа,
Иббозар бахьрылоу
Мамзаргь,
Рыԥштәы бцәыӡны,
Башьҭоу баргьы
Иаԥштәузеи – иббом,
Амшын бызхыԥшыло,
Мшынымзар бҿаԥхьа
Зыбжьы го зынӡагьы..
Алашьцара иҳамнахт
Баргьы
Саргьы,
Ашәҭқәагь, амшынгьы,
Иԥштәыдоу адунеиаҿ
Зегьы мцуроуп.
Алашьцара ҳалахт
Баргьы
Саргьы,
Аԥштәыдара ҳазхымго,
Усҟан
Аԥштәқәа рҽахьырҵәахыз –
Ҳара ҳагәқәа рҿоуп…
Бзиара шьҭахь –
Бзиара…
Иҟалоит,
Иҟамлакәа!
Амш лаша ашьҭахь,
Адунеи алашьцара ахатәоит…
Иироуп абзиара
Ашара иазымԥшӡакәа,
Ҽынла ашәшьыра шубо еиԥш,
Уахынлагь лашарак убоит.
Абзиара –
Бзиароуп,
Ҳәаак иҭакӡамкәа,
Ианиуа угәаҵаҿ,
аԥҟарра еилаго,
Бзиароуп уи узоушьҭыр,
Ажәала имхәаҽӡакәа,
Ишәҭуазар ауаа ргәаҵаҿ,
Уара ахҳәаа иаумырго.
Бзиарак уны,
Уанашьҭал уацрымшәо,
Цәгьарак ахылҵуеит
Игәаҟыр иаргьы,
Иуҿаԥсар ауеит
арахь уара
Иццышәны,
Зхы иақәиҭым абзиара
Имыхәац аӡәгьы.
Аӡы иузамҭаз абзиара
Ԥшак имҵанарсып,
Нас иҭымҵӡо уи агага
Угәаҵа инҭатәап,
Убасҟан,
уеиӷрыблаауа
Гәаӷ мцак уцрасып
«Бзиара шьҭахь –
Бзиара ыҟам» – ҳәа уҳәҳәап…
Иԥышәоу,
Иаабахьоу шәагала
иузымшәо адунеи
Салалан снеиуеит.
Сҟьалахьеит –
сгәы ҭынчу..
Срысзеи,
Сырхысзеи
Шаҟа мшыни
Шаҟа шьхеи,
Сымч снанагом,
Ашәҭ ԥшқақәа
рымчоуп исымчу…
Абри адәаҿы саангылап,
Мамзар сыӡуеит зынӡа,
Мамзаргь, схынҳәып,
Сгәы ашәҭқәа ирызныжьны…
Аха, мап,
Сгәы сацрыҵырц сҭахӡам,
Уи, са сыда
ашәҭқәагь ирзыжьжьом…
Идгьылаҿ джызар,
ауаҩы дыԥсызаргь,
Иузизҳәом
иеҵәа кыдшәеит ҳәа уи.
Зныкала
уеидарақәа зегьы
урыҵыҵырц уҭахызаргь,
Аҳаҭгәын ԥсшьарҭам…
Адгьыл еиқәырханы изкуи
Иԥсхьоугьы, зыԥсы ҭоу реиԥш,
адгьыл мчыс иамоуп.
Аҳаҭгәынқәа
адгьыл иаласамзар,
ицарын
ихәаш-хәаша.
Урҭ хаҳә-ҵәаҳәны
адгьыл иалоуп…
Аха, ҽыҭ-ҽыҭла адгьыл
амшын иагозар есымша,
Ҳаҭгәынқәак,
ԥра зхагылам ӷбақәаны,
Ирылашәхьеит
атәым дгьылқәа наӡаӡа.
Бзангьы ԥсынгьы
зыдгьылаз акы иаԥсаны
Изыҟамлаз
Риеҵәахә кыдшәахьан
Ииаанӡагь…
Аӡын аҵааршәыраз
Ԥхаррак уеимнадеит
Амра здыԥхало
Аԥхьатәи ашәала
Адунеи – ахыбра ду
Дыҩналт ауаҩы
Аԥхын аҭакараз
Хьшәашәарак
Угәы еиҵанарӷәӷәеит
Мрак здымԥхалац
Ашьҭахьтәи ашәала
Адунеи – ахыбра ду
Ддәылҵны
Дцеит ауаҩы
Амза ашьхақәа ишрывҵуеиԥш,
Ааԥынраз ашәҭ шгәылҵуеиԥш,
Лыҵкы лас даагәылҵны,
данаақәгыло аҟәара…
Ԥсҭазаара ҿыцк дналалоушәа,
Аԥхыӡ саркьа ԥылҽыр ҳәа дшәоушәа,
Аӡы дназхьысуа
данышьҭнахуа лара…
Ианнеиуа аԥҭақәа хылан
Иҭынчу ҩадатәи аӡиас,
Урҭ аԥҭақәа данрылоу,
Хьтәы ԥсыӡк лыцны дыӡсо,
Шьха ӡиаск ахықәан
Схала стәоуп усҟан,
Гәалас исыман –
Аԥҭақәа
сӡиас ахылара иахьацәшәо…
Сышьхақәа,
Шәзеиԥхыӡуааз
Шәылацәа ҭакәаҳа
Шәаԥылеит ашара,
Ашәшьы шәхатәаны…
Шәыхнахзар здыруада
Акаршәра,
Шәыԥсы алахан,
Шәгәаҟуазҭгьы,
Каршәран
Шәҽеиҵышәхырц шәҭахны
Мап, ус акәхарым,
Ус еиԥш шәзыхгоума,
Ажәҩан ныжьны
Шәызиом асаара!
Аҭбаа-ҭыцәра еиӷьашьан
Аҳаракыра шәнаԥхома,
Аеҵәақәа рыԥхарра
Ихнаххьоу шәара!
Адгьыл шәықәгылоуп,
Ҭыԥ дук ацәымгаӡо,
Сышьхақәа,
Шәтәыла «хәыҷуп» ҳәа рҳәахьеит,
Акаршәрақәагь, лаԥшылагь,
Шәхықәцәанӡа изымнаӡо,
Ажәҩангьы шәымҽхакны,
Шәышгылаз шәынхеит.
Шзеиԥхыӡуааз
Ма шәыцәамзу
Шәыԥшшәы иаҵәа шәхызҟьада,
Шәаԥылартә ашара,
Ашәшьы шәхатәаны
Сышьхақәа,
Сышьхақәа,
Шәеиԥхыӡзаргь здыруада,
Аҽеиҵнахуашәа ԥҭа еиқәарак
Акаршәра иахшаны…
Шаҟа хҭыс –
Ираамҭаӡамкәа!
Ирҭыԥӡамкәа! –
Аԥҟаррақәа еилаганы…
Угәы иҭаӡамкәа,
Ухы иҭаӡамкәа –
Ашәҭ! –
Аӡын агәҭаны.
Алирикатә поема
Санду лнапы скын сызнапык ала,
Искын сымҿтәы ӷба хәыҷы егьи снапала.
Дырмит Гәлиа
Иҟоуп
ашьхақәа, амшын,
А ԥсынра,
Адунеи ҭбаа – урҭ гаран изгароу.
Аха аԥацха
амцаԥшь ҩдәылҟьозар
ашәа ацымхәрас,
Аамҭа акәхарыма уи зхароу..
Иԥсра агәаӷь алоуп
ауаҩытәыҩса иира,
Уи агәаӷь
тәымџьароуп
ирласны иахьгәылҵуа.
Ахьа ҩны аҿҿаҳәа иаҿуп абылра,
Мрак ԥхару уаҵәы,
алҩа изагәылҵны
Инхоит
ашьхақәа,
амшын аҟәара,
Амшын,
ицо-иаауа ирыцрымҵӡо…
Анду! – абри лоуп Аԥсынра
Ахәыҷы изы –
лнапы икнаҵы дыӡӡом.
Адунеи – гара
Аԥсны анымӡалартә иҭшәоуп,
Иазырҭынчуам,
Сабиҵас иазмырцәац иахьанӡагь.
Аӷба хәыҷы аӷба еиқәаҵәа иҭоуп,
Аха иазҳашт уи,
аӷба еиқәаҵәа иҭамӡо.
Аӷба хәыҷы аӷба еиқәаҵәа иҭан,
Ах, иазҳаит уи,
аӷба еиқәаҵәа иҭамӡо.
Сыԥсадгьыл
лашарак
ацәыӡны
иԥшаауан…
Сыԥсадгьыл,
гәыӷрала иааиуа иахьанӡа,
Аԥеиԥш мцоурамхарц
анду лыбла иныхшәан,
Амшынгә
иныхшәалеит
шәахәак,
имҩақәҵагоу,
Ари,
сыԥсадгьыл
гәаҵӷас иамоу шәахәан,
Зқьышықәсала
аԥсуаа иҿымцәаӡо иаарго.
Абар,
ашьхақәа,
амшын аҟәара,
Уи днахьысит,
ацәқәырԥқәа раԥхьа,
Гәаҟра ҭоурыхҩыран,
иаԥхьа ишьҭоуп Аԥсынра,
Аԥсуак дшаԥхьара,
даԥхьоит, деиҭаԥхьоит…
«Сыхаара, сыԥсадгьыл
иҟалазеи, закәызеи
Иуԥшаауазеи, иуцәыӡзеи,
абас улахь зеиқәузеи»
Зҵаарақәам арҭ,
зҭак уазыԥшра,
Аԥсынра иаԥеиԥшхон,
ахаан иззымԥшӡоз,
Исзеилкаауам,
Гәырҩоума, нас, изырԥшӡоз,
Зыԥшӡара, гәырҩамзар,
Акы ззаанамгацыз Аԥсынра..
Аԥсадгьыл!
Иззымариоу ашәа узаԥҵара,
Ирзышәаҳәо
уԥшӡара,
уҳаракыра,
уҵаулара,
Иулшару, аԥсадгьыл,
уи игәрагара,
Ианилымша
ҵәатәышьаҟан
ужәҩан аҵагылара,
Ианиԥхьаӡа,
ижәлар рзыҳәан, цҳаҵас
Ахылара,
иара иакәым,
иҟоуп изыхәҭоу ҳәа
Жәҩантә ҳамҭан ианиба
уи илахьынҵа,
Уазыӡырҩру, Аԥсадгьыл,
уи иашәагь ашәоуп ҳәа
Ашәеи ауси зииӡом хаз-хазы,
Амра лашароуп
ашәақәа зхылҵуа
Адгьыл хьанҭа шьҭыхны
аӡыхь ауаа рзы
Ацқьара иалаӡҩан
ашәақәа аман ицәырҵуеит…
Аԥсадгьыл – Ан Ду!
Амал ду!
Иаԥшәымоу дыҟанаҵ
иажәӡом, иазҵом.
Акыҷырақәа,
анду лхы-лҿы иалдоу,
Рҵаулара рҵауларан
ишьҭақәа нмыжькәа дызцом.
Ауаҩы,
ианеиликаа
машәыршәа
Ишыҟамлаз
ари адгьылаҿ иира…
Аԥсҭазаара
уҭахушәа,
иуҭахымшәа,
Арахь уацәшәахуа,
ианааудгыло аԥсра,
Узынхом
ари адгьылаҿ, иулшом
Аԥсҭазаара
ахә умшьар
иҳаракны,
Аха, уи еиҳау
иахҭынҵатәхар,
мап укышам,
Ԥсаатәҵас
угәы иҭужьуеит
уԥсҭазаара,
ицоит иԥырны…
Ицоит иԥырны,
уара иузыхынҳәышам,
Аха, уԥсадгьыл
иаҭаалашт
иааԥынраны,
Иқәыршаҩны
инықәҭәалашт
удгьыл анӡышо,
Ирхыслашт убаҳчақәа
ҩежь ԥштәыла ишәны.
Уании нахыс ԥсҭазаараки
ԥсадгьылки уман,
Урҭ улак-ҩакуа
урыбжьамхеит уара,
Инеиуеит
аӡыхь хәыҷи
аӡиас дуи еицылан,
Аамҭа иалшом урҭ рҭарбара…
Аҵх лашьца…
Амҩақәа…
Урҭ зырлашашаз
Уашьҭамызт жәҩанаҿ еҵәак,
Иҟан лашарак, ахара узгашаз,
Узықәгәыӷшаз,
(Аӡәы зыгәра изымго рацәак…)
Уи лашон удгьылаҿ,
Ужәлар рыблақәа ирхыҵуан,
Гәырҩеи гәаҟреи ирызмырцәаз
Лашаран иара.
Уи – гәыӷран,
Уи шрыцыз
азқьышықәсақәа нырҵуан,
Насыԥк ахаан иамыҳәац ауаара.
Анасыԥ
жәлар ахьзымнаӡо
лаԥшҳәаам,
Инаскьозаргь,
мышкы зны
ргәахәтәы иахьымӡар ауам,
Жәлар ргәыӷра,
инаӡаанӡа,
адунеиаз ихьаауп,
Ишкыдымшәо адыруа,
еҵәак ҭынчны изыԥшуам,
Еҵәак еиԥш,
адгьылаҿ,
агәы еисуа,
Жәлар ргәыӷра
лашаран иахзырҵәо адунеи,
Анархала
жәҩантә аеҵәа иеисоит,
Иузеидкылом
Адгьыл амч змоуи
Жәҩанахьтә иԥшуеи…
Ашықәс еиқәаҵәақәа…
Ибзиан урҭ ԥхыӡ бааԥсызар
«Аха ахәа цәыш абра,
нас ахаҳәқәа ҩба»…
Ирҿыха ари ахәшҭаара,
нас, иуразҟызар,
Хәшҭаара ҿыцк,
иумҭан адунеи иаурбап!..
Иҩаҵхахоит амца,
Ицәазу
Иҿаҳәазу
Иҩаҵхахоит амца,
Ахәшҭаара аԥсы ҭоуп!
Жәларык
«рымцахә ыцәеит» – рымҳәази,
Уи агәра згазгьы
ари амца иҽҳәатәоуп.
Сара сыдгьыл
амцажәла аныҵӡом,
Уи дырӡуам сыжәлар –
Иӡӡом даргьы.
Сыжәлар рнапаҿы
Амца аҭра иҭыҵӡом,
Дамырԥхозар,
Рыцҳара изаанамгац аӡәгьы.
Иабоубахьоу,
Уанбарнысхьоу
абарҭ амҩахәасҭақәа
Уԥсадгьыл
ахаҿы
ианыԥсалоу
иԥсаҟьаны
Урнысхьазар,
иҟалозма
аӡәы уизгәамҭакәа,
Урнымлац,
Арахь урнысырц улшоит
ублақәа хҩаны.
Ауаа еиҭанеиааиуан –
Ииуан амҩахәасҭақәа,
Ашықәсқәа рҽеиҭнырԥсахлон –
Рышьҭа анхалон Анду лхаҿы,
Урҭ кыҷырақәамызт –
Угәахьы ииасуаз анҵамҭақәан,
Рҵак ду,
мҩахәасҭала
уазааигәахарц уаҿуп.
Шҭа иаҵәак ахь
мҩахәасҭак уаннанаго,
Иугәалашәоит
Анду лыблақәа – ӡиасҵас,
Уԥсадгьылахь угәыбылра
урҭ рыҵауларантә иалагон,
Еилукаауан
Аԥсынра
ақьиара залнахыз ҵасс.
Амҩахәасҭақәа урнын,
Угәы уԥсадгьыл иахсаалахон,
Амҩаду ахь иноугоз,
Амҩахәасҭақәа ирнугоз ашәан,
Уи ашәа
Ужәлар
рыԥсҭазаара
иалахәхон,
Уи ашәа гәыжьжьагамызт,
уи ашәа лахьынҵан.
Аамҭа аӡиас ццакы дааҭыҵны,
Дыцқьаӡа
дықәгылуошәа
ибоит аҟәара,
Зыжәлар раӷацәа
ҩызас ирыцны,
Ашәаргәындара лаҵаны иаазрыхуаз аԥсра,
Аха дыҟоуп ҽаӡәы,
иҟоуп ҽа ԥсҭазаарак,
Аҩхаа зыҽҭамгӡакәа,
архақәа ирықәло аԥшеиԥш,
Аԥсадгьыл ахьӡ-аԥша
агоит уи ахара,
Еилыхха ианубалоит
ажәлар рԥеиԥш.
Уи зыԥсҭазаароу дхырхәозар –
Иан, ижәлар рҿаԥхьоуп,
Иажәа ҟәыш,
Иашәа хаа ззикуа урҭ роуп,
Зыдгьылаҿ иаԥшәымоу,
асасцәа ааԥхьан,
Дахьырԥыло иашҭа –
Адунеи ду агәоуп.
Уи, ахаан,
аамҭа иадиҵом ихарак,
Харак анидлагь,
ихихуеит ишьа каҭәаны.
«О, дад, ҳалан аамҭа еиқәарак…» –
Рхы дыриашарц иалагоит
џьоукы, гәнаҳала иҭәны,
Далсит иаргьы уи аамҭа,
Аамҭа еилахәашь,
Ерцахә шылашо еиԥш
амшцәгьа ахганы,
Ихаҿра имырӡит…
Адунеи неилаҳашт,
Усеиԥш ауаа анықәымла иины.
Адунеи еибгоуп,
Уи гаран игароуп
Аамҭа ду иалсуа
Аԥсынра – ӷба хәыҷны.
Аҵх иалиааз –
Иара абраҵәҟьа изшароуп,
Атәым жәҩан даҵаԥшуа
дызтәом уи дыԥшны.
Ауаҩы деибганаҵы
иамам ишьа царҭак,
Иоуразоуроу
деимданы,
ихынҳәуеит игәахьы,
Аԥсынра –
аӷба хәыҷы,
иахнагахьоузеи
шаҟа шәарҭа.
Имаҷҩуп,
ашәарҭаамҭаз,
уи аныжьра згәаӷьыз…
Абар,
аԥсуаа ахьнеиуа
амҩа ианылан,
Шәаанымгылан,
Шәныҟәара –
Сыԥсадгьыл
ашьа
ианыҟәаран
избоит,
Шьа цәыкәбарқәан –
Иҟамгьы,
Иҟоугьы,
Иираны иҟоугьы еицылан,
Сыԥсадгьыл амҩақәа адақәа ирҭаланы ицоит…
Инеилааит аԥсуаа…
Урҭ рымҩа –
разҟымҩан,
Хыхьынтә аеҵә аныԥшыло
Рхырхарҭа рыԥшаалап,
Игылазаап ашьхақәа,
Аԥсуаа рашәабжь зныҩуа,
Рҟәырҷахак азымгакәа,
амшынгьы хынҳәлап…
Инеилааит аԥсуаа…
Нҵәара ақәымзааит амцажәла,
Иагымхааит уи аԥсуа ихәышҭаара,
Аԥсуа имца
амра иацҭашәом,
иацажәуам,
Амра гылаанӡа,
иҩаҵхахан,
иқәыҷҷоит Аԥсынра…
Инеилааит аԥсуаа…
Урҭ дрыцыз дрыцрымҵуа
Рашәа рзаԥызҵо,
Урҭ дрыцнаҵ иашәагь бзоуп,
Иара ила ашара
Илашара иԥсадгьыл иахымҵуа,
Иара иԥсҭазаара – нҵыран
Ижәлар ирзацларцаз дшоуп…
Инеилааит аԥсуаа…
Зыԥсы ҭаз урҭ рзыҳәан,
Даныҟамгьы,
дшалахәу дынхоит адунеи,
Днеиуеит ижәлар дрылан,
ашықәсқәа дырхыҳәҳәан,
Ижәлар ргәеисра игәеисран,
ахара дыԥшуеит.
– Аӡә адгьыл дзықәгыло
Егьи даӷрагылоуп.
Абас ианбанӡа
– Адгьыл агәы хаҳәхаанӡа,
Нас, ишны, иԥжәаанӡа…
Ацәыкәбар, ажәытә хаҳә алахь
Ианықәбо, ашьҭамҭа умбаӡо,
Хы иаԥсаны бла иамбо иалаз
Нхоит араҟа…
Ацәыкәбар зраӡо
Аамҭазар, мамзаргьы мразар
Аамҭа иархәашьт,
Израӡаз мроуп!
Ҳамшқәагь баша инықәба ицазар,
Аҭоурых инықәбан
Зегь акоуп,
Акы рҭынхашан урҭ, бла иамбо,
Зыда аҭоурыхгьы ҟамлаӡо.
Ахаҳә иазҳарц иацло иарбан
Ацәыкәбар иннажьуоуп,
Инықәба ианцо…
Аԥша, аԥхарра аԥшаауеит ахәаҿ –
Ахьҭа!..
Ашьа хыҵын, аӡыхьқәа зегьы ахәаҽт –
Аӡба!..
Адунеи дак алԥсааит,
аҽыхәышәтәра иашьҭоуп –
Иашьҭаз…
Иамԥыхьашәаз аԥсы ҭнахроуп,
Иашьҭуам ацәқәырԥа…
Ихҵәаз ажәлар
ҽа жәларк изрыцлом –
Цәыӡуп…
Рыԥсы рыман
рыдгьыл ианыҵӡом урҭ –
Мцуп!..
Рыԥсҭазаарагь –
ԥсҭазаарам тәымџьара –
Ԥхыӡуп
Аӡыхьқәа ыҵхәраауеит.
Заҵа иҿымцәара –
Амцагь еиқәуп…
Сааит сара!
Ухаҵоуп
Аамҭа ахыцқәа ирҭазкуа
Сыԥсҭазаара
Уи ҳаскьын хыцәҵас
Аамҭа ахаҳә гәы еиҟәнажәап…
Суаҩуп сара!
Адунеи хәышҭаарадоума
Ирхаанхама удәылызго ашәқәа…
– Удәылҵ! – аҳәеит аамҭа,
Ааихагь сахьымӡац,
Сааԥшып,
Раԥхьа асас адәылҵра ихәҭахап…
Саԥшәымоуп сара!
Саԥшәмара
Сан лхьааи лынасыԥи
рҳәаа иахызгеит,
Исымоумкын, аамҭа!
Убри ак заҵәык сахәом,
Ушысасу угәалашәонаҵ
Исылшогьы убап…
Сразуп сара!
Иарыхьшьҭыз
Еҵәак аԥсы сҽахьызгӡан
Схәышҭаара акәицқәа
инарыларшәны
инақәсыҳәҳәеит ахәа,
Аԥсы ааины,
уаҵәуха
зегьы шәзы илашалап.
Сыҟоуп сара!
Ҳәатәы ҵакыдак хасымҵозар
Џьашәымшьан,
Сыхәжәар ҳәа сшәаны
ԥшамҩаск сҽасҭом,
Суаҩны сызшоугьы убри ауп.
Сынхоит убас!
Адунеи аԥшӡара закәыхзеи,
Ауаҩы днымҩасны дцозар!
Имҩасуа аԥшӡароуп,
Аԥшӡара ауаҩы изгәамҭаз…
…Ауаҩы дызқәу адгьыл ҭәуп, иԥхоуп…
Дышԥаласыз!..
Аҵыс еимаа лышьазма
Ак лыхьӡомызт
Иара дназгоз нышьымзар!..
Аурааида, рашьа!..
Ианеихьӡагь,
Еибырҳәаз ҳазҳәода
Цәқәырԥамзар,
Урҭ шеилаҵәаз гәазҭодаз
Аурааида, рашьа!
Нас, ибылны,
Рыбзиабара ццышәхазар..
Здақәа злыԥсааз
Адгьылгьы нышәхазар..
Раида гәышьа, гәышьаӡа!..
Амца блын,
Ԥхарра захьӡу аҭнымхаӡеит…
Ааԥынра,
изқәышәҭшаз дгьылда,
Еиҭымхаӡеит…
Раида гәышьа, гәышьаӡа!..
– Аӡә адгьыл дзықәгыло
Егьи даӷрагылоуп.
Абас ианбанӡа
– Адгьыл агәы хаҳәхаанӡа,
Нас, ишны, иԥжәаанӡа…
– Абахәаԥшь амаҭаԥшь аҿоуп,
Агәил чықь ашәҭ ҟаԥшь аҿоуп.
Абас ианбанӡа
– Урҭ еиқәшәаанӡа,
Амаҭаԥшь шанханы
Ашҳам аҿшәаанӡа!..
Ашәҭ ҟаԥшь шәҭны,
Наҟ иныҿшәаанӡа!..
– Избан
Адгьыл иқәгылоу
дшықәгыло
Еиқәхар…
Агәил чықь,
ашәҭ ҟаԥшь шаҿоу,
Ус инхар…
– Уи азын
Адгьыл иаӷрагыло
Иара иӷрагылароуп…
Абахәаԥшь
хаҳәла
Амаҭаԥшь ннакылароуп…
Аӡыхь днаҿыхәан –
Амҩа лроуит лгәаҟынӡа.
Ашәҭ дназхьысыз
шышәҭызгьы жәбоит.
Адгьыл днықәсын –
Еҵылхит улаԥш ахьымӡо.
Арахь, шәара шәтәала,
Дҽырбоит…
Наҟ иналшәылхуеит,
Быжь-хаҳәк данырхыслак.
Ҭыџьҳацәак рылаԥш, –
днеиуеит дласӡа.
Дгәырӷьоит агәыраз,
Мышьҭацәгьак дааҭрысуеит –
Иқәхашоу арыцҳара
ҭыԥда зынӡа…
Аӡыхь ацқьара –
Адунеи зегь зныԥшыло;
Ашәҭ аԥшӡара –
Ааԥынра иахьыршоу;
Адгьыл аныҟәашәа –
аеҵә иахьрыло;
Дҽырбоит шәҳәеит,
Лара абарҭ роуп дызлашо…
Иазылаҟәит адгьыл
Аеҵәақәа рымаҵә…
Ахәышҭаарақәа рылҩаҵә
Зхылаз ажәҩан цқьахоит…
Сызлымгара акәны
Быбзиабара сылаҽт,
Ҽаӡә дмааиӡо сылаҿ,
Ахаангьы сшыҟоу сынхоит…
Бадскылан амза –
Аеҵә бнарылаӡт,
Агәырҩа самыргылазт,
Жәҩан ахь сеихоит…
Сымцаргьы бымухит, ажәҩан
Ажәҩан ду снаҵаӡ! –
Уаанӡа сназцаз,
Бцасҳәагь,
Шарԥазы сеҵәахоит…
Ноигьы дыҟаӡам,
Иҟаӡам ӡхыҵрагь –
Дыҟазаргь дызхыло ҳәа…
Дихьымӡеит аӡәгьы,
Деиқәхааит ҳәа
Зылахь ианиҵашаз Анцәа…
Дыҟаӡам,
Дыҟаӡам
уаҩытәыҩса зхылаҳәоу,
Абзацәа рҭыԥан игылон,
Аха, ҭыԥ рымам аԥсцәа…
Дцәырҵит Венера,
Амш лашьца лҽылаҳәан,
Иныҵабаз аӡиасқәа
Рхықәқәарҿ уи дтәоуп,
Лақмаруп илҳәо,
Ԥҳак дызхылҵыз ирзылымҳәац,
Лыԥсы ҭылхрын –
Арахь ԥсра лықәымкәа дшоуп.
Иабаҟоу, нас, урҭ,
Зыԥсы аҵаҟа
лыԥсы ззыҵәахыз
Лыԥшӡара лхаанхан
Ашьха хаҳәырҟәара даҿоуп.
Ԥсы ахалома аԥсабара
Ауаҩытәыҩса дызгәыҵызхыз,
Аԥсҭазаара қәрахьымӡоуп Имԥсӡо аԥсроуп…
Ауаа рылаԥшқәа зшәызхыз
Дыхнаҩома ашәеиқәаҵәа!
Лыԥшӡара мыцхәуп!
Лнапқәа лыхьуеит Венера!
Шәгыл, шәара, еикәацәаз!
Аха, игылода
Иабаҟоу
Ццышәны адунеи абла ихуп…
Лаӷырӡыла
аӡиасқәа рхьышьҭрақәа
Ҭлырҭәааргьы здыруада…
Издыруада лаӷырӡыла,
Ԥсык зыӡхыҵша
мшынк ҭалыртәар…
Издыруада,
Ллақмар ԥсҭаҵагахан
ашьхақәа илымырдар,
Лнапқәа еизыргаз аццышә
Ауаҩы дагәылҵны дҟалар…
Аха…
Избан, нас,
аԥсҭазаара шьҭрақәланы,
Изхысхьоу иаҵымсыр амуа,
Рыцҳарас изыниеи..
Илҭахуп дыҟазарц Венера
Дызхылҵыз рыԥсҭазаара дақәланы,
Адунеи ҭбаа-ҭацә дзаҵагылом,
Лнапқәа лыхьуеит!
Дааԥсеит!
Рхықәцәа ҵарқәа рыла арҭ ахрақәа
Ажәҩан ҩырақәак ианырҵаз ҳрыԥхьалап хәлаанӡа,
Ажәҩан ҳамхны аҭынчреи аеҵәақәеи иргаанӡа…
Хьтәы шәахәала анҭ аеҵәақәа
Амшынгә ҩырақәак ианырҵаз
ҳрыԥхьалап шаанӡа,
Ашареи амреи ирыцны ажәҩан хынҳәаанӡа…
Асы арӡыҭит,
Ихыҵны инықәлан ашьа…
Адақәа изҭаз ирҭамӡо иҟазма..
Абҳәаса шәҭит
ааԥынра ааиз џьшьа…
Ааԥынра ааира иахырԥазма..
Адгьыл –
Ҟыҟ-ҿыҟ згым аҩнаҭа,
Аеҵә уцәыхарахоит есааира –
Угәылара шәарҭоуп.
Иудыруеи, ҳаӷеиҭа,
Зхы замхарацәахаз ихаҿы иааира,
Жәҩанаҿ аеҵәақәеи, мзеи, мреи
Рхы иацәшәоит
Узгаша угәыҵакны,
Еихьугӡарц уашьҭоуп
аиреи аԥсреи,
Иҟаӡамызшәа
аԥсҭазаара
угәыҵухырц...
Асы ӡыҭуазаргь,
иамырӡыҭыроуп ашьа,
Уи зырӡыҭыша ыҟоуп – амра!
Абҳәаса мышәҭыроуп,
ааԥынра ааиз џьшьа,
Иахьӡароуп ааԥынра ааира…
Уаҩеиқәак ҽеиқәак дақәтәоуп,
Аҟама еиқәаҵәа иҟәнуп,
Иуапа еиқәаҵәа ихашҭма –
Аҵх лашьца ишәуп.
Уаҩеиқәак ҽеиқәак дҽыжәуп,
Егьи аҽеиқәа – вакуп.
Арыцҳара изҽыжәҵар! –
Макьана дзаҵәуп…
Бжьы-шьха еиқәарак дырхысуеит,
Даргылом акы,
Быжь-ӡыхәашьык дрырсит,
Еиқәаҵәоуп игәҭакы.
Амҩан амахә дназхьысуа
Рыбӷьы еиқәаҵәахоит.
Нхарак, зашҭа дынҭысыз,
Лашарада инхоит.
Уаҩеиқәак ҽеиқәак дҽыжәуп –
Аԥхыӡцәгьақәа ҳбоит…
Маҭеиқәаҵәан, имҩа
Аҽартлоит, илакьҭоит…
«Иажәит, иажәгәышьеит шьҭа сыԥхьарца…» –
Гәыбылрак нарҿылшьуан лыԥхьарца арахәыцқәа.
Ақәыԥшра шмырӡтәу сҭахын ислырҵарц,
Сылзыԥушан, ари аԥҳәыс бырг слызхәыцуан.
Арахәыцқәа лырхион – илыркәадон, илырххон,
Макьаназ еилгамызт урҭ абжьы ирхылҵуаз.
Зынгьы, бырг бжьушәа, иҭахәаҽӡа игон,
Нас, саби кьаасрашәа ишьҭыҵуан…
Иажәит, иажәгәышьеит шьҭа лыԥхьарца,
Ларгьы ақәра ду даҵоуп дызҵымҵра,
Лыблақәа рыҵаҿ иааҿыхалоит мцак,
Аха инҿыцәоит нас, ашықәсқәа изрылҵуам.
Лаԥхьа иқәын аԥхьарца, данааԥш шьыжьык
Иаақәылхит, уиаахыс уаҳагь иааицрыҵуам.
Иақәшәомызт, иашьҭан аԥхьарца бжьык, –
Изхылҵыз ашьыжь мԥшаакәа аҽарҿыцуам.
Иҵӡозеи уиаахыс, иааилалашьцоит шьҭа,
Дышьҭрақәлошәа збоит, исхыҵырц илхыҵуа.
Саби кьаасрашәа бжьык саҳахуеит еиҭа,
Саԥхьа ихагьежьуеит лыԥсҭазаара абӷьыцқәа.
Игәаҟуеит, иҵәуоит, иччоит аԥхьарца.
Ашәҭқәа ииуан ара, ашьхақәа рымҵан,
Тәым хшыҩк ианаӡбгьы жәларык рлахьынҵа,
Иахыҵыз ҟалазаргь, ашәақәа анымҵит.
Абар еиҭа ақәыԥшра дцоит аҭыԥҳа,
Лынасыԥ даԥыларц лашҭа дынҭыҵит.
Нас – аҩнра, ахәыҷы, ауа-аҭынха –
Дызхьымӡаз иарбану, ашәагь лыцрымҵит.
Убас шаҟа хҭыс, убас шаҟа ашәа,
Зеиҳарак агәырҩа ашьҭақәа знымҵуа…
Лыблақәа цәажәоит «Умшәан, нан, умшәан,
Арахәыцқәа рыԥсы акәӡам, ашәоуп ирхыҵуа!»
Сааҭрысзаап, арахәыцқәа ирызхымгар ҳәа сшәан.
Саркареит уаха амҩа сызнылҵаз.
Шәышықәса снархыҳәҳәон, шьҭа ҳаиқәлацәан,
Шьҭа издыруан инылҵыз зланылҵыз.
«Иажәит, иажәгәышьеит шьҭа сыԥхьарца…» –
Гәбылрак нарҿылшьуан лыԥхьарца арахәыцқәа,
Иааҿыхон, инҿыцәон нахьхьи џьара мцак.
Саргьы ашықәсқәа срыҵан сызҵымҵра.
Уԥсҭазара шәҵа-шәыхны,
Аамҭа – кнаҳарҭан. иаакныхны,
Адунеиахь уҽылаҳәан уцәырҵма
Илыҵшәадоу ԥышәароушәа,
Иаҳхылаԥшхәу игәҿыӷь иахҟьошәа
Узынҟьа-зынԥоз урызхәыцма
Схәыҷқәа рыблақәа рыла сыԥшит,
схы снахыҳәҳәан,
Ҵ ыхәаԥҵәара змаӡам саныԥшылоит мҩакы.
Иԥшаатәу иарбану уаҳа ҵакы ҳәа
Уи амҩа амыркьаҿроуп – аԥсҭазаара аҵакы.
Исҿаҵәеит аҳауа – сахәаҽыр амуаз!
Иахәит сыблақәа амра рхыҷҷалан!
Ҳамҭас – Адгьыл ду – макьаназ исиааиуаз,
Аӡиасқәа – ирхылҵыз аӡыхьқәа еилалан…
Абарҭ роуп сыԥсҭазаара злысхыз – еилаӡҩан;
Аҳауа цқьа сылсуеит сшьа раӡаны;
Мрабла разыла исхылаԥшуеит ажәҩан;
Жәҩантәыла сакәнаршоит, сшыҵаку ажәҩа,
Адгьыл, зӡыхьқәа сылало мчны…
Абар сыԥсҭазаара!
Аԥырҵра цәгьахаргьы,
Иҭазгаларц сҭаххаргьы,
Наҟ, адунеи ҭшәахь, иҭаӡаша абаҟоу!
Сымшқәа, сыҵхқәа зыхҭнысҵаз,
Ззыҳәан ԥсҭазаарак нысҵыз,
Сзыҳәан здаҟам
Сыԥсҭазара, саныҟам уабаҟоу
Схәыҷқәа
Ара ҳаҟоуп!
Агәҭакы лашьцақәа
Ииуеит аҵх еиқәараҿ.
Ииуеит,
уаҳа имиларц ахәыҷқәа.
Зынасыԥ ада змам уаҳа хара,
Ахәыҷқәа
адыд абжьыҵәҟьа
Иҭнаҟьоит шьҭа рыгәқәа.
Ахәмаргақәа еиҭымхарц,
Уаҳа хәыҷык ишьҭимхырц,
Хәыҷрала иԥшӡоу адгьыл
ауаҩ ила иҭацәырц,
Агәҭакы лашьцақәа,
Адгьыл злоу ирылырхырц,
аҵх еиқәараҿ ицәырҵт.
Аха, иҟоуп амра,
лашара згымхаӡо.
Игылеит иахьа ашьыжь,
игылоит уаҵәгьы!
Агәҭакы лашьцақәа,
лашара зызхымгаӡо,
Рыман ианыҵуеит
урҭ зызцәырҵуа зегьы.
Ацәҳәыра анапсыргәыҵа ианхалаз
Ҵ лоушәа,
Сеилԥсаауеит сшеибакәу,
Бӷьы иаҵәак аман,
Аԥшалас
Анҭыԥраауа ашьхақәа ргәы.
Абӷьымкәа!
Иарбан ҳазламӡац,
Ҳашьцыларагьы амуаз уажәшьҭа…
Аха, иандәықәло аԥхынра иналӡаан
Абӷьы иаҵәа,
Сыбжьаӡуеит схаҭа.
Бӷьыц-бӷьыцла,
Мшы-мшыла,
Ҳаԥхынреи ҳаԥсҭазаареи рныхра ҳаҿуп.
Ииша дҟалап,
Абӷьҿа ҩеилап ааԥныла.
Аха, уи аҽа ԥсҭазаароуп.
Уи даҽа бӷьуп…
Ҳаиқәлацәоуп.
Мардак ҳаҿан.
Ҳшьапқәа ҳрыҵаԥшуа ҳхалалар акәын.
Ус ҳашнеиуаз,
амарда нҵәан,
Уажәшьҭа, абар, дәиашарак ҳақәын,
Хара ҳаԥшыртә
Ҳақәиҭын шьҭа ҳхы –
Амарда ҳҿанаҳәан – аиашара ҳзылԥхеит.
А лахь еиқәны
ԥшак аауҿаххын,
Уԥышәарчча ҿнаршәартә мчы азымхеит;
Аԥхарра ацәмаҷхан
Иҩеижьхоз ашьац
Гәасҭан, иҭасҳәҳәеит лаԥшыла;
А ԥсы уахьӡеит
аҟәара иқәыԥсуаз адац,
Идгьылутәит ахаҳә лаӷырӡыла…
Адәы ҳнықәсырц
Акгьы ҳагым абар,
Иҳашьклаҳәуеит аԥсҭазара аракәа…
А дәы ҳаныҵроуп
ҳԥырхаган ҳҟамларц,
Ҳцарц ҳахьыҟоу ана акәым, ара акәым.
Адәы ахьаанҵәо
Лаӷьарак лашьҭуп,
Уахь ҳанҭалар, аиҿаԥшха ҳауам,
ҳшьапқәа ҳрыҵаԥшуа
ҭынч илбаатәуп.
Аиашара ҳақәнаҵы, дарбану ҳауа
Изықәгәыӷтәу ҳанылбаауа,
Ҳаиҿыԥшны еилкаатәуп…
…агәалашәарақәа роуп уаха ирыҩуа аруаа,
Анцәа иҟынтә –
мшынҵам…
иахьа ишшаз еиԥш усҟангьы ишарауааз…
инхеит
риашашьа змам…
агәалашәара –
хәышәтәышьа змам хьаан,
ҳамицкәа
ахьаа ҳзырхиан…
аӷа данахыҵ нахыс уи Амш аҳәаа,
ҳаргьы уи аҳәааҿ
ҳаршьхьан…
нас, мышкы зны, ҳара гәқәас иҳазҭаларц,
ашьарҩашқәа
знысыз адәқәа…
нас, мышкы зны, ԥсыс ҳара иаҳхаларц,
урҭ адәқәа
ирықәхаз рыԥсқәа…
уи Амш иахҭысыз знырҵооз, ишԥаруаз, –
имыӡырц
ҳахдырра ианҵан…
агәалашәарақәа роуп уаха ирыҩуа аруаа,
Анцәа иҟынтә –
мшынҵам…
Ишыҷаԥшьоз, амза аблагьы нҭааит.
Аҵх наҩнахын, уи акәын, еиҭымхеит…
Дызшаз дисасын,
Лаамҭа анааи,
Иԥырҵшьа дақәымшәо днымхеит.
Лыхдырраҿ, усҟан,
аамҭа – еҵәаҵас –
Лашарак сызныжьны инҿыцәеит…
Аамҭам – уи аахыс –
лакәқәоуп ицаз,
Мамзар сҭынчны, иарбан сызмырцәо
Ашҭа аҵыхәахь – дцарымызт хара –
Снеиуеит, уа слакәқәа сыԥшаарцаз,
Снаӡаанӡа, аҭынчра сԥылоит арахь,
Инасывсны, ашҭа иаҵәара иахьӡарцаз…
Ашҭа!
Уажәы аԥацха зваҳшьааз аҩны!
Зықәра изаҵамгылаз ашымҳа!
Ара анасыԥ акәын ирымаз ишәа-изаны,
Агәырҩа ахаангьы
иҟамлацызт иазрыцҳан…
Ллакәқәарҿ
ахаҳәқәа еилзырхуаз адау –
Иеиԥшынсшьалоит иахьа аӡиас –
лымхурсҭа ҟәаразтәыз.
Аҵхқәа сызхомызт, ла лзыҳәан иаун,
Дымизҭгьы, нас,
адунеи еиҟаралтәырц,
Дабаццакуаз
Иабаздыруаз, ашара ԥхашьаны,
Лашҭа иқәымлар шауазгьы даԥымлар,
Сзаламԥшыр шалшоз
ишшараҵәҟьа ишаны –
Ашареи лхәышҭаарамцеи еицымлар!
Убасоуп ишысзымдыруаз
ахышә залыркуаз,
Ицаз амш амшра
лыҩны идәылымҵырц шакәыз.
Амш ҿыц ҩналҵозар лыҩны
шаҟа азкуаз –
Лџьабаақәа ируакын,
са сзыҳәан – лакәын…
Исыхьша злыхьрыыз
Уи сара избарын.
Аха, исхылгон уи напыргьежьрала.
Адгьыл еиҟәыԥԥазар,
мышкзны қәак аурын,
Аха, дыԥшуазма,
илхәышәтәуан уи лнапала.
Исыхьшан исмыхьыз
рышьҭа анхалон лхы-лҿы,
Адгьыл аиҟәыԥԥара
лнапқәа ирнызбалон.
Дахын сдунеи аԥшәымас –
Аилыргара даҿын,
Илдыруан
Дмыццакыр, зегьы сара исыдхалон…
Рҽеилдыргон,
акгьы рыгмызт
лакәи лабҿабеи.
Лакәла илырцәаз,
Шьапышьҭыбжьла сырҿыхан ҟалозма!
Лыԥсҭазаараҿ знызаҵәык
адәы дықәымкәа ишеит,
Дызшаз дисасын,
лхы уадаҩс иҟалҵозма –
Дцеит лаамҭа анааи,
смырҿыхакәа еиҭа,
Ашара саԥылаларц,
сымцагь еиқәымҵӡарц…
Имҩасыз, уи аахыс, лакәқәоуп –
Аамҭам,
Убриоуп ларгьы ари ашҭагь дызҭымҵӡац…
Аџьҵлақәа ирҭааит ауарбақәа
Рааԥсара рыманы,
Абӷьыжәпара рҽаларӡны
Ҭынч рыԥсы ршьарц…
Аҷынҷақәа,
Ахаангьы издыруа
Зқьы маана,
Ишыҟам рдыруеит
Ԥсаатәс рхы ршьартә.
Инықәԥала-аақәԥалоит иахьак,
Рыбжьы уамыргыло,
Ауарбақәа рцасҳәагь ажәҩан хҭакны.
Рыԥсы ршьароуп ауарбақәа,
Ажәҩан рзынкылом
Рымҵәыжәҩа дуқәа, ас иааԥсаны.
Знык рааԥсара изалҵыр,
Рымҵәыжәҩақәа ааиҵыхны.
Ажәҩан аашьҭыхны, –
Абзиараз! – иԥрит…
Аха, ируама арҭ аҩсҭаацәа,
Иарымҭеит ԥсыхәа,
Аҭынчра иажәлан,
 анҷаны иркит…
Хәлаанӡа, ажәҩан,
Ауарбақәа анамба,
Иалшом усҟан
Дара ахьыҟоу имлаҟәыр.
Ауарбақәа рыблақәа ирхырбалт
Ажәҩан ҳәа ак шыҟоу
Аҷынҷақәа,
Ирҭахуп, илбааган,
Ажәҩан абла иҭаԥшыр…
Ауаҩы ишьҭақәа рыла
Избеит игәы акы шалаз,
Хымҭа ҵаулақәан
ианхалан асы.
Иарбан игәы иалаз
Ишьҭақәагь – аамҭалоуп,
Ԥшаҟәандак исанаҳәеит
Ааԥын шааиуа лассы…
Ауаҩы ишьҭақәа нагоуп,
Лахьынҵа-ҩыран,
срыԥхьарц сҭахуп
Ауаҩы абга дашьҭазу
Ауаҩы ишьҭазу абга
Ашьҭақәа исарҳәом,
Асы, усгьы, еихашәуп.
Аергьаа рҭыԥҳа –
Ажәеиԥшьаа рҭаца
Узакәу ануалҳәа – уҿалҳәеит…
Лара дышьҭызхуа – еидаран уаҵоуп,
Уаҵыҵ, нас, ухаҵоуп!..
Дызнысыз лымҩа лаԥхьа ишьҭалоит –
Нҵәарақәым, ӡрақәым…
Уара умҩа уцҟьаны уаныԥсалоит,
Узнаало – унаалом…
Аергьаа рҭыԥҳа –
Ажәеиԥшьаа рҭаца
Ууаҩуп! – лҳәан, уҿалҳәеит…
Насыԥк ҿыхан иацы угәаҵаҿ,
Иауам иахьанӡа иуаӡан…
Лара лынасыԥ аарыхым – ҳамҭоуп,
Инылхуеит – илызныхуам,
Уи анлоугьы ауаа иҳамҭан
Ҳгәалҭар… аха ишшәарҭам
Лынасыԥ, еицакра шақәым
Лныруам, аха илдыруеит…
Уи дызлааиз, иахьанӡагь, лакәуп,
Дҟамларцаз алакә схашҭыр акәын…
Уахык, ҭагалан ақәаҵара иныҵсны,
Ашьҭа ҩеижьқәа адәы инанҵаны,
Аеҵәақәа зқәиааз жәҩангәы инықәсны,
Лахьеиқәрак ҳазныжьны, ицеит иԥырны.
Снеиуеит ҭагалан иннажьыз ақәаҵахь,
Иудыруеи сахьӡаргьы, ашьҭа рханы…
Аха, иаҳзеиԥшыз алахьеиқәра
Схала заҵәык саҵоуп,
Адгьыл ду, алу еиԥш,
Сакуп сшьаҳаны…
Ацыԥхь злаԥсоу
Аԥацха аисырхыб – жәҩануп.
Ашара рхьымӡар,
Аеҵә ажәҩан амца адыркып.
Ажәра,
Зла аанда узымышшра, –
Ҵ әҩануп,
Иарсуп аҳәааҿ,
уазырхәыцуа шьҭа акы…
Шаҟа ҵхы рылҩақ
Алашәыр акәыз
Аисыр,
ижәҩанны,
Иахагылартә ухәышҭаара!..
Мҿым, аха аамҭан,
Амца уара иузақәыз,
Цыԥхьҵас,
аеҵәақәа ахылҵуаз
Збылра…
Иԥсит ари амш шәышықәса ахыҵны,
Аеҵәақәа аҵагылан, ашьхақәа ирхыҵны,
Инеимда-ааимдо инаргоит.
Иабарго
Иабарго
Аӡәгьы шәхымлароуп аеҵәақәа рышьҭа,
Аԥсыжра ҟалоит шәышықәса рышьҭахь.
Шәааԥшыроуп уаанӡа,
Жәҩантәыла иалган
Иааргаанӡа…
Иԥсит ари амш шәышықәса ахыҵны…
Схынҳәуеит усҟан аеҵәақәа срыцны…
Исныҟәазеи!
Аха, шәымшьыцын, –
Сызҵагылаз сзымдырӡо,
Шәышықәса аеҵәақәа срыцын…
Еҵәа шьыҵәрала ихыркын,
Мза шәахәала ихьӡыркын
Иаха узгараз
Уан лыбжьы хаа.
Рҩаш цқьала аҿы ӡәӡәаны,
Шьанҵа хҳәала ахцәы ҳәаны
Амра уҭааит,
Сыԥшқа, уҿыха!
Уара уҿыхара иазыԥшын,
Ицеит амзагь аауҿаԥшын,
Ажәҩан ҭшәамхарц
Амра азыҳәан.
Лашарала ажәҩан рҭәны,
Адунеи, уи шьҭыхны икны
Иаҿыхәоит, сыԥшқа,
Уара уныҳәан.
Адгьыл дуӡӡа узырхиатәын
Уадаҩра ыҟамзарц уа узын, -–
Сахьымӡеит, нас,
Ирацәоуп уусқәа.
Убызшәа агьама хаа уркны,
Уӡыхь ахьыҵыҵуа урбаны
Сыҟазар –
Уӡшам усҟан.
Еҵәа шьыҵәрала ихыркын,
Мза шәахәала ихьӡыркын,
Иаха узгараз
Уан лыбжьы хаа.
Арахь уцәагьы хааны,
Арахь умҩагь хараны,
Уан улырцәан,
Са усырҿыхеит…
Амаалықьцәа мҩасит.
Ихьаршәҭны алашьцара,
Ихыртит адунеи ахаҿы.
Ҿыбымҭын!
Ҵ асым!
Исыдзаргьы харак
Гәаӷк мҵысааит бгәаҿы!
Амаалықьцәа мҩасит.
Инрыжьит лашарак,
Уназхьысыр амуа зынӡа.
Аџьнышцәа, цасҳәа,
Ҩысҭаа гәаԥхарак
Ибзынрыжьыз
Цасҳәагь бацәца!
Амаалықьцәа мҩасит.
Инрыжьит рцәаара –
Амш лашара ба бзы.
Сишь!
Ԥша лашак асит,
Ажәҩан иаҵәарагь
Иахалеит амра бласы.
Иарбан напқәоу арҭ ацәашьқәа азыркыхыз
Гәыӷроу шәыбжьқәа зхылҵуа,
иара иҟынӡа инаӡартә
Лашьцараӡам, ацәашьқәа
рыбызқәа рҿызхыз –
Шәеимакоуп –
илзыршаз
аӡәы ишәыргәындара иӡартә.
Лашьцара мацаразар,
Уахь шәҭамлан ишәыман,
Уа дызлоу иацҵан зынӡа дшәымхәаҽӡан.
Лашара мацаразар, уи хьаас дызшәымааз,
Ишәхашҭхьазар акәын аҳаԥы ахьыҟоу зынӡа.
Иҟоуп.
Ашьхақәа ржьы маҭеиқәаҵәан иалоуп.
Иҟоуп.
Ижьышоит.
Еиқәтәом схәы-сжьы.
Иҟоуп.
Иԥшуеит
лашарак зхымшәаӡац аблазаҵә ала.
Аха, ес-ииуа ициуеит иара ицәашьы…
ИГӘЫ ИҬАЗ
ИҾЫ ИАИРҲӘАРТӘ ЕИԤШ
АԤСШӘА ЗЗЫМҲӘАЗ АМҲАЏЬЫР
«Сашьа, сара с а  суаӡам!
Сара с а  суаӡам, сашьа!
С а  суаӡам, сашьа, сара!»
Ихәашеит ахаҳәқәа ирыламӡазт, –
Аҿыхара хьаацәгьоуп ашьа,
Хьаауп ҿыцны абызшәа аира…
Тәым жәлар-тәыла ирыламӡакәа
Ахьышьҭрахь ихынҳәырц ашьа,
Убызшәа иунаргароуп ухы агәра,
Уи нахыс у а  суамкәа!
Уара у а  сыуамкәа сашьа!
У а  сыуамкәа, иууазеи, уара!
Шьыжьнаҵы ахрақәа қәаршҩык аарыҿдыршан,
Ақалақь иаахагылеит.
Амрагь ҿыцныҟәан...
Амшын агәеизадара арҟәыҷыхит аԥша,
Амра,
Амҩа иаршаанӡа,
Уи ауанҭартә иҟам…
Сара сакәу џьушьап ахара зегьы зду –
Исгәыдсыҳәҳәаларц сҿанынасха,
Иаахьаҳәын,
Инаныӡлеит аҭынчра нахьхьи амҩаду,
«Сзыԥсу рахь сцеит!» – ҳәа насҳәан…
Инсыжьит даҽа шықәсыкгьы –
Издым сгәыбылрак,
Сыбзиарак ззымдыруа, –
Сцеит аӡы шцара…
Шықәсы наҟьак салаӡеит,
Дзакәыхзеи ҭыԥҳак,
Митә ҟалама, издыруеит
Ҽаӡәгьы ишлызҳара…
Сцеит.
Шықәсы наҟьак
сналҵит ашьеиԥш.
Шықәсык закәыхзеи,
Шаҟа ыҟоу инханы!
Аха, шықәс дуӡӡак ыӡӡом –
Иԥшуп аҟәареиԥш,
Иӡыдан,
Иԥсыдан.
Убра иагьсықәыхәлоит зны…
Амш амҵәыжәҩақәа ныхнаблаан,
Амра цеит амшын инхыӡлан.
Иаахәашьит нас ажәҩан абла –
Адунеи ҽа мшык ацәыӡуан.
Илбаауан аҵх акаҭ аман –
Алашьцараҿ имаҭәахәхаша,
Игәыҭҟьагазаргь акгьы амам!
Амш усгьы акы аҭынхашан…
Аӷбақәа неиуеит…
Зықьҩык ирго рцынхәрас,
Алҩа,
Зқьы ҵкеиқәаҵәа ззааира ԥҭа еиқәаран
Ари адгьыл иахылоит…
Ицаз рышьҭақәа инхаз
Ҭзырҭәааз ашьа инаҿыхәо игәароуп
Аԥша…
Ҽыҳәҵәыла еижәылан,
Инеидԥыххала ицаз,
Аҽи ацәқәырԥеи
Уажәы амшыназ – еидароуп.
Зцәеи зжьи ззышьҭымхкәа,
ицаз ԥсыла ирыхьӡаз
Аҽқәа аацәырҵлоит
дгьыли мшыни рыбжьара…
Аӷбақәа неиуеит…
Ус шаҟа ӷба!
Иӡуа жәларуп,
жәлар дук! – хыԥхьаӡарам…
Шәаџьҳәаҩны ианааиуа ԥшак,
иааҽыжәҵны ацәқәырԥа,
Гәашәк иназыдгылаша нхазҭгьы иаҳхарааз…
Ианеихашәо дгьыли жәҩани
Ирыбжьамӡарц удунеи,
Урныӡбома уаби уани –
Урҭ рхара урхылҵт аҵеи,
Иудлеит усҟан уал хьанҭыџьны
Ауаҩра аԥшаара уара.
Ундәықәырҵеит ашәхымс унхыжьны
Иуҭан ԥсҭазаарак – ҿҳәарас…
Ауаҩра уашьҭан – ушықәс нухит,
Адгьыл аҵантә иааугарцы
Иахьынужьыз – ӡыхьк еиҵухит!
Ауаҩра ацымхәрас –
Аӡыхь.
Аӡы.
Ус анакәха, жәҩанаҿ акәхап
Ауаҩра ахьиҵәахыз изшаз
Исыздыруам нас излакәхаз
Убасҟан
ухҿа
ухыц иаҿҟьаз
Изыхнымҳәит ауаҩра аман –
Еҵәак
ҭалеит
икакәкәа,
Амшцәгьа бааԥс
зыхьӡаз рзы амҩан,
Ибылларц ахьҭа иамыркуа.
Еҵәоуп еиҭа – ауаҩра аҭыԥан!
Уаниарц уҟоу узышьҭоу
Уҿҳәара анааилак узахыԥом,
Ууал уаҵоуп – ухьанҭоуп…
Издыруада, дгьыли жәҩани
Рыбжьара инхазар ауаҩра
Агәаӷь гароуҵеит –
Шьышь-нани –
Аҵла иазҳароуп ишазҳара.
Аҳаракыраҿ иаԥшааз –
Шәыруп
Ишазҳара уҵла ианазҳагьы.
Аҭакараз – насгьы –
шәшьыруп
Иалшаз уҵла, уаҳа акгьы…
Узашьҭарҵазеи ԥсыхәа змамыз!
Иааит, акгьы агым,
Уҿҳәара…
Уины,
Уаҩра ҳәа узырхиаӡамызт,
Уи аԥшаара амҩоуп –
Ауаҩра!
Изишазеи аԥша зшаз ишамкуа,
Ацәгьа ухны арахь иашшуа…
Ишар ишԥаруеи Еиҿаԥшуа
Иҟахума, иршәымкәа-ирхамкәа
Аҵәаҵлақәа еилнахт аԥша…
Аҵла дуқәа хагәха инасит
Ёынрагәҭан. Аҵаа иацәшәаны,
Анышәаҿ рхықәцәақәа ҵәахны,
Махәҭа-дацла ажәҩан рдацит
Адгьылахьтә жәҩанахь илбааны…
Аџьымҿ былуеит аҿҿа-ҿҿаҳәа…
Зқьышықәса аҽеизакра иаҿын
Амра аџьҵла агәаҿы…
Уажәы иаҳзархынҳәуан ижәга! – ҳәа,
Ҳара ҳзыҳәан, ибылуаз – мҿын.
Амахәқәа ажәҩан агәы иқәуп –
Сахаанхеит ҽа ҵлак аԥсра…
Ишьхынԥсылеит аҵла ара
Аӡиас, иниас ицаз, ахықәан.
Ашьа иаҵәа ажәып ааԥынрак…
Змал еимҵәаны хьчаҩыс иарҭаз
Иҩызоуп анҷа адәыхты агәҭа.
Амацәыс ианымшәар шьҭа
Амшцәгьаз уахь анеира шәарҭоуп –
Изыԥсоузеишь ахьаца махәҭак!..
Аиаҵәара иижьҭеи!
Аха, иргәылахеит аԥҭақәа…
Шәацәымшан, сыҷкәынцәа,
шәеигәырӷьа аԥша!
Ахыҭҟьа иннажьуама
ԥҭацкгьы гәамҭакәа!
Аиаҵәара шәалаччарц
ԥшӡала ишәызшап!
Аиаҵәара иижьҭеи!
Сымшгьы уи иалаӡҩоуп.
Исцәыӡызгьы – цәыӡӡам,
Шәгәаҿоуп иахьҵәаху.
Сгәы иҭамӡоз,
Зхьаа сгәы иаламӡоз
Сыԥсадгьыл гәыла
Агәы еиҵышәхырц сҭахуп.
Ашара шәзыбзиахар,
Сыҷкәынцәа, шәыблақәа
Сыблақәа ирхымӡалоз
рыхӡалартә избоит.
Иасааит аԥша!
Ацәаха шәымҭакәа,
Аиаҵәареи, шәыԥсадгьыли,
Шәыгәқәеи еиқәнаршәоит…
Ҵ акьанора-нора-нора!
Аӡы иҭабаз аӡәгьы дмырыц,
Нырцәгьы цәҳәыроуп,
Аарцәгьы цәҳәыроуп,
Аҭыԥҳа,
Баргьы маҷк бааԥшыроуп,
Қәак ауроуп, қәак ауроуп!
Ҵ акьанора-нора-нора!
Ҵ акьанора-нора-нора!
Қәак ауроуп, қәак ауроуп!
Ақәа анау,
Ашәҭқәа шәҭыроуп,
Убасҟан,
сымш,
Нырцәҟа урроуп,
Уахьтәи ашәҭқәа насуркыроуп!
Ҵ акьанора-нора-нора!
Ҵ акьанора-нора-нора!
Қәак ауроуп, қәак ауроуп!
Бара бзыҳәан
Ашәҭқәа шәҭыроуп,
Ашәҭқәа анбысҭа,
Бгәы сзатыроуп,
Бара быда сдунеи – цәҳәыроуп!
Ҵ акьанора-нора-нора!
Ҵ акьанора-нора-нора!
Аԥҭа,
Ихышәҟьа ажәҩан хтыра,
Дзалҵуам арԥыс амца шыра,
Имш ашәҭқәа налиркыроуп,
Аарцәгьы цәҳәыроуп,
Нырцәгьы цәҳәыроуп!
Ҵ акьанора-нора-нора!
Ҵ акьанора-нора-нора!
Шәҭы цаԥхала
Сгәы аауртыроуп,
Уи азыҳәан
Ашәҭгьы шәҭыроуп,
Ашәҭ шәҭырцаз қәак ауроуп,
Ашәҭ ааугарцаз
Нырцәҟа урроуп,
Ҵ акьанора-нора-нора!
Ҵ акьанора-нора-нора!
Ақәа леиуеит
Адгьыл шәҭырцаз!
– Ба бымблырцаз!
– Уа умблырцаз!
Ашәҭқәа иреиԥшны
Шәыгәқәа шәҭырцаз!
Ашәҭқәа шәҭырцаз,
Адгьыл шәҭырцаз,
Ишәҭларц гәилшәа
Шәа шәыгәқәа
Иауеит, ақәа, ақәа, ақәа…
Ҵ акьанора-нора-нора!
Аӡы аура соураны,
Аӡы аӡара сӡараны,
Аӡы алшара сылшараны
Снықәыргыла аҟәара!
Ҵ акьанора-нора-нора!
Аӡы аура соураны,
Аӡеиԥш сӡара еихатыруа,
Асаара сыхцәы шьҭашьқьыруа
Снықәыргыла аҟәара!
Ҵ акьанора-нора-нора!
Аӡы аура ҳаураны,
Аӡы аӡара ҳӡараны,
Аӡеиԥш ҳхы ҳақәиҭны,
Аӡеиԥш насыԥ ҳаманы
Ҳнықәымсышеи аҟәара!
Абӷархықә ақыҭан амҩа аҿықәаҿыҵәҟьа
иҵхәрааны иааиуеит аибашьрахьтә
изыхнымҳәыз
Едгьы Шамба ихьӡ акамыршәразы
иаҳәшьа Ёакәа иеиҵылхыз аӡыхь…
Ԥхныгәҭан иҵаауа!
Агәқәа зеиҵымҵуа еиҵалан!
Арыцҳара иақәшәада
Ауаҩ иоуп, ауаҩы!
Иуаҩны ииз шьоукы
аҩсҭаацәа рхалеит,
Адгьыл амца ацрарҵан
рыҽдырԥхарц еизыҩҩит…
Аҵааи амцеи
еинаалан, ижәылеит,
Аҵхи амши –
еиҿагылт ҩ-дунеик.
Иацтәи ахәыҷқәа
ахаҵамҩа ианылеит,
Аамҭа еиҵарцалт
агәырҩеи абылреи.
Ақыҭақәа, ақыҭақәа,
амҩақәа рыцрыҵуеит,
Агәқәа шьала
ишдырҭәуеиԥш адақәа
Ақыҭақәа рҵеицәа
амҩақәа ирнырҵеит,
Ианыхынҳәуа ирԥыларц
рҽыҳараркт ахәқәа.
Зҵеицәа ирзыԥшыз
инҭыҵны ихынҳәаанӡа
Урҭ амашәыр иацәыхьчо
аҿаҭахьа зҳәоз,
Анацәа, изхамышҭуа
адгьыл ишааӡаз,
Инаскьаргеит рҵеицәа
адгьыл ахьчара ицоз…
Аҵааи амцеи
еинаалан ижәылон,
Иаԥсахит уажәыҵәҟьа
амашәыр аҟазшьа.
Машәырла иҭахода
Ара уеиқәхозар –
машәырлоуп!
Аибашьра ҿажәкуеит –
иацәмаҷуп ашьа!
Ухыҵ, нас, алаӷырӡ,
иухәаҽырцаз амца!
Анацәеи аиҳәшьцәеи
рылаӷырӡ, уцәқәырԥа!
Аԥшалас абаҟаху!
Фырҭынуп игәамҵуа,
Угәыбылрала аҵаа ырӡыҭ,
Адгьыл аԥа!
Адгьыл ахабароуп
уи аҵеицәа ирхабару,
Адгьыл аԥсы ҭазар,
аҵеицәагь рыԥсы ҭоуп,
Аха, ан агәра лгарц
лҭахызар, илхарои,
Лыҷкәын аԥсра шиаҩсуа,
адунеи ус ишоуп.
Днаскьалгоит – дхынҳәырцаз,
Днаскьалгеит – диԥыларц,
Аха, ахызаҵә рԥыҩлеит,
реиқәшәара еиԥнарҟьеит.
Еиқәирхаз адгьылаҿ
ӡыхьны даҳԥыларц,
Дааԥсаны дыҟамзи,
ашьшьыҳәа днаиеит.
Имгәыӷкәа иԥсхьада!
Аԥсра агәыӷра изаиааиуам,
Иҭамбаӡо ӡыхьны
зыԥсы ҭоу ирзынхоит.
Анацәеи аиҳәшьцәеи
рылаӷырӡ аиуа
Злаӡҩо аӡыхь
Зыԥсы ҭоу баҟахоит.
Аԥсуаа ирызкуп. В. Стражев иҟынтә
Игәалашәома иабантә – ианбыкәу! –
Шьха мҩахәасҭак дааит данылан,
Ианыҵхьоу ажәларқәа рҟәырҷаха.
Амшын иаҵәа агәы ҭамгыло,
Ашьха еишьылқәа ирыдҽырбалон.
Аԥшаҳәа уи далаҳәт гәыла,
Ашьхарԥақәа дыргәыдыркылеит.
Кьыс змаӡамыз абнаршәыраҿ
Абӷьы ирҿиҵааит рыхәыҭ-хәыҭбжьы,
Амаҭ иамидеит ашыкьбжьы,
Игәникылеит аҵар рҷыр-ҷырбжьы,
Абжьы ацәигеит арҵу каԥа,
Аӡыхь абжьы иҵеит ахьхьаҳәа.
Убарҭ рыла иҩычеит иажәа,
Иалаӡҩаны ибызшәа игәаҵаҿ,
Ибызшәа ицииз, дахьцоз ицыз.
Агәымшәара, хаха анеира,
Уи иаҿиҵааит арҩаш хага,
Аԥслаҳә мҩас уи дазкылԥшын,
Аласра маӡак ацәигеит.
Аиҩхаа-ҳаҩа ирҭаҵәуоз,
Аԥша лахьеиқәҵа илымҳа азкыдын,
Нас, аԥшеиԥш, ашәала дҵәуеит.
Уи даҵаԥшуан, ибла ахымго,
Акыраамҭа жәҩан иаҵәара –
Иаҳа-иаҳа аиаҵәара
Иблақәа ирхымҵӡо ирхылон,
Инхеит ишиаҵәаз наӡаӡа
Дазыԥушаназ ибла ахымго,
Акыраамҭа жәҩан иаҵәара.
Иқьаф ҟаҵа мра шәахәала,
Ашьха дықәын зны дшәарыцо,
Аԥша зхьымӡо ашьапылас,
Аԥслаҳә мҩас абӷа ԥиҵәарц.
Ус дышнеиуаз дааԥса-дкара,
Хаҳәк иҽнықәикт иԥсишьарцаз,
Убасҟанҵәҟьа илымҳа аҟынӡа
Иразныччо ччабжьык ааҩит.
Дахьынаԥшыз уи дагьгәеиҭеит
Ӡызлан-ӡаҳкәажә аԥсаҵла амҵан.
Дагьаанхеит иԥсы изымго,
Дылзыԥшуан уи ибла лҟәымго.
Мап! Ахаан ас иссирыз
Ҭыԥҳак уи џьаргьы димбацызт!
Иара иахь лнапқәа рхаха
Жәа-нацәкьарак халырҟәалеит –
Жәа-шықәса дитәхарц лгәаҳәоит,
Дақәшаҳаҭымхеит уи,
«Мап» ҳәа
Ихы иҟьеит дахьтәаз ахаҵа.
Лнапы ԥшӡақәа неиҵылхит,
Ихарҟәалан жәа-нацәкьарак.
Жәа-шықәса илҭахын дитәызарц.
«Мап» ҳәа лаҭеикит аҭакс.
Акакала ашықәсқәа еиҵалтәуан,
Иаҳа-иаҳа ашәшьы лҿықәлон.
Еиқәышьшьы, бырфын-хцәы, лылахь,
Лхы-лҿы ԥшӡа аччаԥшь ықәбон.
Лнацәкьыс лырххеит иа ишҟа,
Аха еиҭа мапуп ииҳәаз.
Убасҟан гәаӷ-ччак хылҵеит.
Ԥырӷҵас лыблақәа кәеицеит.
Илырбеит лнацәкьыс абжа –
Шықәсыбжак ма ԥҳәысс дигарцаз!
Фымыз заҵәык ракәын дзыҳәоз!
Усҟан ашырҳәа дҩагылеит,
Инапқәа еиҵыхны дналԥыххылеит,
Длылаҵәан дигәыдиҳәҳәалеит.
Еихымсыӷьуа нас акыраамҭа
Агәырӷьа-чча ҳәаак змамыз,
Агәылыҩуан абнаршәыра…
Шықәсыбжак цеит. Абна нижьит,
Дхынҳәит уи шықәсыбжак ашьҭахь,
Аӡы ахықәахь уи дылбаахит.
Иубац иакәым – арахь иа иакәны,
Дшыҟац дыҟан – арахь ҽаӡәны,
Ҿыцс идубалоз маҷын,
Илахь аҽалнадеит каҷырак,
Илҿиҵааз иԥҳәыс – ӡаҳкәажә…
Еицнаҵы шықәсыбжак ала,
Рыбзиабара иацәырӡаз аамҭа
Иалагӡаны уи илырҵаз
Аҭәҳәа, шьардаӡа зымчу,
Имчыдазтәуа амаҭ шҳам,
Ахәра зырӷьо, абылра иахәшәу,
Амцашоура ухҟьа изго.
Уеиқәзырхо алаапк уцҳар,
Ахьшь мҵарс аанызкыло,
Кәҷышьк азымгартә иҟазҵо,
Илахь рҽалырдеит каҷыран,
Ицәа иалалеит мыч шанан.
Шықәсы рацәа ага ихигон,
Ашәышықәсақәа уи дыргәылсуан.
Аӡәи иареи рымҩа еиԥылон,
Иаԥсоу ӷас аӡәы дизцәырҵуан,
Ҽаӡәы изыҳәан дҩыза иашан.
Џьоук ак риҭон, џьоукы ирцәигон,
Ибла аҷыцеиԥш ак ихьчон,
Зных дамеигӡа, ҽак ишон.
Ак ирхәашон, ҽак иргылон,
Уи азыҳәан ацәқәырԥ шәазҵаа,
Аԥслымӡ лаша гәыдызкыло.
Шьыжьы агәазы амра аншуа.
Аха абахә шәазҵаар еиӷьуп,
Ҿымҭӡо хыхьынтә ҵаҟа иԥшуа,
Амҩахәасҭа иахагылан,
Амра абла иҭазмырԥшуа…
Убарҭқәа ртәы еицҿакны ишәарҳәап
Аџьқәа ашьхақәа ирҿагыло,
Ашәышықәсқәа зыжәҩа иқәкны
Џьара ҭыԥкаҿ зхы еидызкылаз.
Ишәарҳәап нас ажәытә хаҳәқәа,
Абааш дуқәа гәыцәс ирымаз,
Аамҭа иацҟьаз харабӷьара,
Ага-ԥшаҳәа ахаҿы хызҟьо,
Ирхамышҭыц ажәытә ажәабжь.
Сидонынтәи асас ԥсыцәгьа,
Аргонавтцәа амшын иӡхызҵаз,
Римтә ампыҵахалаҩ гәымбыл,
Аџьам қәылаҩ, аскиф уаҩжьыфаҩ,
Аурым – аполитик ҟәыӷа,
Аигьеноуцәа – ацәгьахәыццәа,
Ирацәан урҭ, арахь иқәлоз,
Нас, ибжьахәашоз цәқәырԥоушәа,
Ацәқәырԥақәа, аҟәара иажәло,
Рԥырцә шкәакәақәа шьқьыруа.
Аха, иԥшуаз, амшын иахыкны
Аблақәа, иԥшыц урҭ ракәын.
Ииаҵәан урҭ ишиаҵәац еиԥш,
Ииҳәоз ашәа ииҳәац акәын.
Ажәытәӡа ицәыригаз дызхылҵыз.
Аблаиаҵәа аамҭа далԥшуа,
Ҿымҭ амшын ахықәан дгылан.
Ччаԥшькгьы иблақәа инархыҵны,
Ихы-иҿы арԥшӡон, уи дахьгылаз
Ҳдунеи маӡак аҵихызшәа,
Идырызшәа адунеи дзықәу.
Исылымшоз садгылт –
Сахьымӡеит ари адгьыл…
«Сара макьана…» –
Арҭ ажәақәа Амҩа уаԥысны,
Акаҵәарахь ахалароуп…
«Сара уажәы…» –
Арҭ ажәақәа –
Умҩеи уареи шәеихьӡаны,
Акаҵәараҿ ааҭгылароуп…
«Сара уажәшьҭа…» –
Арҭа ажәақәа –
Умҩа узахьымӡо,
Хланҵы аҭалароуп…
«Уи наӡаӡа…» –
Арҭ ажәақәа –
Узныҵыз умҩа ианыԥшыло,
Ахрақәа ргылароуп…
Иуцзаауеит наӡаӡа аахыҵ узлаҟаз нхыҵгьы,
Гәалашәаран унхоит аԥсҭазаара амҩа уаныҵыр.
Ушқәыԥшу уҭахозаргь,
иҟалоит шәы-ԥсҭазаарак нуҵыр,
Узымааԥшӡо уцәар, нас ԥсҭазаарахоит уԥхыӡгьы.
Амра зымгылазт, лашьцаран аԥҭақәа анхыҵгьы…
Аԥсра уҭыԥ ннакылоит уагхан уцәырҵыр,
Уҭыԥ ннакылоит заанаҵ уҳәаа унхыҵыр.
Ухазыҳәан – зегьы акоуп уаныҵгьы, уанымҵгьы.
Аха, уиизар уара, уи – аԥсра ацасҳәоуп,
Инумҵыз ашықәсқәа адунеи ақәра иахыҵыр,
Иудыруаз ишҭахо адунеигьы қәрахьымӡан.
Уҟаз, уиизар! Уаныҟамгьы улакәны уеиҭазҳәо
Уҭынхазар, уҟоуп.
А ԥсрагьы, иудыруеи, ишьыцыр,
Лакәны инхарцаз ирыцрыӡаар изхьымӡац…
Зегьы ирыцку азы ажәак мҳәаӡакәа,
Акгьы злаӡам азы ҳажәақәа наҳхуеит.
Иуҵәахуа агәҭыха – зҩоуп, уԥсы ҭнахуеит,
Аамҭа зегьы шьҭнахуеит, еилых ҟамҵаӡакәа.
Хьызар иҵаакәкәалоит, инхоит аҵаҿ еицамкуа,
Зҿы мааҳәыртә иагарцаз аамҭа ишьҭнахуа,
Ашықәсқәа згәы рфоз ауп, иақәпапан ахәеиԥш,
Адгьыл ианыҵуеит, тәым ҩыран, ианӡамкәа.
Зыгага иаԥгылан ари адунеиаҿ иныҟәо,
Амца ҩаҵхахоит, илаԥш изылымгар ахәа,
Ицәыӡхьоу ирхынҳәуеит амшын дынхыԥшылан…
Идыруеит дахьизгьы, нас иԥсырҭагь ахьыҟоу,
Аха, уажәраанӡа илымшац, ахаангьы дахәом,
Ахырхарҭа изыԥсахуам аамҭа аанкылан…
Ҳазхымлаӡац амшынқәа иршәаган,
Тәамбашақә,
Амызгәыҭ хжәаха
Аҟәара иқәнаршәт ацәқәырԥа…
Ихжәахан иҟоу зегь цәыршәагоуп,
Анцәа сыбла иаумырбан.
Иӡааҟәрылаз аӷбаз имҩақәҵаган,
Амшын ихыршәлаз
Аԥра ԥжәаха
Снышь ажәҩа иаҿаԥеит…
Иԥжәахан иҟоу зегь ԥырхагоуп, –
Ажәҩа сзаҵымшьуа сынхеит.
Иҭасымҭәац ҩык назган,
Аӷьараҿы
Аԥҳал ԥҽыха,
Сгәы сҽанӡамкәа сахҟьашеит…
Ԥҽыхас избахьоу зегьы ԥҟагоуп,
Имаҷымкәа ашьа рышьҭхьеит.
Абылра аамҭаз имцеиқәҵаган,
Аҽырманшәалан,
Аҵла хҵәаха
Аиха шьҭызхыз изыԥшуеит…
Ихҵәахоу акы агәнаҳа агым,
Ухы ишаурхәалак ауеит…
Ихжәахоу,
Иԥжәахоу, –
Зегьы цәыршәагоуп,
Иԥырхагоуп,
Аха, ианубо
Аҳәагәыжь ԥҵәаха,
Ахақәиҭра иашьанан иԥхьаӡа…
Иԥҽыхоу,
Ихҵәахоу, –
Акы ԥҟагоуп,
Егьи гәнаҳа агым,
Аха, ишьҭыхны
Абааш ҟәырҷаха,
Уасхырс,
Уԥеиԥшаз ишьҭаҵа…
Изаҟарааз ари адгьыл!..
Ашацкырақәа сшырԥылоз исцәыхәлеит…
Исылымшоз садгылт –
Ашьхақәа сыриааин,
Ацәҳәыра самыхәеит…
Аӡиасқәа срырсын,
Рыцәқәырԥқәа шьҭырхит амшынқәа…
Ицеит аамҭа насывсын,
Сгәахәтәы сахьнагӡарцаз имԥшыкәа…
Изаҟарааз ари адгьыл!
Иҳәаадан,
Ԥсра зқәымгьы дзахьымӡартә,
Нас, ԥсҭазаарак урҭ амҩақәа ирнымӡалартә!
Исылымшоз садгылт –
Сахьымӡеит ари адгьыл…
Аиҩхаа ҵаула иҭалашарц,
Амра жәҩангә ихалароуп.
Аӡыхь хәыҷы ӡиасхарц,
Амшын харазароуп акыр.
Ахьаԥш-кәаԥшра уаламгарц,
Уҭоурых уаԥхьа ишьҭалароуп.
Ашәҭра аамҭа миасуа
Ианҭыџьҳаха, ииуам ашәыр.
Амреи аиҩхааи
Реиҿаԥшра – лашароуп.
Аӡыхьи амшыни
Дунеик рыбжьаӡоит.
Аҭоурыхи аԥеиԥши
Реилаӡҩа – лшароуп.
Ашьхыцқәа ихҭаркыз
Ашәҭра аамҭа цоит…
Ҵ лақәак ааилагылан – бнаршәырахан – улахеит,
Ушҵәуара угылоуп…
Кәарақәак ааицылан – ӡиасхан, узырымсуа,
Улак-ҩакуа уаҽԥынгылоуп…
Арха ааиԥхьхәыцаан, нас ианыԥа иҽураха –
Ажәҩан иалахан,
Ерцахәха иухагылоуп…
Узыхшаз увагылоуп,
Рыԥсы улахан,
Уахьчоит рылаԥш хаа
Адунеи алаԥш џьбара улымсуа…
Аеҵәақәа иухагылоу
Уԥсы рылыхәхәа,
Иузымдыруа ирылухра,
Лаԥшыла еиԥхьышьшьаауа урылоуп…
Саби лабжышны –
Адгьыл иалшәоит…
Ицқьаччо ицоит –
Хәыҷра насыԥны…
Қәыԥшра хаган –
Ахаҳәқәа ирхыԥоит…
Ҭәымҭан –
Иқәышьшь ицоит акаршәра…
Быргран –
Аҵа умбо иҵаулоуп…
Хьаа бааԥсны –
Зны ихәашьыхуп…
(Ҳаҭгәынны –
Амшынгьы анахь иԥшыхуп…)
Аԥсы иахыҵуа –
Ԥсҭҳәаны ихылоит…
Нас, уи –
Ԥсҭазааран –
Ишьҭрақәлоит…
Ԥсра зқәым
Аирамш азгәазҭахьада…
Уи ыҟан,
Иҟоуп – иирада, ԥсрада,
Адунеи зхылҵыз аамҭа иақәлоуп…
Аӡәы игәкаршәроуп ҽаӡә дызшьуа,
Акгьы зҭамшәо адәахьынтәи,
Аҩнуҵҟатәи акгьы зҭымшәо,
Зыжәҩан лаҟәы ахәылԥҵыс хымшәо,
Иааԥсаргьы,
Ишәаны ԥсаатә ахьымтәо,
Агәкаршәра баагәараҿ ухәаҽуа…
Арахь адәныҟа амра гыло,
Ашәҭқәа гәылҵуа –
Иаҳзеиԥшу ныҳәан,
Аӡәы игәы ихьуа ҽаӡә изыҳәан,
Аӡәы игәырҩа аӡәы даҵагыло, –
Дгьылк ҳаицықәзар уаҳа иауам…
Аӡәы игәкаршәроуп ҽаӡә дызшьуа.
Аҵыс заҵәы алмас бжьы ҵар
Ашьыжь ҳауа саркьа ԥҟагоуп,
Рымҩа арыцқьоит ашәахәақәа…
Ашьац уаӷрыҵырц –
Уҭыԥ уахыҵроуп –
Аҭыԥ ылхра иажәхьоу хжьагоуп,
Зыԥсы ҭам иоуп зҭыԥ иакуа…
Дгьыли жәҩани рцәа-ржьы анеиду
Аҵыс ҟьалоит
Адгьыл иқәу
Ажәҩан иалоу
Аҳауа аԥҽыхақәа злаԥсоу
Ашьац ҟьалоит
Адгьыл иатәу,
Ажәҩан иалиаау
Иҟьалаз ракәзар насыԥ змоу
Дрыцҳауп зҭыԥ ылхны игылоу,
Ихашҭны аиҭаҵра зыԥсоу,
Ирыцҳауп ашьац дзыӷрагылоу,
Иахаршҭны ахҩахара зыԥсоу,
Еиҳарак ашьыжь,
Амш аимҭаз,
Аҵыс хәыҷ иалшан
Аҳауа аԥҽымҭаз…
Уласы, аԥшалас, –
Асаба сықәышәшәарц
Умҵәыжәҩа еиҵых…
Уас, аԥшатлакә, –
Аҩеи, аӡеи еиҩдыраатәуп
Наҟ еилых…
Ахәа ирфаз аҵла хжәарцаз,
Хаха ужәыла афырҭын…
Ишҵаулоу агәра угарцаз,
Аҽарыцқьароуп амшын…
Изылшо махәқәоуп иаҵалаша,
Мамзар ишкәамԥоу иҿшәоит ашәыр…
Сшьа-сда иалҵыз
Шәҭны игәылҵроуп,
Акыкахшеиԥш, аӡаӡа ржәыр…
Егьыс, адунеи даара иааԥсоуп,
Иахьрыҵоу
Ихәарҽу, ихәашьу, ихәаԥсоу…
Саҳәшьаду Ксениа
Илыхьӡынҩылоуп
Иҭынчым амшын,
Агәы ҭамгыло еисуеит.
Аҵх лашьца иагәеисран,
Слымҳа ҵызхыз ашьҭыбжь
Иалыҩны гәык абжьы саҳауеит…
Згәы ахьҭоу ззымдыруа дзашьҭои, –
Згәы змыхьыц,
Игәы ахьҭоу изымдыруазаргь ауеит…
Агәы ыҟамызт уаҳа…
Агәы аҭыԥан –
Ахьаа,
Ахьаа бааԥс агәы аҭыԥан инхеит…
Изшьапык хигартә аԥсҭазаара аҳәаа,
Згәы змыхьыц,
Игәы ахьҭоу изымдыруазаргь ауеит…
Агәы зтәыз илдыруан лгәы ахьыҟаз,
Илҳәомызт…
Сашьҭан…
Ашьа ашьҭа схылан кыргьы снаскьеит,
Ашьа агәахьы ишԥамгьежьри ҳәа сыҟан…
Ихьааган игәакьак дахьҭимбаауа иашҭа,
Згәы змыхьыц,
Игәы ахьҭоу изымдыруазаргь ауеит…
Лгәы ахьҭаз лдыруан –
Ахьаа ахаангьы илныруан, –
Ухәыҷуп ҳәа дсышьҭоуп –
Ишызбоз дышлеит…
Игәы былуа, арахь илымшо дырны,
Згәы змыхьыц,
Игәы ахьҭоу изымдыруазаргь ауеит…
Ишцәыҵлашо еиԥш амра,
Амшцәгьа бааԥс ашьҭахь,
Зыччаԥшь зҿалашаз –
Лгәы лцәыӡит – деиқәхеит –
Агәра згеит…
Кыр шықәса ниҵроуп
Ауаҩы игәы аԥшаара дшашьҭоу,
Згәы бзиахаз,
Игәы ахьҭоу ихашҭыргьы ауеит…
Ҳнеиуеит зегьы
Уаргьы,
Саргьы,
Иаргьы.
Аӡәы ишьҭа ухызаргьы
Ҽаӡәы душьҭагылоуп…
Ҳазхымлац ахрақәа,
Баҟаҵас
Ҳҳаҭгәынқәа ирхагылоит…
Ҳазхымсыц амшынқәа
Лабжышны инҭатәоит…
Ҳнеиуеит зегьы…
Мышкы зны ҳаихьӡоит…
Алашьцара… амҟәыл…
Ажәҩан
Адгьыл абла иҭанарԥшуам…
Сыԥсы схыҵшоу, инҵәеит ажәла!
Амца! Амца!
Аџь ду амҵахь!
Ҽа ҵлак, цәашьҵас, ас амца акуам…
Иҟалап жәҩантәылагь аӡәы длаҳәызар,
Амацәыс залҟьо ажәҩан ахҿеиԥш, –
Аџьҵла усума аӡәы деиқәырхатәызар, –
Аџьҵла былуеит,
Уи аԥсеиԥш,
Ацԥхьқәа еишьҭалан ихалоит,
Жәҩанаҿ еҵәақәоушәа илашоит,
Уаҟагь аӡәы хымԥада дыҟоуп,
Илаҳәыз аӡәы дыҟоуп –
Деиқәхоит…
Аџь ду амҵахь!
Амца!
Амца!
Сыԥсы схыҵааит,
Мышкы зны сцәырҵырц –
Цәашьҵас аџь зхарку дыԥсуам…
Ҽа ҵлак цәашьҵас ас амца акуам…
Аџьҵла былуеит.
Агәаԥшь ццышәхоит.
Ацԥхьқәа ирыгәҭыларкуеит сыԥсы.
Амца – мрахоит.
Аццышә – нышәхоит.
Аџьгьы саргьы, шарԥазы,
Ҳбылра аҭыԥаҿ иааины игыло
Изыҳәан амра еиҳа илашоуп,
Иҳаракуп еиҳа ахәы дзықәгыло,
Уи ҳаразкыз ҳаццышә ауп.
доусы зегь – ҳәаак-ҳәаак
амшын цәқәырԥоит – дгьылк ҿнарбгароуп –
аҳәаақәа ирыцнаҵароуп
доусы зегьы – хьаак-хьаак
арсҟатәи гәнаҳа – амшын ҭабароуп
Анцәа ибароуп – иҭабароуп
шьаҿа-шьаҿа ԥхьаҟа еиҭаҵуа
инеиуеит амшын адгьыл ԥхьацо
амшын жәылоит игәылшьапха –
аӡиасқәа роура иагхоит
амшын жәылоит иҭбаахарцаз
аха, амшын аиааира – иааирам
иҭабароуп ус ишааиуа
доусы зегьы ҳәаак-ҳәаак
еиҳа-еиҳа амшын ҭбаахозар
аҵаулара иахәҭоуп иазҵозарц
доусы зегьы – хьаак-хьаак
амшынгьы нас зны иҭабароуп
иӡааҟәрылахьо аӷбақәа хынҳәлароуп
Адгьыл сыҵанҵәоит – сан дажәуеит убама…
Срызнымкылт,
имҵәыжәҩашьан
исҟьазаргьы
снапқәа…
Аӡы шцарыз еиԥш ашьа нымҩасны ицама, –
Ԥша ҟьалақәак рҭашәышәуа ирҭалеит сдақәа…
Ашьеиԥш адгьыл сыланҵәоит –
Сыԥсуазаап убама…
Қалақьқәак сыблақәа ирхыҵуеит,
Қыҭақәак сгәы иҭыԥсаауеит.
Адунеиаҿ сзыхҭыгәлаз аныҳәа ниасны ицама,
Уарҳалҵас
хыма-ԥсыма
џьоукы
сымҩа
дырҽуеит…
Сании
нахыс
сылԥырҵуан,
схынҳәлароуп,
Шьҭа сан лахь
Аха, инымхаӡеит сымҩа зқәеиҵырхша дгьылк…
Сании нахыс сгәыӷуан –
шьҭа сгәыхәтәы сахьӡароуп! –
Аха, адгьыл ансыланҵәа,
Сыҩныҟа тышахан, ахықәаҿ саагылт…
Адгьыл
сыҵанҵәоит – сан дажәуеит…
Адгьыл сыланҵәоит – сыԥсуеит…
Адгьыл иараӡаз ахәашьра акәу,
Адгьыл иацәымыцхәхаз цқьароу –
Аӡыхь сазхәыцуеит,
Иацы акәым, иахьа акәым,
Иара схыччоушәа
Изҿу шәаҳәароуп…
Аҭаказ абла схыԥшылоит –
Адгьыл агәаҵа сҭаԥшуеит…
Аҭаказ ашәа гәынкылан –
Адгьыл агәеисыбжь саҳауеит…
Аӡыхь снаҿыхәар,
Иҭамкәа хәашьрак,
Сгәы арыцқьон –
Исоуан аҭак,
Ираӡоу ахәашьра акәу,
Имыцхәхаз цқьароу…
Аӡыхь сызхагылоу слакҩакуа,
Иааҟәымҵӡакәа изҿу шәаҳәароуп…
Зны-зынла аамҭа убас игаӡахоит,
Лыхәҭала аӡы ҭтаны идәықәлаз иҩызаха,
Аԥшӡара мҵарсны ианнеиуа иқьыԥаха,
Аԥшӡара ччоит,
Иадыруеит – инхоит…
Аамҭа неиуеит…
Аԥшӡара ччоит…
Аамҭа гәыӷуеит, агәы ҭынчуп изгоит ҳәа,
Усҟан аԥшӡара ампыҵӡаан ицоит –
Абна ианылсуаз
Амахәқәа иацрырхит ахәҭак,
Ахәҭак ргеит ацәқәырԥқәа
Амшын ианырсуаз,
Ахәҭак азынхеит ахра ду изхысуаз,
Хәҭаада инымхеит иманшәалахаз ԥшак…
Лассы-ласс аамҭа убас игаӡахоит,
Лыхәҭала аӡы ҭтаны идәықәлаз иҩызаха,
Аԥшӡара мҵарсны инеиуеит иқьыԥаха,
Аха, аԥшӡара нхоит,
Амҩан
излысуа,
изырсуа,
изхысуа,
изхьысуа еиқәдырхоит…
Илашоит аеҵәахә аамҭала,
Ихызаҵәхоит хланҵы ианҭала…
Иззыхҭәалоу иҩнаҭа
Илашарц иҟам алакҭа,
Иара ишьҭахь сас дзызҭало
Даниҭнымха,
Иашҭагь – шҭам.
Илашоит аеҵәахә аамҭала,
Ихызаҵәхоит хланҵы ианҭала…
Амца иалнацәцәаан ашьа,
Ишьҭоуп адгьыл еиҟәышьшьа.
Хымԥада, зны амаҭ ҭалоит,
Иҿажәкны еиҟәԥазар аҳаԥшьа.
Илашоит аеҵәахә аамҭала,
Ихызаҵәхоит хланҵы ианҭала…
Амца-цәқәырԥа ашьшьыҳәа еиқәтәоит,
Уи аҭыԥан ахәа нхоит.
Даныҟамла ажь зызҿало,
Аӡахәа аҟәныҵны, аҵлагь ҩоит…
Илашоит аеҵәахә аамҭала
Ихызаҵәхоит хланҵы ианҭала…
АԤСУА ԤҲӘЫСИ
Насыԥла мацара
Инхахьада адунеиаҿ,
Аӡәы ихьаа
Жәларык ирызхоит.
Жәларык ргәырҩа
Иаҵан инеиуа
Лыхцәгьы шлап,
Данзымлас,
Ажәрагь лыхьӡоит.
Аира заҵәык акәзар,
Анра ԥшьахомызт,
Лыхьӡ рҳәарымызт
Анцәа дидкылан Ан.
Аԥсуа ԥҳәыс
Аҩнусқәа лызхомызт,
Аԥсреи абзареи
Еиллыргарц
Уи лылахь ианҵан.
Урҭ аҩбагь
Иахьагьы дрыбжьагылоуп,
Рҳәаа еиламырсӡо,
Хаз-хазы еиллыргахьеит.
Иџьасшьом
Лгәы дҭаҵәуозар
Агәырӷьараҿ дгылан,
Аԥсыжраҿ
Згәы кажьтәым
Дырҿаччогь збахьеит.
Агәырӷьара, анасыԥ,
Шнаӡаӡам лдыруеит.
Илдыруеит
Ахьааи агәырҩеи
Шаҳхыҵуа ԥҭаҵас.
Аамҭа лгәы адкылан
Иаҳԥеиԥшхаша лныруеит,
Ҳҭоурых дазгылоуп
Ԥсра зқәым баҟаҵас.
Ҽԥныҳәа ҟамлароуп,
Аԥсуа ԥҳәыс далкаан,
Исымҳәар амуазар
Лыӡбахә абас, –
Агәырҩа лашьцара
Гәыӷра лашак алган,
Мцажәлан,
Ҳхәышҭаара азын еиқәзырхаз.
Ахьы ԥсҳа ԥшӡа
Саҭанеи-Гәашьа,
Иаҳхьызыгӡаз ҳанасыԥ
Ацаҟьа иҭсаны,
Аԥшаҳәала лцашьа –
Аԥсуа ԥҳәыс илаашьоуп,
Зқьышықәсала
Дҳанны, уи дҳаҳәшьаны.
Сыхьчатәуп ҳәа
Ҳаԥхьа днагылоит,
Ахаҵа дышхаҵоу
Агәра игарц лҭахуп.
Ашәарҭа ҳаҩылгоит,
Иаҳхылгоит лаԥшыла,
Убас,
Зқьышықәсала амҩа ҳануп.
Аԥҳәыс лқәыԥшроуп,
Уи амҩа ианыӡло,
Лыԥшӡра ццышәылтәуеит,
Хьҭа ҳамкырц ҳара,
Иҟалалоит, амҩан
Ҳлаԥысны даҳхьымӡо,
Усҟан ҳазқәа
Иаадгылоит аԥсра.
Ишәымбацзар игәашәҭа,
Зегьы анаатәа ачараҿ,
Ҭыԥк акәзаргьы
Ишынхаз иҭацәны.
(Игәасымҭаран игәасҭеит,
Агәырӷьа-ччара
Гәырҩак агәаӷь аӷраны.
Уи аҭыԥ –
Аԥҳәыс инылымкылаз ҭыԥуп,
Лхы зхылбааз ачараҿ
Инхаз иҭацәны.
Лара усҟан, иаҳзеиԥшу
Адгьыл ду дықәуп,
Ҳԥеиԥш аалрыхуеит
Лгәыӷра лаҵаны.
Ишәымбацзар, игәашәҭа,
Аԥсыжраҿ ахаан,
Аԥҳәыс лҭыԥ
Шнымхо иҭацәны.
Дгылоуп уи
Ԥсреи бзареи рҳәааҿ,
Баагәарак ҳҭалкуашәа,
Ҳлыхьчоит дыкәшаны.
Адгьыл дызқәу
Усҟак иакәымшац амра,
Аԥсуа ԥҳәыс,
Даагылазар,
Шаҟа дыкәшахьоу,
Ҳара зегьы ҳзы
Адгьылаҿ илылхырц амҩа,
Аеҵәақәа дрылоуп
Лара деикәҟьашо…
– Иҳақәлеит! Иҳақәлеит! –
Иҩнаҵәааит асаркьеи ахаҳәи,
Акаҭран аҽареиџьит – Ҳҭахеит!
Сеиқәшәырха! –
Аиха жьакцагь ҩнаҳәҳәеит,
Аӡыхәашь амшынахь еихеит.
Аҩныҳәсақәа абарҵахь ицәырҵит,
Илаша-лашо ишьҭырхит рнапқәа,
Ашьыршьафқәа бираҟҵас ицәырҵоит,
Иԥсыҽми, иҭагылом рыгәқәа.
Ақалақь ақәылаҩ иԥылоит,
Зыԥсы цқьам аҽыԥхьакра иаҿуп,
Мшынҵас ааԥынра анжәыло
Иаҵахаз аиааира изыԥшуп.
џьоукы
исԥыло,
сызԥыло,
сызлагылоу,
урҭ рыбзиабара,
рцәымӷра,
рыгәкаршәра, –
сҿазҳәо ҳәагәыжьны,
ихәыҷӡоу,
иԥштәыдоу зегь ныжьны
сцахьеит
хланҵы,
ҵәаҩнҵәыҟа,
ладаҟа,
ҩадаҟа,
исырҟьаларц азҵаара
«уабаҟаз»
исарҳәон
«иаачҳа уара, ашьшьыҳәа!»
исабжьыргон
ҿымҭӡакәа уԥсы ҳәа…
аха насыԥӡами
ибжьы ихәлаҵәар,
даниуаз, зыбжьы
ажәҩан агәы кылнаҵәаз…
ҿымҭӡакәа
ԥсҭазаашьа сымазу,
ҩ-зҵаарак рыда аныҟаӡам
дыҟазу
дыҟамзу
…стәоуп аԥсра сгәыҵакны,
анык лысаби дылгәыҵак дшымтәара…
заҵа исхамышҭра,
заҵа сылаԥш ахымшәара, –
сыбжьы ныҵакны ахәрашәа сҳәоит…
аԥсра сабизароуп,
аизҳара иахьымӡароуп,
иазҳар, ижьаны исызмырцәар ҳәа сшәоит…
Акәараҷҷа – гәеиҟәыҷҷа,
Ажәҩан ду шеиҟәнарҷҷоз,
Иампыҵаӡын,
Ачықьра ӡлачра инылаӡит…
Храк аҟынтәи имыԥацзар,
Амза рҵысны иамырцәацзар,
Лҽеилырҵәраа ҭыԥҳак дхымлацзар,
Мшыншәа аҭра иҭымҵыцзар,
Акәараҷҷа – гәеиҟәыҷҷа,
Иџьашьатәӡам
Агәы ахьеиҟәыҷҷо,
Ажәҩан хьанҭа ахьеиҟәнарҷҷо…
Иҿышәшәоит абыӷьқәа – амшқәа,
Амахәқәа – ашықәсқәа каԥсоит.
Агәыцә-шәышықәса – хжәоит избоит.
Ааигәа ҩыза ҵлак зызнымхаз,
Аамҭа агәы иқәхаз зхала
Аҵла каҳар аҭахымхазт,
Ажәҩан саркьа инадиаалан,
Аҽазнымкылт – иахьҳәазоит….
Амшқәа ахашҭны –
Агәы раҳаҭны,
Ашықәсқәа икаԥсаз мыцхәызшәа,
Ирызхьаан лаӷырӡ аҿымшәо,
Ашәышықәса –
Гәы хәарҽ – ааԥсахны,
Аҵла еиқәхарц изыласхахыр!
Мап!
Аҵла андәықәла иузаанкылом.
Аҵла ҿыцны аамҭа иаԥылом.
Иԥсуеит
Ахы нықәҵан
Адгьыл излыҵыз…
Акаршәра иаркараз аӡиас,
Агәкаршәра иарцәарц акгьы агым.
Лашьцароуп – ҳлашәуп.
Ҿымҭроуп – ҳагьдагәоуп.
Ицәоуп адгьыл,
Зыцәа ҳахьчаларцаз ҳазлиааз.
Жәҩангәашә ҟьаҟьаӡа иартуп,
Дгьыл ԥшак насны иаанартызаап,
Еҵәа гәарҭак нҭыҵны еимпызаап,
Амза, аӡы ихылан,
Урҭ реизакра иаҿуп…
Ауаҩԥсы далԥсаауеит ҭагаланк,
Бӷьык ныҿшәазшәа,
ибжьы мгаӡо.
Баагәарак иҽҭеикт иԥсрала,
Дызгәаламшәо дрымбаӡо…
Бӷьык ныҿшәазшәа…
Бӷьык ныҿшәазшәа…
Ихынааит аҵла
Абӷьы зыҿшәаз.
Саргьы сыӡынра ааигәахазшәа –
Иснырит адгьыл шхьанҭахаз…
Ааԥын азқәа ишкыдыԥшылоз
Иажәит аӡынра…
Иааԥсеит…
Ҵ ыԥх игәырӷьаҵәа иаԥылоз
Ирзынаскьамгаҵәҟьо иажәхьеит…
Ианбатәиу ари асыцәашь…
Адгьылгьы
Ажәҩан еиԥш иӷроуп…
Агәы раҳаҭны
Амшәгьы зыцәоушь –
Шьҭа, ҿҳәарала, ааԥынроуп…
Исыздыруам,
Абас ианбанӡа,
Ҵ аа ҳәагәыжьла ишьаҳаны
Аԥсабара.
Аӡын хьамҵӡо,
Ааԥын ҿнамҭӡо, иԥхашьаны…
Закә ҽузеи!
Иаԥсхакузеи!
Ихагахеит, уаҳа акгьы!
Икаууа ианыԥа,
Шаҟа илаҟәызеи
Иара ажәҩан ахаҭагьы!
Аҽы неиуеит,
Ицоит ишьҭхысаан,
Лаԥшы зхьымӡоз адәы ҭшәахеит,
Аԥсҭазаара аҳәаа иҭымсааит! –
Ахынкылара цәгьахеит…
Ари ажәҩан акәын
Акьыркьырыбжь зныҩлоз,
Ари адәы ианықәыз ишьаҳаны,
Ари аԥсҭазаара акәын
Агәы зхымлоз,
Аҳәаақәа шәаны – иҭшәаны…
Дгьыли-жәҩани еиҿанажьын
Ԥхыӡны ииасит аҽы,
Ашьаҳага ԥҵәаны иннажьыз
Аԥсҭазаара аиԥшьра иаҿуп…
АҬОУРЫХИ
Еиԥыло,
Еицыло,
Иааиҿагылар, –
Аусқәа ирхылҿиаауеит ахҭысқәа.
Еицыло,
Еиқәыло,
Ишьхныԥсылар –
Ахҭысқәа ирылҵуеит аҭоурых.
Аус злоу,
Иарбан усқәоу
Изхылҿиааз роуп урҭ ахҭысқәа,
Ицәгьа ибзиа,
Знык ианылар,
Ухаҵоуп, нас, ушьҭа ианых
Ари адгьыл акгьы зхамышҭуа,
Убзиагь арӡуам
Ёык инаҭан,
Ицәгьа ахаршҭны
Аӡәы дашаҭом…
Ари адгьыл иқәу
Ус змаӡамкәа,
Цәгьагь бзиагь ргәы иҭакӡамкәа,
Рус злам аусқәа
Дара ирыхҭысӡом,
Излахәым ахҭысқәа
Дара ирҭоурыххом,
Ианнахуеит аамҭа рышьҭа анӡамкәа.
Амш иагхо
Аҵх иацлоит,
Ус инеилар
Аҵхгьы нҵәап,
Зымч мхакәа,
Аҵх иацны
Ицаз гәхьааган сыԥслап…
Мза-ҭахарҭан,
Еҵәа-ԥсырҭан,
Аԥхыӡқәа рымҵәыжәҩақәа
рҟәыдны –
Амш уҳәеит ҳәа, –
Аԥшақәа урыҭан,
Иутәу дуны,
Изтәу ухәыҷны…
…аԥсҭазаара ансыдыргала –
лашарамзи сыбла хкит,
сагьыҩнаҵәааит ишсылшоз ала, –
сшәазар акәхап
– абри зегьы – схалоу!
– избан ихала! –
ишәазар акәхап, мап ркит
– ицәгьам иҭыԥ ирбазар заа,
ахаан ахыҵра игәамԥхо иҳәаа…
санииз исыцииз,
ирацәасшьоз,
иансымарк даара иџьасшьеит
– адунеи аԥысҵеит са сиирала,
ус анакәха, дара ирзалои..
исҳәаз сҳәеит,
искыз скит
– адунеи аԥысҵеит са сиирала,
исыздыруам шәара ишәзалоу…
аԥсцәаҳа данаасхагыла –
лашьцарами –
сыбла хҩоит…
адунеи, иаԥысҵаз са сиирала,
шәаргьы ишәтәызар, ишышәҳәо ала,
шәахызбаауам шәыхәҭа ишәзалоу…
адунеи, иаԥысҵаз са сиирала,
ашә асыркуазар са сыԥсрала,
аганахь шәнымхои,
убри сгәырҩоит…
Уи аҩны ахаангьы илашәын сара сзыҳәан,
Иааихҵәаны сзымцартә
Сымҩа иаԥырхаган.
Ҵ лақәак ахагылан,
Ирыгыз аиха акәын…
Амра ҩнаԥхозҭгьы,
Урҭ инархыҳәҳәан,
Издыруада аҩны сара сзын иразхозҭгьы…
…Аха, уи аҩны ахаангьы
Илашәын сара сзыҳәан.
Сгәы сыҵаҟьон уи аҩны ааигәа, –
Уласы ҳәа, –
Сыхдырра аҿаԥхьа
Иҟалап сгәы ԥхашьозҭгьы…
Амра заҵәык,
Хазы-хазы,
Аҩнгьы саргьы иаҳбарҭан,
Амра иазыԥшларцаз
Аҩны аблақәа ахалон,
Аха амра, са сганахь
Ихбыкьны ианҭалоз,
Илашәхон аҩны,
Илашозшәа шызбозгьы ҳамҭак…
Аҵх лашьца атыша бжьы еиқәаҵәак ҭыҩуеит,
Абас акәхап ишгоз уи аԥсҭазаара аимҭаз,
Абас акәхару ишгаша уи аԥсҭазаара аԥсымҭаз
…Аԥшьаҭыԥ дындәылҟьан,
цәашьык иман дыҩуеит,
Адунеи ирлашарц зегь зымчу диԥыҩлан,
Зегь раасҭа иԥсыҽыз, игаӡаршьоз зҿымҭраз,
Имгылац амра, еиқәым амцақәа ирымҭан
Лашарак дышьҭнахит – гәыӷрак иабжьныҩран.
Ацәашь-бӷьыц ҩеижь иманы ашара дахьӡароуп,
Амраз лашарбаган ахәшҭаарамца ирҿыхарц.
Амра мҩахымҟьарц, абла Адгьыл иахымшәарц.
Абжьы еиқәаҵәа – хьаауп, ишар иҳахгароуп,
Аԥсҭазаара – УАҴ Әхарц, Адгьыл – ИАЦымхарц,
ИАЦЫ, ИАХЬА, УАҴ ӘЫ кәаԥкаҿ еихьымӡарц.
Апоет Борис Зарданиа
игәалашәара иазкны
Дыцәеит ахаҵа,
Дыцәеит наӡаӡа,
Ирбаз рызхазшәа
Иблақәа хҩеит.
Дшыԥсыҵәҟьоз изхамҵо
Дгәыӷуан ахаҵа,
Ҳамҭак сзыцәар,
Сдырҿыхап ҟаиҵеит…
Дыцәаз ахаҵа,
Идгьыл ду даҵан
Ахара игарцаз,
Даара дааԥсеит…
Аиаша рызхамҵо,
Дыцәоуп ҳәа ахаҵа,
Иҩызцәа ндәылҵын
Аԥсра дазынхеит.
Дыцәеит ахаҵа,
Дыцәеит наӡаӡа.
Еиҭазҳәо дзыҭнымхаз
Аԥхыӡ хьанҭахоит.
Асеиԥш ахаҵа
Иԥсҭазаара далҵуам,
Зыԥсҭазаара далҵыз
Имшра рзынхоит.
Аԥсра амаӡа иаҵоу
Еилызкааз ахаҵа,
Унархьысыр
Агәаҟрашәа рҳәон идақәа,
Ихьаақәа ԥхьацо
Днеиуан ахаҵа,
Дахьымӡар ҳазхьымӡоз ибон,
Дыццакуан…
Ажәҩан ду амҵан
Иԥсы ихыҵит ахаҵа,
Зхьаақәа ихьааз идгьыл иахьӡарц.
Идгьыл ду даҵан, –
Дазыласыз ахаҵа,
Наӡаӡа агәаҵа
Дҭалашо шьанҵан,
Идгьыл иара ила иӷәӷәахарц…
Ахәыҷра насыԥ –
Хәыҷы хәмарроуп,
Ахьычԥаԥыр аҳауаҿ ашәҭ ҩеижь ҭнахуеит.
Ақәыԥшра ахылԥа
Ҵ ыс ласык ҭоуп,–
Адунеи аҳәаа ҭшәақәа еиҵнахуеит.
Ажәра азыҳәан
Ақәыԥшра еидароуп –
Ибӷарқәақәо бырлашк шьҭнахуеит.
Ахәыҷра ииасыз –
Аамҭоуп, –
Ашәҭқәа аман ихынҳәны иуԥылоит.
Ақәыԥшра ииасыз,
Хара,
Узыҩнамлаша ханк аргылоит.
Ажәра ииасӡом,
Абра,
Иахьгылоуҵәҟьа, аҭыԥ ннакылоит.
Икылҵәан абӷаб машьца атәыҩа
Аҵәҵәа ԥшӡа адыркын –
Иҽырбоит…
«Уабаҟаз арахь, уабатәиу,
Изнаалатәым ушанаалахьоу збоит..»
Инаҳәы-ааҳәуа ахкаара иҭагылоуп,
Сызҵаарагьы ҭакда иаанхеит,
«Идыршәрызеишь» –
Ирыцәшәоит излагылоу,
Ашәаӡыӡара рхатәыла иахшеит…
Абӷаб ԥагьа, илахжәоу зтәыҩа,
Ахра аҳаракыра иазнарҳаит,
Иԥсыҽу акы змырӷьацо атәылаҿ
Абасеиԥш уи аӷьеҩбыжь саҳаит
«Иууазеи, шьхацамҩа уаныло,
Еиҟарауаа ртәыла иахшаз!..
Неиааирҭам, иудыруаз, шьхатәыла,
Ахра ахықәцәа инаӡаз
Иҵаҟа уинахыс тышоуп,
Ихьаҵра хьаҵраӡам –
Ԥсроуп…
Иахьахашҭыз
Абӷаб ԥагьа иззыршаз,
Рхатәылан аԥсраҵәҟьагь хароуп.
Ухынҳәы уахь,
Узнаалахьоу утәылахь,
Иахьнырҳалан абӷаб машьца атәыҩа
Аҵәҵәа ԥшӡа абжьы хаа ахьшәырго!..»
Иԥсыҽу акы ахьзымӷьацо атәылаҿ
Абас гәыԥжәара бжьык гон,
Абӷаб ԥагьа, илахжәоу зтәыҩа,
Илаҟәымхозҭгьы – ахрагь арбгон.
агәқәа ҵаӷоуп
унархьысыр
лашарагь
ԥхаррагь
рхылымҵӡакәа иццышәхоит
ижәпоуп
иӷәӷәоуп
аха, ашьапқәа
идырхо
идырхо
иҵаӷахо
мышкы зны акаҭрангьы нышәхоит
уажәазы
акаҭран жәпоуп
агәқәа ҵаӷоуп
аԥсҭазаара ахоуп аӡлагара
ақалақь лагоит
ақалақь лагоит
ахьаа аҵган изго
амашьынақәа ирхамацәысуеит
илаԥшҵашәароу лашарак
ахәшә
ахәшә
ахәшә
ахә шәа хьаала уцәа-ужьы ахақәиҭра
иуҳәалон
ахақәиҭра соуит ҳәа сызшаз Анцәа имҭан
нас шьҭа ахьаагьы умбан оумашәа
ахақәиҭра хьаала ахә шәа
ахәшә
ахәшә
ахәшә
ааԥын шьыжьы аахыс иадхон ахышә
улаԥш цара иналашәан иҿыблааит
нас амҵәыжәҩақәа
иԥсит аҵла
еиқәхон иамазҭгьы анышә
ахәшә
ахәшә
ахәшә
ахәшә ахьаала уцәа-ужьы ахақәиҭра
ахақәиҭра хьаада ԥсҭазарак узқәиҭыз
ҵыԥх ишәҭызшәоуп ишгылоу уажәы аҵла
иԥсит уи сынтәа ааԥынра ацәхьаҵын
Амҩа нымҩахыҵ – аҩны, агәара…
Амҩеи ашҭеи еимаздо
Мҩахәасҭак
лашьҭуп…
Амҩа иану – дымҩасҩуп,
Аха, амҩа иаркаран,
Уи амҩахәасҭа ианылаз
Даԥшәымоуп, дсасуп.
Амҩа нымҩахыҵ –
Аӡыхь… амхурсҭа…
Амҩа нымҩахыҵ –
Жәра зқәым аҳаҭгәын…
Амҩа нымҩахыҵ урдыруеит узусҭоу,
Агәнаҳа ҟаумҵози! –
Уеилкаамкәа унымҩасны уцарц уҭахын…
Ишьа ааԥсара шрылыԥхо еиԥш абырг идақәа ихаз,
Избон, амра иқьаԥҭажәнатәыз ажәҩан,
Еҵәақәак налыԥхартә, шьҭа агәы шҵаӷахаз…
Идыргәаҟуаны зрахәыц ххақәа
ԥыҵәҵәаз аԥхьарцеиԥш,
Ҿнаҭуамызт амра иқьаԥҭажәнатәыз ажәҩан…
Уанажәлак азхәыцха уоуӡашам ажәра,
Уԥсҭазаара аԥслымӡра уанылоу ахәыҷ иеиԥш,
Ухәыҷра шықәсқәа алԥхартә угәы ҵаӷахоит,
Шарԥыеҵәан хәылԥыеҵәа узалԥхалоит ажәҩан,
Угәаҵӷа еиқәҳәалан ԥхьарца
рахәыцны иурххоит,
Умаҭа изы агарашәа алыҩларц уажәра…
Шьыжьы аахыс ашәҭқәа срылоуп,
Ашьхыц рылымкаа сааԥсеит…
Ари амшынгьы шԥаҵаулоу! –
Сылаԥш аҵанӡа инамӡеит…
Ахра схалан саб игәы сыман,
Схалара сыбзоуразшәа збеит.
Сымҵәыжәҩадоуп –
Ԥрышьа сымам,
Сан лгәы сыман илбаатәхеит…
Исымчымкәа ашьхыц иалшо,
Изакә шәҭқәоузеи сызлахаз!
Адунеи ҭбаа-ҭацәы иахьӡашоу
Аҵаулара сшацәшәаз!
Храк узхалар,
Ҽакы ааигәа узнеиуам,
Акы узылбаар
Уашьуеит егьи,
Ахра дуқәа рдунеиаҿ
Мҵәыжәҩада уаԥсам акгьы…
Исыздыруам раԥхьа дарбан ииз,
Сара сабаҟоу,
Иара уажәы иизшәоуп ишҿыцу,
Ҩызас иаашьҭысхын
Зны санхәыҷыз,
Уиаахыс ашәа шсыцыц исыцуп.
Амҩа аԥсыжырҭа иавган игоуп,
Гәрамгарала аԥсцәа сыргәаҟуеит.
Схәыҷуп,
Арахь алашьцара хьанҭоуп,
Иааины икыдгылоуп,
Ёыӡарак сҟәаҟәа.
Шәарак саԥхьа игылоуп,
Саԥысны сызцом.
Схәыҷны сзыцәшәо
Иашьцылаз адуцәа,
Абна қьаԥҭажәыртәхьеит,
Гыгшәыг убаӡом,
Аха, сашәа аацәырызгоит,
Маҷкгьы иаардуцәан…
Сышьҭахьҟа,
Саԥхьаҟа амҩақәа куп,
Ашәаӡыӡара амацәаз ҭшәа сызҭыҵуам,
Ашәала сыҽсырдагәарц саҿуп,
Са схәыҷуп,
Усҟан ашәарагь саԥысуеит,
Аӡыӡарагь сыцрыҵуеит…
Сышьҭахьҟа
Аԥсыжырҭа…
Акәараҷҷа, ӡызлан дызмоу…
Ахәыҷра,
Згәалашәара аасҭа,
Иуадаҩхаз зхаршҭра…
Саԥхьаҟа
Ашьцылара…
Ақәра, шә-маӡак аазыртхьоу…
Шьҭа схала сыхынҳәра
Џьашьаны иамеигәырӷьо сашҭа…
Аҟәара дықәызбааит аҭаҳмада,
Зқәыԥшра амшын ихызыҭәҳәалаз.
Иԥсҭазаара ахы еиқәҳәалан,
Цәқәырԥоушәа,
Ихәыцра дарҵысуеит.
Дышгылоу
Иҭаҭынжәга даҿыхо
Алашьцара ԥха наишәылоит,
Иӡхыҵхьоу иӷбақәа дырԥылоит.
Ацәқәырԥа ҭацәқәа
Аҟәара иацрыхоит.
Агәыӷра аблақәа ҭаауеит.
Дгылоуп амшынуаҩ имацара,
Алашьцараҿ длашарбаган.
Мҩа змам рзы
Имҩақәҵаган,
Иҭаҭынжәга алашара
Ихәарҽхахьоу игәеиԥш еисуеит…
…Егьи зегьы башоуп.
Еилаҩеиласроуп…
Адгьылгьы хыбын.
Ихыбын сыҩнгьы.
Адгьыл хнашәарц
Ԥша бааԥск асуеит,
Сыҩнгьы намҩатәны…
Аха иацы,
Адгьыл ахыб иаҵәагь,
Сыҩны акыц хыбгьы,
Сыблақәа дырлашон,
Еидбалан харантә…
Иахьоуп,
Иахьа,
Ажәҩан анхыбыкь,
Иара адгьылгьы,
Анхынааз уацәшәартә…
Сыҩны,
Акыц хыб ахыхны,
Ажәҩан агәыҵхны,
Имҵәыжәҩадоу ԥсаатәҵас иԥшуп…
Акыц хыбгьы рҿыцны,
Ажәҩангьы шьҭыхны,
Сыҩнгьы,
Адгьылгьы ахыбра рҭахуп…
…Егьи зегьы башоуп.
Еилаҩеиласроуп…
Ԥша бааԥск асуеит…
Ԥша бааԥск асуеит…
Аҟармаҵыс ашәа ҿыха
иазраӡодаз хара аԥрыха, –
Адагәара иаҿаҵахәхеит…
Ашәҭ гәкы
Агәил фҩы хаа,
иахьымӡацкәа ишышәҭра ашәҭыха,
Алашәра иарканӡан иҿшәеит…
Ааԥынраказ угәаҵа иҿыхаз,
ацәанырра нхеит игәҭыхан, –
Ажәада уеилызкаара дҟамлеит…
Аҟармаҵыс ашәа иацәыӡыз
Ианахьҵәуо, злымҳа аҟынӡа
Аҵәуабжь неира аӡәы дҟалоит…
Ашәҭ гәкы,
Агәил қәрахьымӡа
Ажәла иахылҵны ашәҭ ангәылҵлак,
Усҟан аӡәы, хымԥада, дшанхоит…
Иқәраныхгоуп узыхӡыӡо,
Ааԥынрантәи ааԥынра аҟынӡа
Умҩа ианыӡлаз уеиқәнархоит…
Жәҩанаҿ аԥшәмара аанкылан,
Иҭәы-каҷҷа адгьыл иахагылан,
Аӡаӡа бырлаш ԥсаҟьаны,
Ашәҭқәа рбаҳча иахьыгӡаны,
Ажәҩан агәы сакара иқәхаз,
Аҵх лаша зыда аҭнымхаз
Амза цәышхеит ахьҭа иакны.
Ажәҩан-чара лахҿых ашьҭахь,
Ҳаҭырла аеҵә инрыжьыз ашҭа,
Ирыцны иақәымшәазт аҭыҵшьа,
Иҿырҳасуеит ацәа иакны,
Шьҭа уаҩы ииҭахым сасны,
Ажәҩан абла ҭәицны ахыҵшьа
Иақәшәом амза ԥхашьаны.
Дук мырҵыкәа амра цәырҵны,
Ашәҭқәа ирылсуеит
Ашоура шьҭыҵуа,
Ирықәнарбоит аӡаӡа бырлаш,
Ихыларц ажәҩан иԥсҭҳәаны,
Иарцәарц амза ҭаҳәҳәаны,
Иацәыхьчан ашәҭқәа рылаԥш,
Иахыччо инымхарц имыцхәны.
Сҭышәынтәалеит – уи шәа шәтәала.
Саангылт –
Иаҳҳәап, нас иаахҵәаны.
Ицоит адәыӷбақәа еишьҭалан,
Ёыбна-ӡышәна, иахьрыхҭашәаз,
Инрыжьырцаз сгәы ҭарцәны,
Иргоит ирзымгацкәа ирцәынхаз.
Аӷбақәагь аԥырҵуеит ԥшьаала
Сыӡхыҵны сзықәгылоу аҟәара,
Аҵыхәаршәшәа, зегьы ирнаало
Аԥшаласгьы аҿуп сырҳәра…
Иргеит.
Иӡхыргалт.
Ирыцҟьеит.
Аҵх аԥарда хьанҭа лаҟәуеит…
Аӡәы – уи даӡәуп.
Дануп.
Ҩыџьа, хҩык, шәҩык.
Анацәа рырацәара дахылҵзар Анцәа
Ҩыџьа, хҩык, шәҩык
Анацәа зхәаԥшуа игәырӷьаҵәа,
«Анцәа дызхылаԥшу» – ҳәа
Ахьӡ ԥшьа ихуп.
Ҩыџьа, хҩык, шәҩык
Анацәа иршәииз
Ихылаз –
«Анцәа иишәиз» – ҳәа,
Дызмырӷьацо хьӡуп.
Ҩыџьа, хҩык, шәҩык
Анацәа рырацәара дахылҵит Анцәа.
Аӡәы – уи дануп.
Даӡәуп.
Дшыруаӡәку лхашҭны Анацәа – Ашацәа,
Лыԥсы алыхәхәа,
Зиира далахәу
Анцәа исахьа аҿаԥхьа дыԥшуп.
Ан дызмоу асаби
Анцәагьы димазарц лҭахуп…
Ԥхыӡла ақалақь дуқәа изрылҵуам,
Уаха заа идырцәаз,
Иқалақьиироу ахәыҷқәа…
Ԥхыӡла ақыҭамҩақәа ирныӡлоит
Иқалақьуаахаз абыргцәа,
Ирхыҟьашо рыгәқәа…
Рхьаа аҳәаа ихыҵуеит
Ачымазцәа ԥхыӡла,
Рцәа-ржьы рзыласхан
Ирықәуп адәқәа…
Рызаҵәра ԥхыӡушәа,
Лабҿабара рыгәқәа ҭыҵуа,
Ақалақь еицәнарӡхьаз
Еикәдыршоит рнапқәа…
Жәҩангәашә инылаххит
Арҭқәа ирылахәым
Ақалақь…
Ақалақь уаҩы даналаршәым
Ҭыԥҳа заҵәуп –
Гәнаҳа змаӡам…
Аеҵәақәа ирылнахуааз, –
Амзагьы нкыдшәан
Ақалақь иналашәеит,
Шаанӡа урҭ шеицыз еицӡан…
Аԥсҭазаара, уашәа цәырга!
Аркәашага!
Аркәашага!
Иҭышәынтәаларц ақәыԥшра хага,
Иқәыԥшхарц азы ажәра гәыла,
Аԥсҭазаара, уашәа цәырга!
Аркәашага!
Аркәашага!
Ажәра ақәыԥшра иахаҵгылеит,
Аӡӷаб хәыҷы бла-ҭшашеи абырги
Еицықәлароуп, уашәа цәырга!
Згәы узыҟамҵаз шәаҳәарала,
Аҵыхәтәан ма дуркәашароуп,
Згәы узыҟамҵац шәаҳәарала
Раԥхьаӡа акәны дуркәашароуп.
Ианыкәашо
Ажәреи ақәыԥшреи еинаалан,
Ԥшьаала ажәра наскьалароуп,
Иццакны ақәыԥшра ааскьалароуп.
Акаршәра еизада – хара ирхәыцгоу,
Угәы кауршәыр игәырҿыӷьгоу –
Рыжәтә зықәгылам аишәа беиа…
Ахра ҳарак – иҳаракны ирхәыцгоу,
Игәышьҭыхгоу,
Зҳауа џьбароу, ирлахҿыхгоу…
Абасеиԥш еилгоу адунеиаҿ
Аамҭа-капанга ҳарҭ ҳануп, –
Аӡәы ихьанҭара
Ҽаӡә дышьҭнахуеит,
Мҵәыжәҩада дыԥрызшәа ибахуеит, –
Убрыгь дылбаароуп,
Ус иаԥуп…
Иарбан сызхымԥаз, сызҵымсыз,
Сызнымҟьаз, сызнымԥаз сара,
Сашьцылон
Ашәшьеиқәаҵәа исхымҵуаз,
Сгәырӷьара дырны ишуаараз.
Иабаҟоу ашықәсқәа инысҵыз,
«Уарада» шгац еиԥш игоит.
Ашьауардын ажәҩан ианхыҵуа,
Уаҟа аԥша иааирак агоит.
Санбатәиу!
Хьаак сызцәырҵны,
Сҿаԥхьа иакыр аԥарда,
Ачча-хәмарра изаҟәыҵрым,
Ашәакгьы рҳәалап инеимда.
Зыԥсҭазаара иацлаз инысҵыз,
Сымшала мышкы дмырӡыр –
Разҟуп…
Исзыласхарц адгьыл сызныҵыз
Лаӷырӡыла ицәаакымхарц сҭахуп.
аӷа изынгьы
аҩыза изынгьы
зегьы ззеиԥшу
анахьгьы
арахьгьы
еилых змам агәы цқьахом
ихыҵны ишьҭыҵроуп,
рыҭра иҭыҵроуп
океангьы
мшынгьы
агәы шьыцроуп
насоуп
цасгьы
океангьы мшынгьы ианреиҳахо
аӡытҟәа
зытҟәо
еиҭамҵроуп гәҭынчроуп
иамам царҭак
убас хырхарҭак
ихәашьуп, изом
ас агәгьы зыгәхом
Шә-гәнаҳак –
Асас итәанхалаз…
Аамҭа ааҭгылоит,
Уҽургаӡар, улаԥшықәҵан.
Нас, –
Узлааз аасҭа
Икьаҿу мҩала
Умцан, уаб уиԥоуп!..
Асасцәа нықәҵыр,
Ҩнрак еиԥш,
Еилыргатәуп ари адгьыл,
Ашьацра илаԥсоуп
Аҵх-ҵәца ҟәыбаса! –
Ԥсыхәа ыҟам амра ахьтәы ҩымсагда…
Ашацкыра ауарҳал-цәашь
Аанда иахарԥоуп…
Аҵлақәа рыбӷьы иаҵәа
Бӷьыжәнатәуан ҳашҭаз
Ԥша хагак иаха иҿаҳәатәха…
Сыдгьыл ашьа алжәаан
Ишыџьбароу гәазҭоз, –
«Уаҳа злоу дыԥсааит» – ҳәа
Ицәоуп иааԥсаха…
Имҿыхар иабацои…
Иԥхьацан
Амзагь,
Аеҵә руахьадгьы,
Зԥырцәқәа еилыблаауа
Ицәырҵуа шьҭа мроуп…
Ҩнрак еиԥш,
Изеилҳарго ари адгьыл
Ҳхазы адагь,
Шә-насыԥк зцу
Асасцәа рзоуп…
Аира. Ақәыԥшра. Ажәра. Аԥсра.
Абар ашықәс ҳәа ҳазҿугьы…
Исыздыруам шықәсыла иухуго,
Ианеиӷьым уԥсҭазара ҭакрак…
Шаҟа ааԥынра урыцышәҭызоуп.
Шаҟа ԥхынра урыцшәаҳәазоуп.
Шаҟа ҭагалан урыцааԥсазоуп.
Шаҟа ӡынра урыцыԥсызоуп.
Аира. Ақәыԥшра. Ажәра. Аԥсра.
Ԥсҭазарак ҳәа абриоуп изҿугьы,
Иҟалом иурццакуа, иахуго,
Доусы ирымоуп рыҿҳәара…
Иаасыртит ашьыжь
Ауаҩ ила
Адунеи ахышә ҭбаа-ҭыцәӡа,
Суада хәыҷы ҭбаахеит уаҩрыла…
Ауаҩы дысцәыӡыр –
Адунеи сцәыӡуа,
Шыбжьаанӡа сгәы сазнамго,
Ахәлара сыԥсы ахьымӡо,
Адунеи сахӡыӡо,
Ауаҩы сихӡыӡо…
Изылшарыда, ауаҩы ида,
Исхаирхәларц ахышә садган…
Ашәҭыц ашьхыц иахысԥаауан,
Ашьхыц ацха иӡааԥсылон…
Цәыӡ змамыз зегьы ԥшаауан,
Еиԥырҵырц иҟаз зегьы еиԥылон…
Адунеи еиқәымшәа са саҭан,
Сыԥсы ҭызхуаз сыԥсы рылан…
Ԥхни-ӡни анеилаӡҩаз аамҭан,
Амши аҵхи срыбжьагылан…
Ашәҭыц ашьхыц иахыԥсааит,
Ашьхыц ацха иӡааԥсылеит…
Цәыӡ змамыз рцәыӡ рыԥшааит,
Еиԥырҵхьоу шьоукы еидгылоуп…
Адгьыл агьежьра ианаҟәыҵ,
Зҭыԥ иқәҟьаз рҭыԥ ылырхт…
Аӡыхь хәашьит, ҿыцны иирц,
Амреи амзеи амш ашә илахт…
Ашәҭыц, ашьхыц иахыԥсааз
Реиҳа икьаҿу амҩа ианыршәлоуп…
Ашьхыц, зхала зыԥсы зфаз,
Реиҳа ихаау ацха ихыршәлоуп…
Ауаҩы ҳарак иаҳаракыра
Амҵәыжәҩа уазнархәыцуеит
Ах, шьыри, мҵәыжәҩақәак!..
Ауаҩы лаҟә илаҟәраҿ
Инаӡарцаз
Зҭыԥ иахыҵыз
Хаҳәла
Иҭҭәаауеит атышақәа…
Бжеиқәамҵәыжәҩа,
Бжашламҵәыжәҩа,
Жәҩани тышеи рҳәааҿы
Жәҩангьы тышагь дрылахәны,
Изыжәҩанхо зны уи итыша,
Изтышахо нас уи ижәҩан,
Дырхыччоит, џьнышҵас, ухьаақәа…
Ухаҳәны, атышаҿ, уԥсы ухыҵуа,
Уԥсымҭаз амҵәыжәҩақәа урызхәыцуа, –
Мап,
Жәҩани тышеи руак рылухроуп…
Абӷьқәа ҿызыжәжәоз фырҭынын,
Ихнаҵозгьы ҩысҭаа-ччаран,
Уаха иамаз ҩысҭаа-чаран…
Ихарҵан, аԥырра иацәшәатәымшәа,
Аҿҳәара хымкәа! – иазыԥштәымшәа,
Еиӷьу иашьҭам, еицәоу рдырын,
Афырҭын рҽарҭеит абӷьқәа, –
Идысит аҵлақәа рдақәа.
Ҵ әҩанҵәыҟа идәықәлан –
Жәҩан ианиомызт.
Ихиаалон –
Адгьылаҿ изиомызт.
Абӷьқәа ҩашьан, еилаҩашьеит,
Аџь-бӷьы,
Ал-бӷьы –
Еилыргашьа
Рымаӡамкәа, зегьы еиԥшхеит,
Рышьҭра арӡрагь мариахеит.
Аҵла злаҵлоу, дацлоуп, бӷьылоуп.
Абӷьқәа – амра,
Адацқәа – адгьыл,
Ирылырго ада,
Аҵла згылом.
Изышьҭоу гәамчуп, аҵла дацла.
Абӷьқәа агхар, илашәхоит аҵла.
Здац ҵаулоу аҵла гылоуп.
Абӷьы зҿало аҵла гылоуп.
Афарҭын рҽанарҭо абӷьқәа,
Ирылԥсаауеит аҵлақәа рдақәа.
Аҭелахь снаԥхьан
36 шықәса раԥхьа
Кәыркәа мза 24 аҽны.
Убри амш инаркны
Аԥсҭазаара цәажәоит
Инымҵәаӡо ажәа,
Аҵәуара салагоит
Аҭак анысзымҳәалак,
Ашәак аацәырызгоит
Сылаӷырӡ анысзымхалак…
Сыбжьы галароуп
Ҳцәажәара еиԥымҟьарц –
Аԥсҭазара
Аӡәгьы ҩынтә аҭел изамысӡац.
Аҭел ҳабжьаԥҵәар –
Еиқәҳәалашьа ҳамаӡам, –
Ту! Ту! Ту! –
Аҿымҭра сналаӡуеит…
Хәмаршақә, инамҩатәшәа, аамҭа-ԥша ласны,
Ашә ныдҵан имҩасуеит ҩнык иузгәакьоу,
Уҩныдан унхазаргь адунеи ари акәакьаҿ,
Ҩын ҿыцк алумхит аамҭа, амацеиԥш уналасны…
Гәаӷшақә, хықәкыла, аамҭа, ԥша бааԥсны
Иасын, наҟ дыҵнажәеит уҩыза иузгәакьаз,
Уҩызадан унхазаргь адунеи ари акәакьаҿ,
Аамҭа ҽаӡә далумхт, амцеиԥш уналасны…
Иалху кәакьк ауп аӡәы изын адунеиаҿ,
Кәакькаҿ ҩнык ауп иҟоу аӡәы изыҳәан.
Аӡәы изыҳәан кәакькаҿ ҩызак иоуп иҟоу.
Ҩыза-уаарак дуцны ашәи-ҭышәи узнеиуам.
Аҩны уаара – ҳаҭгәынуп,
аханқәа инархыҳәҳәаргь.
Укәакьаҿ иуцәыӡыз џьара иузыԥшааран уҟам.
Асқьала шкәакәа… лабҿабоума, мамзар ԥхыӡу..
Аа-аа-а! Дныҵабоит лнапы сзахьымсӡар…
Иҟалон схы зжьозар, зынӡа ҳаицымзаргь…
Аԥхыӡгьы, уангәаҟлак, узхьынҳало ҭәыцуп.
Иахыҵуагь жәдыруеит, аха уаха амзагь ҿыцуп,
Жәҩангәахь ианхалоз, асқьала ҭацәымзарц
Аԥшшәы шкәакәа азыннажьит… сыԥсымзар,
Мра шәахәада, амзагь ҳа ҳзыҳәан– цәыӡуп.
Абарҭ аблақәа, алаԥш, – зегьы лаԥшҵашәаран,
Ԥхыӡны, уаха асқьала шкәакәаҿ сзаҵәымзарц,
Лнапы снахьысырц, снапы хьанҭа шьҭысхуеит…
Аха, аԥхыӡ ԥшӡагь гәыхьла ахә ушәароуп…
Ақәа… асқьала аԥшшәы шкәакәа ацәыӡуеит,
Сызаҵәра ашьҭақәа аҩарқәа ианырхуеит…
Адунеи зегьы аҟынтәи ашәҭ ԥшӡақәа лыман,
Илуазеи, суада дыҩнало!..
Шәҭыла сҿы хырҩартә, сышқәыԥшыз сыԥсыма,
Ма илхашҭу суада ианаало…
Дысхашҭырц лҭаххазар,
Сгәы хыхны шәҭыла,
Иахьеи уахеи схәыцрақәа ирылаз,
Ҳаҭгәынуп ашәҭҭра ашәҭ зҭагыло,
Ашәҭқәа иахьырнаало абаҳчаҿ игылаз…
Ашәагь
Ахрақәеи
Архақәеи ирымаз,
Шәҭыда,
Ашәада суада дыҩналааит…
Игәы шышәаҳәо,
Ишышәҭуа гәалҭааит илԥылаз,
Лыԥшӡареи
Лыччабжьи зуада ианаало…
Ҭагалантәи ақәа аԥҭа иацрыҵны,
Лахьеиқәран адгьыл иахыҵәоит,
Аԥҭа ҭацәгьы нымҩасуеит
аԥша хагақәа ирыцны…
Ҭагалантәи абӷьы ааԥса, аҵлақәа иршәыҵны,
Ашьшьыҳәа иахьнықәио наӡаӡа ҳәа ицәоит,
Иажәуеит аҵлақәа абыӷь-ҿа ишазхәыцуа…
Хаҳәык ахра ԥсаатәҵас иаԥырҵуеит,
Аха, аҩызцәа нашьҭалан
амҵәыжәҩақәа ԥырҵәҵәоит,
Ахра алаӷырӡ арҩаш ахылҵуеит…
Гәык ԥшааны, анасыԥ аҭыԥ алхра иахьымӡеит,
Инҭыԥрааит – игәырҩахарцаз инҿыцәоит,
Жәҵысҭран иҭацәызаауеит
Агәы ааԥынра аҟынӡа…
Аиԥырҵра –
Изхыҵтәым аҳәаақәа рхыҵроуп…
Адгьыл цәажәоит шәҭы бызшәала,
Са сыҩныҵҟа ҿымҭроуп, ҭынчроуп, –
Сеиҭагаҩ хәыҷы лгәы сыхшәеит…
Адгьыл цәажәоит хра бызшәала,
Ажәак сзеилкааӡом, исымчуи,
Сеиҭагаҩ еиҿамс храк дагеит…
Исоуҳәар адгьыл,
Дгьыл бызшәала,
Еиҭагаҩда, еилыскаартә схала,
Агәыхшәареи аԥсреи иреицәоу
Агәыхшәара ԥсроуп узанаалом,
Аԥсра, – иумшәар зымуа уалуп… –
Ицәажәон адгьыл дгьыл бызшәала,
Зегьы сыгәныҩуан – саамҭа нҵәон…
еицуп
адунеи зегьы зыԥсы алахан,
ақәыԥшра зцәа иҭамӡо аҭыԥҳа;
аԥҳәыс қәыԥш – деидараха –
згәы аҵаҟа
аԥсҭазаара ҿыц ашьаҭа зҳаз;
аԥҳәыс бырг –
ашықәсқәа ианыдраӡа,
зылаԥш хәшәхартә ицқьахаз.
еицуп…
ари насыԥуп, насыԥ наӡоуп,
иацтәи,
иахьатәи,
уаҵәтәи анацәа еицны…
аӡәы лылаԥш,
адунеи аԥшӡара иалыхәхәа;
егьи лылаԥш,
лгәаҵа лашьцара-ԥшьа илзалымхуа;
ахԥатәи лылаԥш урҭ аҩыџьагь ирхны…
Убзиабара уаҵалан
Иумыздо думамкәа
Абарҭ амҩақәа рнызаара шԥажәбеи!..
Ажәҩан еилымгеи,
Адгьыл гәаҵәажәпеи
Сышрыбжьаз
Скарахеит уаҳа насыламкәа.
Апҟақәа мҩасит
Рышьҭамҭа нымхакәа,
Насыԥк насалацәҟәын,
Тәым шҭак иҭалеит.
Хаҳәык снахҟьашан –
Иаргьы саргьы ҳабӷалеит.
Сыбзиабара саҵоуп,
Исымыздо дсымамкәа.
Ааԥынра шәҭуеит,
Игәырӷьоит зегьы сылымкаа,
Ихыбыкьит аҵла,
Сыԥсы ааиҭаскырц сызҵалаз.
Исыҵахәашеит ахра,
Хара сыԥшырцаз сызхалаз.
Сыбзиабара саҵоуп,
Исымыздо дсымамкәа.
Инышьҭауҵо иҟазҭгьы,
Ихызҩарын сыблақәа,
Сыҽсырдагәарын
Ауазырбжьы смаҳарцаз,
Излашьҭасҵарызеи
Уи гәырҩахарцаз.
Сыбзиабара саҵоуп,
Исымыздо дсымамкәа.
Цәымӷроуп шьҭа
Сеидара сымазкуа,
Уаҳа ишԥаҟалоз –
Схала исзынхазар,
Сылаԥш хьанҭа
Сшьапқәа ирыҵаԥсуазар,
Сыбзиабара сзаҵымҵуа,
Исымыздо дсымамкәа.
…Убзиабара уаҵаны,
Иумыздо думамкәа
Абарҭ амҩақәа
Рнызаара шԥажәбеи!..
Ажәҩан еилымгеи,
Адгьыл гәаҵәажәпеи
Сышрыбжьаз
Сажәит уаҳа насыламкәа.
Исгәалашәоит ҳшеицу ҳанеицым.
Ҳанеицу ҳшеицу ҳәа сгәалашәом.
Хаз-хазы ҳаицрымшәо ҳаицуп.
Аеҵәа хьӡыдақәа аналышәшәо
Ирыцны бгәаҵанӡа имнеирцаз,
Лахьеиқәрак ԥхьаскырц саҿуп.
Быччара! –
Убриоуп сара исылшаз,
Сҵәуара ибзалзгеит цәыкәбарла,
Мшынҵас адунеи иахьыгӡа…
Быччала!
Исыхьзааит ибыхьшаз,
Ҳчымазара назгалоит схала,
Санкаҳалак ҳамҩа нагӡа…
Г.С.
Уи ус дааиуеит.
Адунеи ршазар,
Лаҳәшьцәа шааилац.
Ааԥын ааиреиԥш,
Лааира – иааироуп.
Уақәшәом иуҳәо,
Уақәшәом иууа.
Ихьу-хьууа
Хьаак уцрасуеит.
Амра ааҭгылоит,
Аамҭа аанҿасуеит.
Ухаҵоуп, угәаҵаҿ
Амра узырцәар
Лаӷырӡыла.
Уи ус дааиуеит.
Дцәырҵит амреиԥш.
Ааԥын ааиреиԥш,
Иааироуп – лааира,
Лааира – иааироуп.
Адунеи маӡас иаҵоу здырхьоу,
Илыздырхуам угәы узырхьуа!..
Аха, лара дшыҟоу ссиршәоуп,
Зны дмаалықьуп,
Зны дымӡышәоуп.
Ааԥынразар – ӡнынӡа уԥшыроуп –
Аҵаа-еимхәыцқәа лыԥсы рылоуп.
Ҭагалан ажәҵысқәа хынҳәыроуп.
Аӡынраз ашәҭқәа шәҭлароуп,
Ма аҵыҵындра уԥшаалароуп,
Амреи амзеи еицгылалароуп…
Адунеи маӡас иаҵоу здырхьоу,
Илыздырхуам угәы узырхьуа!..
Аха, лара дшыҟоу ссиршәоуп,
Зны дмаалықьуп,
Зны дымӡышәоуп.
Ҵ кы иаҵәа ссирк,
Иқәҵоу шәҭыла,
Ааԥын иамҭан иҟаҵа илшәылартә.
Аԥхын мра ашәахәақәа рыла
Иӡахым шьаҵада мҩа данылом.
Ахьи абырлаши еинзраало,
Знапкымҭа ԥшӡоу ҭагалан,
Иалуԥаароуп ахәыдхаҵа ҳамҭас,
Ахамы шкәакәа – аӡын иамҭан…
Адунеи маӡас иаҵоу здырхьоу,
Иуздырхуам лхы лзырхьуа!..
Аха, уара ушыҟоу ссиршәоуп,
Зны умаалықьуп,
Нас умӡышәоуп…
Бсыцнаскьа ааԥнынӡа,
Нас – сара схала…
Аԥрырҭа аҟынӡа,
Нас – ажәҩан сшалоу –
Аԥхынра саашьҭахх,
Қалақь ссирк снахалоит,
Аԥхын хиаалоит,
Сара уаҳа слаҟәӡом…
Унаскьазгаз дуԥыло –
Ахаан иауӡом.
Ахьӡ зырҭахьоу аеҵәа бареи сареи иаҳзалоузеи,
Уи ҳамҭас ирҭихьоу шәҭуп изеиԥшу…
Шьапышьҭыбжь знымҩыц ахра
ухалароуп ухалозар…
Ашара уацны улԥылароуп ашара иазыԥшу…
Уҟазар еиӷьзар ахьӡ зху аеҵәа уҽалагӡан
Еиӷьзар ахра ушазхәыцуа ахра узаҿамлаӡар
Ааи, ирҳәахьоу-еиҭарҳәахьоу ажәақәа ҳҳәалоит,
Аӡәы илашара ушлыцу иуцәшаргьы ҟалоит…
Мап!
Ахьӡ зхырҵаз аеҵәа уара узын иҭахоит,
Ахра ихалаз, дызхалаз иара ихьӡ азынхоит.
Зиира дахҭыгәлаз амш, иахҭыгәлаз итәхоит.
аԥҳәыс… ақәыԥшра…
быӷькаԥсан
уназхьысыз ашәҭ каԥсоит…
ара иацы ныҳәан,
сагхан саан,
иахьа лаԥшыла адәҳәыԥш сыԥссоит…
…аԥҳәыс дыссируп быӷькаԥсан,
дбылхьеит, лыццышә ԥсаҟьаӡам,
иажьоит убла, шәҭушәа инхан,
унахьыст, уаҳагь аҭахӡам…
…ақәыԥшра ҵәуоит быӷькаԥсан,
иҵыхәтәоушәа аныҳәа ицаз,
ақәыԥшра баша агәы умыжьжьан,
ицаз аасҭа еиҳаушәа инхаз..
аԥҳәыс… ақәыԥшра… быӷькаԥсан…
Аԥсыжраҿ – аччаԥшь еиԥш – сыбзиабара сҵәахуан,
Аибашьраҿ – гәыразран – сыбзиабара ԥхьасцон.
Ашьҭақәа шьаарҵәыраха, шьанҵа мҩала инасцон,
Аха иара, асы илыԥхо, шәҭы ҟаԥшьны ишәҭуан.
Амҵәыжәҩақәа сырҟәыдхьазаргьы,
ишԥырлац иԥыруан,
Шьҭа, сгәы еисуанаҵы, ишсыцзаауаз хасҵон.
Хыларҟәышьа ззымдыруаз, аҭамзаарагь шьҭасҵон
Сыбзиабара аҿаԥхьа, шьҭа ҿыцны сииуан.
Абзиабара иахылҵыз аԥсҭазаара агәра го,
Сыԥсы ҭоуп, издыруеит, шьҭа агәнаҳагьы сшаҵам.
Ицәыргоу ацәанырра – аԥҭа иалԥхаз мроуп.
Бзиабароуп, уаҵархан, аиааира узырго,
Аԥҳәыс лгәыԥшқара игәы архаҵоит ахаҵа,
Абзиабара згәыҵзымхыз адунеи ду еибгоуп…
Анасыԥ аҽцәырымго – аччаԥшь аҽалаӡҩан –
Зхы-зҿы арлашо збахьеит аӡәырҩы.
Аԥсаатә иаҵәа, аԥсаатә иаҵәа,
Жәҩан иаҵәа аҽаларӡны,
Деиқәхом изхыԥраан ицаз ауаҩы!..
Лабжышк наҿшәоит, аҵыхәтәантәи кәаԥны,
Аԥсаатә иаҵәа уахынла,
Еҵәахәыс уи шьаны,
Ушазыԥшуа аҵх-мшын иналашәоит хаҳәны,
Наҟ инҵаакәкәалоит,
Иаазгода ихнырҳәны…
Аԥсаатә иаҵәа, аԥсаатә иаҵәа,
Аԥсҭзаара лакәушәа
Сажьон,
Агәра згон,
Ашьҭа сзырхомызт уеизгьы…
Алакә ауп аԥсҭазаара,
Еиҳа ииашоу абри акәушәа,
Агәра анызга, исыхьуам акгьы.
Аԥхын уҳәеит ҳәа!
Абыржәы изгәалашәо дхаҵоуп,
Аӡын ҳәа шыҟоу ҳаԥхьҟа акы.
Ибылуеит,
Ибылуеит ршьа еибанаркын,
Ас ибыллар, ишыццышәхо зызхамҵо.
Ҩыџьа – аԥслымӡраҿ
Иаҵаԥсоуп амра-ца.
Мҩа ахьыҟаӡам илхны мҩакы,
Амра-ца аҵаҟа,
Ҩыџьа аблыха рамраӡо,
Ицо-иаауа иқәуп џьоукы.
Аԥхын уҳәеит ҳәа!
Абриаҟара ԥхарра,
Лашара…
Нас аӡын акы узалымбо
Ублақәа хкны…
Еицблыз рыццышә аԥхын иазынхароуп…
Сшаҳаҭны, ажәак сҿымшәо,
Хатә лашара зыбла ихымшәо
Амза сеиԥшны,
Са сзаҵәны,
Сгәазҭо дыҟазар сҭахны…
Адгьылаҿ усҟан ааԥынраханы,
Измоу дыҟамкәа са саха,
Ашамҭаз ҿыцны еибабаны,
Бзиабарала зегь былны…
Дрыцҳауп имцхәу абыржәыҵәҟьа,
Абыржәы изаҵәу дзаҵәыҵәҟьоуп…
Исыздыруам исыдызцалаз…
Смаӷра иҭысны,
Ҿымҭӡо,
Ԥшьаала,
Ацәа сшалоу,
Ԥшалас-ҟьалак
Сеиԥхьышьшьаауа сыкәа иҭалоит…
Исыздыруам исыдызцалаз…
Аԥшалас-ҟьала
Шьыжьла изхыҵуа
Амшын
Дыԥшаласны, дыӡхыҵыр,
Мамзаргь аԥшалас зҭыҵуа
Аиҩхаа
Дыԥшаласны дааҭыҵыр
Сахьыҟоу сзымдыруа сзырҟьалаз,
Ԥшьаала,
Ԥшьаала сыҩны дыҩналар,
Издыруан убри дсыдызцалаз…
Исыздырам исыдызцалаз
Шьыжьнаҵы аԥшалас-ҟьала…
М.А.И.
…аԥсҭазаара уҳәан-сҳәанны…
адунеи дақәлахарц лҭахны…
дықәуп ҳәа ларҳәеит Анна,
лара дшеибгоу, иара дыԥсны…
иԥсит амра, зира рдыруаз,
Анна уаҳа илызшаӡом…
амра рзеиԥшын, ирхынҳәыруааз, –
Анна илдыруеит, ус иауӡом…
амра игеит, ашәшьы дазныжьны,
уҳәан-сҳәангьы ара илзынхеит…
«аԥшӡара ахала инрыжьрым…» –
абри ашҳамгьы лыхьӡеит…
нцәаҵас дыҟоуп лымацара,
уҳәан-сҳәангьы лышьҭа ихуп…
далырбаазшәа жәҩан лашьцара,
зықьҩык лыхьыӡ рҿакуп…
дааныжьтәызма абас дыхьчамкәа,
жәҩанаҿ еикәацәаз мраны..
дауҟахыз адгьыл дамкуа,
аха имҳәози «ҳаицбылны,
жәлаҵас ҳаццышә рхьыгӡазар
жәла злымԥсаац абарҭ адәқәа,
ԥсра ҳақәӡамкәа, наӡаӡа
ашәҭқәа ирыцшәҭлон ҳаԥсқәа…»
аԥсҭазаара уҳәан-сҳәанны…
адунеи иақәлахарц рҭахны…
…дҭынчхеит ҳәа сарҳәеит Анна
ианыхынҳә ивараҿ дыжны…
АДГЬЫЛИ,
А МШЫНИ
Шьаҿак ауп… нас ацәқәырԥа лԥылоит,
Ҵ кы иаҵәан амшын ду лшәылоит…
Шьҭа дызтәыда,
Дгьылу,
Мшыну
Дгьылгьы мшынгьы лара лзыноуп…
Амшын дазыхынҳәит
Адгьыл ныжьны,
Дыхнахт,
Дышьҭнахт амшын еиужьра…
Лара –
Амшын еиқәа аччаԥшь шкәакәа –
Ацәқәырԥа аӡшьа дамеилаҳакәа
Арахь дхынҳәыроуп…
Мшыным, дгьылуп,
Дҵаамыркәкәало, дыннакыло,
Ауаҩы дыӷәӷәаӡа дзықәгәыло…
…Днаԥшы-ааԥшны амшын дынҭыҵуеит,
Ҵ кы иаҵәан амшын ду лшәыҵуеит.
Уинахыс лыдгьыл алаԥш лхылоит,
Дзыхьчо, илнаало ҵкны илшәылоит…
Ашәҭқәа еиҭазҳаз лоуп знапала
Абаҳча иҭыҵуаз уахь санҭалоз.
Сгәы иаухуам
«Лхаҭа дыргьежь,
Иалухи аԥшӡара иузынлыжьыз!»
Аха, исымдыруеи сара сгәы
Арҭқәа раан изакәу…
Сразҟы сашьҭан цәашьыркыла,
Амҩа хара сцон санылан,
Иабацатәхоз,
Днасԥыххылан
Аӡы сзыржәыз дгәыдыскылар…
Аха, исымдыруеи сара сгәы
Арҭқәа раан изакәу…
Амҩа сашәон. Сааԥса-скара
Сышцоз саднаԥхьалт лашарак,
Сахьынҽыжәҵыз аҭыԥҳа исԥылаз,
Сҽыжәлымҵакәа, убра сыԥсыруааз…
Аха, исымдыруеи сара сгәы
Арҭқәа раан изакәу…
Срыцҳамыз абысҟак зцәыӡхьаз…
Напы ԥшқала сцәарҭа еиҵызхыз
Дындәылымҵыкәан ашә нкыдҵан,
Даагылазҭгьы лхы насыдҵан…
Аха, исымдыруеи сара сгәы
Арҭқәа раан изакәу…
Ашәҭқәа еиҭазҳаз лоуп знапала,
Абаҳча нзыжьуа уахь санҭало.
Сгәы иаухуам
«Лхаҭа дыргьежь,
Ихьшәашәоуп аԥшӡара иузынлыжьыз!»
Уи цәажәароуп… сара сгәы
Сеиԥш издыруада изакәу…
Ҩыџьа анеицу,
Ирыцу есымша
Дмаалықьзароуп,
Егьырҭ мыцхәуп…
Мшыни жәҩани
Мзак ирзымшаз,
Жәҩан ишкыду,
Амшынгьы ихуп…
Аҵх иазҭынчроуп
Амза аҿымҭра…
Аҵәах! –
Аԥслымӡ иагәӡит
Ацәқәырԥа,
Уаҳа заҵа ишьҭымҵра,
Иԥхашьан,
Раԥхьаҵәҟьа иӡыҭит…
Ҩыџьа еицу,
Маалықь мӡышәак,
Асқьала дықәтәан,
Ибз дирбоит.
Дшырбаз гәеиҭан,
Еикәаԥсо, еиҵыхуа,
Ҭам, имҵәыжәҩақәа ирбоит…
Убасҟанҵәҟьа, ԥҭак аахалан,
Жәҩангьы,
Мшынгьы мзада инхеит…
Ҩыџьа еиҟәыҭхам
Шьҭа шәахәалагь,
Амаалықьгьы шьҭа дмыцхәхеит…
Иареи Лареи
Иршәыз ршәырххьан,
Ибылуа изхьысыз
Амшынгьы хыҵт…
Дцон амаалықь,
Имҵәыжәҩа еиҵыхны,
Дыџьнышхан, игага аницәыӡ…
Аԥсра анакәха –
Сылхыбаан
Аҭыԥҳацәа иреиӷьу…
Аԥырра анакәха –
Сырхыԥраан
Ахрақәа иреиҳау…
Егьыс, баша, аԥсрагьы ԥсрам,
Иара аԥыррагьы иаԥсам…
Ахра анакәха –
Иахьҩеиз маҷшьан
Жәҩангәахь еихо…
Аҭыԥҳа анлакәха –
Иахьмаҷу ԥхоушьо
Ашәақәа илыхҳәаау…
Егьыс, баша, ахрагь храм,
Абзиабарагьы ԥшӡам, ихаам…
Ф. Искандер иахь
Архақәа иргәыҵырхыз ахрақәа сыргәыҵаршәуп,
Ахаҳә џьаџьа сзыразуп
сан илнапсыргәыҵоушәа…
Дҟьалеит ҳәа исышьҭоу
ирзырхашам сышьҭақәа –
Бжьы заҵәны сызҿыҵшәаз тышоуп
инхаз сышьҭахьҟа…
Насыԥуп,
Шьхатәылан сҟьалеит сара!
Шьхатәылан,
Ацқьара ублақәа ирхылан
Уанҵәуа,
Улаӷырӡи ацыхаӡи еицылан,
Шьха ԥшӡак акалҭ ахьдырбааӡо ирҩашхан…
Ахаҳә ахьалнаршәо хәмаршақә,
Абӷаб уаназхьамԥшлак…
Аԥсҭазаара ахьарԥшӡо иадҽырбалан аԥсра…
Шьхатәылан,
Уахьыӡуа, уаниарцаз иуцәыӡхьоу…
Еиҭоухыҵырц, уаԥхьаҟа иахьиасуа иухыҵхьоу…
Зны ццакырак иуласуа
аӡәгьы иахьиԥырхагам…
Нацәа иқәызкуа даныҟамла –
Ахагагь дахьхагам…
Ухы ада аҳ дахьумам, иугаша зыгәра…
Сҟьалеит.
Сҟьалаҵәҟьеит.
Шьхатәыла салаҵәеит.
Арха-хыц иаҿҟьаз хҿаны,
Ахрагәы салаԥҵәеит…
Ҵ иаак зҭынхаз гәаӷьны
Ашьха дгьыл саланҵәеит…
Закә насыԥузеи,
Шьхатәылан сҟьалеит сара!..
Аԥсра ахьузымгәаӷьуа дгьылуп сыԥсадгьыл.
Араҟа уԥсҭазаара цәа-ԥшӡак ахалоит,
Араҟа уԥсҭазаара гәы-ӷәӷәак азҭалоит.
Даҽа мчык амоуп сыԥсадгьыл уи адагь
Амреиԥш ушьҭнахуеит,
Улаԥшҳәаа еиҵыхны,
Адунеи зегьы убарҭахартә,
Хьаас зегьы уман!..
Дунеик згәы иҭазыгӡаз
Днызкыло адгьыл хәыҷума…
Сыԥсадгьыл аԥшӡара – мҵәыжәҩоуп,
Иакуп адгьыл ду шьҭыхны.
Амҵәыжәҩа змоу рахьтә
Ас,
краамҭа,
иҳаракны,
ихараны
иԥырхьада…
Сыԥсадгьыл аԥшӡара – мҵәыжәҩоуп,
Зны ианеикәаԥса,
Адгьыл ду ԥыххааса,
Аеҵәақәа инарылаԥсоит.
Уахи-ҽни рымамкәа,
Аеҵәақәа
Ахыԥсаалап, нас, ирылԥсааз…
Аԥсра ахьузымгәаӷьуа дгьылуп сыԥсадгьыл.
Уа ԥша хагак ацәқәырԥ шьҭнахуеит.
Уа мацәысроуп,
Уа дыдроуп.
Ӷбак,
шәеиқәаран,
аԥра еиҵнахуеит.
Аамҭадароуп,
Уа хҵәароуп.
Уа, уи ашәышықәсаз ҭыԥ рмоузт,
Аҳаҭгәынқәа рҭыԥ иахыҵт.
Уа ишәиу ашықәсқәа раамҭа дроун,
Ашәышықәса аҳәаа иҭыҵт.
Уа, уи ашәышықәсаз иҭашәаз амра,
Абар, шьҭа шәышықәса ҳазыԥшуп.
Ахәыҷра анеихашә, иҩнаҵәааз анра
Уи ашәышықәсаз ҳа ҳзын ишьуп.
Лыхнашҭа –
Ҳашҭақәа зегьы рашҭа.
Зашҭа зхашҭхьоу ирашҭам
Лыхнашҭаҿ
Исырхеит сҭоурых ашьҭа…
…Избоит, –
Иааира дук ашьҭахь,
Фырхаҵак, ҳбираҟ ҳаракны
Дҭалоит, иԥылоит Лыхнашҭа,
Игылоуп ажәлар
Аԥсны аныҳәаҿа кны…
…Исаҳауеит, –
Ахысбжьы ахыҩуеит Лыхнашҭа,
Аԥсынтәылоуп знацәа зырҵысыз,
Аҵыхәтәантәи имҩахь,
Дашьҭуеит Лыхнашҭа,
Дызлааз амҩа зхашҭыз,
Иаԥын, ус иаԥыз…
Ишәаџьҳәаҩны,
Ԥшатлакәк аахалоит Лыхнашҭа,
Анацәа рыҳәҳәабжь
Уи иалҩны игоит.
Ма аҳәҳәабжь еиқәхазааит, –
Иаанхаз ҳашьҭрым…
Зашҭа иҭымҵыз,
Дшьызаргь, деиқәхоит…
…Дызбоит, –
Сабик дықәуп Лыхнашҭа,
Ивараҿ, ԥеиԥшны,
Ирашь иазҳауеит…
Ҳшьа ахаангьы
Иацәыхьчоуп агәхашҭра,
Зны иҳаламгылазаргь,
Ахьышьҭрахь ихынҳәуеит…
…Исаҳауеит, –
Еицылан иахыҩуеит Лыхнашҭа
Ҳашәақәа,
Ҳашҭақәа ирҭыҩны игахьаз.
Лыхнашҭа уқәымскәа
Узцом унасыԥ ашҟа,
Ԥсра зқәым жәларуп
Ас зашҭа еиқәзырхаз.
…Иҿацаӡа
Ԥшаласк аахыҵны Лыхнашҭа,
Иарҿыхароуп
Зыԥсадгьыл ԥхыӡла избақәо.
Ҳаԥсадгьыл,
Иҭыган аӡра-ахҵәара ашхәа,
Иахьанӡа иааргаз,
Инхаз рымч еизыркәкәо…
Лыхнашҭа –
Ҳашҭақәа зегьы рашҭа,
Ҳҭоурых агәыҵаҳәҳәа
Ахаангьы еиқәнархоит.
Иныҳәаз!
Ныҳәазар Лыхнашҭа,
Аԥсны зегьы ажәҩан цқьахоит!
А. Чачба изкны
Сыԥсадгьыл
Иахьанӡа
Уаргьы саргьы ҳшаҳаҭны,
Аҵеи ирӡра агәнаҳа –
Амшын зҵымӡааша еидаран…
Шьҭа зҵеи ихагылоу ахра –
Баагәаран,
Шьҭа зҵеи дызгәыҵаршәу адгьыл раҳаҭны…
Сыдгьылзарц сҭахуп ари амшаз,
Сыдгьылзарц,
Сызлаҟоу, сызлаҟам зегьы здыруа,
Имҩасхьоу ршьапышьҭыбжьқәа сныруа,
Ёынра-ԥхыӡ хьанҭак салҵны –
Ааԥынрами! – сааԥшырцаз…
Сыхразарц сҭахуп ари амшаз,
Сыхразарц,
Мҩа харак аныԥшылара саршлан,
Сылаӷырӡ – ӡыхьхан –
Амҩа хара иашәаз иржәларцаз…
Сымшынзарц сҭахуп ари амшаз,
Сымшынзарц.
Ирызсырхынҳәырц сыжәлар ирцәыӡхьоу,
Еиԥызгаларц наӡаӡа ҳәа еиԥырҵхьоу,
Аҟәараҿы шәышықәсала,
Баша аӡәы дыԥшымзарц…
Сыԥсадгьылзарц сҭахуп ари амшаз…
Шьыжьы инықәбаз аӡаӡа
Хынҳәуеит шьацаагаган,
Агәаҟрашәа нҿыцәоит,
Иҿыхарц ашәа-гәыҭгага…
Зызқәаҭыԥ ылызхыз
Ила сҵаулахоит,
Сҵаулахоит еиҳа сҳаракхарцаз…
Сыԥсадгьылзар сҭахуп ари амшаз…
Уаҩы имаҳац, уаҩы иимбац сашьҭам.
Ԥхарра хәыҷык…
Гәык са сзын ибылуа…
Ҿамҩак аҳардан ҩы, –
Сымшәо-смырҳауа
Сгәы исыҵанакыр ҳәа,
Сгәыхәтәы ааигәа снанашьҭуа…
Уаҩы имаҳац, уаҩы иимбац сашьҭам.
Ҳхәыҷқәа рынасыԥ…
Ҳауа-ҳҭахра,
Ҳҩызцәа
Еилшәарада – ахаан ҳара…
Абасеиԥш насыԥ хәыҷык ахара сашьҭуан…
Уаҩы имаҳац, уаҩы иимбац сашьҭам.
Сыжәлар р-уоу
Уаридада ихнаҩо,
Згәы разу дгәырӷьо,
Цәгьа зхәыцуа дгәырҩо…
Аԥсҭазаара,
Исҭаху маҷӡоуп,
Сахьыгӡа нас, узашьҭои…
Исымоу иреиӷьу иусымҭо иарбан…
Ушьа сшьазар, иусҭаз еиқәхоит,
Сшьа ушьазар, иусҭаз сзынхоит.
Арҭ аӡиасқәа га,
Арҭ ашьхақәа умаз,
Ухыз ари амшын,
Арҭ абнақәа урылаз,
Ижәла ари аӡыхь
Ахаан иҭамбарц,
Уалаҵәа ари адгьыл,
Алаӷырӡ зламбац,
Уара уакәхааит
Исыцҭашәаз амра зызгылаз,
Ихирхааит амҩа
Са исымҭан узнылаз…
Исымоу иреиӷьу иусымҭо иарбан…
Усашьазаргь,
Ҳаидызкыло шьазаргьы, –
Аӡиасқәа ҭабоит,
Ашьхақәа еилаҳауеит,
Ианақәук ицәызгоит ҳәа мчыла,
Амшын ухыӡлоит,
Абнара улаӡуеит,
Амҩа уҵԥсаауеит,
Аӡыхь ацаҟьа ахаҳауеит,
Уахәаҽуеит алаӷырӡ…
Мчыла узныларц
Изқәукыз адгьылаҿ
Аешьа ахаан дуԥылом…
аиқәаҵәа
аҵх еиқәаҵәа ашьҭахь
аеҵәа
амш еиқәаҵәа
иалацәеит
аиқәаҵәа
иҭалеит рашҭа
еикәацәаз
ахҵәареи
аԥсра еиқәаҵәеи
еимҩалацәан
аиқәаҵәа
аԥсра иашьҭархх
еикәанҵәаз
алаҳә еиқәаҵәа
шԥарацәаз
аиқәаҵәа
инымхеит нас
ахәаҵәҟьагь
ахәшҭаара иазынхеит
ахаҳә еиқәаҵәа
ахалаҵәҟьа
аиқәаҵәа
зыдгьыл иашьҭан
имшынзаргьы
иззеихымҵәаз
аразҟы еиқәаҵәа
ианаалаҵәҟьеит
аиқәаҵәа
А.Гогәуа иахь
Аԥсуа идгьыл
Иԥҳа леиԥш дазыҟоуп…
Уизыԥшыр уи
Данныҟәо, дышныҟәо,
Ишьапы шьац амырҽӡо
Идгьыл дануп,
Дыҟанаҵ иҟоуп,
Иҟанаҵ дыҟоуп,
Насыԥк даҵагылоуп
Ажәамыцхә мҳәаӡо.
Аԥша асуазар иасааит,
Имҩасша дымҩасааит!
Бӷьыжәзааит иаԥсаҟьо,
Аԥшатлакә анасуа!
Ихнатуазааит ажәҩан
Аԥҭа хцаны!
Аԥсуа идгьыл,
Ҭыԥҳак леиԥш,
Амҩасҩы днаскьаган,
Изцәа-зжьу ирԥылоит
Насыԥла агәы ҭәны…
Иԥсадгьыл аныҳәаҿа аанкылан
Дцәажәон, дцәажәон,
Иажәа нҵәомызт.
Ижәлар усҟан излагылаз
Ҩызу, шьазу изеилыргомызт.
Ас агәыблра ҟалома,
Асеиԥш чарҳәара убахьоума!
Ухала ацәгьа уанаҿагылаз,
Ишәаны, уаҟа ажәак зҿымшәаз,
Шәандәылҵ, ааҵраҿ угәыдикылон,
Ихоуҵарц иаргьы акы дшацәымшәо.
Ас ахаҵара ҟалома,
Асеиԥш чарҳәара убахьоума!
Дсасны, аӡәы уашҭа дҭалеит,
Уаргьы угәырӷьаҵәа уиԥылеит.
Дахьынатәаз
Уа дтәанхалеит,
Нас, уарбан ҳәа даауҿагылеит.
Ас асасра ҟалома,
Асеиԥш чарҳәара убахьоума!
Абӷацамкыра уцон уаҿалан,
Днеиуан уҩыза душьҭагылан.
«Шаҳаҭ дыҟам,
Аха схысуам…» –
Дыҽхәон гәаныла.
Ас аҩызара ҟалома,
Асеиԥш чарҳәара убахьоума!
Аӡәы иԥсы, аҟама аҿеиԥш,
Сыдгьыл, угәы иалахеит…
Уҟазаара иазрыцҳан
Анцәа ирҟәырхуп схәыҷқәа,
Ҩ-ԥсадгьылк рымаӡам,
Акы рцәыӡыр, егьи алырхуа.
Хаҵа гәқәаны иузҭалахьеит
Уеиқәдырхарцаз, рыгәқәа…
Аӡәы иԥсы, аҟама аҿеиԥш,
Сыдгьыл, угәы иалахеит…
Знык акәызҭгьы
Гәаӷла амаҭ цҳар анауа…
Сыдгьыл, уҵеицәа
Угәы иалоу зегьы алырххьеит,
Рыԥсы улоуп, уи гәамчуп,
Угәы каҳар зымуа…
Жәҩан лашьца-лаҟәык сҽалакӡан,
Ҳаҭгәын ҭшәакаҿ
Наӡаӡа саангылар,
Сыдгьылхарц,
Анышә хьшәашәа сналаӡуеит…
Уахь исыцҭамлаз амра
Иацҭашәаз сыԥсы аман,
Еиҭангыло адгьылаз Са сзыҳәангьы игылоит…
Сажәа рзымҵәыжәҩахар
Зла сеибарку
Сцәаныррақәа,
Сынрыжьыр нас урҭ шеибакәу,
Наӡаӡа,
Ахаҳә ашәыра сшәырахан,
Сыԥсадгьылахь
Амра амҩа саԥырахоит…
Ажәа ԥшӡақәа
Ацәаныррақәа ирныхгоуп,
Аамҭала ирҩашьыгақәоуп,
Изыҟалом иԥсҿыхган.
Баҩы алам
Ҿырҳәала ажәақәа рдырра.
Ацәанырра мацәысны,
Ажәа дыдыроуп.
Усеиԥш ажәа –
Здаҟам ажәоуп.
Изҳәаз,
Изныҩыз ахреиԥш дыӷәӷәоуп.
Унеи, анахь, абаҳчарахь,
Адгьыл умыргәаҟын,
Аҭыԥ нукылап
Аҵәаҵла уа ихҩааз…
Иулымшо иарбану,
Аха, убас угәы ԥшқоума,
Игәоуҭартә зегь раԥхьа
Ааԥынра шааз..
Унеи, анахь, ашьхарахь,
Ахра умыргәаҟын,
Уазыхынҳә ахьышьҭра
Арҩаш иҭабаз…
Иулымшо иарбану,
Аха, ацқьараз ушԥаҟоу,
Иуԥсахыртә угәы цқьоума
Асыԥса иацырҟьаз..
Унеи, анахь, ажәҩанахь,
Ашәҭқәа умыргәаҟын,
Аҭыԥан укыдлап
Амра иҭашәаз…
Иулымшо иарбану,
Аха, абылраз ушԥаҟоу,
Убас угәы былуама,
Длашартә узыхьӡаз..
Унеи ужәлар ахьыҟоу,
Иузыԥшуп, иумыргәаҟын,
Ишәарҭоуп аҭыԥ,
Инкыламкәа инхаз…
Иулымшо иарбану,
Аха, ачҳараз ушԥаҟоу,
Ргәы шыӷәӷәаз
Угәы ӷәӷәоума,
Удгьыл мырӡкәа иаазгаз..
Ужәлар рхыԥхьаӡара иашаҵәҟьа адырраз,
Зыԥсҭазаара уԥсҭазаароу
Ԥсҭазаарак урылаз…
Нас, ицахьоу уцәыбжьамхарц, уԥсыроуп…
Уаҵәы ииуа, урҭ инарыцларц, уироуп…
А.С. Пушкин, дызгәыҵаршәу
адгьыли, уи зыԥсадгьылу
сҩызцәеи, сыԥсадгьыли ирызкуп
Шәышықәсақәак раԥхьа
Зҵаарак лзынсыжьын,
Лышә саалагылт аҭакәажә,
Аҭак сазыԥшны…
Жәҩанахь илырхеит
Лылаԥш насхыжьны,
Сахьгылаз сыџьнышхаҭан,
Сеилыжәжәа,
Сшьапқәа хтны…
…Усҟан смаалықьын.
Сымҵәыжәҩақәа схаанхан,
Ажәҩан ду сымҽхак
Адгьыл сахан…
Ажәҩан сгәы аналаԥҵәа,
Сызхыҭхәыцыз сырҭаахит
Срылаӡырц еиӷьасшьан…
…Сышьҭа лырхан,
Аҭакәажә,
Уиоуп ажәҩан дзаҵаԥшуа,
Амаалықь цәа схылкааит,
Аиуа сзынхан…
Арахь!
Иарбан, былаԥш
Ажәҩан изаҵабшьуа!
Быԥши, дгьыл мҩоуп
Сызныс сааԥсаха…
…Уи амаалықь са сакәын,
Игәбылрак сызнымхаӡеит,
Ихыԥсалаз ажәҩан
Имҵәыжәҩақәа цҟьаны…
Ажәҩан ашьа азнархынҳәит
Сшьапашҵақәа ршыра, –
Сылсит ашьацра,
Аӡаӡа шьҭарбаны…
…Зҵаарак инсыжьыз
Шәышықәсақәак раԥхьа
Аҭак хиазар акәхап…
Урыстәыла,
Адунеи аҭынчра зегьы ааԥхьан,
Сагәылаҳәан иԥшуп,
Илашоит алакҭа…
Анасыԥ захьӡузеи
Игылоуп аҩнеихаса
Ишгылац.
Аӡиас ииасуеижьҭеи,
Аха иниас ицом.
Ашәаҿ аҭакәажә
Дуԥылоит дшуԥылац,
Ачеиџьыка зықәгылоу
Лнапқәа ааԥсаӡом…
…Шәышықәсақәак раԥхьа
Зҵаарак ааныжьны,
Аҭаказ уахьааиша еиқәхазар,
Аҭакгьы убриоуп…
…Даасҿаԥшит аҭакәажә
Ажәҩан лылаԥш нахыжьны.
Адгьыл агәы иҭаӡушәа,
Ислыркыз ача ԥхоуп, илашоуп…
Ублақәа сырхыԥшылт,
Урыстәыла,
Ԥсков ақалақь амҵан,
Шьыжьуп.
Ԥшшәы иаҵәак ажәҩан иашәыло,
Уӡиақәа ирхыҵуа лаԥшуп.
Аԥсаҵлақәа аақәацоит –
Блаԥыџьқәан,
Амҩасҩы илаԥш драӡоит,
Ацыхаӡ иаҟәган лаԥшыцәгьак,
Атәыла ду аблаҷыц рыхьчоит…
Шаҟа шәышықәса…
Шаҟа еҵәа…
Шаҟа ӡы…
Ицазеи…
Иҭахазеи…
Ииасзеи…
ԤСков…
ԤСы злоу –
Сзыршанхаз хьӡуп.
АԤСны…
ԤСков…
Машәырхап уеизгьы-уеизгьы…
Аха избан,
Сзанымиаз абас даҽа дгьылк,
Нцәак еиԥш аиуара хазҵо…
Сыԥсадгьыл авараҿ
Сгәаҿы аҭыԥ ннакылт
Ари адгьыл…
Игәамҵуеит абааш аҵаҟа
Асаркьалқәа,
Зыбжьы зегьы ирмаҳаӡо…
Иуаҳазар,
Уабатәиу ҳәа,
Аӡәгьы араҟа дҵааӡом…
Ицәазаргь здыруада
Адгьыл аҽагәыҵаршәны
Аԥснытәи ажәҩан,
Сандәықәлоз илаҟәуан.
Иааиуан аӡиас,
Сыжәҩан иацрыҵызшәа,
Аҵаҿ аеҵәақәа ииуан.
Аҵх – ӡиас шьшьуп –
Снеиуеит уи схыланы.
Аҵх – ӡиасзар,
Ашара –
Аӡиас ԥсыс изхоу ӡиоуп.
Алашьцара иалаԥшуеит
Абаашқәа шьхныԥсыланы,
Аҵх раҩсуеит.
Дара нхоит.
Аҵх иацны ицо сара соуп.
Ицәоуп амхурсҭа,
Аҽаҩраиура иаркаран.
Анык дышмыцәара
Ицәоуп иҭахәхәа,
Аҵааҵлақәа ирылзбаауеит
Аӡын ацәаара.
Аԥшаӡлагара амҵәыжәҩақәа,
Аҳауа иаҵәа хәуа
Иаагьежьлоит,
Аха, инықәԥраан изцашам,
Мшыда ҳанхашам,
Аамҭа лаганы…
Узлааз амҩахәасҭа
Урхынҳәны уагашам,
Абӷьыжә ҩеижь ахысхьеит
Наҟ ихҩаны…
Ицәоуп амхурсҭа…
Ҩ-ҭәаҟәак гәыҳәԥқәоушәа,
Илашоит,
Адгьыл акыкахш рҭашны,
Ажәҩангьы,
Абри акыкахш ала иааӡоушәа,
Адгьыл иахагылоуп
Иҭбааны, иҳаракны.
Диит,
Ладеи-ҩадеи дрылашан
Згәаҿы ҩ-шьак еиԥылашаз,
Адгьыл зышьҭа анылашаз…
Жәҩанаҿ дынхар илымшо
Илшарц,
Адгьыл ахь
дылбаароуп
А нцәа.
Диит.
Ианаахит илацәа,
Ладеи-ҩадеи илаҵәеит,
Дгьылда
Иԥсҭазаара шиланҵәо
Иарҳәеит
Еҵәаџьаа – игәылацәа,
– Сгарашәҵа! –
Адгьылахь
ирххеит
инацәа…
Адгьыл ҵысуеит гарашәа,
Ашьа,
Ахьышьҭра агәалашәан,
Еҵәа-цәыкәбарны
иалышәшәоит,
Асаби изҳашьа иацлабшәа,
Амш – шықәсхарцаз,
Уаҩзҳа иазҳауеит…
Ауаҩы
Дуаҩхарцаз дхалаӡом
Жәҩанахь,
Дхалар далаӡуеит,
Ажәҩан ашьҭа анхалаӡом,
Ажәҩан ашәадагь иалаӡоит.
Адгьыл азы
Жәҩанаҿ апоет дииуеит…
Кавказ – иҵаҟа…
Иҵаҟа – Кавказ…
Напсыргәыҵан дангылоуп…
Иааиҿырԥаауеит ахрақәа
Издырхынҳәырц ибжьы…
Кавказ дышьҭнахуеит,
Игәхьааигаз атәылаз,
Мра лашан
Дҿыхаларц
Апоет ес-шьыжьы…
Адгьыл агәаҵан
Ииз зны фырҭын бааԥск
Ишьҭнахит ахрақәа –
Ихаҳәхаз ацәқәырԥақәа.
Апоет
Ҳҭоурых аԥҽыхақәа знибааз,
Анаҟәоу иалашәуп
Аамҭа иӡхыҵхьоу рыԥсқәа…
Кавказ –
Адгьыл ацәқәырԥақәа…
Кавказ – напсыргәыҵан –
Апоет дангылоуп,
Лашарала дыҭәны.
Шьха-ӡиас цқьан –
Иашәа –
Асыԥсақәа ирылҵуеит,
Адунеи аҽарқәыԥшуеит
Уи ашәа иахәаны.
Ара – хәшҭаароуп,
Иахьиаҵәаццышәхо ааԥын –
Ашәҭқәа ацԥхьқәа гәылҵуа…
Ара – хәшҭаароуп –
Иахьмрабылуа аԥхын –
Ахәа-ԥҭа зкәицмра агәылҵуа…
Ара – хәышҭаароуп –
Иҵаабылны аӡын –
Асыццышә ахьхнаԥсало убла…
Ара – былроуп…
Ибылуеит адгьыл –
Мцабз иаҵәоуп аҵла…
Ара былроуп…
Ибылуеит аҵла –
Хьаак угәы иааҵалт…
Ара былроуп…
Ибылуеит ахьаа –
Инхоит ашәа,
Ашәа,
Зегьы зырхынҳәуа
Былра ҟамлаӡазшәа…
Ааԥынратәи
Аӡынра аҟынӡа,
Ԥсҭазаарак аныӡлартә
Амҩа хароуп.
Аха днеилааит иара,
Иарбан дызхьымӡо,
Аԥсҭазаара мҩанызоуп,
Амҩа ылзхуа иара иоуп…
Африка анцәахәы,
Урыстәыла алахь шкәакәа,
Инасыԥдыргоу шьанан,
Данымҵӡо дануп…
Урыстәыла асаби,
Адунеи – агара хәыҷы –
Иамкуаз,
Иӡынрахь днеиуеит,
Иааԥын изыԥшуп…
Иаамҭа цаӡом,
Ақәԥшыларахь ииасуеит,
Иара данӡаларц
Еиҵыҵуеит адунеи.
Ҩадаҟа рхы хоуп,
Иццакӡом аӡиасқәа,
Урыстәыла аҵеи
Амҩа дшықәыз ишеит…
Алашара иарлашәын,
Наҟ еиҭаҵит аӡынрагь,
Гәаӷ еиқәаҵәак ацәаарагь
Нылабеит асы…
Днеиуеит,
Дзаԥысыз
Аԥсҭазара ицымзаргьы,
Адунеи зегьы мҩанызоуп
Шьҭа иара изы…
Иаҩсыз акгьы ыҟам.
Драҩсуеит иахьагьы
Абна,
Илакәқәа зыбла хыркыз,
Дазгәамҭартә;
Аӡиа,
Ԥсҭҳәаҵас ибжьы зхыҵуа
Ашамҭаз;
Иашәақәа идыршанхан
Идгьылхоит Аԥсадгьыл
Аура-аҭбаара ушәар,
Иԥсадгьылхаз адгьыл
Иара адгьыл иахыҳәҳәоит.
Анан Мариа!
Иҳәа, нас, драҳаҭзар
Зегьы зырӡуаз,
Зегьы зцәыӡуаз
Иԥсы ҭанаҵы,
Ицәгьеи ибзиеи рзы
Ида шаҳаҭ ҳәа
Аӡәы дҟамларцаз
Ицаз заанаҵы
Анан Мариа!
Зегьы зхашҭыз драҳаҭу
Дшәыргәындан
Дфырхаҵан –
Ихдырра еихашәуп.
Дызҿагылаз иарбан,
Ма дзықәшаҳаҭыз –
Ихашҭит…
Агәхашҭра агәҭынчраз ихәшәу..
Анан Мариа!
Зны иуцәыӡран,
Иухашҭран
Иҟоу азыҳәан хыԥсыра батәу
Зымш нызхыз иакәу
Ауаа рзыҳәан имшаҭа,
Амш згаз иакәу,
Аамҭа зтәу ҳәа ишьатәу
Анан Мариа!
Зны исцәыӡран,
Исхашҭран
Иҟоу – уи ԥсҭазаароуп
Былаԥш зху…
Аԥсҭазаара ахыҵхырҭаҿ
Игыло ишаҳаҭны,
Сыцәгьа сыбзиа
Хнамҩарц зҭаху
Анан Мариа…
Анан Мариа!
Ус дук сымоуп,
Ианбыкәу саналго –
Акы издыруа, –
Иахыҵра аиҳа схыҵрым…
Зус иалгаз дыржып,
Иаҭаххозаргьы деиҭаргап
Иаҭәамшәа рбар нас дахьыҵоу…
Ус дук сымоуп,
Инықәуҵо,
Иаақәухуа
Иҟазҭгьы ас сааԥсаӡомызт.
Аеҵәа ԥсуеит
Агәхашҭра лашә иалыхәхәа,
Имлашозҭгьы
Ишҭахазгьы ҳбаӡомызт.
Ус дук сымоуп,
Хықәкылагь,
Ҵ акылагь
Ихароуп,
Иҳаракуп,
Иҵаулоуп,
Аамҭа мҩасӡом,
Игылоуп саныҟам,
Имҩасуазар –
Мҩасҩык – са сылоуп.
Ус дук исымаз
Салгеит ҳәа мҳәакәа,
Сыццышәхан
Лашарак сҭынхароуп,
Арахь сымҩахыҵзар –
Ус дук азы акәын,
Ԥсшьарҭан
Са сзы адгьыл ҟамлароуп.
Егьырҭ зегьы ҳарҟәаҵып,
Арҵу абжьыҵәҟьагь
Иарҿыхоит шьҭа
Иреиӷьыз схәыҷра аҵхқәа…
Иауазар,
срылҵыр сҭахым,
Исҭахыҵәҟьам,
Иреиӷьыз схәыҷра аҵхқәа…
Иреиӷьыз схәыҷра аҵхқәа…
Анаџьалбеит,
Араҟа
адунеи
заҟароузеи,
Ажәҩангьы убас иҵаулоуп!..
Аеҵә еибырҳәо
Шаҟа лакә саҳахьоузеи,
Аха, исызхома,
«Шәмыцәан»
ҳәа срылоуп,
Иумуазар,
рҳәан,
ажәҩан нрыжьын
Сашҭа дырҭәит –
иӡыркәиқәан…
Аҽыхәақәа,
Адәыԥшӡаҿ
Зыԥхыӡқәа ирызныжьу,
Изхысхьоу
адәқәа зегьы
еизыркуеит…
Анаџьалбеит,
Араҟа
адунеи заҟароузеи!
Еимударц
иара аҟара нуҵроуп,
Уинахыс – шьцылароуп,
Уахь узышьҭоузеи,
Ухәыҷра аҵхқәа
рҳәаақәа урҭымҵроуп…
Егьырҭ зегьы ҳарҟәаҵып,
Аӷба ду абжьыцәгьагь
Сазырҿыхом –
Иазсымхуам
схәыҷра аҵхқәа.
Иауазар,
срылҵыр сҭахым
Исҭахыҵәҟьам,
Иреиӷьыз схәыҷра аҵхқәа,
Иреиӷьыз схәыҷра аҵхқәа…
Сшьыжьуп –
Ёаӡала скәабоуп,
Иан дааԥсами,
Сҽылмырбакәа,
Инеихьырсны сымҵәыжәҩа шкәакәа
Дсырҿыхарц асаби сихоуп…
Сшьыбжьонуп –
Амца скуп,
Иҭанагалаз сара сшоура,
Еицбылрада
Гәнаҳа рмоурц,
Сынхышәҭаанӡа еихьӡарц сҭахуп…
Уаҳа сылам –
Схәылԥазуп,
Уа лашарак,
Сыбла ихыҵуа,
Ҿыцәар шыҟамло сазхәыцны
Ҭынчрак ақәсыҳәҳәарц саҿуп…
Аԥсны ҟьаҟьа дуӡӡа –
Лашаран
Зыбла сынхыҵны,
Насыԥны
Сыблақәа ирхылаз
Аԥсны ҟьаҟьа дуӡӡа!..
Аԥсны ҟьаҟьа дуӡӡа –
Исыцыз
Аԥсҭазаашьа анысҵоз,
Ныҳәоуп, анырҳәа,
Сгәырӷьо сызнылаз
Аԥсны ҟьаҟьа дуӡӡа!..
Аԥсны ҟьаҟьа дуӡӡа –
Сызгәыҵазкыз,
Зҳәаа сызхымҵуа,
Лаԥш хаала снаскьаган –
Исԥылаз
Аԥсны ҟьаҟьа дуӡӡа!..
Аԥсны ҟьаҟьа дуӡӡа –
Ҩынтә ԥсра смоуа
Сзыцҟьаша
Аԥсны ҟьаҟьа дуӡӡа!..
Ладеи-ҩадеи
Сыццышә зыхьӡаша
Аԥсны ҟьаҟьа дуӡӡа!..
Амца гәаҭеиуеит –
Ахәшҭаара изыҽҳәагылом,
Абар, уажәы индәылҵыр,
Инызкыло дҟалом…
Анахь, хазы, амшын
Аԥаҩ иазынкылом,
Знык аҭра инҭыҵыр,
Адгьылгьы азхом.
Амшынӡы амца азырцәаран иҟаӡам,
Амцагь ахаан амшын азҭарбом,
Адунеи зегьы зымҽхазкыз
Амшын уаҩы дызхылаӡом,
Адгьыл ццышәызтәуа
Абылра уаҩ дарԥхом…
Ииасхьоу рышьҭақәа –
Адгьыл ақәыршәсҭақәа…
Иахнагахьоузеи! –
Адгьыл хахьеит! –
Аҳаҭгәынқәа,
Аҳаҭгәынқәа –
Аԥсҭазаара ахҵысҭақәа –
Уаҳа ҳалам,
Ҳшырхыҵуаз ҳааԥсеит…
Иагьынҭашәоит
Аеҵәа
Ахрақәа
Рыкәа,
Лашарак нацрыҵны –
Ирҩашхоит,
Лашароуп имҩасуа
Аиҩхаа иазымкуа,
Изхысуа
Ахаҳә дуқәа ҟәашхоит…
Аеҵәԥсы зхалаз
Ахаҳә еҵәахароуп,
Лахьеиқәрак
Иамырхәашьырц ажәҩан.
Икыдшәазаргь,
Адгьылаҿ аеҵәа нхароуп,
Уи –
Адгьылгьы
Ажәҩангьы ирашәан…
Акалмаҳа зҿашәҭуа аӡы-махәқәа
Аиҩхаа лаша иҭазазоит…
Хынҳәра зқәымкәа ицаз азы
Умгәырҩан,
Имцакәа, иумнахқәаз!..
Ара, умгәыӷӡо,
Ԥсҭазаран –
Ицазгьы
Инхазгьы еиԥылароуп,
Цқьара рхәашьра зҟазароу
Арха еиужьра –
Шьцылароуп…
Урҭ зшаз ҳа ҳрысасуп
Уареи сареи –
Амҩасцәа…
Аԥсҭазара дырласуам,
Еиҟарартәуам амҩацәгьа,
Иҟан,
Иҟоуп ахрақәа
Дунеи дуӡӡак рыҵакны,
Уапа иаҵәан,
Архақәа
Шьҭоуп еиҵыхны рыҵаҟа,
Игылоуп
Икәашо ишнықәлара,
Ма дгьылхьчара ишдәықәлара…
Сгәы еиҵыҵын –
Идгьылхеит –
Бҿынаха бықәлан,
Ёаӡа цәыкәбаршәа,
Сшьа ацәыкәбарқәа рхәашо,
Сыблақәа ирхыҵыз лашараз ибҿықәу,
Ирхахәло бзыцәхьаҳәуа,
Бызҿаччо ирызшо…
Санааԥш –
Аԥсҭазара еидаран ишьҭысххьан,
Ҵ аҟа иаҭыԥым,
Игатәуп, рҳәеит, хыхь…
Атышахь ишсыхогь аԥсҭазара гәыхьхан,
Изхәышәтәыша аԥсра акәзар Инхааит агәыхь…
Бнеила, нас, бнеила
Сгәеиужь банылан,
Ёаӡа цәыкәбаршәа,
Сшьа ацәыкәбарқәа рхәашо,
Аха, сгәеиужь аҿықәаҿ,
Саҭамыз,
Сыбԥылан
Дшыгәнаҳау басҳәар
ашьацқьа зхьыршоу.
Ахаҳәқәа халоит –
Акакала,
Акакала, –
Напык ианыԥраан – напык…
Еилымшәо,
Еидҳәалан лахьынҵакала,
Цәаҳәак ианӡалоит жәларык…
Еимырдоит ахаҳәқәа,
Рыгәқәа ракәны еимырдоушәа, –
«Ари – сара сзы!
Ари – схәыҷы изы!»
Рашәақәа рҳәоит,
Иныҵакны,
Еицәырӡоушәа,
Аамҭала урҭ хаз-хазы…
Иааип аамҭа,
Ахаҵашәа ангаша
Аӷьараҳәа –
Жәларык рыбжьқәа акны,
Илаԥшықәҵоу атәыла
Иҭынчны индырхашам,
Згәы иҵахаз –
Итәымны,
Иԥшӡаны…
Ахаҳәқәа халоит –
Акакала,
Акакала, –
Напык ианыԥраан – напык…
Ахаҵашәахь ииасуеит –
Аӡәаӡәала,
Аӡәаӡәала, –
Цәаҳәак иангыло жәларык…
Ахаҳәи ахаҳәи –
Ибаашхарц –
Еиқәылоит,
Зегьы ишырбо
Ахәы ҳаракхоит,
Ашықәсеи-ашықәсеи –
Иҭоурыххарц –
Еицылоит,
Цәаҳәак ианымҵыз
Ажәлар еиқәхоит.
Мышкы,
Мышкы заҵәык иазымҳазт –
Ибажәхеит
Аҵла –
Мамзар иԥсаатәхон…
Мышкы,
Мышкы заҵәык иааҭгылан –
Иӡмаххеит
Аӡиас –
Мамзар имшынхон…
Абажәқәа днархыҟьашо,
Аӡмахқәа днарҭаҳауа,
Иӡыз амш иашьҭало
Имшқәа зегьы нихуеит…
Ажәҩанаҿ,
Аԥҭеи-аԥҭеи неиҿаҳаны
Адгьыл зыцәдырӡыз
Амзагь еиҭымхеит…
Мышкы,
Мышкы заҵәык зцәыӡыз,
Изыӡхымҵуа,
Изхымло,
Аамҭа ихуп,
Иаҽԥынгылоуп.
Уи – лахьынҵоуп…
Цәыӡла ихәашьу,
Ихьанҭоу,
Аамҭа цоит,
Иузынкылом…
Ари адгьыл шуашәшәыроу
Абыржәоуп ианысныруа,
Саркьоуп уи –
Сыҵаҟа,
салыԥшны избоит
Аеҵәақәа,
Заанаҵ
Исԥеиԥшхаша здыруа,
Исхыччо,
Сандәықәу
схашәа хы мбо…
Абыржәоуп ианысныруа,
Ари адгьыл шуашәшәыроу,
Ишсыҵаԥҽуа дырны
Исзеихгом шьаҿак,
Ԥхьаҟа санзеиҭамҵ,
Сахьгылоу сыԥсыроуп,
Адгьыл ианымхалт
Сызлахынҳәша мҩак.
Ари Адгьыл шуашәшәыроу
Абыржәоуп ианысныруа,
«Уҭахоит, ухынҳәы!» – ҳәа
Бжьык ааигәахоит,
Усҟак уансыхӡыӡоз
Хара сумышьҭыруааз,
Схәыҷра,
Уааскьацыԥхьаӡа –
Сара схарахоит…
Абыржәоуп ианысныруа,
Ари адгьыл шуашәшәыроу,
Дымҩасҩуп
Аныҟәашьа зҵаз,
ус иаԥуп.
Ухы агәра мгакәа
Ашьац умырҽыроуп,
Аныҟәашьа схашҭны
Ссабизарц сҭахуп.
Абыржәоуп ианысныруа,
Ари адгьыл шуашәшәыроу,
Ақәаҵәҟьа аламгыло
Агәы хаҳәханы,
Иҟоу иҳахӡыӡан
Иҟам уазыруа,
Иҳабжьоу асаркьа
Зынӡа иҵаӷаны…
Ҩ-кьанҿаак адунеи иқәибарӡомызт,
Адунеи – домбеи ду –
урҭ зҿыз абаӡомызт,
Еимактәыс ирымаз,
Урҭ рымци,
Урҭ риашеи,
Иара иазгәамҭакәа
инархысуаноуп баша…
Ҩ-кьанҿаак адунеи иқәибарӡомызт,
Изаҳауада акәымзар,
Рыбжьы ада бжьы гомызт,
Избодаз акәымзар,
Ршьа ада шьа каҭәомызт,
Иабанеҩрыз акәымзар,
Рыԥсӡы ада ԥсӡы ҟаломызт…
Ҩ-кьанҿаак адунеи иқәибарӡомызт,
Ҩ-кьанҿаак адунеи ду иазкӡомызт
Рхы зыхҭнырҵоз
Урҭ рымци,
Урҭ риашеи
Адунеи ду иазгәамҭакәа
инархысуаноуп баша…
Бзықәшаҳаҭу нҵәара зқәым ауп,
Нҵәара зқәым –
Лагамҭа змам ауп…
Иҿымшәарц иҟоу ашәҭыц шәҭума,
Уи хаҳәлыхуп,
Уи зыԥсы ҭам ауп…
Иахьатәи ашәҭ –
Уаҵәтәи абаҟа аҵкыс…
Ԥсреи-ӡреи зқәым имиц акәзар,
Уаҵәтәи амра –
Иахьатәи шәахәацказ
Са исыԥсахуеит,
Ԥсреи-ӡреи ақәзаргь…
Иҟоуп ус амшқәа –
Саныҟам…
Усҟан,
Шәымҩахыҵыргьы аҩныҟа
«Дыҟам»
«Дабаҟоу»
«Анцәа идырып дахьныҟәо…»
Иҟоуп ус амшқәа –
Саныҟам…
«Дхынҳәырц дыҟоу»
«…даднамкылар дахьыҟоу…» –
Иҟоуп издыруагь
Сахьыҟоу саныҟам, –
Асеиԥш аҟәышра –
Бзамыҟәроуп ҳәа сыҟоуп…
Иҟоуп ус амшқәа –
Саныҟам…
Усҟан
Сыдгьылуп,
Шәзынгыло,
Шәзықәныҟәо;
Усҟан
Сымҵәыжәҩоуп
Шәызлахало ҵәҩанҵәыҟа;
Усҟан
Сымҩахәасҭоуп –
Шәызлахынҳәуа аҩныҟа…
Сыҟам –
Шәа шәыҟоуп…
Сыҟазшәагь шәыҟам…
Иҟоуп ус амшқәа –
Саныҟам…
Аарҩарамызт…
Ёысаамҭамызт…
Ҳәынҵәа ыҟамкәа…
Саба мгыло…
Адгьыл иқәгаз мҩала ҳцон.
Ҳамҩа ааигәамызт,
Иагьхарамызт,
Ҳнеиуан,
Сыҷкәын дсывагылан,
Ҳнаха-нахо
Адгьыл ҳшәон.
Иагьцәаӷәамыз,
Иагьлаҵамыз
Адгьыл ду
Ҳнапы ианыԥшылон
Жәлак ааргазар ҳәа ианаауаз…
Аарҩарамызт…
Ёысаамҭамызт…
«Адгьыл рыцҳа!» –
иҳәеит дааҭгылан –
Игәасҭеит сыҷкәын ишизҳаз…
Раԥхьатәи ажәазарцу –
Мзымҭа
Умҵаарцаз
Унхалан иубароуп,
Гәырӷьа-лабжышцқьа-цәыкәбарны,
Иналшәаны аԥсҭазара аимҭаз
Иргәыҵашәаз ахра сабиқәа…
Аӡиа ԥшӡа…
Аӡиа ссир…
Аӡиа хаа…
Иумоуааит арҭ ажәақәа рҳәаха,
Заанаҵ иудыруа ишымриқәоу…
Ажәада,
Насыԥда,
Гәырҩада,
Уалымԥшуа,
Уалымԥхо аҳауа,
Угәы умыхарц ахаан еиҳау ахь,
Абла ухыԥшыл ари адгьыл,
Еилукаап ушыҟоу,
Уззыҟоу
Арҭ ахрақәа урацлабырц шакәым,
Мзымҭа шыԥсҭазароу
Ишлакәым,
Уныԥшуа ухынҳәып нас аҩныҟа…
Каршәроуп,
Еиужьроуп,
Избан аҽқәа зымцо
Иарбан ҳәаау
Ирԥылаз изхымҵуа –
Иааԥхьамкәа иааиуаз
Лакҩакуа еилахон.
Зыдгьыл иахыбаан –
Адунеи зегьы зыгәҭыхаз,
Зыгәқәа хаҳәхаргьы
Зынӡа иџьашьатәымхоз
Ажәлар знысуаз архагь –
Храхон.
Арха еиужьрақәа
Тәым шьҭак рнымларц,
Иааԥхьам сасык
Даԥшәыман дырхымларц
Изгәыҵазкуа анацәа
Рыгәқәа ҭбаахон.
Ахра ҟәашқәа,
Алаԥш цәгьа ԥхьацо,
Иаҳхылаԥшхәу ирылаԥшны,
Ицқьа-ԥшьаны инхарцаз,
Изгәыҵазкуаз абацәа
Рыгәқәа ӷәӷәахон.
Ихрашьҭроу,
Ирхацқьоу
Аӡиасқәа анҭабозгьы,
Ари адгьыл аҵеицәа
Ахаангьы ишшьабозгьы,
Ахьышьҭрақәа
Шьала идырҭәуан ихыхәхәо.
Аҭыԥҳацәа ссирқәа
Рылаԥш зхымҵуаз
Адгьыл ианхалон
Аԥшӡара анымҵуа.
Аԥшәма дыргәырӷьо,
Асас дшанхо…
Цәыӡс ирыԥхьаӡомызт
Ирцәалаӡыз рыдгьыл,
Сыжәлар,
Ианшәарҭаха
Иҟамгьы рыдгылт.
Ԥси-бзеи анеицгыла
Адгьыл еиқәхон.
Ари адгьыл иазгылоуп
Адунеи зегьы –
Баагәаран,
Ари адгьыл угарцаз
Адунеи зегьы урбгароуп,
Адунеи ыҟанаҵ
Ари адгьылгьы нхоит.
Закә жәларузеи, анаџьалбеит!
Рхыԥхьаӡара –
Мшын-цәыкәбаруп,
Тәым гәырҩак,
Ргәырҩа иалбаан,
Уи згәырҩоу зегьы ирыхьӡароуп…
Закә жәларузеи, анаџьалбеит!
Згәырҩа,
Зхьаа ирыҵагыло,
Рхыԥхьаӡара
Рхыԥхьаӡаран,
Иахӡыӡо адгьыл изықәгыло –
Ишьҭыхны иназго, иԥшьоу еидаран, –
Закә жәларузеи, анаџьалбеит!
Имаҷуп ҳәа зрыхьӡу иарбан
Амшын шдуу агәра угозар,
Уалԥшны ацәыкәбаргьы убароуп,
Ҳаӷеиҭа,
Зны амшын ҭабозар,
Аҵыхәтәанӡа инхо цәыкәбаруп…
Аамҭа агәыҵәҟьа уаларсуп,
Аамҭарбагоуп
Унапқәа – ахыцқәа…
Ушырхыҟьашогь
Иацтәи уцәыӡқәа,
Иахьатәи умҩасра шԥаласу!
Ԥхьаҟа знеира –
Ззыгьежьроу
Унарыцрыҵны,
узеиԥшу,
иуеиԥшу,
Иузымдырӡо уаҵәы иуԥеиԥшу,
Иухаршҭны адгьыл шыгьежьуа,
Удәықәлар –
Уҽалжәан аамҭа,
Рхы иақәиҭхоит
Унапқәа – ахыцқәа,
Урхымҟьашо
Иацтәи уцәыӡқәа,
Адунеи ҿыцқәа узаатуа,
Уахьымаара уцоит,
Хара…
Аԥсҭазара ашьцылароуп –
Аԥсра…
Аԥхын…
Ёиа ҭынчк ахықәқәарҿ
Нырцә –
Арԥыск,
Шьыжьы аахыс изхыршәлоу
Иҵәгәыр ибла ахуп...
Аарцә –
Ҭыԥҳак,
Шьыжьы аахыс лҽызлыршәуа
Амра,
Аарла аҽлымкәкәаан,
Ахалара иаҿуп…
Арԥыс илаԥш ҭигоит
Аӡиа,
Ԥсыӡ зҭамлац,
Иахыҩны ччабжьык аниаҳа, –
Зқьы шәахәа зцәылгаз
Амра дацәыбналон
Шьыбжьон аҭыԥҳа…
Амцашоура зцу чмазарак еиԥш,
Исхызго иахьӡу сыздырӡом…
Ҳаԥык,
Ихьыҵәцароу ҳҭынрак еиԥш,
Саршанхан,
Сҭыҵуеит – сызҭыҵӡом…
Аамҭацқәан
иҿышәшәоит
ацәыкәбарқәа.
Иахьынкаԥсо
зқьышықәсан
еицылоит…
Ишԥоумбац уажәыгь лхабар ҳәа,
Аҿышәҭаҿ лашарак сԥыххылан,
Инархыслан, сыблақәа ҭнахуеит,
Шьҭа нҭыҵҟагь –
Арахьеиԥш лашьцароуп,
Лыбжьи
Лыбжьаныҩреи еилыргахны,
Сара, алашә, лышьҭа сырхароуп…
Амцашоура зцу чмазарак еиԥш,
Исхызго иахьӡу сыздырӡом…
Усҟан,
ақәыԥшра,
ааԥынрак еиԥш
Ииасуеит,
аха аиасра снырӡом.
Исцәыӡхьоу ашәахәацқәагь анацла
Лдунеи уажәы азын иблахкыгоуп,
Дымҩасуеит уи лааԥынра дацны,
Илыцуп иаргьы алаԥш лхымго.
Ҩ-ааԥынрак ирхаанхо дарбан,
Ҩынтә ишәҭыз
ашәҭгьы шәҭы башоуп,
Ишьҭрақәымло ааԥынра иалбаан
Агәы иннамкылаз –
Ииаст, еиқәхашам…
Амцашоура зцу чмазарак еиԥш,
Исхызго иахьӡу сыздырӡом…
Ҳаԥык,
Иқьаԥҭажәхаз ҳҭынрак еиԥш,
Уахи-ҽни сҭыҵуеит –
Сызҭыҵӡом…
Уи баҳчарам, ԥхыӡуп!
Ашьшьыҳәа! –
Ашьшьыҳәа! –
Сызхыҵыз сыхшыҩ сыннакыларц ишыҳәҳәо,
Аҳәаа снахыҳәҳәан,
Лыччаԥшь – шәҭыц ҿысхуеит…
Ари ԥхыӡым баҳчароуп!
Баҳчароуп! –
– Ҿысҭуеит…
Қалақьк снахҟьашоит сахьынҭыҵуа убраҵәҟьа,
Сахьцалак исышьҭоуп уаҳа исыцрымшәо,
А-ху-ху!
А-ху-ху! – исеишуеит уи лацәгьан,
Ахаҳәра инылашәоит лыччаԥшь сымпыҵшәан…
Шьышь нани, –
Ицәоуп амза,
Илашоуп,
Иԥшӡоуп аԥхыӡ.
Ицәоуп амза,
Цәгьа иааԥсамзи,
Ихарамзи,
амҩа изныс,
Шьышь нани, –
Адгьыл гаран,
Аӡиа –
Итатоу цәарҭаны.
Илашарцаз
Аԥсашьароуп,
Амза
зкыдлом
иааԥсаны…
Шьышь нани, –
Ҿымҭроуп,
Ԥсымшьҭроуп,
Аԥша
амҵәыжәҩақәа
еикәаԥсоуп,
Арҩашқәа
хынҳәын
рхьышьҭрахь,
Хцәышлан,
ахрақәа
ирҿаԥсоуп.
Шьышь нани, –
Ихиалоуп амза
Зхықә
сықәӡыҭыз
аӡиа,
Ашәак иарҭынчуам,
Гара ашәамзар,
Амза
згәыҵаҳәҳәоу
Мзаиа.
Сыԥшқа, хаҿы лаша,
Уаҳа насылымшо
Исцәымыӷхаз адгьыл
Снықәиарц санхынаауа.
Ҽырбашақә бныҩныҵәаар,
Изымцо-изымаауа,
Игәаҟхьоу сыԥсы
Ашьшьыҳәа инасхыҵны,
Ахы иақәиҭхарц
Ари адгьыл ианыҵны,
Ихалоит,
Еҵәаџьаа ирылԥраан ихалоит
Бла иамбац еҵәак ахь,
Шьҭа знымлаӡац мҩала…
Сыԥшқа, хаҿы лаша,
Исзырлашоз сырлашеит,
Насыԥи уи агагеи
Еилаӡҩан инымхарц,
Агага нахыҳәҳәан
Анасыԥ хәыҷымхарц.
Бымҵәуан ҽырбашақә,
Са сакәым бызхагылоу,
Зыԥсы зхымҵыцкәа
Уажә бызлагылоу,
Урҭ роуп арыцҳақәа,
Са сыԥсы халоит
Бла иамбац еҵәак ахь
Шьҭа знымлаӡац мҩала…
Сыԥшқа, хаҿы лаша,
Шьҭа ҳамҩақәа еиԥылашам.
Аха, ибцәыӡыз са сакәӡам,
Ибцәыӡыз бызцу роуп,
Аеҵәақәа рахь амҩа – хдыррам,
Цәанырроуп.
Насыԥк азымҵәыжәҩахан
Са сыԥсы халоит
Бла иамбо еҵәак ахь
Шьҭа знымлаӡац мҩала…
Сыԥшқа, хаҿы лаша,
Еҵәа ссирны исзылашап
Адгьыл, быззынсыжьыз,
Нахьхьи, ихараны
Иандгьылхалак аеҵәа
Сыԥсы нахьӡаны…
Сыԥшқа, хаҿы лаша…
Сыԥшқа, хаҿы лаша…
…дгьыли жәҩани рҳәааҿ ҿымҭрак
ашәа иирцаз аԥсы ахыҵит…
…дгьыли мшыни рҳәааҿ ԥслымӡрак
лышьҭа аныларц сышьҭа аныҵит…
…лара лашәа –
сара сҿымҭра…
…лара лцәырҵра –
сышьҭа аныҵра…
…аҿымҭра аԥсымҭаз лара дцәырҵны
ашәа аимҭаз сышьҭа аныҵуеит…
…ашәак
дгьыли-жәҩани рҳәаа инҭысыр
ихынҳәуа ҿымҭроуп
идагәоу ҿымҭроуп…
…цәқәырԥак
дгьыли-мшыни рҳәаа инахысыр
инхо ԥсылмӡроуп
илашәу ԥслымӡроуп…
Зыԥра ԥжәаха иӡаанарҟәрыло
Ашхәа аҷнышқәа еицгәарҭоит,
Игәырӷьоит аҵахь ианцалак…
Ԥсаатәыжәқәак ишьҭырхуеит ԥхьарҭас
Аҵла, адгьыл изықәгыло
Акгьы азалымхуа ианҩалак…
Аҵла-ҩа ахықәцәа ҵәрыԥса,
Ԥсаҵас ажәҩан иалакьакьаз,
Иахаԥсызшәа збеит лаҳәак…
Сара агаӡа!
Ари, акәакьаҿ
Исзымдырӡои лаҳәак шымԥсуа,
Аҵлагь шкамҳауа ианҩалак…
Изкамҳаз аҵлеи
Изымԥсуа аԥсаатәи,
Рҽеихырдан, џьарра руан,
Сызхырбааз адунеи иаҭатәон,
Умицкәа уԥсит ҳәа агәра сдырган.
Риҵа
Риҵоуп,
Имшынхарц аҭаххаанӡа,
Аҭра иҭыҵны
Адунеи зегьы иахьӡаанӡа
Адгьыл иналабоит,
Ихылоит ԥҭаны,
Нас, уԥшыз,
Ианаауа ҳәа ихынҳәны…
Азқьышықәсақәа цароуп –
Иқәаны ихынҳәаанӡа,
Иӡыхьхан иныҵхәраан, –
Иӡиасны иазҳаанӡа,
Ҩ-шьхак еиҿаҳан
Аӡиас амҩа ркаанӡа
Ажәҩан аԥштәы амакуа,
Ёианы иҭатәаанӡа;
Исхашҭыз, –
Даҽа шәышықәсақәак цароуп,
Риҵа иахҳәаау
Алакә ҿыцқәа иаанӡа…
Аԥшалас ҩналоит имҵааӡакәа,
Амза – убрыгь иԥхамшьаӡакәа…
Сара аӡә заҵәык,
Схы ҟәыншьо,
Ааҵра сыҵоуп, сыԥхашьо…
Ас иаха акәым,
Ас уаха акәым,
Иҟалахьоума, еиԥш лак-ҩакра!
Сыгага шьаҿала исшәоит,
Амза ччоит,
Иччоит, иччоит…
Сгаӡоуп, ӡәыр дыҟазар гаӡа ҳәа,
Исазҳәогьы дыҟам иазырха ҳәа…
Игәаӷьны ахышәахь саныԥшы,
Аӡәгьы уаҟа дшысзыԥшым
Анызба издырт сызусҭоу…
…абасоуп ишыҟоу сусқәа…
Измырхынҳәыша амҩақәа ирнысуеит,
Ирԥымлаша хҭысқәак рыхҭысуеит
Аӡиасқәа,
Аҵлақәа,
Адәқәа…
Ахьычԥаԥырқәа,
Абырфын ҳауа зрысуа,
Ахәыҷқәа реиҩаӡоит –
Уи дара ирусуп…
Ашықәсқәа ирцәынхаз еизакуа,
Ииасхьоу аӡиасқәа срышьҭоуп,
Снеиуеит бажәқәак ахьышьҭоу,
Адәагәҭан ахаҳә сахҟьашоит…
Адунеи иазаанхарц сымҭак,
Аныҵра иахьымӡарцаз сышьҭа,
Иаанхаз сышықәсқәа сшоит…
Адунеи агәыцә лашьца хызаҵәны уҭҟьароуп,
Нахьхьи, анаӡараҿ, еҵәак лашаӡа
Иубо уи цәҟьароуп,
Шәнеидхәашала шәцароуп…
«…бзиа ушызбоз умбеит, агаӡа!..»
Иҭҟьаз ахызаҵә лзынкылом шьҭа ажәала,
Изызкыз иухьымӡаз –
Урҭ ԥсы рхаӡам…
Умҩасит ԥсреи бзареи еидызкылаз мҩала…
«…бзиа ушызбоз умбаӡеит, агаӡа!..»
Зегьы зыхҟьаз, ииашоу,
Аҵыхәтәантәи ажәоуп,
Ианаамҭаз иргылатәын уи аханӡа…
Хызаҵәны узгәыҵашәаз аеҵәа хьшәашәеит…
«…бзиа ушызбоз умбаӡеит, агаӡа!..»
Адунеи агәыцә лашьца ахаангьы иҭыҩлап
Зхы иақәиҭхаз ажәақәа –
Хнырҳәышьа змаӡам…
Дызхьымӡашаз анасыԥ дабацоз даԥыҩлан,
Бзиа дшубоз лымбаӡоз, агаӡа!..
Зхы зжьахьоу зегьы ираԥызго,
Нас,
Мышкы зны,
Зегьы еизызгоит…
Ирысҭоит ахрақәа сыбжьы, –
Ибжьаныҩран игьежьып…
Бжьык аҭыԥан
Шә-бжьык схалоит.
Адунеи шәҭырц ашәала…
Аӡиас
ццакы
иаццоит
сылаԥш, –
Амшын ацәқәырԥқәа снарылаԥшын…
Зхы зжьахьоу зегьы ираԥызго,
Акы нылаҵан –
Зқьы еизызгоит…
Р.Смыр иахь
Иҳархынҳәып иаҳгәаламшәо ҳажәақәа,
Ҳдәықәлароуп, усгьы ҳзықәшәазоуп…
Иҳархынҳәып иаҳхаҳаршҭхьоу ҳашәақәа,
Амҩа ҳанықәлаша насоуп…
Ихышәҭуеит ҳазҿалахьаз ахрақәа,
Урҭ раҳаракыра –
Шьҭа тышоуп.
Ҳамҩақәа –
Ашаха ԥыҵәҵәахақәа.
Атыша иҭакнаҳауп.
Ҳрыхәрышоу!..
Иҳархынҳәып иаҳгәаламшәо ҳажәақәа,
Нас рххатәыс иҟамларцаз…
Иҳархынҳәып иаҳхаҳаршҭхьоу ҳашәақәа,
Мыткәман урҭ ҳәа рымҳәарцаз…
Ҳархысып ҳазҿалахьаз ахрақәа,
Аҳаракыра ргәы ахымшәарц…
Ҳамҩақәа –
Ашаха ԥыҵәҵәахақәа –
Еиԥаҳшьып –
Аӡәы имҩа ҿахымҵәарц…
Аҳаԥы дҭымҵит ҳазхылҵыз,
Дҭамлеит,
Дагьҭымҵит, –
Адгьыл шаҳаҭуп.
Ажәҩан шаҳаҭуп. –
Ахаангьы урҭ рылаԥш ихын.
Ҳаԥыда изымукәа
Адгьыл ианыҵуаз,
Лашароуп излыҵыз,
Урҭ аанаскьаган,
Ҳазхылҵыз агәшаҭа,
Ажәҩан ихылаԥшуа,
Адгьыл данын,
Дылбаазар –
Дызлалбааи –
Ԥрыга ӷба –
қәацәын,
Араҟа изгылаз,
Зхықәцәа ҵар
жәҩанахь ихаз.
Лашарамкәа, иарбан,
Аҳаԥы лашьца иҭамцәарц –
Ақәацәаҿ еиқәылан,
Мцажәлан,
Иахьанӡагь иааӡаз…
Џьоукы ахәаҽуан алҩа
Аҳаԥы лашьца-дагәаҿ.
Ҳазхылҵыз иԥацхаҿ,
Дунеик здызыԥхьалоз,
Ар рымца ду еиқәын.
Иаԥшаауан алҩагь
Ажәҩанахь амҩа,
Лашарбага –
Мҩақәҵаган
Игылан аԥацха.
Амца уанҩаҵха
Ацыԥхьқәа ихалоз –
Еҵәахәқәан зегьы рзын.
Џьоукы ахәыруан ахьҭа
Аҳаԥы лашьца-хьшәашәаҿ.
Ҳазхылҵыз икәасқьа
Амра аҭашәамҭаз
Иахьӡан,
Еиқәнархазшәа,
Мцада
Ԥхаррала иҭәын.
Аҳаԥы дҭымҵит ҳазхылҵыз,
Дҭамлеит,
Дагьҭымҵит, –
Адгьыл шаҳаҭуп,
Ажәҩан шаҳаҭуп, –
Ахаангьы урҭ рылаԥш ихын.
Нас, иарбан,
Уи дырны,
Иаҳзыруз заҳзыруз,
Ҳазхылҵыз ирхылҵыз
Ҳанхарц ҳлахьынҵадан
Иҳаиӷьыз аҳаԥы аҵахь дызгаз
Урҭ џьнышқәоуп,
Иааигәа ҳзымнеикәа
Ҳуазыруа,
Аҳаԥы ҳанҭыҵуа
Ҳгәыӷра лыҵшәадан,
Иџьасшьом
Иҳазҵааргьы,
Аҳаԥы шьҭыҵма ҳәа, цас.
Исцәыбӡаз амшқәа, срылахәӡамкәа,
Сахьыҟаӡам уахь имҩасуан…
Изжыз сажәақәа, иҳәаӡамкәа,
Аҿымҭра-дамра хыла иасуан…
Урҭ зызкыз ибзымхьчаз акәӡам,
Иара аԥсҭазара ахаҭа акәын,
Аԥсҭазара цәаныррак иақәӡуан,
Ари знырҵәашьа ԥшӡамхоз лакәын…
Исцәыбӡаз амшқәа, ирххаӡамкәа,
Ицази инхази ирбжьгоуп рахәыцқәан,
Урҭ амш-рахәыцқәа ирынҵаӡамкәа
Инхоит быззымхәыцӡо сзызхәыцқәо, –
Ԥсҭазароуп амшқәа – малӡам,
Ҩыџьа ишәзеилан ухала инухуа.
Ԥсҭазароуп амшқәа – уалӡам,
Иахьа иуқәны уаҵәы иуқәхуа…
…Бықәрагьы сықәрагьы ирылаӡамкәа,
Баргьы ибмыхәо, саргьы исцәыӡыз,
Хырхарҭа ҳәа рымаӡамкәа
Аамҭа иалҵуеит амшқәа исцәыбӡаз…
Аӡи амцеи анеинаало,
Ианеилаӡҩо
гәырӷьеи-гәалеи
Кашыррахоит,
сара стәала.
Доусы иуҭаху ҟаҵа!..
Аӡы нақәҭәан –
Амца еиқәҵа…
Аӡы урсырц –
Амца хҵа…
Иагьымшымкәа,
Иагьыҵхымкәа,
Амра,
Амза абла хнамкуа, –
Рыҩбагь
рыблақәа ҭааӡа…
Иагьхаамкәа,
Иагьашамкәа,
Аԥсҭазара ҟәызгаӡа…
Еинаалаз еимак рымам,
Еимак змам
Рыԥсы ҭаӡам…
арстәила
харантәила
сара стәылаҿ –
зегьы рҭыԥқәарҿ…
зегьы рҭыԥқәарҿ…
ашәышықәсақәа ирыӷрагылан
гәырҩеи
насыԥи
еихагыларц
иҳәазо ихалаз аҩнеихагыла
харантә избарҭан –
сыбла ихгылоуп
ааигәа ԥшьарҭак
уи аҭыԥаҿ илашо игылаз…
Анцәа итәарҭаҿ –
ауаа рынхарҭа…
арстәила
харантәила
сара стәылаҿ –
зегьы рҭыԥқәарҿ…
зегьы рҭыԥқәарҿ…
жәларык рынхарҭа –
ԥсшьарҭа –
мшгарҭан…
ааицәа рыла
иҭәу са стәылаҿ
ныҳәак збарҭан –
сыбла ихгылоуп
ЗНЫЁАА З – иааиз зыӷрагылаз…
арстәила
харантәила
сара стәылаҿ –
зегьы рҭыԥқәарҿ…
зегьы рҭыԥқәарҿ…
Исызхамҵоз –
Саргәамҵуан
Иамааз ҟалашьас,
Ашәҭ хәыҷы,
Ашәҭ ԥшқа
Дәы дук агәҭаны..
Исызхамҵоз –
Саргәамҵуан
Ишԥаҟалеи,
Ашамҭаз,
Аҵла наҵӡаан,
Аҽазышьҭымхӡо уаҳа,
Шьыбжьаанӡа еилаҳартә
Ажәҩан дуӡӡа бганы
Исызхамҵо –
Саргәамҵуеит
Зегьы-зегьы ҳаидҳәалоуп,
Ҳазланеиуагь мҩакалоуп,
Ҳҽынкыло –
Ҳаихьӡар ҳәа ҳшәаны,
Ашәҭ хәыҷы ныҿшәаанӡа –
Аԥшӡара налӡаан,
Адә ду ҭшәахаанӡа,
Аҵла наҵӡаан –
Ажәҩан ду бгаанӡа…
Нас…
Нас –
Ҳаихьӡаргьы ҳҭахны…
днархьысит ашәҭқәа
иаатит ашәқәа
дубап
длакҩакуа
маӡа иҩналаз
дубап
иҩнаԥрыз
дубап
иҩнаҳаз
ишәҭуеит ашәҭқәа
иартуп ашәқәа
адунеи иамкуаз
кәакьк данаалеит
аҭуан жәҩанны
ианҟьаз дкаҳаит
иканӡеит ашәҭқәа
иакит ашәқәа
Адунеи ақәлаха сазраӡаз,
Ахәмарха сыҭ,
Аччаха,
Гәырҩеи насыԥи реилкааха,
Ааԥсаха сыҭ,
Ашлаха,
Уи сызхоит,
Уи салаӡоит…
Уи аҳәаа санынахыс,
Ҳәатәы-утәы сымаӡам,
Ԥсшьараамҭоуп – уинахыс,
Ԥсшьаха змоуц дыҟаӡам…
Ҳҭахозаап! –
Лашьцарак насылсуеит,
Лашарак сарҿыхан –
Ҳаиқәхоит…
Ифырҭынхоит аҳауа ҳазлысуа,
Ҳазнысуа амҩа хҿахоит…
Аамҭа,
Ахьаҵраз иаҳзымхарц,
Иаарласынгьы инысхырц сҭахуп,
Ҳазлыҵуа ажәабжьк рызнымхар
Ирыцҳауп,
Усгьы ак ҳәатәуп, –
Ирҳәалап иасит фырҭынк ҳәа,
Имацәыст ҳәа аҵх-ҵәца агәазы,
Иазырҳәап уи аҵхгьы «уахык» ҳәа,
Ԥсҭазааран имҩасыз са сзы…
…Ашамҭаз,
иалҟьан
ианҭалоз
Амҩа,
хҿаҵас,
ихжәаны,
Афырҭын рзымҵәыжәҩан ихалон
Игәнаҳадаз ҩыџьа еиқәханы…
Ицәоуп абна,
Бжьык ахыҩуам,
Шарԥазыла ацәа хаауп.
Аеҵәеи аеҵәеи еигәныҩуа
Иҟалашам –
Рыбла ҭаауп…
Уахык ала иажәыз амза
Ишәахәарқәақәо мҩак иануп…
Амш аимҭаз –
Абыржәы акәзар –
Аԥсаа рҽеизакра ианаҿу,
Нас,
Иаалырҟьан,
Инапы иҟьазшәа
Уаҩы иимбац рнапхгаҩык,
Рашәа ҭҟьарц,
Изкыз иакӡамшәа,
Ацәа ҳалнахырц ԥыҭҩык..
…Арҭ харантә иаауеит.
Харантә
Уаҳа ишымхынҳәра,
Ишаара.
Рҽадырхалоит,
Инаԥшы ирбартә,
Даҽа зқьышықәсак аҟәара.
Имӡаакәкәалакәа,
Еиқәханы,
Аранӡа излааиз џьашьатәуп,
Рыԥра,
Алыхәҭеиԥш ирӷӷаны,
Илахжәоу амазгәыҭ иахшьуп.
Аамҭалашәын аԥсҟы зкыз, –
Ишьақәҟьазеи урҭ шаҟа,
Арахь –
Азқьышықәсақәа шырзыԥшыз,
Ицон
шәышықәсала
шьҭахьҟа.
Еикәнаршозаргь,
Рымҩа ианын,
Ихьаҵны
Ихынҳәуаз
Цәқәырԥан,
Анахь –
Азқьышықәсақәа рзыԥшын,
Арахь –
Рышықәсқәа ԥхьаӡан.
Иӡхыргоит хаҵала рыԥсы,
Даҽа зқьышықәсак аҟәара
Иаадгылоит уажәы лассы,
Ирзыԥшузеи урҭ ара
Ирԥылар здыруада ихынҳәны,
Ирзацлар здыруада қәраны
Аӡы иарҭахьаз абзеира уны…
Бара бахьыҟоу сыҟаӡам,
Шьҭа бызлоу
Ҽа ԥсҭазароуп.
Сара сахьыҟоу –
Узылаҟәӡом,
Ублаанӡа уԥыруазароуп.
Ицоит,
Иннажьуеит аамҭа
Ихьанҭоу ашықәсқәа реидара,
Сарааԥсеит уи аасҭагь
Уаҩы дахьыҟам аимдара.
Ҵ аҟа лбаашьа сымаӡам
Сара шьҭа сыхиааланы,
Анҭ ахрақәа срылаӡырц
Сыблыроуп иҵегь схаланы,
Аԥшалас сыццышә ацҟьароуп,
Ирыхьӡарц ладеи-ҩадеи,
Маҷ иаашәшьып –
Уи аҟароуп,
Нас еиҭа – амра…
Ауадаҩ
Баласҵом зыбла самбаӡаз,
Шәшьыран изхыҵыз сыгага.
Рылахҿыхра бамжьаӡарц,
Иарҭынчып сыццышә шәыгақәак,
Аԥсҭазара асахьа –
Изхырҟьаӡом
Быбла ихгылар,
Бсышьҭалан
Сыԥсы бахьӡап,
Бырхымҟьозар
Асар рымҩаҿ сышьҭақәа…
…аԥсҭазаара риҭон жәаҩык ахәыҷқәа, –
шәҩык уи рымызхра ҟамлозар…
…иахьаҵәҟьагь еихеиҳауан аҵлақәа шәкы, –
ишырымххьоу идыруазар зықьҩык реихақәа…
…иаԥсоума аамҭала ашәак аԥҵара,
аира аныршоз, иршазар аԥсра…
…ацәгьа дазхәыцны, абзиа дахьӡозма,
гәықәха, –
ҵлак зықәгылам ацәҳәыра агәы дықәхеит…
неиҭамҳәа, –
аӡәы иакәзаргь,
диҭнымхеит деиҭазҳәоз…
ҭынхада, –
ашәада дымҩасит –
дшымҩасыз заҳада…
…ишәҩыкхарц згәы ацәгьа ҭаку,
изқьҩыкхарц аиха ҵарқәа зку…
ҿымҭроуп…
…бжьаӡроуп аҿымҭра зызку…
Иацшәҭәал иагу кәапеиқәак
Аӡыхәашь –
Ишәеиӷьу дагап…
30 ирыгу капеиқәак
Шәызрыцҵар –
Ишәеиӷьу дҭахап…
Ачарҳәара…
Иауазеи, уигьы усуп,
Зегьы рзын имариам,
Игәаӷьтәуп,
Иуаами! –
Ҳәаак иахысроуп,
Акы ааухәарц
Усгьы акы ҭитәуп…
Ирҭиз иԥсыҽроуп ихароу,
Аҭиҩгьы
Аахәаҩгьы аӡәы роуп,
Адунеиажә –
Аџьармыкьа фыҩгараҿ –
Ирзымҭикәа – ирзаамхәаз Дынцәоуп…
Шәаҭеиҵом,
Ишәхароу шәаҭеиҵом,
Дагарцаз аӡыхәашь дзышәҭаз
Далҵуеит.
Аҵанӡа днеиӡом,
Дыхгылан дцоит иара шьҭа,
Дхалоит аџьаргьы даныҵны.
Иҭнышәхыз
Ихҭнышәҵаз еиҵоуп,
Ихашәалаз аасҭа зцәыӡны,
Иахьҵәуаз – ирыцҳау дреицәоуп…
Ари амшаз слахҿыхуп…
Хьтәы ԥсыӡк арӡсоит
Ашьа исҿырхыз…
Қәыԥшрак,
Шьхыцны,
Ашәҭқәа еилымхӡо
Ашҳам рылнагоит, –
Снаҿыхәан,
Сыцәарц гәҭыхак самырҿыхо…
…Ас слахҿыхны –
Ла лгәы лмыхьӡо…
Сгәы ааҭыхны,
Хыма-ԥсыма,
Аҳауа иналаӡт лаҳәа ҟьалак…
Згәы згәыҵху гәалас имои…
Дшыԥсыз ззеилымкааз дыԥсыма…
…Насыԥ сыман –
Жәҩанаҿ схала…
Насыԥ сымоуп,
Сагьлахҿыхуп.
Урҭ ажәақәа мчыла илҿысхуаз,
Насыԥ лашак аамҭа сроурц,
Бҩатә ԥароушәоуп уажәы ишнылхуа…
Иузнымхыз ауп
Мышкы зны иузымхо,
Инылхуа лԥылап –
Агарҭа лоур…
Уи
амҩа,
еимхәыцҵас,
Қалақьқәак ахаԥсо,
Ҿыцны санысуеит,
Еилгарцаз сыхдырра…
Усҟан сԥыруан,
Уажәы даара сааԥсоуп,
Аҳауа сызхом
ари аҳаракыраҿ.
Изыԥыруа дԥырлааит,
Дҳәазалап иҳәазо, –
Доусы – иара ижәҩан…
Доусы – иара иӡаҩа…
Сыхдырра хәашьыра
Акгьы агым изоит,
Ҟәарашхоит адәҳәыԥш
Ҳазқәымлаӡаз ҳаҩуа,
Ари еиԥш амҩаҿ,
Угәы акы ҭакны,
Ҽакы иуҳәахьоу,
Ҿыбгарран иуԥылоит.
Ахра, ҳазхамлаз,
ахы лаханы, –
Ҟаман – икнаҳауп –
Иаҿҟьар ҳаннакылоит…
Агәхашҭра ихнамҩаз –
Идгьылтәу мҩаӡам,
Иалшоит
Инасыԥ-шьаноу мацәазхарц.
Аха, адгьыл анҵыра
Зегьы ирлахьынҵам,
Убриоуп изсымпыҵахаз
амҩа ҟәараӷхан.
Сеиҭанысит уи амҩа,
Азхык – сара –
Егьи – Кавказ иахасыршәырц,
Азхык – аԥсҭазара,
Егьи, нас, – аԥсра, –
Еибарԥшӡаларц дгьылкаҿ еицрымшәо…
ԥшамҩаск
сампыҵашәеит
сымҵарсны
сшагоз,
сҭәыцны
ӡиак
абла
сыхшәалеит.
амза,
ихнымҳәырц
аӡы
аҵахь
ицоз,
еиқәхарцаз шәахәала исхьынҳалеит.
сагьҭәыцханы
арахьгьы гәнаҳак ҟаҵо –
мап! –
гәыӷрак арҿыхара суалым!
ицоз амза,
аҵахь
ицоз,
бла заҵәны аӡиа лашә иахаларц.
Уахынлатәи блакәқәа ашара ибцәагаанӡа,
Еҵәа лашәы зҵаршәым ажәҩан бхагылан,
Хаҳәеиқәаҵәа зларшәым аҟәараш банылан,
Бнеиран бахьыҟоу – бахьзымнаӡац бнеи,
Сыгага сываҳан сгәеиԥш сеиҩшахаанӡа,
Еилкаашьа шысзамҭаз, басҳәап, адунеи…
Ашьыжьтәи бгәыӷрақәа ӡаӡан инкабаанӡа,
Амра иамҭоу шәахәасҭан адгьыл ианылаз,
Маҭы еиқәаҵәа зхымсыц амҩа банылан,
Бнеиран бахьыҟоу – бахьзымнаӡац бнеи,
Сыгага аҽеиҵҳәан сара исеиҳахаанӡа,
Еилкаашьа шысзамҭаз, басҳәап адунеи.
Шьыбжьон-мца-шоураз башәа бҿабаанӡа,
Аӡыхь хәыҷы, ацыхаӡ, игәырӷьаҵәа ибԥыло,
Маӡажәак бҳәоушәа баҿыхәа иаанкылан,
Бнеиран бахьыҟоу – бахьзымнаӡац бнеи,
Сыгага сыҵаӡны схала сынхаанӡа,
Еилкаашьа шысзамҭаз, басҳәап, адунеи…
Лашаран сыбла бныхбалан илашьцаанӡа,
Тышак ахықәан схьаҳәны сааҭгылоит,
Ҳахьеиԥырҵша аҭыԥаҿ бымгәыӷӡо сыбԥыларц,
Бнеиран бахьыҟоу – бахьзымнаӡац бнеи,
Сыгага сашьҭалан сахьымаара сцаанӡа,
Иахьсзеилымкааз шеиӷьу, басҳәап адунеи.
Амца,
Иҿымцәаӡо,
Зыԥхарра сагәылаҳәоу…
Сраҳаҭны сынхоузеи шаҟа!
Хыхь ажәҩан – агәыла ҳәа,
Аҭынха ҳәа – адгьыл – ҵаҟа.
Сымца ахцәышьқьыр иалаԥоу
Архышьна амзаҿа ихшьуп.
Аҩсҭаацәа сымца изалымԥаз,
Са сзыҳәангьы,
Шәа шәзыҳәангьы иблуп.
Адгьыл агәҭаҵәҟьа,
Ажәҩан ду аҵаҟа,
Убасеиԥш мцак ҳәа еиқәуп!
Еибазыркызеи хыбрак иузаҵамкуа –
Шьа цәыкәбарла сымца еибаркуп…
Илахҿыху иаҵәароуп,
Абар уажәшьҭа хымзуп,
Изҵаҽырбо ажәҩан есышьыжь.
Иччозааит быблақәа,
Шәшьырак рхымыз,
Аха, урҭ амшқәа,
Сбыҳәоит, исзыргьежь.
Быбла схыԥшылозар –
Быгәхьаазган акәӡам,
Урҭ амшқәа рышьҭа сырхарцоуп.
Схьанарԥшзар быччабжь
Уи сазгәыкны акәӡам,
Урҭ амшқәа рышьҭыбжь саҳарцоуп.
Аамҭеикәшаран
Урҭ амшқәа ба бзыҳәан.
Са сзыҳәан –
Лагамҭан – инҵәамҭоуп.
Уахык зны,
Амҩан,
Зҳәаа ҳнахыҳәҳәан,
Ҿыц ҳаззыгьежьыз
Аԥсҭазара – ҳамҭоуп.
Уи рымҭоуп
Бышәҭымҭаз
Быҿшәарц зҭахымхаз,
Иззымдырыз
Ишыбзымхьчоз
Ибхамшҭкәа,
Бызҭаху,
Ибҭаху
Быхдырра ианырхыз,
Зыда ԥсҭазаашьа сымам
Урҭ амшқәа...
Ааԥын адгьыл иҩаҵхахоит шьацԥшқан,
Ԥшахаан ажәҩан иаахыҵуеит шьыжьык.
Ашьхыц – ашәҭыц еиԥш,
Ааԥын – амшқәа,
Ииасхьоу амшқәа ирылнагоит бжьык…
Уцәанырра хаара хумыжьын ухнамхырц,
Уаԥхьаҟа, аарҩарахан, уанхалап ҟәарак,
Ашьац улаԥш ылумган,
Аҳәаа ухнамгарц,
Ари ааԥын аҳәаа…
Уԥшын убысҟак,
Уазыԥшын ари ааԥын ааира.
Шьҭа угәы каумыршәын наунагӡоу џьшьа,
Ҳаззыԥшымоуп, лассы-лассы,
ҳшымгәыӷӡо иааиуа,
Нас иаҳҭатәан иаҳиааиуа –
Аамҭа иҭанажьуам ашьа…
Ари иажәабжьхаз лакәӡам,
Илакәхаз ажәабжьуп…
Ла лакәӡам,
Ла лакәӡам,
«Сааит, сшәымбаӡо!» – ҳәа
Ашә иаалагылаз…
Аԥсҭазара иабжьан
Иҭынчхаз иахь акәӡам
Иахьнеитәыз,
Иахьнеитәыз,
Лышьҭа дхымҵырц
Ихылаз иахь акәын.
Насгьы,
Уаҵәы акәӡам,
Иахьа акәын,
Иахьа акәын…
Уаҵәы зышә даалагыло
Ла лакәны –
Ҽаӡәы иакәхоит.
Иҟам анацла
Иара ажәабжьгьы лакәхоит…
аамҭа _______ԥслымӡны
снапсыргәыҵа ианԥсалоуп
ибырлашзаргь исзалои
сыԥсҭазара ԥхыӡны
сыԥсҭазара ԥхыӡны
сҿыхар сҭахозар
исымпыҵышәшәозар
аамҭа ԥслымӡны
аамҭа ԥслымӡны
снапсыргәыҵа ианыԥсалоуп
ԥсҭазарак сзалоуп
сҿыхаанӡа иԥхыӡны
Арҭ аблақәа рынахыс – ажәҩан лашараҿ –
Ахы згәыҵашәаз аԥсаатә лаша ааҭгылоит…
Анапы еиҵыхқәа мҵәыжәҩахоит
анацәкьарақәа рыҩахыс…
Ахызаҵә азаҵәра азхымгозар,
Уинахыс –
Аԥсҭазара еидароуп, –
Иныркылартә мчыс арҭ амҵәыжәҩақәа ирылои…
1998 зышықәсироу Смыр Гәдиса иахь
Ҵ хабжьон,
Лабҿаба,
Амҵәыжәҩақәа еиҵыхны
Иҩышьҭԥраан,
Изықәгылоу ахәы ҳарак шьҭыхны,
Иазымԥшыкәа, ҳаԥсы зхьымӡало ашара,
Адгьыл иазныжьны изгәылҵәрааз лашьцарак,
Жәҩанахь ихалеит абааш иашәахарц…
Згәы ацшьҭыҵуа атәылаз –
Жәҩангәашәԥхьара ныҳәоуп,
Изҵымӡаара еидароуп –
Ауаа ссақәа рзыҳәан,
Ҳазшаз ихьышьҭрала илаша-лашо ихало
Абааш-ашәамҵәыжәҩа…
Аҽареиџьуеит,
Еиҵалоит
Адгьылаҿ усҟан алашьцара,
Ихаҳәхарц…
Еиҵоу аӡәы дизгәамҭо
Еиҳау дымлашәхарцаз,
Еиҳау имч ԥышәан
Еиҵоу игәы мцарцаз,
Илаҟәу ҳаразкша Иҳараку ламырҟәыкәа,
Агәқәа зегьы зырҭәыша
Гәык ҭамырцәыкәа,
Абааш – ашәамҵәыжәҩа адгьыл иахоуп…
Ахаангьы иааиуеит сыжәлар ашәала,
Ргәырҩа иалаӡҩоуп,
Ргәырӷьара иалоуп,
Измаҳаз ибарҭоуп –
Рыблақәа ирхыҵуеит,
Ашәада сыжәлар рыдгьыл ианыҵуан,
Жәлар зныҵыз адгьыл хаҳәуп,
Ихьанҭоуп.
Иашәахаз ахаҳәоуп,
Ашәа иамчугьы здыруа,
Лашарак иарлашәны
Амшын џьоукы аныруаз,
Ашәа иардагәан
Џьоукы ашьха ианхыҵуаз,
Изныҵуаз адгьылаҿ
Урҭ рыԥсқәа ирхыҵыз
Ахра иамгарцаз, Ахрашәа иит.
…Шьыжьык,
Лабҿаба,
Ааԥсарак анымԥшуа,
Ихынҳәит абааш,
Амшын ду иахыԥшуа,
Ахрақәа ирхыҳәҳәо,
Аҭыԥаҿ иаргылеит
Зқьы шықәса инархыҳәҳәо
Ахәы ԥшӡа изықәгыло.
Иԥхыӡ хаақәа дрылҵны
Сабикгьы дааԥшит…
Каҭа ззысымҳац аԥсаатә амҵәыжәҩақәа рыла
Ари ажәҩан ҵаула сахьысуеит…
Хҿа зқәысымкыц аԥслаҳә ашьҭа сынхылар,
Арҭ ашьхақәа мышкала сырхысуеит…
Закә жәҩанузеи!
Закә шьхақәоузеи!
Ажәҩан ицәыӡит аԥсаатә
амҵәыжәҩақәа ирнызкыз.
Имҩа ҿахиҵәеит аԥслаҳә амҩақәа азызкыз.
Закә рыцҳароузеи!
Закә лахьынҵоузеи!
Аԥсҭазара қәԥаразар
Уԥсы анҭазаара ианбыкәу!..
Ақәԥара иалуго агәаӷоуп, ашьыцроуп.
Ари ажәҩан уахьысуеит
Ари адгьыл ушықәу
Ашьыцреи агәаӷи еидаран уанрыҵам.
Арҭ ашьхақәа еимудоит
Архамҩа ушықәу
Ашьыцреи агәаӷи ааушьклаҳәуа иануцым.
Агәра згаз –
Ажәҩан иалоу аԥсаатәгьы са соуп ҳәа,
Ихазҵаз –
Храла имҩасуа аԥслаҳәгьы са соуп ҳәа,
Агәра изгома
Изхаҵома,
Аԥсҭазара қәԥароуп ҳәа..
Ауаҩы дҳаракхацыԥхьаӡа –
Адгьыл еиҵало…
Иааирак игацыԥхьаӡа –
Адгьыл ҭабго…
Аԥсҭазара иацәугозеи –
Иунаҭаз ауп хаала,
Амшын архәашьуеит
Адгьыл иарбго…
Ауаҩы дҳаракхацыԥхьаӡа –
Адгьыл даныҵуа…
Ихы агәра игацыԥхьаӡа –
Игәыӷрақәа ԥсуа…
Амшын ҭбаахацыԥхьаӡа
Аҵаулара ацәыӡуа,
Иӡааҟәрылахьоу аӷбақәа
Рыбаҩқәа аарԥшуа.
Ауаҩы дҳаракхазар,
Адгьыл еиқәхароуп,
Имыӡкәа кры нхазар,
Зегьы акыртә иҭбааны…
Амшын ҭбаахазаргь,
Ишҵаулаз инхароуп,
Адгьыл иаадгыларц
Аӷба дуқәа хынҳәны…
…алашьцара далыхәхәа,
цәашьы хәыҷык лзымрахан,
ԥслаҳәшәа днеиуан
алахьынҵа аиааира лзымариан.
…инҭҟьеит нас лыҵәаабжьы
атыша агәыцә хызаҵәны…
…алашара лгәыӷырҭаназ,
лара аеҵә дрымадан…
…ауаҩы иҩада – лашароуп,
лашьцароуп – илада…
…цәашьы хәыҷык, ишԥаҟалеи,
алашара еижьаганы
лхала заҵәык дышԥақәнархеи,
атыша ахықәаҿ днаганы..
…иҿаҳа-дагәоуп ацәашьы
аҵх лашә иахьаларшәу…
…рҽахдырҟьазшәа гәнаҳа дук
аеҵә ажәҩан иалышәшәоит…
Амцеи ашьеи роуп, еинаалан,
Шәаԥшьны мраҭашәара иахьыршо…
Изхалашьцо атәыла ианхалаз
Гәыӷрак рзынмыжьӡакәа ишшо,
Ицоит,
Ари адгьыл нрыжьуеит
Ашлара,
Ақәыԥшра,
Ахәыҷра…
Ашьхақәа ашьарҩашқәа рылыжжуеит,
Ццышәла иауам рхәышәтәра…
Дыцәоит,
Наӡаӡа ҳәа дыцәоит,
Зыдгьылаҿ аиха змауз,
Икыдшәан,
Ацәқәырԥқәа ахыҵәоит
Ииаҵәахә,
Иқәгәыӷны ииз…
Днеилоит,
Мшынгәыла днеилоит
Асаби.
Зықәра иахьӡартә,
Аныҟәашьа зызмҵацыз ҽеила
Днеилоит џьаргьы дымнаӡартә.
Иашҭа ԥшӡа дҭыган дабаргоз,
Дшыхәыҷыз имхны ихәыҷра,
Ацәқәырԥқәа дрылоуп –
Дыхәмаргоуп, –
Ахәмарха змауз зызхара…
Насыԥдак,
Ҭыԥҳак дзымгәӡыцкәа
Инеиуа –
Насыԥк даниаӡом.
Дрылам уи
Тәымџьара иӡхыҵқәо,
Дызгәыҵаҳәҳәо ацәқәырԥ дрышьҭӡом…
Зыдгьылаҿ
Ҩнык зызмыргылац,
Шьҭа амшын ҭбаа
Амшын ду
Иҩнроуп,
Мразааит – ҽынла,
Мзазааит – уахынла, –
Акы зыҩнамԥхо
Еснагь илашьцоуп…
Измаӡаз
Злакәқәа рнырҵәаха,
Абырггьы иажәра цәгьахоит,
Ихигаз –
Ажәабжь хлымӡаахны –
Иахажәаарц
Инхаз ирзынхоит…
Аццышәи
Ашьеи еилагылом
Аҵх-ццышә иагәылҵуеит
Амра лашо,
Идмырӡырц,
Зтәылаҿ ингылаз
Ирдыруан
Ихәлазаргь ишшоз…
Амра ангыло,
Ианҭашәо ҳәа,
Аамҭа ахыцқәа бырҭакны,
Нагӡашьа бзамҭо быгәҭакы,
Зны изаацәоуп,
Нас ихьшәоуп ҳәа,
Бымшқәа атыша рыбжьаны,
Мроуп ибзымхо,
Ҽа мракы!
Иццышәхан,
руак
амшын
ианхыӡло,
Егьи цәырҵуа ибыл-былуа,
Ҩ-мра заҵәык!..
Ҩ-мракы!..
Лашара мшны аамҭа ибхыҵуа,
Мышкы ииз – аҽны быԥсуа,
Лагамҭеи
Нҵәамҭеи змам мышкы
Бахаанхарц –
Ҩ-мра заҵәык!
Ҩ-мракы!
Еиҳау зцәа иҭазкӡахьоу
Дгьылк аӡбахә саҳар,
Иҟалап,
Ихәыҷуп ҳәа,
Сыԥсадгьыл иазысҳәар.
Идгьылхоит Аԥсадгьыл
Аура-ҭбаара ушәар,
Иԥсадгьылхаз адгьыл
Иара адгьыл иахыҳәҳәоит.
Лиудмила Гәымба лахь
Дызбон,
Лашәа лгәыҵаҳәҳәа,
Асценахь данхалоз…
Сырбон, нас,
Дабацеи ҳәа,
Сышлышьҭаз сҵаауа…
Абаҳчара дыҵоуп ҳәа
Сгәыӷуа санҭалоз,
Арахьынтә дызбом ҳәа,
Амза ҭаауан…
Аԥсҭазашьа сыҵалҳәарц
Амшын сҽадысҳәалон,
Арахьынтә дызбом ҳәа,
Ажәҩан лаҟәуан.
Издыруеит
Дахьӡазҭгьы,
Адгьыл дшанаалоз,
Дықәлашо дшықәзаашаз,
Лымҵәыжәҩа ҵәахуа…
Издыруеит,
Дсыхьӡазҭгьы,
Ари адгьыл сшанхалоз,
Аха…
Лашәагь аацәырылгеит –
Дцеит дымхынҳәуа…
Лашәа лзымҵәыжәҩахан,
Нкылашьа лмоуит,
Сабаҟоу
Дабаҟоу –
Дунеи дук ҳабжьоуп…
Зны, сызлыхьӡозар ҳәа,
Саамҭа сроууеит,
Амҩан сангәаҟлак,
Исыхьӡо уи лыбжьоуп…
Сабикгьы дахьыцәоу
Лыбжьы хаа иаҳазаап,
Дзырччо маалықьцәам,
Длеиԥхыӡуеит иан, –
Дҿыхарцаз – дыцәаз…
Иӷба хынҳәуазааит…
Ажәҩан шьҭыҵуеит
Амзагьы нҿыцәом,
Илашоит,
Исцәыӡыз лышьҭа дырхан.
Икьаҳәу сыриашарц саҿуп –
Исзыриашом.
Анышәаԥшь ҩахьеит,
Унахьыст – ихәашоит…
Дналбаауеит уахь,
Сыбжьы ахьылмаҳаша,
Џьоукы рнапеинҟьашьа
Дақәшәан дкәашоит…
Убасеиԥш кәашашьак! –
Ҽыркьаҳәра – ҳәаркьиран.
Лнапқәа лырххоит –
Инхоит ишҭацәу…
Аҵх лашәгьы,
Цгәыԥшқан,
Ааҵраҿ икьииуеит…
Лашароуп.
Ҭынчроуп Анцәа дахьзаҵәу…
Г.Смыр иахь
Аҳаԥы лашьца –
Ахра аҩныҵҟа…
Аҳаԥы аҩныҵҟа –
Ахрашәа…
Ахра даҿоуп
Аӡәы нҭыҵҟа…
Игәаҟуеит
Инҭыԥраа изцахрашәа
Ашәа – аҭуан
Ианҟьа-ԥыххаан,
Шьа-цәыкәбарқәан
Иалыҵәҵәоит,
Ашәа,
Жәҩан ҵаула ззымхоз,
Алашьцара иаланҵәоит…
…Ахрашәа ԥсит аҳаԥы аҩныҵҟа –
Ахра дагеит аӡәы нҭыҵҟа.
Ааԥынроу дзеигәырӷьоз
Аҵаа аӡыҭымҭаз
Ёынразу игәнылгоз
Ааԥынра ашәҭымҭаз
Дхаҳәызар издыруам,
Имбеит акы лныруа,
Лаӷырӡык налҿымшәеит,
Ччаԥшьк лыбла ихымшәеит…
Лыччабжь иаҳазҭгьы
Аҵаа аӡыҭымҭаз,
Дгәырӷьо дибазҭгьы
Ааԥынра ашәҭымҭаз.
Усҟан идыруан
Ԥхаррак шылныруаз, –
Адунеи данымшәо,
Лаӷырӡык налҿымшәеит.
Ччаԥшьк лыбла ихымшәеит.
Лылаӷырӡ каҭәазҭгьы
Аҵаа аӡыҭымҭаз.
Дшыгәырҩо ибазҭгьы
Ааԥынра ашәҭымҭаз,
Идыруан лгәы ишалаз
Дахьымҩасуа ӡынрала, –
Адунеи данӡамшәа,
Агәы лызҭаӡамшәа,
Лаӷырӡык налҿымшәеит,
Ччаԥшьк лыбла ихымшәеит…
Закә ҵәуарои,
Закә гәырӷьарои,
Ааԥынреи
Аӡынреи –
Руа илырхарои
Иалылхырц руак,
Илдыруама илаӡара
Ааԥныказ – аӡынра!
Ёныказ – ааԥынрак!
Ус шамуа дырны,
Ԥхаррагь,
Хьҭагьы лныруам,
Адунеи данӡамшәа,
Агәы лызҭаӡамшәа,
Ллахьынҵа данышәан
Лаӷырӡык налҿымшәеит,
Ччаԥшьк лыбла ихымшәеит.
Еибашьра дәык еиԥш дунеик ҳақәзар
Ҳаӷа иԥсыҽра иалго мчык, –
Иааира хәыҷык –
Шәымҭак акәзаргь…
Ԥсахра хәыҷык…
Мцы хәыҷык…
Ухы иаҭәоушьо аӡәгьы уаҭеиҵом,
Иуқәыӡбо дарбан,
Зегьы ҳаиԥшны…
Иԥшьоу ҭыԥкахь ухала узҩеиӡом,
Шаха баала зегьы ҳаиԥшьны…
Иахьа дахушьаан
Уаҵәы уззааирыз,
Ӷас дышьҭыхны уеиԥш зеиԥшыз,
Иԥсра – уԥсҭазаран – узиааиз,
Иҭыԥ аанукыло иҭацәыз…
Насыԥ уаарак ухы злоужьо
Амц ду зхылҵуа мцы хәыҷны,
Ԥсахра хәыҷык,
Ахы иоужьхан,
Цәак иҭамӡо иазҳарц иаҿны,
Еибашьра дәык еиԥш адунеи ҳақәзар,
Аԥсра ишазар аира зшаз,
Игәнаҳароу аироуп –
Аԥсра акәӡам,
Ианаҳшьа аԥсҭазара қәԥарас…
Гәалашәаран исзынхеит…
Иҭабеит аӡиас сара сзыҳәан,
Ацҳа хырҵан – иҭабеит…
Аамҭа иацрыҵит уи амш,
Дансыҳәаз
Аӡы сырга ҳәа…
Ԥхынран.
Сақәымшәаӡо изуа-исҳәо,
Сзеиҭамҵт азныказ,
Сшанхан.
Исгәалашәоит, нас аԥхыӡеиԥш, –
Ҳнеиуан,
Ацәқәырԥқәа еикәҟьашон.
Лнапы сымпыҵҵәраауан аԥсыӡ еиԥш…
Амреи адгьыли еикәшон, –
Ҳазлахәымыз ныҳәак рыман,
Ҳара ҳныҳәа ҳара иҳазхон.
Згәы зхымхәыцуа
Икьаҿхоит рымҩа, –
Аӡы иагхон,
Аҟәара ааигәахон…
…Аӡиас ииасит ҳаидкылан,
Иаҳзымыхьчаз ҳара иҳавбоуп…
Сыԥшуеит
Ацҳа ҿыц сықәгылан,
Уи амшеиԥш
Аӡиасгьы хароуп…
Иҭабеит аӡиас ҳара ҳзыҳәан,
Цҳак нхырҵан – иҭабеит,
Иахьа аӡы ҳаицырсырц слыҳәон,
Аха, ацҳа дықәсхьеит ауп,
Дсымбеит…
Бымроуп бара,
Бара бымроуп,
Арахь адунеи ашәшьы ахатәоуп…
Амшын ацәқәырԥқәа быргазшәа,
Аҷнышқәа быԥсӡы раҳазшәа,
Еибарҵәаауа амшын иахоуп…
Бара бымроуп,
Бымроуп бара,
Быргеит ацәқәырԥқәа џьара,
Быгәхьаазгаз – сашәа ссирхоит
Слаӷырӡышоит – сашәа сзымхар.
Бара бымроуп.
Бымроуп бара,
Ашара бацны зны бхынҳәра,
Сара сзыҳәан –
Ҿыцны аироуп.
Бымроуп бара.
Бара бымроуп.
Аамҭа акәзу,
Бара бакәзу
Бзиа избоз,
Сзыҿҳәараз
Нас еилыскааит –
Сагхан акәзаргь.
Сагхан
Иарбану сзыгхаз
Бара бакәын
Аамҭас иҟаз,
Сызхьымӡазгьы
Бара боуп.
Аамҭагь ыҟам –
Ба баныҟам,
Бара бцазар –
Ицаз аамҭоуп…
Бԥышәырччон –
Ааԥын ҿыхон.
Мцак сыхбыжьуан –
Ԥхынраны…
Ҭагаланны –
Иҩеижьу гәҭыхак
Сазынбыжьуан.
Ёынраны –
Сы-цәашьыла
Сымҩа ҭабӡуан –
Нас сышнеиуаз
Сымҩахҟьон…
Быҵхны –
Амш аҿаԥхьа
Бхьаҵуан.
Бымшны бсоур –
Снабыхьӡон…
Ари зегьы –
Шәымҭак ала…
Адәахьы имҩасуаз
Аҽа аамҭан, –
Илаӷырӡышон
Уахь ҭагалан,
Бара – саамҭагьы –
Бцахьан…
Балҵ уи ақалақь –
Ибшәых – уи шәҵатәы хьанҭоуп,
Ааԥынроуп –
Адәы бнықәла бласӡа,
Адәы иаҵәа –
Иаҳхылаԥшхәу иҭыхымҭа –
Асахьа ссир – иагу наӡарц
Быҽналарӡ,
Насыԥ уаарак дашьҭалан
Бышьҭа имырхарцаз аӡәгьы,
Насыԥ имоуп анасыԥ иашьҭаӡуа,
Изыԥшааз изынхозеи –
Акагьы!
Балҵ уи ақалақь –
Ашьҭа-мҭа аныҵырц,
Аҭыԥан мшын ҵаак ҭатәарц,
Аҵыхәтәанӡа цәқәырԥа лашак шьҭыҵны
Иахьҩеиз уаҟа ихаҳәхарц…
Исцәыӡыз иахьҵәуо,
Аҽкыдҟьан иууа, –
Иузыжьжьом, иазууеи, –
Аҵх иалоуп аԥша ҿаҳәатәха.
Баша саргәамҵуеит,
Иҿыхаӡом сгәаҵаҿ
Иҿыцәаахьоу амца,
Хьаауп амца иаҭынхаз.
Исымҭаӡо ԥсцаха,
Сгәаҵантә ишьҭнахуеит
Еиқәтәахьаз ахәа,
Хьаак рҿыхо имцаха.
Мап, аԥша хага!
Зыԥхарра еижьагоу
Амца еиқәырхагам,
Иахьсыхәаша акы ыҟам уаха.
Исцәыӡыз уахьҵәуо,
Уҽкыдҟьан уу-ууа,
Схьаа хьу-хьууа,
Ҳаиқәкроуп аҵх иазынхаз.
Аҵх лашьца зхыҵны,
Адунеи зыҽзырҿыцуа,
Лашьцароуп иацәыӡуа,
Лашароуп инхаз еимактәха.
Иуцәыӡыз – еидароуп,
Ушаҵоу уцалароуп…
Ҳамгәаҟхьази даара,
Аԥшеи сареи
Ҳиоуп ҳааԥсаха
Ашьацра иаҵәараҿ,
Ацәҳәыра сакараҿ,
Амшын аҵа еиқәараҿ,
Дрыцҳауп
Уахь ҳашьҭа зырхаз.
«Аԥсны. Лашәриа Алиоша. 1985 шықәса. Декабр.
Иудысныҳәалоит Ашықәс ҿыц!
Наҟ-ааҟ ҳажәлар зегьы, уиешьара, уҭаацәа,
шәгәыцхәыра зегьы ишәзеиӷьасшьоит
ақәҿиара дуқәа, анҵыра бзиақәа,
шәгәы ишаҭаху амҩасра…
Уашьа Џьамал Ҳараниа».
( Ал. Лашәриа идунеи аниԥсах ашьҭахь ихьӡала
Ҭырқәтәылантәи иааз ашәҟәы аҟнытә)
Иацы…
Иахьа…
Анкьа…
Аакьыскьа…
Иҵакыдоуп ажәақәа зынӡа,
Шьыжьы дандәықәло
Кәтолынтә Алықьса,
Шьыбжьаанӡа Аԥсны дахьӡарц.
Инимҵыз рахьтә
Хәышықәса нысҵхьеит,
Арахь сахьӡом иара дзыхьӡаз,
Дхьанҭан, – рҳәеит,
Ишьҭа аныҵуам
Адгьыл,
Сыҟоушәагь зымбаз.
Дласын, – рҳәеит,
Дазымԥшыкәа иахылҵра
Абзиара ииуз ныжьны дцон.
Дыџьбаран – рҳәеит,
Ҽнак данцәырҵлак,
Шәышықәса адунеи цқьахон.
Дсабиин – рҳәеит,
Адунеи ҿыцны
Изаатуан,
Ашәа иҳәон.
Дҟәыӷан рҳәеит,
Зхьышьҭра иҭыҵыз
Анасыԥ шгәырҩаз ибон,
Дыҟам – рҳәеит,
Агәра ззымгаз
Дынзырхазеи ҳәа изыԥшуп…
Аԥсра аҳәаа
Зыхьӡ зызхымгаз
Ижәлар реизакра даҿуп.
Аԥсны дыҟоуп,
Мшыннырцәтә иӡбахә ҳаҳауеит,
Иирамш ыҟоуп,
Иԥсрамш ыҟам,
Аԥсныҟа ихьӡала ашәҟәқәа аауеит.
Алдыз Еныкь-ԥҳа лажәра анааи,
шьыжьык дҩагылан луа-лҭынха
днарылсын, ашьхақәа шыҟаз дцеит,
уаҳагь дыхнымҳәӡеит.
Дниасуеит лышьҭа ҳәа нымхо,
– Дҳазнымкылт!.. –
Игәжәажәоит џьоукы.
Адгьыл дызнысыз еиҭымхоит,
Ажәҩан, амра лхаркы! –
Ла лзыҳәан уи лашарбагоуп,
Дрыцҳауп ажәҩан дацәыхҟьар,
Адгьылаҿ илыхьӡын «ахага»,
Дагьхагахон лыхьӡ дазынхар.
Ауаа ссақәа,
Мышкы зны,
Машәыршәа
Уаҩра-жәлак рцыршәарц дазыԥшын,
Ицәгьоуп ҳәа
Лылаԥш ирхымшәоз.
Дызнымлашаз амҩақәа ирнын.
Ҳаи, абааԥс,
Иҟалаз шәасҳәап! –
Дыӡит аԥҳәыс бырг шьыжьык!
Игәыӷуадаз абасеиԥш ҟалап ҳәа.
Жәлар дуӡӡак дырцәыӡит анык!
Данысит хаҵак дызнымлац,
Ушьҭахьҟа узмырхынҳәуа мҩак,
Арҩашқәа зыбжьахәашо еиԥымларц
Ахрақәа иралҳәарц маӡак…
Аԥҳәыс бырг лышьҭақәа аннахит,
Адгьыл мшыншәа иаацәқәырԥан.
Ахра-цәқәырԥа-шла дышьҭнахит.
Уахьынтә, нас ажәҩан ааигәан.
Анахь,
ҵаҟа –
адгьылаҿ,
усҟан,
Илхырҵаз ахьӡ иазынхаз.
Изрылгомызт
Аамҭалатәи русқәа,
Ирзымдырӡо аныда ишынхаз.
Кәыҷа Лакрба игәаларшәара иазкны
Хыхь џьара аеҵәа былуаз,
Иццышәхарц мышкы-зны…
Уахь џьара амҩа ццакуаз,
Абысҟатәи уаа иҳаԥысны.
Ҩ-мҵәыжәҩак ирыбжьыԥсааз
Аԥсаатә лаша бжьаӡит…
Асеиԥш
ажәҩан
зҭынхаз,
Ҳԥишәарц дынхьаҵит…
Ҿымҭроуп…
Цәашьык иҭаауаз,
Алаԥш наҳҿарсны,
Ҳарцәом
ацәа зықәҳаз –
Уаха ацәара ҵасым…
Иаадыруан
Уаха зны ишыхынҳәуаз
Аԥсаатә лаша-ҭамха…
Ҳахьымӡои,
Маҷкоуп инхаз –
Ацәара анакәха…
Аиқәаҵәа.
Ашкәакәа.
Ашкәакәа.
Аиқәаҵәа.
Ашкәакәеи аиқәаҵәеи еилалан ианеиланҵәа,
Анышә ҟаԥшь ашьац иаҵәа илаԥсеит.
Ашьац иаҵәа анышә ҟаԥшь илаԥсит…
Аҵкы еиқәаҵәа,
Аҵкы еиқәаҵәа –
Уалбага-ҽырбага –
Иалԥхоит лашарак
Иԥсҭаҵагоу мрахәаган,
Аха, башоуп,
Уи збашаз иблақәа хҩоуп,
Изныҷҷало,
Насҭха игыло,
Нас жәҩанны ихагыло,
Аҭоубыҭ ҟаԥшь ахҩоуп…
Аԥсҭазара иахьынҳало дсымбацкәа,
Аха, абасеиԥш, уи алҵра зҭахны
Игәаҟуа, иззалымжәо здацқәа
Дсымбацызт…
Уи снеиҿаԥшны,
Аԥсҭазара зыԥсаҵәҟьаз еилыскаан,
Зҵабырги зымци еиқәыртәа,
Зыԥсҭазара ныҳәан еиҿызкааз
Дрыцҳасшьеит, сазхәыцны иҵыхәтәа.
Баша ҳлаӷырӡышон ауп
Алҩа-мшын ҳалахан,
Архышьна-ҵәгәыр иамцкласуан.
Ахьтәы ԥсыӡ мцабзқәа…
Рыԥрақәа еиҵыхны,
Ажәытә аамҭа иалыхәхәа
Иаауан еишьҭагылан
Алакәқәа –
Амц-ҵабыргқәа…
Ииасхьоу зегьы рышәара
Алакә дгьыл ҳаларсуп.
Хык ҳахҟьазар –
Шә-хык наҳхагылоит…
Ҳжьы ҭыхны иаҭан
Ауарбажәҵәҟьа ҳарласуеит,
Атыша ҳанҭыԥраан
Адгьыл ҳнангылоит…
Бжь-мҩак еиԥгалан
Ирылаҳхуеит мҩа-лашак,
Ҳнеиуеит, нас,
Иҳаҵԥраауа
Илакәироу ҳҽыццышәқәа.
Иҳацрыҵуеит агәаӷгьы,
Ҳацлабра аналымша,
Ларбаӷь хынтә инақәҿыҭны
Аџьнышгьы дныҵашәкәоит…
Ҳамҩасуеит,
Инҳажьуеит
Илакәхаз ҳахҭысқәа,
Мышкы зны,
Иаҳхылҵыз ирԥыларц…
Ҳарныҵуеит амҩақәа
Лакә-лакә ҳазнысқәоз.
Ҳлакә злакә ахылҵуа,
Урҭ амҩақәа ирныларц.
Вл. Анқәаб игәаларшәара иазкны
Аамҭа абанеихьоу
Иаангылеит иахьнеишаз инеин.
Жәаха шықәса шагыз
Азқьышықәса анҵәамҭанӡа…
Иҳәазаргь изаҳада
Рыцҳара дук ҟалоит ҳәа адунеиаҿ
Заамҭа нызымхыцыз
Тышак ҳшахыԥаз ҳазгәамҭаӡеит
Уи аҽны,
Ианааиқәтәа игәеисра –
Иара иаамҭа…
Ициз иаамҭа нихит ԥсҭазарак ихҭысны.
Дыннахит иаамҭа –
Инибахырц еиӷьаршьеит
еихӡыӡаалар аасҭа…
Ушьҭахьҟа ицәырыргом аамҭа узаԥысыз,
Ихьаҳәны изуԥылом аамҭа иуаԥысыз…
Аамҭа абанеихьоу
Иаангылеит иахьнеишаз инеин.
Жәаха шықәса шагыз
азқьышықәса анҵәамҭанӡа…
Уи аҽны изышьҭымҵыз
Ҳрацәаҩын адунеиаҿ
Инаҳамхцыз ҳаамҭа
Амҵәыжәҩақәа ҳнамҭаӡеит…
Уаҳа дыхнымҳәырц,
Наӡаӡа дызԥырҵуаз
Аҟәара ҭацәны инхомызт –
Днаскьаргон илхылҵыз,
Анасыԥ шкәакәа, –
Дцон урҭ рыцәгьак лымбакәа,
Шьҭа насыԥ шлымаз лбомызт –
Уи закә насыԥыз
Инхаз роуп издыршаз, –
Исыздыруам,
Исзеилкаауам
Урҭ злаӷырӡышоз…
Зԥаҩқәа ззыҭбаау кәарак леиуеит,
Аарла, ахаҳәқәа ирыхҟьашо.
Сыла ихгылоуп ӡыжьк кеикеиуа.
Аҵантә хаҳә хәыҷык лашо.
«Аӡы хыҵуеит!
Аҩныҟа!
Аҩныҟа!» –
Рызҿырҭуам ахәыҷқәа.
Шьҭа ӡиасгьы, шәарҭагьы ыҟам,
Ашьха икыдхаҽоз ақәа…
Сагьалагом сҳәаак сҭыҵырц.
Арахь – сажәра,
Анахь – схәыҷра,
Ԥаҩқәан, урҭ наӡаӡа еицәыӡырц,
Кәаран ирыбжьыкәкәоит сҿара.
ЖӘАХА ЖӘЕИНРАА ЛА
Сқәыԥшнаҵ
игәырӷьон
аҵла бӷьы-ҿала,
Бӷьы ҩеижьла иҵәуон иангәамҵлак.
Уахыкгьы сызнымгылт уи амҵан,
Амахәқәа,
аԥшамҩасқәа знаалоз
Насхьысыр,
иҟалон,
лаԥшҵашәаран,
Шәымҭак даацәырҵыр сзырҟьалаз…
…Баша ибылуан мраҭашәара,
Изыҽхәомызт лашарак аирала…
Сқәыԥшнаҵ
имҩасуан
бӷьы ҩеижьла,
Ихынҳәуан аҵла бӷьы-ҿала,
Ҳшәарҭам ҳәа
ашықәсқәа сеижьон.
Саҵарҵон
еидарак
сӡаакәкәаларц.
…Лабҿаба ԥра лашак хыӡлон,
Ицәқәырԥадоу амшын лаԥшҵашәара,
Адунеи лашарак ацәыӡуан,
Иҭынчхон уи зжуаз мраҭашәара.
Ишԥарыцҳаз, ҳара ҳтәала,
Амшын зцәыӡыз аҷныш ҟьала,
Иамырхьанҭо уаҳа гәалак,
Иласӡа ихиаало,
Адгьыл иахык ажәҩан иалаз.
Баша адгьыл ду гьежьӡом,
Уцәыӡ цәыӡда уаниаӡом.
Иаҳзалырхыз ҭыԥк ҳҽанраалан,
Ҳахызго мчы ыҟамкәа аламала,
Ҳаикәнаршозаргь.
Ишәарҭам мҩала
Ҳцоит аамҭала,
Ҳамҩасуеит ҳқәыԥшнаҵ ааԥынрала.
Баша адгьыл ду гьежьӡом.
Ҳқәыԥшра аннахуеит,
Ианнаҵом.
Ахы иақәиҭын аҷныш ҟьала, Амшын иахыгаз ажәҩан иалаӡт.
Ишьҭрақәлан иаан ҭагалан,
Иаҳгәаланаршәарц
Бӷьыжәла,
Қәала,
Мҩасшьа шыҟам ааԥынрала.
Баша адгьыл ду гьежьӡом,
Ақәыԥшра шьҭрақәло ҟалаӡом.
Быԥшын –
Аамҭа аԥсы ахалон.
Бсызгәаауан –
Сыԥсы ҭан.
Амзеи аеҵәеи еицхалон,
Изеихьӡомызт –
Баша еишьҭан.
Быԥшын –
Бахьыҟаз сзынаӡомызт,
Бгәаан баҿалеит амардуан.
Сыҳәҳәон,
Сыҳәҳәабжь баҳаӡомызт, Амардуан
хланҵыҟа
иган…
Быԥшын –
Аамҭагь аԥсы ахыҵит.
Былбааит –
Сыҟаӡам сара
Амзеи аеҵәеи еицрыҵит…
Иаамҭазар ашәа аира
Имиӡаруааз ибызкыз ашәа,
Ԥсаатә ԥшқарахны,
Гәык инҭыԥраан,
Инадԥыххаалаз асаркьа хьшәашәа…
Абар, уажәшьҭа,
Ашәа аҭыԥан –
Амши аҵхи –
Лашәи дагәеи…
Избо гәамҭо,
Исаҳаз хамҵо,
Ашәа сашьҭоуп,
Аԥсцәа еиҭаго,
Абзацәа ргәамҵуа
…Ианиӡахгьы ибызкыз ашәа,
Ианамуӡагь ҽеи ԥсра аиур,
Иԥыххааса асаркьа хьшәашәа,
Аҭахамҭаз жәҩан ианыҩыр!
Аныҳәа мцақьоуқьад иалаз,
Аҵыхәтәантәи шәҭыцны,
Дыццышәхон,
Дгәырӷьацәон
Аҩсҭаацәа лхалан,
Илдыруан аныҳәа дшазымхоз…
Ишылдыруаз,
Аныҳәа шымҩасуа,
Ианаамҭоу изалымҵыз даман,
Ҵ асқәак иршьаҳаз сцасгьы,
Дызқәиҭыз лхы ҭалырхама
– Ныҳәоуп!
Усывагыл, суҳәоит
Дшыҳәҳәоз,
Дцеит днасымпыҵӡаан,
Дыҟаӡам Иҟаӡам ныҳәагь…
Аха, инхеит
Аԥсҭазара иацрымҵӡо
Лыҵәаабжь,
Сгәыӷра сацрызҟьаз,
Игәыҿкаагоу
Ашәа ԥшӡан ишьҭыҵыз,
Ашәҭқәа,
Адәы иаҵәа хызҟьарц,
Ари ааԥынраз лыццышә иахылҵыз…
Иҟан ахьӡ –
Исхымгоз гәалан,
Гәыӷран ицәан са сгәаҿы.
Ақәыц сцәымӷын –
Ашәҭ иаҿалоз,
Аԥсы ахыҵуан снапаҿы…
Иҟан ахьӡ –
Иԥсаатә-ԥшӡа-жәҩандан,
Ихьтәы-ԥсыӡ-ӡыдан
Аҟәараҿы.
Иҟан ахьӡ –
Ишхәа-ԥшӡа-ԥрадан,
Аӡаакәкәалара иаҿын…
Ахала далнахт
Ахьӡ изнаалоз, –
Гәыӷрак ҿыхеит са сгәаҿы.
Ахьаа санаалт,
Ашәҭ зҿало
Ақәыц аҽарԥшқеит снапаҿы…
Амҵәыжәҩа зауз
Аԥсаатә жәҩандам,
Иҟам ԥсҭбара аҟәараҿы…
Акы заҵәык –
Ашхәа еиқәхандаз –
Аӡаакәкәалара иаҿын…
Инхеит ацҳа ахжәахақәа –
Аԥсаатә-ҭаха амҵәыжәҩақәа.
Ишысҳәалоз ашәа хаақәак,
Иахьанӡа сгәы рхымшәакәа,
Нырцәи
Аарцәи шԥаҭацәи,
Сцартә снарыбжьахәашан.
Бжьы-шьхак,
Бжьы-мшынк дрыԥҳазаҵәын,
Исҳәон лгәы иахәашаз,
Дгәаар, нас иабасҭахыз
Лгәы зыхшәаз сыԥсҭазара.
Ашәа хымкәа,
Иабасҿахоз! –
Уи ԥсра-ӡра ашәазаарын,
Ирҩашьыго ашәа хаақәак –
Иҟалозма лгәы рхымшәакәа.
Инхеит ацҳа ахжәахақәа –
Аԥсаатә ҭаха амҵәыжәҩақәа.
Ёынрагәҭан, ааԥынроуп, сҳәан,
Ауаа шыҟоу џьашьатәуп –
Агәра шыргогь гаӡароуп ҳәа,
Искым сымаркырц иаҿуп.
Исымаркуа ашәҭ абаҟоу,
Сыла иҭаӡуп адунеи,
Исымаркыртә са сзыргәаҟуа,
Ауаа гәаҟрас изыниеи…
Аамҭа аикәшара иаҟәымҵӡац,
Зегьы ирзеиԥшу ааԥынгьы аап,
Рааԥын иахьӡап иахьымӡац,
Доусы рышәҭқәагьы ирыниап.
Иара шәаргьы,
Зышәҭқәа ҿызххьоу,
Сааԥынраҿ шәзашьҭои шәҭыԥ,
Ара шәашьҭамлан ишәцәыӡхьоу,
Шәҭеиқәаҵәақәан баша ишәҭып
Шәшьапҭыԥқәа асы шкәакәаҿ,
Еицакырц аӡынгьы ахаҿра
Иншәыжь алаԥш иамыргакәа
Ёынрагәҭан ишәҭыз ааԥынрак!
Зегьы ишәзеиԥшу ааԥынранӡа
Снеирц сашьҭам,
Ихароуп,
Сызҭоу ижәбац ааԥын акәӡам,
Ари аҵыхәтәантәи ааԥынроуп.
Лабҿаба ибзышьҭымхша
Ԥхыӡхарц –
Быцәаз,
Бҽысгәыҵаршәны быцәаз,
Банҿыхалак,
Сынасыԥ – цәыӡхарц,
Самхәаҽырц
Агәырӷьара исхыҵәаз.
Мышкы,
Мышкы заҵәык акәыз,
Лабҿаба инхаз сара сзыҳәан,
Иҭаӡеит уи
Ԥсҭазара иамкрыз,
Иахылҵит,
Ашәак уаҩы изымҳәац,
Анасыԥгьы,
Еилыскааит,
Еҵәажәлоуп, –
Аеҵә хкы рацәа зҿашәҭуа,
Аԥсаатә ирзыҭбаахаз ажәҩан
Хыхьынтә
Ирзылыԥхоит ашәҭқәа…
Еҵәазааит,
Ԥхыӡзааит,
Илакәзааит,
Лабҿаба нҵыра змоуша,
Аха,
Мышкы акәзаргь,
Уи лабҿабазааит.
Иашәазааит,
Изаламԥшыз,
Измаҳаз лаӷырӡышартә…
Сымҵәыжәҩақәа хыблаа-ҿыблаан…
Ашьа рҭаццышәны сдақәа…
Рыцҳашьарак быбла ихызбалт,
Ажәҩан зцәыҭшәаз
Дгьылк сакуа
Саныҟала
Бнапқәа рхахан
Бысԥылеит
Зԥылара сазхьуаз…
Мап, мап!
Исыҭ аԥсгаха,
Сааԥсеит,
бшыхарац бхараз…
Ажәҩан кыкахш – алашара
Зжәуаназ
схы аҵкыс сеиҳахеит,
Ԥҭақәак иббо жәҩан иаҵәараҿ,
Иблыз сымҵәыжәҩақәа ирҭынхеит…
Адунеи аныӡлара мариоуп,
Сара сзыҳәан бара быда,
Амра гылоит амза шкыду,
Ари – насыԥуп,
Чмазароуп.
Мҵәыжәҩада аласра хьанҭоуп,
Бнапы схьысроуп
Адгьыл снырырц,
Ашьха схыҵырц,
Амшын сырырц,
Амза мразтәуа ашоура сҭоуп,
Ари – насыԥуп,
Чмазароуп.
Санаалҵлак амра хьшәашәоит,
Еиҭабылларц –
Нас сеиҭашәоит,
Ари – насыԥуп, чмазароуп,
Иансыхгахгьы, инхаз –
Аԥсроуп…
Иаҳхымшәо анакәха –
Ажәҩан алаԥш…
Ныҵыҩ-ааҵыҩ –
Арҵу абжьы…
Адәы еиҵырхын ауарҳал еиԥш,
Уаҳагь аҵлақәа мгьежьит…
Амш мҩасуеит ԥслаҳә ӡыӡымкшәа,
Мҩа зынгам адәы зегьы мҩоуп…
Иҟам акәхуп сыбла зхымшәо,
Избо сцәыӡуазар, цәгьароуп…
…Лаҳәа еиқәаҵәак,
Жәҩан ианааларц,
Аԥшшәы анаԥсах, иӡт ԥҭаҵас,
Ашьац сылиаарц адәы салаӡт,
Сшәахәахарц –
Сыблит мраҵас,
Ари, ҳамшаз ҳдәы бахымҵырц,
Шәахәацк балаӡо бынхарц,
Ахәылԥазы сыбла бхымҵырц,
Шәҭыцны былашәарц ашьац…
Ақәыԥшра лабжыш шьацаагаган,
Ақәыԥшра мҩасуа,
Ашьацыра нхо…
Сызцәхҟьаз сымҩақәа – шьаҳаган,
Адунеи –
Саныӡлартә иҭбаахо.
Бжьы-шьхак рынхыҵ
Хәы-ԥшӡак сықәуп.
Ажҩан сықәхан,
Сымқәацо,
Аҵыхәтәантәи ԥсшьарҭа ҭыԥуп
Ари ахәыԥшӡа,
Ара бсыхьӡоит.
Қәрала иааиуа еихьымӡа-еиԥымӡо
Руаӡәк даанымгылар Еихьӡом,
Са саангылт
Бахьӡарц бызхьымӡоз…
Аха, исықәԥсар ҟалаӡом.
Былабжышқәа ишьацаагагоу,
Ашьац схысны ицәқәырԥаны,
Бара.
Снаҩсгьы зымҩа нагоу,
Бсымбо снымхарцаз сзаҵәны.
Адунеи сықәнагалт срыцҳан,
Исымамкәа,
Исыхӡымкәа.
Ажәҩан ааҵрақәа срыҵан,
Среиҩаӡон аеҵә ӡыӡымкқәа,
Ашәҭқәа рнапы саныԥшылон,
Срылаԥшуан ахрақәа рхышәқәа,
Ацәҳәыра-ца зны саныԥсылон.
Ёхыҵран иарҵысуаз ақәа-хымкәа.
Зҽызраӡоз амшын ду сацәтәымын,
Аҵахь сагарцаз сышьҭнахуан,
Иҭацәхашаз мҩак зынгатәымыз
Адгьылаҿ ашьанҵа ҵар сахәуан…
Адунеи сықәнагалт срыцҳан,
Исымамкәа,
Исыхӡымкәа,
Исмоуит сышрыцҳаз азхәыцхагь,
Снапала сыԥсҭазаара еизыскуан…
Аеҵә рҽаҩра лаша еинызгалт,
Ашәҭқәа рыԥшқара сырҭеит,
Ахрақәа рыӷәӷәара сԥыргалт,
Ацәҳәыраҿ мрала сӡыҭымҭаз
Ақәа насықәҭәан –
Сыӡрыжәхеит,
Ҳаракыроуп ацәқәырԥқәа ирылсхыз,
Сладырҟәыртә мчы ҳәа рызнымхеит,
Шьамырӡгахеит амҩақәа илсхыз…
Санаагыло зегь рыла сҽеибыҭан,
Скамҳарц
Исырҳаз зегьы сышрыҵоу,
Сышьҭахьҟа инхаз инарыҭан,
Адунеи аҳәаа сынхыҵуеит,
Санықәнагалаз еиԥш срыцҳан…
Аҭаҳмада Анцәа диԥшааит…
Алашә иблақәа дырхибалт,
Аҿаҳа изымҳәац,
Изымҳәо иашәа,
Иалыҩны ибжьы иаҳаит, –
Аҭаҳмада Анцәа диԥшааит…
Лашарак иибоз
Ихы ахибааит,
Иласцәамхарц ииҳәо иажәа,
Ҵ ак дук лаиҵан –
Шә-зҵаарак ааит, –
Аҭаҳмада Анцәа диԥшааит…
Дхарамызт.
Ааигәа дыҟан,
Дшыԥсышаз ихашҭт дышишьҭаз,
Убри алагьы аԥсра даиааит, –
Аҭаҳмада Анцәа диԥшааит…
Иҟьалахьаз
Хынҳәит рыҩныҟа,
Ихынҳәит
Аӡиас хага ахьышьҭрахь,
Цәгьа зычҳаз
Насыԥк ирҳаит,
Аҭаҳмада Анцәа диԥшааит…
Еизынхарц ауаа ирҭахымхеит,
Урҭ аӡәхар –
Руаӡәык дырцәыӡуан,
Уаҩи нцәеи ирылхәдаз есымша…
Аҭаҳмада Анцәа диԥшааит…
Идыруан зегьы ишырзымхоз,
Иашак-иашак рҭаххар.
Амц шалҵуа
Аиаша ушар.
Аҭаҳмада дирӡт Инцәа,
Доусы Инцәа
Иара диԥшаарцаз…
Днымхеит уинахыс рацәак,
Дицны дцеит, рҳәеит, Инцәа.
Нырцәҟа дырит –
Аарцә дааӡарцаз,
Ауаҩы
Ауаҩ иахь деихарцаз,
Еиԥыршьырц Ацҳа ирыбжьаԥҵәаз,
Алашә иблақәа лашарцаз,
Ихынҳәырц ажәақәа иаҳҿанҵәаз,
Аҭаҳмада шьҭа
Дынцәан…
Шьалуа Ҵ әыџьба ихьӡынҩылоуп
Шықәсқәак – даҟьақәак бжьадырӡуан –
Инагәылжәан – аамҭа шәҟәызҭгьы,
Аха, аамҭа – шьеикәшароуп – излымҵуа
Иахьанӡагь ашҳам иалоу…
Ирхараз ианраамҭаз ҳаршьызҭгьы! –
Ҳагхан ҳиит,
Убриоуп ргәы иалоу…
Наҟ, харантә, ашәарҭа анааиуа,
Еиламҩашьо, ԥси-бзеи еилнахуеит,
Аԥсыцқьа иоуп ашәарҭа иаиааиуа,
Зыԥсҭазаара ахә зшәоз зшьала,
Ачарҳәара иԥсы ҭнахзаргь,
Гәыӷрак еиқәирхеит иԥсрала…
Ашәаӡыӡара –
Чмазара ҿкы бааԥс –
Ирылымго излаҽыз роуп,
Џьоукы рыԥсҭазаара иахыбаан,
Зыԥсы еиқәзырхаз чарҳәарала,
Иахьагьы изҿу иацы изҿыз ауп –
Рышҳам ныхуа аамҭа иалоуп,
Иацы изхьымӡаз аӡәы дрыцәнымхарц.
Ишақәшәо еиԥш, маӡа-аргама,
Рышҳам нырхуеит дара ирхәымхарц,
Аамҭала аамҭа ианаалоит,
Иашьцылоуп, уажәы ирбама,
Дара – наӡаӡа,
Аамҭа аамҭалоуп.
Шықәсқәак – даҟьақәак бжьадырӡуан,
Аамҭа шәҟәызҭгьы, инагәылжәан,
Аха, аамҭа шьеикәшароуп – излымҵуа
Ашҳам,
Иагьынхоит ус, дак ҳазҭымжәар,
Ашәаӡыӡара ҳалӡаа ицарцаз.
Сара Ахрашәа сымоуп,
Даҿызгашаз ахра
Дҭеирхарц зҩызак ирҟьалаз…
Уи сигхан дҭахазар,
Ахра дагазар,
Ахра аҳаракыра –
Аҵаулароуп ахәра,
Ахаан иснымҵӡо исынхалаз…
Сара Ахәрашәа сымоуп.
Уи ззыҳәан ихәшәхашаз.
Ԥсҭахра аамҭак зхьаахаз
Сигхан,
Ишҳамыркыз ахәра дагазар,
Сашәа – ашәа башоуп.
Исҳәозаргьы –
Ҽырбагоуп уи аахыс.
Ачарашәа сымоуп –
Ианаамҭаз исзымҳәаз
Ирнаԥхаз қәрахьымӡак ичараҿ…
Уи сигхан дҭахазар,
Ичара – иԥсрахазар,
Ԥсреи бзареи еизызҳәоз
Рхара иалоуп са схарагь…
Агәаҟрашәа сымоуп…
Егьырҭ ашәақәа анхало,
Зҽыззышьҭымхӡо инхо сара сгәаҵаҿ…
Ахра иагаз роуп,
Ахәра иагаз роуп,
Зчара зыԥсрахаз роуп
Сгәаҟрашәа зырхьанҭаз зшьала,
Сзаҵымҵуа уи аидара саҵоуп…
Ирнаԥхаз,
Иршьыз,
Иахыргаз –
Аамҭаз ҽԥныҳәан ицәырҵлоит…
Шьардаамҭа…
Шьардаамҭа…
Агәхашҭра иацәызго –
Исзымҳәац сашәақәа ирыцлоит…
Атәыла иаӷрагылаз,
Дҳаракхар –
Дынцәахарцаз,
Аԥсҭазаара зырцәгьаз
Аԥсра аасҭа,
Забацәа ахигаз –
Абыс дыршьаларцаз,
Акәац ахә мариан, рҳәоит, иаамҭаз!
Ашьа зыԥсааз, нас,
Ашьа зхыҵәаз атәылаҿ
Ашьа зҿаҵәо изызҳаз
Иара иаамҭаз,
Ишәҳәала маӡа-аргама
Иныҳәаҿа нкылан.
Ашьа ахә зырмариаз
Атәылаҿ аӡы аасҭа!..
Ацәашьқәа шәбылла,
Еибаҭира – чарҳәара –
Шәгәы ззыбылуа
Аамҭа шьаарҵәыра хынҳәырцаз,
Ашьа иацәырацәоу –
Рҵәырахан,
Иӷьацаларц еиҭа атәыла!
Зҵеицәа ирыхӡыӡо,
Ргәы рмыхьуа,
Рхы рмыхьуа,
Иҿаҳа-дагәан,
Ауаҩра аҳәаада
Ҳәаак ихымҵуа,
Имашьца – лашьцақәан
Изааӡоз атәылаҿ акәын
Дахьынцәахоз, нас,
Акәац ахә еиҵазтәуаз,
Аԥсра аасҭа
Аԥсҭазаара еицәазтәыз…
Анцәа дзыԥсаз –
Дынцәазтәыз ракәын.
…лахьеиқәра ззымдыруаз атәылаҿ,
ахаҳәҵәҟьагь,
аамҭа иӡхыҵны
аганахь ишьҭалон…
…агәыӷра зныӡлаз атәылаҿ,
амҩагь,
хырхарҭак рцәырӡны,
ианыз зегьы арҟьалон.
…уаҟа,
сабик ибла ухыԥшылан
лахьеиқәрак умбозар,
иҟәышыз зегьы «гәырӷьон»
еиқәхарцаз…
… «Анцәа» иишәиз ажәларқәа
иахьымаара ицозар,
«Анцәа» дыззылԥхаз –
рышьаҭа рҳарцаз
Аԥсныҟа имҩахыргон,
жәларык рықәӡаара
ԥсҭазааран ирхыргарц…
…лахьеиқәра ззымдыруаз атәыла
иахыҩуан анапеинҟьабжьқәа,
ахысбыжьқәа умаҳартә, дыдраҵас…
…лахьеиқәра ззымдыруаз атәылаҿ
ишԥассирхоз ашәҭқәа,
аԥсыбаҩқәа иргәылсны изызҳаз!
…лахьеиқәра ззымдыруаз атәылаҿ
ишԥахааз ашәақәа
амыткәмабжь, аҵәаабжь зхәаҽуаз!
…аха ианбанӡа!
ианрықәба ашьа-ӡаӡа,
ашәҭқәа канӡеит…
иҿахҵәеит ашәақәа
ҳаблақәа хтын,
лабҿаба иаабеит
имыӡыз ашьа
атәыла ишаақәҭәаз…
…аамҭа иалыҩны ахысбыжьқәа ааҩуеит –
ахәрақәа ҳнырҵоит…
атәыла ианылан аԥсыбаҩқәа ааиуеит –
урҭ ҳгәаҳҽанырҵоит…
…алахь еиқәуп
агәыӷра знылаз атәыла,
абысҟатәи аамҭа
азҩа иагәыҵаҳәҳәа иамгаз,
ашьа злашәу аԥра ахагылоуп,
изгаша ари амшын ҟәызга иалган…
Акы аламӡо иҟалеит адунеи…
Ҵ арақәак налԥраан,
Быӷьқәак нҿышәшәеит
Аҵла сызҵысуаз…
Ашьхыц нахыԥраан,
Ашәҭыц ныҿшәеит
Абаҳча санҭысуаз…
Ишкьаҿыз еилыскаарц
Исшәозар ҳәа ишәан,
Инықәбеит амҩа сызнысыз…
Акы аламӡо агәы ҵаӷахан,
Адунеи агәра сзымгеит…
Шьаҿацыԥхьаӡа срызхәыцларц сҭаххан,
Шьаҿакгьы сзеихымгеит…
Иӡааҟәрылаз иқәҿиара сықәҿиаран…
Игәҭаҵәуаран дәахьтәила слахҿыхра…
Иаԥшьыргеит аҩсҭаацәа ачара,
Ианырба сықәушәа аԥсхыхраз,
Ихдыршәҭын
Ажәҩан – ақәаб ду,
Иаҵарҵеит сымшқәа былларцаз,
Дызхышәиаашаз аҩсҭаацәа Раб Ду
Сгәи-сгәаҵәеи ҭарҵеит ижәларцаз…
Лахьыцәгьеи,
Насыԥдеи,
Разҟыцәгьеи
Хаҵгылацәоуп аҩсҭаацәа рчараҿ,
Џьаҳаным иазымкызт зегьыҵәҟьа
Џьанаҭгьы еиҵырхит атәара…
Хыбаҩқәак ирықәшәины ишьҭырххьан,
Ирылырҳәахьан
Сгәи-сгәаҵәеи рыцқәа,
Тәыҩахжәак даақәгылт уа дҭыӷьха
– Изкузеи, уажәраанӡагь иҭымҵкәа
Иԥсы,
Ҳазԥшуижьҭеи ианбыкәу!
– Иԥсы! –
Уа ҵыхәахҵәак ирӷызт,
Шьаарҵәыран аҩыџьагь ирҿықәуп
Хыбаҩла иаҵашьшь сшьа иржәыз.
– Иԥсы!
Иԥсы! –
Зегьы еилалеит
Џьаҳаным, џьанаҭ хыла-гәыла,
Усҟан, сыԥсы исхыҵхьаз зхалаз
Ԥсаатә лашак мҩасхьан жәҩангәыла.
– Иԥсы иӡеит! –
Сахьықәу сыхьшәашәан
Аҩсҭаацәа схалт, сыгәра рзымгазт…
– Иԥсы игеит! –
Аҩсҭаацәа гәжәажәоит
Ирфаз, иржәыз рзымхазт…
– Иԥсы цеит! –
Еимпны адгьыл ианылеит
Аҩсҭаацәа
Идырхарцаз сыԥсы ашьҭа…
Дкараха,
Урҭ рахьтә аӡәы дышәԥылар
Амҩан уаҵәы, ма уаҵәашьҭахь,
Дрыцҳашәшьа,
Шәицхраа шәҭахызаргь…
Изышьҭоу иашьҭаӡран иҟоу
Ирхәымхаз сыԥсы ажәҩан ихызаап,
Уаҩытәаҩсагь, ҩысҭаагь ахьыҟам…
…ҳҭахык хәы ԥшӡакахь дхагалан,
уа дныжьны ҳанылбаауа
аӡәаӡәала,
аӡәаӡәала,
ҳаԥсҭазаара ҳхы ахымбаауа,
ҳзызхәыцуа усҟангьы ҳхоуп
икаҳаз –
ҳабӷалар ҳнызкылашаз –
ҵлоуп…
иҭабаз –
ҳҿажәкыр ҳназҿыхәашаз –
ӡыхьуп…
иҳаԥхаз даҳԥымхар
ма иҳахьшаз акы ихьуан…
аӡәаӡәала,
аӡәаӡәала
ҳалбааны,
ҳааилагылоит,
нас,
аӡәаӡәала,
аӡәаӡәала
ҳамҩақәа ҳарнылоит…
Хаҵареи ԥҳәысреи ззеилымхыз реимак –
Раԥхьатәи аимак…
Имоузеи мчыс
Раԥхьатәи ахаҵа,
Кыр изырҽеима,
Анышәаԥшь дызлыҵыз далхзар иԥҳәыс…
Адам…
Лилит…
Дунеи ҭацәык ззымшаз
Еинаалом,
Еиԥырҵуеит…
Гәаӷла дыҭәны
Адгьыл дахалоит Лилит ӷраҭымшаа,
Иираны иҟоу зегьы драӷаны…
…Иацтәи алашә
Уи раԥхьатәи агәаӷоуп
Азқьышықәсақәа ирылсны
Дымгәыӷӡо ихьӡаз,
Дналҿаԥшырц уи ассир ихгьы дааҩахеит,
Изгәамҭеит убраҵәҟьа иблақәа шцаз…
…Иахьатәи адагәа,
Илымҳақәа кыдҵан,
Дышдагәоу изымдырӡо дӡырҩуеит –
Зқьышықәсала уи аџьныш дызхымҵуа
Ажәҩан иалыҩны ччабжьык иаҳауеит…
Икамыршәӡо иаазго
Ахацәа ргәаӷ шьҭыхны,
Хаҵак дызҭымшәаша акаҭа зҳаз,
Илеиҳәаша шимоу
Ибыз ааиҿылхуеит
Иацтәи ашәаҳәаҩ –
Иахьатәи аҿаҳа…
…Уи Анцәа игха акәзааит –
Ԥҳәыск илыриашаз,
Нышәаԥшьык ҳаицалхны Анцәа дыццакит,
Уваҵкьыс далхзароуп
Иуцны ицалаша…
Егьыс…
Инаҳхыкны дыҟоуп Лилит,
Зегьы лыргәаҟларц
Аӡәгьы иитәым Лилит…
Лыҵшәас иарбан –
Алыҵшәа
Саназхәыцуа
Ажәҩан дгьылхоит,
Адгьыл нышәхан,
Ҵ аҟа исыхоит.
Абас изжхьоузеи шаҟа ашәа…
Ԥсроуп –
Аԥсҭазаара алыҵшәа,
Зыԥсы ҭоу зегьы уи ҳазнеиуеит,
Ари адунеиаҿ насыԥк аиуа
Урҳарц уашьҭазар, умшәан,
Илыҵшәадоу уашәа ҳәа…
Илыҵшәадоу уқәыԥшра ушьҭнахны,
Ажәҩан – адгьыл аԥшаҳәа –
Угәыӷра аналаӡ –
Уԥсы ҭоуп!
Алҵшәа –
Аԥсҭазаара ахаҭоуп…
Арҭ амшқәа –
атышақәа,
атышақәа,
атышақәа,
Жәҩан дук
иазназ
аеҵәақәа
зҭахәашаз…
Ахаангьы иццышәхон
урҭ аеҵәақәа ирзымшакәа,
Нас рыццышә иагәылҵуаз
аеҵәақәа шԥалашоз!..
Арҭ амшқәа –
атышақәа,
атышақәа,
атышақәа,
Ишара-мшан иаацәырҵуеит –
аеҵәақәа
рҭахәашоит…
Лашара-лашьцараҿ
лашарак азымԥшаакәа,
Лашьцара-лашараҿ
лашьцарак ианымиакәа,
Еилаӡҩо-еиламгыло,
иаҳхалашьца –
ҳхалашоит
Зӡи зымцеи еиԥылан
иарыхьҭшьуа
иӡышақәо...
Лашьцарала
ишьу
лашароуп
ирҭалашьцо
Ҳгәаҵақәа –
атышақәа,
атышақәа,
атышақәа,
Башоуп, ирҭыҩны шьҭа
А храшәа зхалаӡом…
…еимаздоит
нырцәи-аарцәи
сыӡхылан – сыӡхыҵуа…
ихыҭхәыцны, игәыҭхәыцны
қалақь ссирк сыргылоит
нырцә,
сналаларц
исхыҵша зегьы схыҵны…
насыԥ наӡа имоуп
днаскьагамкәа
изԥыло…
нырцә имҩадухоит,
аарцә
амҩахәасҭа
сзырҟьалаз…
аарцә сызхьымӡоз,
нырцә
исыхьӡарцаз
иԥсаатәхоит…
мариала аарцә исҭииз
нырцә
ахә шәатәуп шьала…
аарцә ицәахьоу сымца,
нырцә
еиқәылоит саннаҭәҳәа…
….еимаздоит
нырцәи-аарцәи
сыӡхылан-сыӡхыҵуа,
ихыҭхәыцны,
игәыҭхәыцны
қалақьк уа исыргылаз
азы ишәарҭам
дгьылҵысра,
ишгылоугь са сылоуп,
иҭахозаргь са сылоуп…
Амш сабиуп – иԥшқарахуп.
Абыржәыҵәҟьоуп ианҩаҵхахаз.
Исԥылоит аблақәа ҭырхаха…
Акы сымбо, акы смаҳауа,
Иҵхы еиқәароу акаҳуа
Лашарак алсыкәкәаарц саҿуп,
«Ҳаицыхәмарып!» – амш сзыԥшуп…
Амш сабиуп – иԥшқарахуп,
Абыржәыҵәҟьоуп ианҩаҵхахаз,
Абзиеи ацәгьеи – акы еилнахуам,
Ирԥыххылоит анапқәа рхахо…
Амш аԥылара сҭахӡам,
Сыҵх-ԥхыӡқәа еилыргаӡам…
Сылахҿыхра – ԥсы ахаӡамкәа,
Сыччара – гәы аҵаӡамкәа,
Исабиуп, сыгәра агоит ҳәа,
Сзалагом амш зжьоит ҳәа…
Сышқәыԥшыз сара соуп иажәыз,
Амш шсабиу, иҟаз ус…
Аԥсы исхоуҵаз
еидаран –
санаҵыҵ,
Адгьыл,
Угәы снықәиеит сласӡа,
Цәашьыблырҭан
Ажәҩан ду аҵа,
Уажәы
Ацәаӡыҭ иашьыхт еиқәҟаца.
Сгәы каҳауан
Еиҳау санахьымӡоз,
Еиҳаз,
Еиҵаз –
Зегьы еихьӡеит,
Ҿымҭроуп,
Ҭынчроуп –
Нахьхьынӡа-аахьхьынӡа,
Сааира гәазҭаз
Сышцаз рымбаӡеит…
«Аԥсра ахьузымгәаӷьуа дгьылуп
сыԥсадгьыл...»
Аԥсуа поезиаҿы аҩажәатәи ашәышықәса аҩбатәи азыбжазы зҽалызкааз амедитациатә (ахшыҩзцаратә) хырхарҭаҿы
аҭыԥ хада аанызкыло, аԥсҭазаареи-аԥсреи, абзиабареиацәымӷреи, ауаҩи-аамҭеи-аԥсабареи ртема акәзар, хаҭабзиарала, хәыцшьала, ҩышьа манерала арҭ азҵаарақәа
рцәыргараҿы инапкымҭа ҩашьом Геннади Аламиа. Хазы
игоу уи илирикатә ԥҵамҭақәа рҿы аҳра ауеит ахәыцрақәа
рахәыц-ҷыдак ргәылызго, инеиҵыхыу, бжеиҳан аҵакырацәаратә ҟазшьа шьҭызкааауа аметафора. Ари мариаӡам,
ари абаҩхатәра аҽцәыргашьа формақәа ируакуп.
Ауаҩи-аԥсабареи-аамҭеи-анаӡааӡареи злеимадоу, излеизааигәоу, иагьзлеицәыхароу афилософиатә мҩахәасҭа па
уаниҵоит алирик, мистикатә-доуҳатә ԥсҭҳәала иҭаҳәҳәоу
ихшыҩзцарақәеи ицәалашәарақәеи рдунеи уанадиԥхьала
инаркны. Дыԥшаауеит автор, уи дицԥшаауеит, аԥхьаҩҚ
Иԥсит ари амш шәышықәса ахыҵны.
Аеҵәақәа аҵагылан, ашьхақәа ирхыҵны,
Инеимда-ааимдо инаргоит.
ИабаргоҴ  ИабаргоҴ
Аӡәгьы шәхымлароуп аеҵәақәа рышьҭа,
Аԥсыжра ҟалоит шәышықәса рышьҭахь.
Шәааԥшыроуп уаанӡа,
Жәҩантәыла иалган иааргаанӡа…
Иԥсит ари амш шәышықәса ахыҵны…
Схынҳәуеит усҟан аеҵәақәа срыцны…
Исныҟәазеи! Аха шәымшьыцын,–
Сызҵагылаз сзымдырӡо,
Шәышықәса аеҵәақәа срыцын…
Ишаабо еиԥш, араҟа амифи алабҿабеи, асахьаркыратә
аамҭеи ареалтә аамҭеи рҳәаақәа, реихьысымҭақәа ҟазарыла еиларҩашьоуп, алирикатә фырхаҵа ихаҭагьы ихәыцрақәа рметафоратә хыҭҳәаа ахыԥша ӷәӷәа дацныҟәоит. Еиларҩашьоуп дгьыли жәҩани, иаамҭалатәу, иеимгеимцаратәу
– идунеихаантәу.
«Иԥсит ари амш шәышықәса ахыҵны…» – иҳәоит апоет ҽнактәи аԥсҭазаара анарха шәышықәса наӡааӡак амҽхак
аҟынӡа иҳаракуа. Абас, асахьаркыратә хыҭҳәаа амчхара,
анырра иабзоураны, хашҭра ақәымкәа ҳҿаԥхьа иаацәырҵуеит адунеи злеибаркыу ахаоси акосмоси ирыбжьагылоу
ауаҩы ихәыцрақәа рассоциативтә еибаркыра џьашьахәы.
Геннадии Аламиа даҽак иеиԥшым раԥхьатәи ишәҟәы
«Адәы иаҵәа» инаркны, аԥсуа лирикаҿ афилософиатә хәыцра амҽхак шьардаӡа изырҭбааз аизгақәа «Мышкы аԥсҭазаара», «Амцажәла», «Аҳаԥи ацәашьи», «Аԥшьа ҭыԥ», «Хара
ицатәуп», «Иҟоуп ус амшқәа» рҟынӡа, хьаас, гәҭыхас имоу,
насгьы асахьаркыра-естетикатә хықәкы хадас иҿаԥхьа иқәгылоу рахьтә зегь реиҳа ихадароуп, иагьхымԥадатәуп акыҚ
ауаҩытәыҩса иҟазшьа, ицәаҩа, ираргамам, гәынхәҵысҭалатәи ицәалашәарақәа, илакҩакрақәа аӡәырҩы ирзааигәахартә раарԥшра, насгьы ауаҩы (амилаҭ) рҭоурыхтә гәалашәара ахьысҳарақәеи, уи амчхареи асахьаркыратә контекст иахәҭакны рцәыргара.
Ҳәарас иаҭахыузеи, адунеи-планетартә хьанҭара ӷәӷәа
иаҵоу азҵаарақәа шьҭызхуа апоет, уи имч ақәхартә дҳаразкуа,
иинтуициа аҿыцәааха азымҭо, зегь раԥхьаӡагьы
иџьынџь Аԥсынтәыла уахгьы-ҽынгьы изнарҵысуа ахьааи,
агәыбылреи,
агәыӷреи роупҚ
Дунеик згәы иҭазыгӡаз
Днызкыло адгьыл хәыҷума…
Сыԥсадгьыл аԥшӡара мҵәыжәҩоуп,
Иакуп адгьыл ду шьҭыхны.
Амҵәыжәҩа змоу рахьтә
Ас краамҭа иҳаракны, ихараны иԥырхьада…
Абас, аԥсадгьыли адунеии дунеихааназтәи реибакапанраҿы ҩашьара зқәым аҭыԥ изыԥшаауп ауаҩы.
«Аԥсра ахьузымгәаӷьуа дгьылуп сыԥсадгьыл…» –
хашҭра ақәымкәа ихиркәшоит иажәеинраала, абасҟатәи
хәыцра реиқәҳәаларсҭаҿы аԥсреи-абзареи рызҵаарагьы
зҿлымҳарада инызмыжьуа, асахьаркыратә еихшьааларақәа
аԥсуа ԥхьаҩы дырзыҟазҵахьоу апоет.
Геннади Аламиа илирика – ҳмилаҭтә поезиаҿы ишьақәгылахьоу атрадициатә ԥышәа инаваргыланы, арҿиаратә
стиль ҿыц ашҟа ҳхьазырԥшыз цәырҵроуп. Сгәанала, уи
амҩа ҭбаа азаанартит амасштабтә сахьаркыратә хәыцра,
акырӡагьы иарцыхцыхит ҳажәлар рсахьаркыратә хдырра
иахҭнаго аҽеиҭакратә процесс.
Владимир Занҭариа__
