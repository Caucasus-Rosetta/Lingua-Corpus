НИКӘАЛА КӘЫҴНИА

Аҩымҭақәа реизга
Ажәаҩатәи атом
Ажәеинраалақәа
Апоемақәа

Аԥҳәынҭшәҟәҭыжьырҭа
Аҟәа – 2016

ББК 84 (5 Абх) 6-5
Кә 94

Кәыҵниа, Н. Ҭ.
Кә 94 Аҩымҭақәа реизга. Ажәаҩатәи атом. Ажәеинраалақәеи
апоемақәеи.
Аԥҳәынҭшәҟәҭыжьырҭа. Аҟәа, 2016. – д.

© Кәыҵниа, Н. Ҭ., 2016
© Аԥҳәынҭшәҟәҭыжьырҭа, 2016

« Н АУ Н А Г Ӡ А »
1985

СЫШЬҬАХЬҞА СХЬАԤШЫН…
Сышьҭахьҟа схьаԥшын,
Ҷкәын хәыҷык дыҩуа,
Ишьапқәа хырҟьаҟьа дҭан амӡырха.
Ибжьы ҵарыхәҵәаӡа аҳабла иахыҩуан,
Аҵәы дахан уи, дааскьон деилыхха.
Сышьҭахьҟа схьаԥшын,
Дыбжьалт ҳгәарабжьара,
Иҩызцәа иман даауан деиханы.
Дычча-ччон еснагь, уи ицын лашарак,
Икыдын амра шеишеиуа иханы.
Дыҷкәынмыз,
Аԥсҭазаара даараӡа игәы аҳәон.
Дықәиан уи, амра иҽаҭа, аҟәара.
Кәыдры аӡиасгьы леиуан агәгәаҳәа,
Иахьа уи дҭалеит-дҭыҵт изхара.
Дымцеит қьафла мацараҵәҟьа даарак,
Ԥхыӡ хаак иаҩызаха имҩаст ихәыҷра.
Даҵалеит уи дышнеи-шнеиуаз еидарак,
Изымдыруа дықәхеит нас-нас дзыхьӡара.
Аԥсҭазаара
Ус рацәа арҵысит, иԥнагалеит:
Зны дцәаӷәон, зны длаҵон, иааирыхт аҽаҩра.
Аӡын, ааԥын, аԥхын, ҭагалан,
Изҭодаз тәамҩахә, даҿын акрура.

5

Сышьҭахьҟа схьаԥшын,
Уи дтәан ҵхагәанынӡа,
Иҭааӡа аарла иакын ацәашьы.
Иара шәыҟә гәарҭак, даарылмыҳәҳәо, имҵан;
Изхара дмыцәацкәа дгылон шьыжьы.
Амҩа днангылон, акәарақәа дрыруан,
Дцон уи ашкол ахь, ицҟьон аҳәынҵәа.
Иац аасҭа дарԥысын, иац аасҭагьы идыруан,
Иац аасҭагьы игәыӷуа изыԥшуан иҭаацәа.
Сышьҭахьҟа схьаԥшын,
Инижьхьан ақыҭа,
Имҩа даныла, днаскьеит хараӡа.
Дабацо, дабаго, дызҿугьы зҭахыда?
Дызнеирыма ишиаҭәоу, нас, имҩа аханӡа?
Сышьҭахьҟа схьаԥшын,
Дцон дынкахәыцуа,
Ибон – тышақәак ирыртәын ааигәа.
Идыруан ишыҟазгьы уи амҩан ицәыӡуаз,
Аха дымтәеит, мап, ихы неимлагәа.
Сышьҭахьҟа схьаԥшын,
Аҩысҭаацәак дхьырҳәон,
Ихәыҭхәыҭуа ааҵраҿ игылан маӡа.
Иҟам-ианым, дызлашам зегьы изырҳәон,
Иԥылар, иҿаччо, иҟарҵон ҽыргаӡа.
Рыгәхьаа имкит урҭ, – имамызт раха,
Ибон излашаз зегь, дырԥырҵит лассы.
Аиҩызара ахьӡала илшон уи хаха
Аӡы дҭагыларгьы. Дразын ауаа рзы.
Сышьҭахьҟа схьаԥшын,
Ани иҷкәынра абаҟаз,

6

Дышлахьан, ибыбышӡа иқәҳазшәа асы.
Аха иҟан, о, иҟан дзыргәаҟуаз, –
Дгәаҟуан, дхәыцуан, дықәԥон Уаҵәазы!
Сышьҭахьҟа схьаԥшын,
Избеит сара сымҩа,
Схьамҵуа, санылан саауан сыҽканҵа.
Саԥхьаҟагь иҟоуп, аангылаха сымам,
Избоит, макьана уи цоит хараӡа.
***
Сҽеиҵыхны сылаиоуп, итатаӡа, ашьац.
Саҵаԥшуеит ажәҩан – уажәада исымбац!
Адгьыл сымбац, о, ажәҩан сымбац
Сызхара. Сылаиоуп, итатаӡа, ашьац.
Сбылгьоит аҽҵыс еиԥш – исиааит ашәахәа,
Иарҟәандеит, иарҭәит уи сгәаҵа хыхәхәа.
Нышәаӡам, нышәаӡам ари адгьыл са сзы,
Сықәиоуп, иқәхашт ари адгьыл сыԥсы!
Аԥсҭазаара сгәы аҳәоит, аԥсҭазаара сгәы аҳәа!
Сааигәа арҩашқәа леиуеит агәгәаҳәа.
Рҽырԥагьа сышьхақәа гылоуп хара,
Сырзыԥшит, сырзыԥшит, исызбом сызхара.
Сгәырӷьара – сиит сара абраҟа, исызҳаит,
Сабацәа ражәеи рашәеи саҳаит.
Срыцҳара – имаҷуп уи азыҳәа сзыхьӡо!
Срыцҳара – абри адгьыл ныжьны сахьцо!..

7

ЕРЦАХӘ ԤАГЬА АСЫ ЫҚӘУП ИЦЫРЦЫРУА
Адгьыл сықәлан снеиуеит, адгьыл гәыраз,
Митә ҟамлеит, нас, сахҟьашазар дацк.
Ерцахә ԥагьа асы ықәуп ицырцыруа,
Уахь инагоуп сымҩа, са смааԥсац.
Агәы раҳаҭӡа аԥсабара сҿаԥхьа ицәан,
Ари амҩа са санықәлоз шарԥазы.
Кыр санааскьа, аӡқәа дәықәлеит ихышхыҵәан,
Игәыҭҟьаган урҭ ршыкьбжьы геит са сзы.
Сыццакы-ццак сшааиуаз – ацҳа хыхын,
Хыла аԥаҩ иагәыдлон уаҟа аӡ-ӷьы.
«Иаԥсам», – рымшын, «Ухынҳәы», – рҿакыхын,
Аха сгәы иснаруамызт: «Игәаӷьы…»
«Дагеит, – рҳәеит, – дагеит, змоурахә мыӡыз!» –
Сеисарц са сҿанаасха ацәқәырԥа.
Аӡәык-ҩыџьак ракәӡан уажәы исыцыз,
Егьырҭ зегь цеит, ашәах еиԥш, ишьҭаба.
Аӡқәа срыруа са сааскьон, инымҵәаз амҩа,
Ахәы схыга, аԥсҭа сҭыга, наҟ сагон.
Сханы амра кыдын зны ишамшамуа,
Аӡлагареиԥш, зынгьы ажәҩан ду лагон.
Исгәалашәоит, снаҵагылеит храк цыҩцыҩуа,
Аҿаанахеит уи хаҳә дук аҿыбганы.
Аршәаа иасын, абжьы акраамҭа исхыҩуан,
Аха са сынхеит абраҟагь сеибганы.
Сгәы сымҟьар, саҿысрызма хра ҭакнаҳа,
Сгәы сымҟьар – сымҩа уаҟа иԥҵәан.
Аха анаҩсгьы сыннамыжьит сара уаҳа,
Сгәыӷра сыцын, уи ахьсымаз са сынцәан.

8

Сышԥазхьаԥши уажә араҟа, сыдгьыл гәыраз,
Митә ҟамлеит, нас, сахҟьашазар дацк.
Ерцахә ԥагьа асы ықәуп ицырцыруа,
Уахь инагоуп сымҩа, са смааԥсац.
СЫШЬХАҚӘА – СЫШЬҬАХЬҞА,
САԤХЬАҞА – АМШЫН
Сышьҭахьҟа сышьхақәа гылоуп,
Саԥхьа амшын ду газгоит.
Схәыҷуп, аха, амшын ду, суԥылоит,
Схәыҷуп, аха сымч агәра згоит.
Сҿаԥхьа уанаацәырҵ уеишьылӡа,
Уцәан, избеит, уааԥсаны.
Ӷба дукгьы, бжьы цәгьак ахылцо,
Иааскьон – угәҭа еиҩырссаны.
Ашьхақәа сышьҭахьҟа инсыжьуан,
Есааира уара уааигәахон.
Ана-ара иухыԥсалаз анышьқәа
Снарықәтәар сҭахын – исгәаԥхон.
Аӷба абжьыцәгьа уаршәазшәа,
Уааҵысит, уааилашит, уааилаҭәеит.
Иаразнак, хаҳәык сахҟьашазшәа,
Саабрын, сахьааиуаз саатәеит.
Исыздыруам, гәаӷума иуҵаз,
Иснуҟьарц иааугон цәқәырԥақәак.
Ашьхақәа рымч ду ансыҵас,
Сыхиан, иҟасҵон зегьы рҭак.
Ԥсҭазааран уи сызлагылаз,
Исҿаҵәоз амшын иацәқәырԥан.

9

Аха сжәылон, сымшәакәа саԥылон,
Сагьалҵуан – шьхатәыла саԥан.
Ицәгьоуп уи аԥан, изынкылом
Знызаҵәык згәы зымнаҟьаз.
Сышьҭахьҟа сышьхақәа гылоуп,
Сышьхақәа нхоит иара абас.

АХАҲӘ
Даҽа ҵлакгьы, аҿаҩҳәа ихысны,
Агәараҳәа илеит – ихжәеит.
Ахаҳә шьҭан. Иахамацәысны,
Адгьыл ӡыӡон, иара мшәеит.
Ихнаҩеит аӡиас хыҽҽан,
Уи гьежьы-хынҳәит, иааԥсеит.
Аха ахаҳә аӡы иахыччон –
Ԥхьаҟа маҷк иазмырҳәазеит.
Ианамыхәа, ицеит ихьаҵны,
Иагхо, иагхо, иҭыкәкәаны.
Ирхашҭызшәа, ишьҭан ибжьаӡны,
Краамҭа алыкь ахагәаны.
Ақәа иаӡәӡәеит нас ишнеиуаз,
Аӡхыҵра, агәаҟра ианзацәца,
Аҭакар бааԥс ахацеиуа,
Адәыхты иаақәхеит изаҵәӡа.
Аԥхын цан, иаакылсит аӡын,
Аҵаа иарӷьеҩт, асаба тәан.
Хҩаха амоуа асыршәы иаҵан,
Ааԥын ӡыхәашь аҿаҭәан.

10

Аҿа ҩеиуан, ҩаԥхьа имҩасуан,
Абыӷьқәа ҩежьӡа икаԥсахьан.
Ахаҳә иқәгыл ашақә иасуаз
Иацтәи арԥысгьы дажәхьан.
Ицаз анца, инхазгьы аныӡуа,
Ишьҭан ахаҳә ду еиқәханы, –
Уаҩытәыҩсагь даҵамшьыцуа,
Акгьы змыхьуа хаҳәханы.
АЏЬ
Аџь џарџар ду агәараҳәа,
Абна рӡыӡо, хәылбыҽхак
Адгьыл иқәҳаит. Аиԥш еиҭаҳәатә
Ара иҟамлацызт шамаха.
Хҩаха роушам иара зқәаҳаз –
Ирылгеит наҟ, ихжәоуп, иҿжәоуп.
Иазынхаз махә дукгьы раҳан
Ишынаԥш-ааԥшуа уамашәоуп:
Гәаӷшақә аума, абас имшаҭа,
Ашьапы иқәҟьан иара шгаз?
Ҽа ҵлак уаҳа ара изымбада,
Акрахароу ас зызҳаз?
Иаман, иаман маӡа агәҭыха,
Абна алахь цәгьа еиқәын.
Уи иазхымгоз: џьмакы ацрыхон
Аџь ду илеиз ахыцәкәыкәын.

11

АЛЕКСАНДР ЧАЧБА – МОНТЕ - КАРЛО
Петербургаа рыӡбахә ааҩуеит уарла-шәарла,
Аха шьҭала уи дазхәыццәом Петербург.
Қыҭак иеиԥшны ибоит уажә Монте-Карло,
Игәы ԥшаауа дагьаатәоит зымҩа абырг.
Ихәыцра дама ицеит наӡашьа ахьыҟам,
Аха иҟоуп, уаҟа иҟоуп иара иԥашә.
Лахьынҵоуп, дад, ихы шхазгьы уахь, аҩныҟа,
Цашьа имоуит, игәы дкыдхоит, аа, данажә!
Анцәа уиацлаб, имчгьы умчха аамҭала,
Аха ԥашәда, агәра игеит, џьаргьы уӷьацом.
Хьаала иҭәу агәы ԥыруама, ахәра анхалеит,
Уи араҟа аӡәгьы ахаан изырӷьаӡом.
Ашьха дуқәа рсахьа ибла ихгылеит,
Арҩаш рашәа илымҳа иҭаҩит хараӡа.
Дамыргылеит, дамыртәеит уи, дамыргылеит,
Даҽа зныкгьы даауазырит: «Алахьынҵа!..»
Еҳ, ишԥацқьаз, имшын, уаҟа аҳауа,
Ажәҩан уа иаҳа иҵыккан, иҳаракын.
Ҳашьа рымшын, ҳҭахы рымшын, ҳауа…
Уажәгьы имыцәо уа лашарак изакын.
Аԥсынтәыла ибоу харантә илахьынҵадан,
Илабжышқәа… аӡәгьы имбеит, игәы иҭаԥсан.
Уи иԥсыбаҩ идгьыл гәакьа иаҭан
Иҟалазҭгьы, уи дыԥсызма, уи дыбзан.
Адгьыл иҵӡаа ицеит иаразнакала,
Дынкахәыцуа, ихьаақәа ас данырк,
Ихагылоу ажәҩангьы акгьы изалам,
Иара убригьы иара итәӡам абырг.

12

ҨЫНҨАЖӘА СЫРҬЫСИТ
Ҩынҩажәа сырҭысит. Снықәгылт аҟәара.
Ҩынҩажәа сырҭысит, Исоуам ҽа аҟара!
Иааима исзыршаны? Избома иашаны?
Ҩынҩажәа сырҭысит. Ҩыџьара ишаны
Сахәаԥшын, сыҭрысит, исаҩызгаз ԥшааны,
Иузнымкыло ԥшаны, сҭалеит сеикәшаны.
Ҩынҩажәа сырҭысит. Ҩынҩажәа рацәоуп!
Схалом, сылбаалароуп. Уи иаҳа еицәоуп.
Еиҭасҳәарым сыхҭысқәа. Салагар – иауцәоуп.
Ҩынҩажәа сырҭысит. Ҩынҩажәантә схырҵәоуп,
Исылгоуп, саӷа итәала. Сыхра рхәашаны
Идәықәырҵеит, исгәалоуп. Сышьаҭа ԥшааны,
Саӷа ицасгьы сгылеит, сҭалеит сеикәшаны.
Сҭалеит, сгылеит цасгьы, амреиԥш слашаны!
Ишәҳәа, ӡәыр сибама сгәымхан, слахшаны?
Ҩынҩажәа сырҭысит. Стәам сеилышшаны.
Ҩынҩажәа сырҭысит. Исымоу зегь шаны,
Сымҩақәа сырҿыцуеит, схьаҵуам сшәаны!
Ҩынҩажәа сырҭысит. Скаҩуеит сашәаны!
Ҩынҩажәа сырҭысит. Снықәгылт аҟәара.
Ҩынҩажәа сырҭысит. Исоуам ҽа аҟара!
АЛАШАРАХЬ
– Уццакы-ццакуа унеиуеит, умҩа абахоу? –
Сымҩа уи даангылеит шьыжьымҭан.
– Алашарахь, – аҭак исҭеит схы сааҩахан.
Иашан, сара алашарахь сыццакуан.
– «Алашара» еснагь илашалароуп!..
«Алашара»… ажурнал… Иахьа иҳамбеит…

13

– Мап, – сҳәеит, – уи даҽа лашароуп,
Зыӡбахә сымоу…
– Ҽа лашараку?!
– Аиеи…
– Исзеилкаауам…
– Илашьцароуп, илашароуп…
– Аа, уи аума… – уаҟа ихшыҩ ааимшәеит…
Аԥшыха сымам, сара сымҩахь сцароуп,
Лашарак са сахьымӡар ҳәа саашәеит.
Ишьҭам сыдгьыл алашьцара ахаҳан,
Уи азы акәӡам алашарахь сеиханы
Са сызнеиуа… Иҟаӡами, дадраа, уаҳа,
Дамокл иаҳәеиԥш, икнаҳау ҳа ҳханы?
Иҟаӡами ауаа ирыцрыхо, ԥхьаҟа инагоу
Рымҩа иаша уажә ианыжьлоу ихаҳәханы?
Аиаша ахы ианҩахо иаԥырхагоу,
Иҟаз, иҟоу уи иахьанӡагь иаӷаны?
Иҟаӡами, аԥшӡа, абзиа, ахьӡ рҩашьан,
Цәгьа-цәыԥхамшьа наҟ иахызхуа ацәа?
Иаԥсоу аԥсамшәа иқәган, наҟ ирбашан,
Илазыжьуа маӡа-аргама аҳәынҵәа?
Иҟаӡами, ахьӡ азыҳәа, аҭыԥ азыҳәа,
Аҭӡы икыдло, ҵаҟа зҩызцәа зкәаҳауа?
Угәы бжьызхуа, иԥхасҭазтәуа уара уныҳәа,
Аҟәыш иажәа иацымныҟәо, измаҳауа?
Цәгьамзар бзиа зхы иҭаӡамкәа игәароу
Рыбла ҭнахуеит Алашара, ирзыхгом.
Уахгьы-ҽынгьы изызхәыцуа алашьцароуп,
Алашараҿ урҭ рацәак рыбжьы дыргом.

14

Урҭ аазгаз аранӡа, изҵоу лашьцароуп.
Уи цҟьатәуп, наҟ ианыхтәуп адунеи!
Алашарахь амҩа сықәуп, уа снаӡароуп,
Мҩак ауп иҟоу. Умҩа бзиаз, ԥхьаҟа унеи!
ЗНЫ, ҲАБ ИԤСЫ АНҬАГӘЫШЬАЗ…
Ҳаԥхьагь даазаап хара иҟаз, –
Игәы нирхомызт иара ҳаб, –
Ҳшәышьҭы, нас, ҳаргьы аҩныҟа,
Ҳаб иҳаиҳәо ааҳаҳап.
Аҩны ныжьны, харабӷьара
Арантәи ҳцеижьҭеи уи абас
Ҳаизигалоит зегь Аҭара,
Дагьахыԥом иара иҵас.
Зегь ҳаизон, иҳамаз ныҳәан,
Ҳтәон азалаҿ ҳаикәшаны.
Иажәа дналгон ашьшьыҳәа,
Иԥҟаны, изаны, ишәаны.
«Ауаа шәрылоуп, шәрыламҩашьан,
Шьоукы шәрылҵит, шәаарызхьаԥш…
Аҩны гылоуп, ас инхашам,
Амхы лоуп, иҿыхтәуп аԥш…»
Уи дзеигәырӷьо имҳәар иуама,
Уи игәала ахаан иӡом.
«Шәыҟаз, баба, шәҽырманшәалан…» –
Иҳәатәу зегьы дрыхьӡом.
– Ари наги, ани ааги –
Дызлоу иусқәа рацәаӡоуп.

15

Дҳабжьоит уи уахыки-ҽнаки,
Ҳаиҭанааша заа иԥҵәоуп.
Ҳгылоит ашьыжь ҳаибарҿыхан,
Дтәоит иара аишәа аханы.
Иҳамоума нас аԥшыха,
Амҩа ҳақәлоит ҳаиханы…
Избахит сара ааигәа ԥхыӡла
Ҳаиҭеизазшәа ҩаԥхьа абас.
Иҟам дарбан, ӡәыр даҳцәыӡма?
Ӡәыр дынхама, мшәан, дахьцаз?
Ахәҵа иҟоу днымхеит Ахәҵа,
Ленинградтәи – Ленинград.
Дызбоит ҳабгьы дышлаӷәаӷәӡа,
Сазыԥшуп уи иажәа «дад».
Зынӡа ацәажәара иҭахӡамшәа,
Сҿаԥхьа, аишәа аханы,
Дтәоуп, ара зынӡа дтәаӡамшәа,
Дынкахәыцуа, игәы нханы.
«Иҟалазеишь, анаџьалбеит, –
Уи дызтәоузеи иахьа абас?!
Исмаҳаит ауп, иажәа далгеит!.. –
Сгәы сҭацәажәоит сара нас. –
Ҳаиҭеизугеит зегь аҩныҟа,
Аха, абар…» – Сыхшыҩ еимшәоит:
Ҳара ҳшеизаз, иара дшыҟам
Сгәалашәар ҳәа ҩаԥхьа сшәоит.

САҞӘАТӘУП, САҞӘАТӘЫМ
Амҩан дсықәшәеит убас сара аӡәы,
Исылеиҵеит уи сышәара аҵәы…
Иаргьы саргьы ҳҭамыз вагонк,
Адәыӷба ахара ҳҩыџьагь ҳагон.
– Уаҟәатәума? – уи дҵааит. – Саҟәатәуп…
– Аҟәаа зегь мышкы шәнырҵәатәуп!..
– Ишԥа, уара?! – Ҿаасҭит. – Убас, ишуаҳаз!..
Ҳәашьак амам шаҟа сеикәашәаз,
Аха сҽыҟажо стәан ҳамҭакы.
Аҭаҭын дахо, ибзгьы ааҭакы,
Аԥенџьыр аҟнытәи дхыԥшылон амшын.
– Аҟәаа зегьыҵәҟьа, –
саацәажәеит, – ҳаиԥшым…
– Анык илыхшаз шәоуп, анык илыхшаз!.. –
Избон уи ахаҵа шаҟа деилашуаз.
Дахон, деиҭахон дахьтәаз аҭаҭын.
Нас убас еиԥш хҭыск иртытын,
Исеиҳәон ахаҵа Аҟәа дзаӷаз,
Аҟәаа ахаҵа игәы шындырхаз.
Акы азымхеит, иҳәеит даҽа хҭыск.
Ишәақь гәыцәны ауп уи шысҿакыз.
Абасҟак аниҳәа, абасҟак данаӷьы,
Саҟәатәуп ахьысҳәаз сахьхәит ашьҭахьы.
Иаргьы саргьы ҳҭамыз вагонк,
Адәыӷба ахара ҳҩыџьагь ҳагон…
Аамҭа цеит. Аҩныҟа саауан,
Акаршәра иқәыз адәыӷба ҵәаауан.
Амҩан дсықәшәеит убас сара аӡәы,
Ешьас дҟасҵароуп, сгәахәит, уаҵәы.

17

Иаргьы саргьы ҳҭамыз вагонк,
Адәыӷба Аҟәаҟа ҳҩыџьегь ҳагон.
– Уаҟәатәума? – уи дҵааит. Сара дак
Ҩасылыԥсаан, исызимҭеит аҭак.
Сеимҳәашәа, сеимсашәа, иазызун ҳасаб,
Азҵаара аҭак ҟасҵеит сара: – Мап!
– Ее, уара аҟәаа уздырӡом зынӡа, –
Дааскьан, ахаҵа даацәажәеит дразӡа. –
Аҟәа иҟоу иреиҳау – Ауаҩроуп!.. –
Нас уи ахаҵа иажәагь ироут.
Исеиҳәон аҟәаа игәы ишаздырхаз,
Уи араҟа аҩызцәа ширҳаз;
Аӡә дубар – дшухашҭуа ҽаӡәы,
Урҭ зегь иԥыларц ишааиуа уаҵәы…
– Аҟәа, Аҟәа! – даҟәыҵуамызт, мап. –
Аҟәа амҽеи дызнымхар ҟалап.
Ламысуп, патууп… Иааԥсом, маҵуроуп…
Аҟәа иҟоу иреиҳау – Ауаҩроуп! –
Иажәақәа нҵәомызт. Сгәы аздырҳауан.
Акаршәра иқәыз адәыӷба ҵәаауан.
Аҟәаа рзы иҿыҵышәшәон амҩан ахьы.
Аха сгәы иалоуп, сахьхәит ашьҭахьы,
Иахьиасымҳәаз уи сара сшаҟәатәыз,
Аламыс, апату… Ауаҩраҵәҟьа сшатәыз…
Аҟәаа, аҟәаа!.. Сара саҟәатәым,
Цәгьамзар бзиа ишәмырҳәозар атәым.
Шәыбзырӡы анырҳәо –
шәдунеи ҭбаа сатәуп –
Усҟан, ижәдыруаз, сара саҟәатәуп!

СААҚӘЛАХЫР ҾЫЦ АДУНЕИ…
Мышкы зны саақәлахыр сҿыхан,
Саақәлахыр ҿыц адунеи…
Иабыкәыз, мшәан, усҟан иахьсыхоз?
Схәыцуа схы саазынхеит.
Сцашан, сҽы-ццышә кәадырны,
Аԥсышәак цқьаӡа иахьсаҳаз.
Сцашан аӡиасқәа срырны,
Сцашан сара иахьсызҳаз.
Ԥсыуа чарак ахь снеиуан,
Ԥсыуала сықәла скәашон.
Снеиуан иахьгылоу игәаҭеиуа,
Иршатәызар, сгәаҭеиуа исыршон.
Аԥсыуа ԥҳәыск илҳәоз аккаҳәа
Амыткәмабжь сгәы ҭнашьаарын.
Кәыдры аӡиасгьы агәгәаҳәа
Иахьнеиуа, џьара снатәарын.
Сҽыхәа ԥаџь-ԥаџьуа, Егрынӡа
Снеины, Ԥсоуҟа схынҳәуан.
Снаҵхон исзымдыруаз рымца,
Урҭ рырахәгьы сааигәара иҳәуан:
Баҳчак сгәакыҵәыкуа сыҵан
Сшааиуаз – сынҭалон шҭакы.
Сцон сара, избон сара с-Риҵа,
Инаӡон даҽазнык сыгәҭакы.
Сыдгьыл саргәырӷьо, саргәаҟуа,
Зны алада, зны аҩада сца,
Сынкылсрын машьыналагь Аҟәа,
Еҳ, сылахьгьы маҷк инеиқәҵа.

19

Ари адгьыл сатәымыз, санаалон,
Иаҳәон сара сҿаԥхьа акы мӡа.
Аԥсышәала саԥхьон жәеинраалак,
Исыргон са сыбжьы ҿацаӡа.
Снаԥш-ааԥшуан, рыцҳарак снырны,
Сҭаԥшуан зегьы-зегь рлакҭа.
Ара сҩызцәа уаҩ дшыҟамгьы дырны,
Слыбжьахәаша сцон сара еиҭа.
***
Наунагӡа адгьыл ҳақәзар ҳҭаххоит,
Аха ҳаџьал есааира арахь иааигәахоит.
Иаабом арҭ ашықәсқәа мҩасны иахьцаз,
Акака рзынҳажьыр ҳҭаххоит иҳахшаз.
Сазхәыцуа стәоуп саргьы сҵеицәа ирзынхо,
Сара урҭ ирзынсыжьуеит амра зхаԥхо,
Ҳабацәа ршьала ирԥсаау, иԥшьоу,
Ҳанацәа рылаӷырӡ ҟәанда зхьыршоу,
Саныҟоу сыззыҟоу адгьыл – сгәы иҭоу,
Саныҟам – наӡаӡа сара сызмадоу.
Ирдыруаз ишрыду еснагь уи ауал,
Ирымаз. Иҟам еиҳау даҽа малк.
СЫДГЬЫЛ
Сыԥсы сгәы ианкылаха,
уҳауа цқьа сҿашәшәеит.
Саӷацәа санрылаха,
скаҳан, са сымшәеит.

20

Сгылеит уа сыбжьасханы –
исуҭеит амч-алша.
Усдацханы, усԥашәханы
усныруеит есымша.
Уара ужәҩан схыбранаҵ,
иакызаргь сыԥсы ахац,
Икыдшәом сара сымра ара,
игьежьуам сыблахаҵ.
АҴЫХӘТӘАНТӘИ АБӶЬЫЦ
Аҵыхәтәантәи амш – аҵыхәтәантәи абӷьыц…
Сыԥсҭазаара сылаԥш нахызгап хәыц-хәыц.
Зны снахьыԥшып сара сымҩа аханы,
Аҿаанахап нас уи арахь еиханы.
Раԥхьатәи сажәа сҳәап, ираҳап,
Ирнаҭар агәахәа, са сгәы иазнарҳап.
Исҳәап: «Уаҩ дызхьымӡац сылшап, сахьӡап…»
Мҩахәасҭак санылан, мҩа дук ахьгьы сцап.
Иҟалап сара амҩаҿ сангыло слашо,
Иҟалап саннеиуагь қыдқәак срыхҟьашо.
Дсырҳап сара аҩыза, дсоуп сара аӷа,
Исҿаҳаз насгәыҵҳәо, сцалап сеилыхха…
Аҵыхәтәантәи амш – аҵыхәтәантәи абӷьыц,
Сыԥсҭазаара сылаԥш нахызгап хәыц-хәыц.
Ашьха сшәарыцап, сеимдап, еимсырҟьап,
Избап џьара абӷаб, иаацәырҵп ақәасаб…

21

Архақәа срықәсып, аӡиасқәа срырп,
Ацәгьеи абзиеи срықәшәап, издырп.
Срылаз сызлиааз, сыԥхӡаша каҭәап,
Сашәақәа иреиӷьу зҩырцгьы снатәап.
Саахьаԥшыр, аттаҳәа абӷьыцқәа еихышәшәап,
Саахьаԥшыр, аамҭа иаразнак саршәап:
Ицеит сара сымшқәа! Бӷьыцк ауп инхаз!..
О, саамҭа хазына, саамҭа – исаӷаз:
Зегь сызҭаз, исымԥаан исцәызгаз зегьы!
Усԥеиԥш даҽа маҷӡак, усԥеиԥш ҳамҭакы.
Ҽа зныкгьы исылшаз ирзызуп ҳасаб,
Саргәырӷьап инсыжьуа, сызхьымӡо сгәырҩап…
Аҵыхәтәантәи амш – аҵыхәтәантәи абӷьыц,
Сыԥсҭазаара сылаԥш нахызгап хәыц-хәыц.
Избап: абасала инҵәоит лахьынҵак…
Акәаԥгьы сыргылоит – икаҭәоит лаӷырӡ-цак.

БАРА СБЫЗХӘЫЦУА
I
Беиҭаацәырҵит сҿаԥхьа, ааԥын бацны,
Сыбла еиҵыхны сшымныҟәоз рацәак,
Сара схьаақәа, сгәалақәа зегь бжьаӡны,
Адунеи иахалеит даҽа цәак.
Алӡынракгьы адгьыл ҭаҳан ицәан,
Ахаҿы азхымтуа, ажәҩан еихашьшьын.

22

Уажә арҩашқәа дәықәлеит ихышхыҵәан,
Ааԥынра иахылҵуаз шәаҳәабжьын.
Адгьыл иқәуп шьҭа ашәҭ рыфҩы-хаа,
Зегьынџьара иҩеиуеит ҩаԥхьа аҿа.
Ацәа иалаз аԥсабара анҿыха,
Инеихызгоит саргьы саԥхьаҟа сшьаҿа.
Избоит, ажәҩан иаҵам ԥҭакгьы ҟьалан,
Асы, ахьҭа, аԥшацәгьа – зегь хароуп.
Ҩ-рифма бзиак шеиқәшәо ажәеинраалаҿ,
Убас ҳаиқәшәеит. Сыԥсҭазаара ааԥынроуп.
II
Бара быда аԥхын хаарак аҵам,
Сара сусқәа мцашеи еиԥхьытта.
Аха ҿыц ашәхымс ихыҵыз ҭацан,
Бара аҩны быҩналашоит еиҭа.
Быччабжь ашҭа иқәыҩуеит, ашәшьыраҿ
Икаршәуп ауарҳал иаҵәа – ашьац.
Ажәак, ажәа ҟәанда-ҟәандашьшьырак
Иаргьежьуеит сахьықәиоу сыблахаҵ.
Иаҳхагылоу ажәҩан ду ҵаулоуп,
Быбла ӡыжь ҵамҵам еиԥш ииаҵәоуп.
Иахьызгара сыздыруам, амч ду сылоуп,
Сааигәа быҟоуп, иахьа са сынцәоуп.
Ашҭа иаақәлоит ус, икаҳа-бӷало,
Ҳҵеицәа ҩыџьа, урҭ арахь иеихоит.
Амҵәыжәҩақәа сымоуп, ажәҩан схалоит,
Ҩаԥхьа бҿаԥхьа ахырхәара сҭаххоит.

23

III
Ибарақьаҭӡа ашҭа иҭалт ҭагалан,
Иуаркалеиуа аҵла иҿоуп аҵәа.
Ал ду иалҟьа амҵәышә ҵаҟа ианҭала,
Бааҵалт бара аҵла бгәырӷьаҵәа.
Ажь ҟалеит убас, аҿыхра уахәом,
Илбаауеит, иҩеиуеит ҩаԥхьа амҵәышә.
Бызбоит сара абрантәи быбла ҭхаха,
Ажь еиқәаҵәа ахьықәӡыҭуа ба бқьышә.
Избоит, ирыԥхны икнаҳауп аџьынџьыхәа,
Анаҩс амра иамоу лаҳарҩоуп.
«Шәымҩахыҵ, шьҭа аҩ-ҿа ҳнаҿыхәап», –
Сгәы сҭацәажәо, сызныԥшыло мҩоуп.
Аԥшәмаԥҳәыс аҩы лнаҳап, данҭацаз,
Данқәыԥшыз еиԥш, лыблақәа ҭыԥхо.
Сықәындаз, нас, адгьыл ду наӡаӡа,
Былаԥш хаа акраамҭа ас сарԥхо!
IV
Ихьшәашәаӡа иаакылсит ҳара ҳаӡын,
Аԥхын цеит, ҭагалан цеит лассы.
Иҳашьҭагьежьуа, ԥшак еиқәымтәо иҳацын,
Ихнаҟьеит ус архақәагь асы.
Сыхгьы иалаҳаит ас-ҟәаш илеиуаз,
Уи ӡыҭуам, ахаан иагьузыршәшәом.
Ӡынрами, нас, иааҟәымҵӡакәа асы аҩуаз,
Сара аси аҵааи сырзыршәом.
Быччабжь зхыҩуа амшқәа ирыцу ԥхароуп,
Ишылашац сыҵхқәа зегь лашоуп.

24

Ари аӡынрагь ныжьуа, ҩаԥхьа исҳәароуп:
Избац боуп – быссируп, бынцәахшоуп!
Иҿымцәааит, Анцәа сиҳәоит, сара сымца,
Рымра кыдзааит, сиҳәоит, сыҩ-ԥацәа.
Шьҭа рацәакгьы нымхеит, сымш, ааԥнынӡа,
Аԥсҭазаара иамам ҵыхәаԥҵәа.

***

Даур изкны

Даҳзышьҭуамызт ихала агәашә аҟнынӡа,
Инапы шаҳкыз ҳиццеит хараӡа.
Мҩакы ҳақәуп уахь ҳаихьымӡа-еиԥымӡо,
Дныжьны нас ҳаиҭаауеит ҳагәгәаӡа.
– Хара дыҟаз, – сбабжьоит усгьы, – иҩызцәа дрыцуп,
Уи дхәыҷума, шьҭа дарԥысуп, ихы ибап… –
Аха сыгәҭыха, изӡаргьы, зынӡа иҿыцуп,
Схаҭа уи сизхәыцуа акраамҭа стәап.
«Уи насыԥын, – схәыцуеит, – ҳгәашә аҟынӡа
Данаҳмышьҭуаз иара ихала…» Данҳацәца,
Мҩакы ҳақәуп ҳаргьы уахь ҳаихьымӡа-еиԥымӡо,
Дныжьны нас ҳаиҭаауеит ҳагәгәаӡа.
Исыздыруам иббо аԥхыӡ бахьалоу,
Ма бзызхәыцуа, бхы баназынха,
Сара ԥхыӡлагь зны днысмыжьц ихала,
Агәашә ҳанҭыҵгьы,
снапы икыхын уи иаха…

25

АМЗАР
Умыццакын, уара аамҭа – ачаландар!..
Иеихсыршәшәоит бӷьыц-бӷьыц амзар.
Сзыцәшәо сыздыруам, аха акы сацәшәоит,
Амзар абӷьыцқәа неихсыршәшәоит.
Сынхықәыххылт, исҭахуп аӡыхьгьы стар,
Уара убӷьыцк сызныжь, амзар.
Исҭахуп сгәы иҭоу зегьы ҭсырттар,
Урҭ рҳәаха сыҭ, амзар.
Иудыруазеи шьоукгьы ргәы сзырдар,
Уазхәыц уара убригьы, амзар.
Сызхара смыччеит, сызхара смыхәмарт,
Учаландар абацо, сабаго, сымзар?
Адунеи иахалоит, скалендар, ҽа цәак,
О, рацәак сызнымхеит, иараби, рацәак!..
Иҟалап сагаргьы, исыҵкьасоит аҩарӡ,
Ҵлакы араҟа игылоуп, егьагым исыцәҩарц.
Исҭахузеи усгьы шаҟа зур, исҳәар!..
Иеихсыршәшәоит бӷьыц-бӷьыц акалендар.
АУС ЗЛОУ
Ԥшьынҩажәа шықәса зхыҵуа абырг иеиԥш,
Ҩажәа шықәса ирҭагылаз Иуа, зны,
Иижәша аӡыхьгьы ахы ыҵнамхыц ҳәа ианыԥшуаз,
Аԥсҭазаара иацу ауадаҩрақәа зегь дырны,

26

Адунеи ахьаақәа, агәалақәа инырны,
Ирхәыцгаха, ажәақәа еинраалан иҩуан.
Исзымдыруазҭгьы дықәрахьымӡан уи дшыԥсыз,
Сиацәажәозшәа збаларын сара есымша,
Зԥышәа дуӡӡоу бырг шлаӷәаӷәак дыртәаны…
Ҩажәа шықәса зхыҵуа аҷкәын иеиԥш,
Ԥшьынҩажәа шықәса ирҭысхьаз Дырмит,
Абзиабара ашәахәа хаа агәылыҷҷо,
Ирхәыцгаха, ажәақәа еинраалан иҩуан.
Исзымдыруазҭгьы уи ақәра ду шниҵыз,
Сиацәажәозшәа збаларын сара есымша,
Абзиабара ихнаԥааз арԥыск…
Ихыҵуа аума аус злу, нас, апоет?

АКАМБАШЬ
Аҩны дыҟамызт, даара акыр ҵуан.
Ишықәсқәа, имҩа, иааԥсара ихьӡан,
Уаҳа иламкәа, амҩақәа ааихҵәо,
Аӡқәа дрыруа, аԥхӡаша ихьыҵәҵәо,
Имала дшааиуаз ибеит акамбашь.
Иҭатәан уи ӡмах дук аҽҭажь.
Дышԥаҟалеи, мшәан, уи дгәырӷьаҵәа!
Макьана имбацызт днеин иҭаацәа,
Агәылацәа, азлацәа, аду, ахәыҷы…
Шьоукгьы изыԥшуазшәа ибеит ахәаҿы,
Аха урҭ рахь рацәак дмыццакцәеит.
Дхынҳәит аҩныҟа, иныҟәара нҵәеит.
Дықәгылоуп идгьыл. Ианимам дыԥсып.
Дхынҳәит! Иҟам еиҳау ҽа насыԥк!
Дахәаԥшуа дгылоуп, ибан акамбашь.
Изыԥшуан уи ӡмах дук аҽҭажь.

27

АШКӘАКӘА
Ишкәакәаӡа ашьхақәа ирықәҳаит асы,
Уи ҩаԥхьа ирхәыцгаха илеит сара сзы.
Ишкәакәаӡа адгьыл хнаҩеит ауарҳал,
Ҳәыҳәқәакгьы шкәакәаӡа еилагьежьуа исхалт.
Ԥша цәгьак рыҵасны, ицом еиханы,
Аԥҭақәа шкәакәаӡа икнаҳауп сханы.
мшын ацәаҳәа алдан, ашьҭа нанҵа,
Аӷба шкәакәа наскьоит хараӡа.
Ишкәакәоуп, ишкәакәоуп исымҵоу ақьаад,
Уи сышкәакәаӡа садхалеит, дад…
Сажәымҭа шкәакәа аҟынӡа сызцар,
Иҟалап адунеи зегь ашкәакәа ахьӡар!
СЫСАСЦӘА АНЦА АШЬҬАХЬ
Скахәыцуа садтәалоуп ҵәыцак,
Сысасцәа гылан ианца.
Игоит урҭ ражәақәа ныҵак,
Ицеит дара наҟ, хараӡа.
Асасцәа, сысасцәа ссирқәа!
Сшәыҳәон, шәара шәыццакцәеит.
Исыхьыз схаҭаҵәҟьа исмырдыркәа,
Сышшәышьҭаз, шәыбналозшәа шәцеит.
Исыхьыз… Иарбан са исыхьыз?
Сысасцәа цеит. Ихынҳәуам.
Аҳауа иналҟьеит уи лыхьыӡ,
Сҩагылеит, еиҭасҳәеит: Мариам!
Дыԥшын уи, дгылан абасшәа,
Дцаргьы, дымцаргьы лҭахны.

28

Стәан уи зынӡа дсымбаӡазшәа,
Стәан сара аишәа аханы.
Аха сдунеи зегьы дазнан,
Дысхыҵәеит, имҵасит лыӡӷьы.
Исыхьыз сысасцәа ирбазма,
Игылт, рыхқәа хан адәахьы.
Сыхәмарны иҟоу сҵәахында,
Аха уи сара сзыҳәа имариам.
Иҵәахымкәа, цқьаҵәҟьагьы ихымтуа,
Сгәаҟуа ҳнеиԥырҵит, Мариам!
Маҷгьы зымжәит, сара стәала,
Аха исхыԥсааит уажә зынӡа, –
Ҽа ҵәыцак санадхала схала,
Сысасцәа гылан ианца.
ААМҬА ЦЕИТ…
Аамҭа цеит, дад, исхашҭыз рацәоуп.
Сышьҭахьҟа инхаз ак дара еиқәаҵәоуп.
Аха илашоуп убас еиԥш ҽакы,
Убла хнакып уи, убла хнакы!..
Быччаԥшь ахьхьаҳәа ахьеиԥш икаԥсоит.
Ацҳа бнықәлоит. Цҳа ҵәруп. Баазазоит.
Бхынҳәуеит сара сахь, бшыччац быччо.
Ҳгылоуп нас краамҭа, амра ҳхаҷҷо.
Искуп бара бшәыра. Иаҳҳәо ҳаздыруам.
Шәааҵраҿ акәара хәыҷ, мшынушәа, ҳзыруам.

29

НАРА
Сыԥшын, уажәақәа рыбжьара
Ибжьахеит уи лыхьӡ – Нара.
Нара – угәааны, Нара – ухәмаруа,
Нара, Нара, Нара, Нара…
Иуҳәоит: «Нара, сылашара,
Бара быда схәарҭам, Нара.
Сара исыдуп, Нара, ахара,
Ибзызуроуп, Нара, ачара…»
Аха Нара дгәырӷьа-хәмаруам.
Иарбан гәалоу ибымоу, Нара?
Бгәы ндырхазаап даара-даара,
Иҳәа, издыда, мшәан, ахара?
«Уи дахьхәыроуп, – умақаруан, –
Даламгылап уаҳа Аҭара!..
Уи дабаҟоу, изду ахара?
Бгәы нзырхада усгьы, Нара?
Ибзызуроуп, Нара, ачара…»
Аха ҿымҭуа дгылоуп Нара.
Нас: «Саҭамыз сара даара,
Арԥыск дыҟоуп Калдахәара…»
«Еҳ сахьымӡароуп ашара,
Исзыбузеи Нара-хаара!..»
Сгәоуп, исыдым сара хара…
Арԥыск дыҟоуп Калдахәара!..»
***
Сышнеиуаз салаҳаит иаша урҭ рымц,
Иеиҿаччо аҩыџьагь ықәтәан арымӡ.

30

Ирыватәаз дгылан, иҭыԥ анҭацәы,
– Уара уда иҳамада? – иҳәахуан аӡәы.
Егьи дахьтәаз цәгьаӡа илымҳа ҵарын,
Абри иаҳарц дгьылк аҵыхәа дцарын.
– Ухшыҩҭроуп, уажәа жәларык ирызхоит,
Уи зыгхаз егьрымамкәа инхоит…
Иувсит, иџьасшьоит, – аҳамҭақәа шоуп,
Уара ҳа ҳзыҳәан уҳамҭаны ушоуп.
Иҟоу, иҟам, иаҳԥеиԥшу зегь гәаҭ,
Хадара руҭарц улшоит ҳмилаҭ…
Иаҳауан, иаҳауан игәы аазырҳауаз,
Дӡыҭуан, – игәаԥхон ари заҳауаз.
– Зегь имбар, имаҳар абас еилфаҷак, –
Иааҩуан са сҟынӡа инцәартәыз иҭак, –
Иахабгон, иахацәон зынӡаск адунеи.
Снаԥшит, сааԥшит, аха уаҳа дсымбеит
Уара иуеиԥшу адыр ҳара ҳҟны…
Иумоуп зегьы-зегь абас иԥҟаны!
Дыжәба, дшәыртәа ҳәа уаҵәыҵәҟьа срызцап,
Исҳәо рлымҳа аҟынӡа инаӡап…
О, ииҳәо! Ииҳәоз сара исаҳахьан,
Ицәа ихыхны зынӡа ирҟацахьан.
Аҳәынҵәа еиқәырҭәон аҩыџьагь наҟ-ааҟ.
Иеиԥылар, ишьҭырхуан иҟам бираҟк.

31

Схы сыхнахуан еснагь дара рымц.
Иеиҿаччо иқәтәан урҭ уажәы арымӡ.

ОСВЕНЦИМ
Саауан сара,
Освенцим ааныжьны, скахәыцуа,
Урҭ схәыцрақәа сҿаҵәо
Амшын ацәқәырԥеиԥш.
Сыбла ихгылан, исныруан, исыцын
Адгьыл ахьаа цәгьа,
Адгьыл аԥеиԥш.
Ажәҩан лаҟәӡазшәа збахуан,
Сегьшәахын,
Снықәыԥшит адгьыл,
Уи аԥҭа ахашьшьын.
Са сызлыҵыз, сегьзлымҵуа – хлымӡаахын;
Освенцим –
Еихсыӷьра змамыз ҳәҳәабжьын.

САРА СЫШЬҬАХЬ СҨЫМҬАҚӘА
ЕИХЗЫРШӘШӘО
Сара сышьҭахь сҩымҭақәа еихзыршәшәо,
Иудыруама, дад, сара сзыцәшәо?..
Узыдтәалоу гәҭыхоуп, имшынҵоуп,
Рыххатәыс уа иуоуз слахьынҵоуп.
Сабацари, иҟоу цқьа изымҵаз,
Иузгәамҭар сымшынҵа шыслахьынҵаз?!

32

Сцәаҳәақәа рыбжьара, цқьа уааимда,
Есымша саацәырҵуеит са схаҭа.
Аха ус, мышгашақә, срыбжьаиам,
Зегь мариам араҟа, зегь мариам.
Сагәылаԥшуан сара ахәыц еиҟәыршәаны,
Адәы сықәын смыткәман, сашәаны.
Сажәа џьбаран саӷацәа срынҟьон,
Сабџьар мцан, схызаҵәны сыҭҟьон.
Сылаион ашьац иаҵәа кашьшьы,
Аԥарԥалыкь хәыҷ амҵәыжәҩақәа рыбжьы
Ашҭа зегь иахыҩны исаҳауан.
Сара абас мацара исызҳауан…
Арныг сымхы далалан шьыбжьонк,
Слапҟьақәа ихы иаҵаҵа иԥсы ишьон.
Деицаԥо арахь даналҵ уи амишәан,
Ауаа иреиҳәон: «Ҽеилагь ирашәам…»
Сара сыҟан усҟан, рацәаӡак
Имырхьаакәа ирысҭон зегь аҭак.
Уара идыр, нас, дад, сара сзыцәшәо,
Сара сышьҭахь сҩымҭақәа еихзыршәшәо…

« ҲАИ, РЫЦҲА!..»
– Ҳаи, рыцҳа!.. Ихьзеи хәашабга? –
Раԥхьаӡа зҿаазхо жәақәоуп.

33

Настәи – уи нас ирҳасаблап,
Нас ак ҳәоуп, ак жәагәоуп.
Срызхәыцуеит рацәак изызхәыцым,
Раԥхьаӡа иааиуа еишьҭаххы.
Раԥхьатәи ажәақәа сцәыӡуам,
Иҭымҵуа иҭахеит сара схы.
– Ҳаи, рыцҳа!.. – рҿымҟьеит машәыршәа,
Ламысуп, уаҩроуп идзырҳәаз.
Ҳаныҟам иаҳзырҳәо ҳаздыруам,
Ҳаныҟоугьы акым иаҳмаҳаз.
Насыԥуп – уажәраанӡагьы кәыцҳак
Дҭажьны дгатәын ҳәа рмаҳаит.
Нас сышьҭахьҟа игааит уи, «Ҳаи, рыцҳа!..»
Ҳаи, рыцҳа! Ҳаи, рыцҳа! Ҳаи…

ГАХА ДЫҞАӠАМ АҨНЫ
Иҽы дақәтәан, аӷәра дахо,
Иаша лашҭа дааҭаххын,
Дабаҟоу ҳәа диазҵааит Гаха, –
Ахаҵа Гаха диҭахын.
– Аҩны дыҟам, уаха хахоуп –
Абарҵа даақәгылеит дкахәхәа. –
Даҽа хахагь дҟалом Гаха… –
Иҿаҷҷеит лара лшәахәа.
– Умҩахыҵ, – лҳәеит уи насшәа, –
Ауаџьаҟгьы амца ҭоуп…
Амца ԥхара иҽаҭа дтәазшәа
Игәгьы ааҟалт: даара ихьҭоуп.

34

Уи дылҽыжәԥеит уаҳа мҳәакәа,
– Амца ҭазар ауаџьаҟ,
Сыҽсырԥхап – ҳәа, ашәгьы днагәан,
Дныҩнашылеит иаргьы наҟ…
Настәи тышоуп, уаҩгьы дзыруам,
Ара инсыжьуам акгьы ҩны.
Дара ирҳәом, ҳара иҳаздыруам,
Гахагь дыҟаӡам аҩны.
АМШЫНУАҨ
К. П. Голованов изкны
Аамҭа, аамҭа цәгьан.
Амшгьы ҽеимызт. Ари – уахынлан…
Уахьынҳалартә, ахырхырҳәа,
иааҟәымҵӡо иауан ақәа.
Аӷба неиуан зегь ҳагәыҵак,
аӷба цон амшын ду ихылан.
Иадыҽҽало, имақаруа,
ишхьаҵуа збон ацәқәырԥақәа.
Ус, иаразнак, амца хәыҵҟьеит,
амца гылт имца қьоуқьадны.
Амца ацралеит иара амшынгьы,
ахәаҭаҳәа иҭәон аиха.
Са санааԥш, ҵаҟа скажьын,
иара уа, адашьма схы адны.
Иӡааҟәрылон ҳара ҳаӷба,
дгәырӷьо дҳахәаԥшуан аӷа.
Иамаӡамызт еиқәырхашьа,
ицагәышьеит ҳаӷба аӡаҵахь,
Инахатәеит уи, егьҟамлазшәа,
амшын гәеиҵҳәа ду газго.

35

Уахь иагьамгеи сара сҩызцәа,
ицәагәышьоуп уа наӡаӡа.
Адәы сықәуп аа, иахьанӡа,
сара даара абри гәынго.
Сшынхалакгьы сынхагәышьеит…
Ацәқәырԥақәа аауан ицхлымуа.
Сара среисон, сара срақәԥон,
сара саԥхьаҟа сеихеит.
Сшынхалакгьы сынхагәышьеит…
Иабоуҭаху настәи сымҩа…
Сара снеит аҟәара аҟынӡа,
аха, сҩызцәа реиԥш… сҭахеит!
Ааи, сҭахеит, сҭахеит, ҳәарада.
сагагәышьеит наҟ, аӡаҵахь,
Сзалҵуазма сара ани амца!
Уи сыцрасит – сегьҭахеит!
Сыҟоу џьысшьоит уа наӡаӡа,
сыцәоу џьысшьоит уа наӡаӡа,
Аҭахызаргь сыбла ааԥшуазааит,
уа сынхеит, сынхеит, сынхеит…
Сгәагәо снеилоит сара амшын ахь,
сагьаагылоит уаҟа схала.
Сылаԥш ххалоит уи амшын ду –
зегь ааиҭасуеит уамашәа:
Сгәы иснаҭоит – сгәы сажьома. –
иаацәырҵызшәа ихыхәхәала,
Ацәқәырԥақәа агәыдыҽҽало,
Ҳара ҳаӷба ԥхьа ицошәа.

ДЕРЖАВИН ИЗХӘЫЦРА
Гаврила Роман-иԥа Державин
Аҟәардә тата дықәтәоуп дажәӡаны.
Уи дынцәами, дара рзыҳәан дшами,
Инаивс-ааивсуеит рыҽӡаны.
Дыцәеит шырҳәоз, дгылеит иҽыриашан,
Ихы дацәажәо адәахьгьы дымцеи.
Егьизгәамҭо џьыршьоит дара баша,
Иара ибла ихгылоуп алицеи.
Ибоит, ибоит араҟа ӡәырҩы шхәыдам,
Иԥсҭазаара ззикыз шымцурам.
Аха иреиӷьу дарбан, мшәан, изтәыда
Инижьуа аҭыԥ? Ибашаҵәҟьоу зҵаарам.
Сҽалазгалом, – иоуит дук мырҵыкәа
Аҭаҳмада дыззыԥшыз азҵаара аҭак.
Ҳаргьы уи ашьҭахь ҳаизыԥшын, имцымкәа,
Ҳгәазҭашаз, иҳақәныҳәоз, аха дааг!
Гаврила Роман-иԥа Державин
Ҳабеибагәышьоз, дажәхьан, дегьхарацәан.
Ҳиҵаԥшуан ҳара Анцәа, аха ҳжьамыз,
Ихазы дыҟан уи, ихазы дынцәан.

АҬАҲМАДА ИԤХЫӠ
Иԥхыӡшәа-иԥхыӡымшәа, аха иԥхыӡны
Аҭаҳмада абасгьы ибеит:
Иан ахцәышла рыцҳа длыцны,
Дааины ашәшьыраҟны даатәеит.

37

Лнапы нықәылшьит иҟәаҟәа,
Инеилыркит – ачаџьқәа лӡын.
Нас иҿалҵахт аиҵарҟәаҟәа,
Ԥшьаала илахьгьы днагәыӡын.
Игәыҟаҵаган уаҟа аԥшалас,
Иасуан, иасуан ахәхәа-хәхәа.
Дыцәан иан лкалҭ даниалан
Ԥыҭрак ашьҭахь уи дҭахәхәа.
АРЫШ ГЬЕД ЛАЧ
Усқәак рынагӡара игәы аҳәо, –
Урҭ дҵак еиԥш иаԥхьа ишьҭан,
Арыш Гьедлач апҟараҳәа
Қәҭешь дынкылсит шьыжьымҭанк.
Азакәан азин инаҭар,
Дзышьҭоу иусқәа ҟаҵахап.
Ииҳәо ибап агубернатор,
Уажә дышиашоу уахь деихап.
Ҩажәак иарҳәеит дназыдгылаз:
«Агубернатор деилахоуп…»
– Саауеит, – иҳәеит, – Аԥсынтәылантә,
Лассы аҩныҟа сымҩа хоуп…
Аха уи акгьы иамыхәеит.
Деилахазар деилахаз!..
Иҩызцәа дрыдтәалан ауха,
Гьедлач ҩыжәроуп изынхаз.
Адырҩаҽны, амра ҩхашлон,
Агубернатор дибарцы
Дахьынкылсыз – ҩаԥхьа башан,
Дхынҳәит дшыхынҳәыз иацы.

38

Адырхаҽны ҩаԥхьа днеиуеит,
Ичҳара арахәыцқәа рххоуп.
Абас иарҳәоит дшыгәаҭеиуагь:
«Агубернатор деилахоуп…»
Ашә илахаз ашәаҿ дкаҳап, –
Уӷьазкып ара, – иазхоуп,
Дыхиртәалоз, дааиуам уаҳа!
«Агубернатор делахоуп!..»
Арыш Гьедлач, цқьа даахәыцын,
Абри еиӷьны ибеит иаҳа:
Ифон, ижәуан, иҩызцәа дрыцын,
Қәҭешь – иахьимаз ауаа рҳа.
Аамҭа игеит уи ҩахагь, хахагь,
Қьафурала аҵхқәа иршон.
Имаӡамшәа даҽак аха,
Абас ихәлон, абас ишон.
Арыш Гьедлач – ӡара еихатыр –
Қәҭешьаа рыҳәса ргәы иҭахаз,
Шьҭа уахь днеирц агубернатор
Азин ҟаиҵеит, аха иазхаз,
Гьедлач имаӡам уи аха,
Дтәоуп иҩызцәа рыгәҭаны!..
Атәитәых, аԥаҵа хаха,
Даара акыргьы деимданы,
Данизыԥшаа ӡара еихатыр,
Дцом, дидхалеит абас!
Игәы нхап агубернатор,
Иеиҳәарызеи усгьы ажәас?
Иҩеихҟьеит иаразнак амца,
Нас уи иааиз днаиҿаԥшын:

39

– Арыш Гьедлач, дад, иахьанӡа
Агубернатор дизыԥшын.
Иҟалап агәала инаҭар,
Аха егьамам, иахьарнахыс,
Игәы ԥҵәаанӡа, агубернатор
Арыш Гьедлач дизыԥшыз!..
***
Сгәы иҭақәоу зегь сырхьымӡа-срыхьӡа,
Мҩакы сықәуп, уи сагап хараӡа.
Сныҟәахьеит кыргьы, схы аҩада ихоуп.
Сшааиуаз сҿаԥхьа иаацәырҵыз шьхоуп.
«Иазхоуп, узцом ԥхьаҟа уаҳа шьаҿак!»
«Ус аума? «Ус ауп». Иусҭоит аҭак:
Уԥагьоуп, удуӡӡоуп, ушәарҭоуп, ушьхоуп,
Зегь акоуп, сара сымҩа аҩада ихоуп.
Храк саҿысыр, исыԥгал даҽа храк,
Ицәырга зынӡа сыззыԥшым «еиӷарак».
Хаҳәқәакгьы сыҵыбга иҭалааит хланҵы,
Сара сгәы сымҟьом, иудыруаз, бзанҵы.
Зегь акоуп, ашьха, идыр, зегь акоуп,
Сымҩа шиашоу шьха-нхыҵынӡа игоуп.
Умҩашьан, ихьаҵыз ҽа уаами, ҳаиԥшым,
Сышьҭахьҟа унхаанӡа ҭынчра сзыԥшым.
***
Ирзызузшәа сыҟоуп зегьы-зегь ҳасаб.
Џьара исыргылар сҭахуп шьҭа акәаԥ.

40

Санылт ҽа мҩакы. Санӡазар сҭахуп.
Сышьҭахьҟа иҟаз бжьаӡт, иҵәахуп.
Шоура сҭаршәым, жәа ҟәанда сҳәаӡом,
Сахан ма снабхьыԥшып ҳәа сцаӡом.
Шәҟәыкгьы зыҩуамеи саазқәылаз, ҵаны,
Зны сқьышә иқәкыз жәақәак ианҵаны.
Иагараан сбызхәыцуа, сгәаҟуа ишахьан,
Сажәыма, ԥасеиԥш, сгәы ҭыҵуам иахьа!
Ажәҩан кеикеиуеит, макьана шьыжьуп,
Аха са сзыҳәан ари амш еихашьшьуп.
Снеиуеит – сабацоишь? – сылахь еиқәҵа,
Снеиуеит, сымҩа сагап хараӡа, –
Макьана иҿахымҵәар даара исҭахуп.
Сышьҭахьҟа иҟаз бжьаӡт, иҵәахуп.
Ибжьаӡну? Ишыбжьаӡра иарбан ибжьаӡ?
Ҩаԥхьа снылалт итатаӡа ашьац.
Ҩаԥхьа гәашәк аҷараҳәа иаатын,
Сахьнанагаз сзымдыруа, сгылан сыԥшын.
Сыԥшын, сымш лашара еихыкко,
Сыԥшын, сыбла иабоз агәра мго:
Блаша-лашо сҿаԥхьа бгылан бхаҭа!
Излеиуам ҳабжьара ахаангьы аԥарда.
Исымам ҽа царҭак, уи агәра згеит:
Сымҩа ҽазныкгьы арахь саанагеит…

***
Дзыхурҟьозеи, Каин, Авель – уа уашьа?
Ишԥоугәаӷьи, изкоуҭәазеи, мшәан, ашьа?
Уиҵашьыцну? Уеилагама, ашьа шәыбжьам!
Уиҵашьыцну? Каин, Авель уа дуашьан!
Ашәышықәсақәа ирылсны иаауеит, уԥхашьа,
Уара икоуҭәеит хыдарала уашьа ишьа!
Уара ушьҭахь ӡәырҩы аҿыԥшит абааԥсы:
Аешьа иеиха шьҭиԥааит иашьа изы.
Аха каинраа, рашьцәа рԥырга, хьӡы ргаӡом:
Мышкызны урҭ Голгофа изацәцаӡом!
***
Ԥхыӡу лабҿабоу сара схаҭа исыздыруам,
Сназыԥшит – ибжьаӡт хара сҿара.
Сышьҭахьҟа цҳа хым, аӡқәа сызрыруам,
Сышьҭахьҟа иаҿуп акы абылра.
Уахь инхаз ирымам еиқәырхашьа.
Иреиӷьыз сымшқәа уахь исыцрышәшәеит.
Аеҵәақәагь, уеиԥш, ара изкаҷҷашам,
Урҭ срыҵаԥшуа акырынтә исыршеит…
Шьауардынҵас аамҭа цеит исхууаан,
Сеимырҵәазшәа, сара сылахь еиқәҵаны
Сгылазаргьы, ицаз цеит, сахьҵәыуом, –
Шьҭа исзырхынҳәуам усгьы сахьӡаны!

42

Исҭахын сыԥхарц сшәахәа нароушәа,
Исҭахын ԥсҭеи-гәаҩеи сырҭаҷҷарц.
Шәыжәҩан скыдзар, иараби, сымроушәа
Ҽа зқьышықәсагь исылшон сыччаларц.
Сынхон адгьыл сақәлан сара усҟан,
Адгьыл еиԥш, ахаан саргьы смажәӡо.
Еҳ, издыруеит, уаҵәы инсыжьроуп сусқәа,
Уаҩ дыхнымҳәыц уахьынтә – са сахьцо.
Ацара мариам наӡаӡа иныжьны
Адгьыл гәыҭбаа-гәыраз, са сзааӡаз!
Даҽазныкгьы сылаԥш уи иахыжьны.
Сгәы сҭахәыцуа, сцәажәоит сара абас:
– Адгьыл сааӡеит, сықәиааит сыхәрабӷьыцны,
Сара сышьҭахь сышьҭа аныҵрым – еилыккоуп.
Сара инсыжьуа шьоукы ишьҭырхып зынӡа ирҿыцны,
Хеиқәырхашьас иҟоугь иара убри ауп!
САРА АМҨА ХАРА СЫМАН…
Сара амҩа хара сыман,
исыздыруамызт аԥсшьара,
Аӡқәа срыруа, ахәқәа сырхыҵуа,
сыԥсы ааиҭакуа, ԥхьаҟа сцон.
Ус сышнеиуаз скарауара
са сныбжьалеит гәарабжьарак,
Лақәак ҭрысны, ахухуҳәа,
рыц хырџьаџьа, ома ҟарҵон.
Саргьы сгәаан, урҭ сырзыҵҟьеит,
лаба дук сыԥшаан иаразнак.
Ари анырба, рыбла кылца,
иаапкны исыжәлеит алақәа.

43

Исгәыдԥалон акы ууаӡа,
сымҩа насыгӡар ауазма,
Санааскьагьы иара сышьҭан,
ахухуҳәа ишуа, аҽшьуа.
Сыԥсы рцәызгеит изулакгьы,
ашьапы ԥысҵәеит сара лакгьы,
Ахәы схыҵны арахь санықәлагь
лашбыжь ҭахәаҽк саҳауан.
Сара амҩа хара сыман,
инагӡатәын уи, сышцалакгьы,
Аӡқәа ирыруа, ахәқәа ирхыҵуа,
сара сымҩа иаша иган.
Сеиҭаналалт сара ҳаблак,
са сныбжьалахт гәарабжьарак,
Ахухуҳәа, ома рымҽхак,
ҩаԥхьа иҭрысит ҽа лақәак.
Анахь иҩит, арахь иҩит,
исывагьежьт, рыҽдыркареит,
Аха сцон исымбаӡазшәа,
ишьҭысымԥааит уа лабак.
Рыц хырџьаџьа дара сышьҭан,
ахухуҳәа ишуан, еиҭашуан,
Исаԥысуан, сымҩа еихырҵәон, –
исыхьӡон, ома ҟарҵеит.
Аха ианырба рыгәхьаа шыскым,
рхы шдыргәашоз дара баша,
Ихынҳәит рҵыхәақәа ршәшәо,
саргьы сымҩа насыгӡеит.

МЦ ЛА ИЕИБАРКУ, ИАША ЗЫМҲӘАЦ
Мцла иеибарку, иаша зымҳәац
Иршон жәаха зны ирымам акәац.
Ихаҟәӡа иҩнатәан урҭ иргылам аҩны,
Иржәуан дара аӡы, аха ирбахуан иҩны.
Мцла иеибарку, иашак зымҳәац,
Иеицхыраан, иҵырҳәеит иҟам адац;
Игыламыз аҵла иҿырхын ашәыр,
Иҟамыз ԥҳәыск илҭиуан Кьалашәыр.
Мцла иеибарку, иашак зымҳәац
Ацәҳәыраҿ илаиан ицәан ашьац.
Зыԥсы ҭамыз бзахазшәа иеихон,
Макьана иҩымыз шәҟәыкгьы дырҽхәон…

***
Сашьны са сныҩналеит наҟ.
Дҵааит: – Уабаҭаҳаи, агәаҟ?
– Сабаҭаҳахыи, аброуп…
Даасҿаԥшит: – Иԥхашьароуп…
Сажәа инацысҵеит сашьымшәа:
– Ибылшозар, арахь срымжәа!
Ара сҭаҳаит, уа срызҭымгеит,
Уа сыгәнаҳа зегьы ишәзымгеит!..
Маҷгьы ҵуам, сдунеи ааҳәит,
Акыр баԥсазар ҳәа схынҳәит…

45

***
Схы иҭагьежьуа иҭахахьеит уажәадагь,
Сгәы сырхьуа, сынкахәыцуа сартәахьеит:
Аскифцәа абаҟоу, хара инхеит Еллада,
Ажәытәтәи Рим асаба ахатәахьеит!
Наунагӡа акгьы нхомзаап аԥсабараҿ!
Аамҭа аԥшатлакә ахашәышәуеит ҳдунеи.
Аимпериақәа еилаҳаит харабӷьара…
Егьҟамлазшәа, ухаҵоуп, ԥхьаҟа унеи!
Дагьнеиуеит зегьы рҿыцуа, зегьы ргыло,
Уаҵәтәи амш ахь ауаҩ имҩа гоуп.
Аскифцәа рышьҭыбжь гоит
схәы-сжьы еиларгыло,
Еллада цәажәо исԥылоит, зегь акоуп.
Ус анакәха, иагарым, дад, аамҭа аӡырҩаш
Ауаа ирыхәо. Иаӡәӡәааит агәамсам.
Аӡқәа хыҵыр, иҵабыҵассоу наҟ ихырҩашт,
Иахьа иаԥсам, уи уаҵәгьы иаԥсам…
***
Сышԥашоу!
Суаҩыми, зегь здырыр сҭахуп…
Сымҩасхьахт.
Игәырӷьо, сҭыԥ шьоук ахуп.
Снапҩымҭақәа ирылоуп – акыргьы идырххеит –
Скритики сҩыза ҳәа ззырҳәоз саӷеи.
Сыҩны ашә адыркыхит – иҿоуп абырқәам,
Даахоит маҷ-маҷ са сахь аӡәы игәам.

46

Саныҟаз издыруан, издыруан дзакәыз,
Уи акәхап дзыргәырӷьо сыҩны ашә ахьакыз.
Бара бабагеи, мшәан, ибыхьзеи бара?!
Сгәаҟуеит, сашьҭоуп, саҳәоит ббара!
Иҟалом, иҟалом, баргьы бҭаханы!
Абар, бахьтәоу ана, абаҳча аханы!
Бтәоуп, базыԥшым иахьазны саара.
Бтәоуп, быԥшуеит, бышьҭаԥшуеит асаара.
Са соума, ҽаӡәума, ҽакума, маӡа,
Бара бзызхәыцуа, нас, былахь еиқәҵа?
***
Аҵыхәтәантәи сымҩа санықәло, мышкызны,
Исышьҭаԥсап нкылашьа змам лаӷырӡқәак.
Иԥсы ааивигап уа игылазгьы идысны. –
Издысҵоз ахара, иҟазҵашаз аҭак.
Сеиԥшгьы издыруадаз идыз ахара!
Иԥсы ааивигап – шьҭа ҭак ҟаиҵаӡом.
Дзымцап ҳәа сыҟоуп уи дгәырӷьо-дыхәмаруа,
Мап, уи ахаангьы аҭак дзацәцаӡом!
Аамҭа, саџьал умырласын цасгьы!
Агәымхара адацқәа рҽоужь иансыцәца,
Ауаа рхагәҭа дықәсуа дтәан иреицәазгьы,
Уи дзакәыҵәҟьоу ирбатәуп, сахьыгӡа!..
Сшыԥсугьы, аҵыхәтәантәи сымҩа санысуеит
Уара суеиӷьны, суаҩны, сыбзаны.
Исызхымго, сышьҭахьҟа иааиуа дқьызқьызуеит,
Сыҟазар акәхап ма убри саԥсаны.

47

Угәыӷуеит, угәыӷуеит: «Дцеит, ҳаилгагәышьеит…
Сгәы каршәны, са соуп иззынхо…»
Уа уакәым, абри адгьыл сызԥырҵуа рзынсыжьуеит
Зны-зынлагь уи лаӷырӡ-цала изырԥхо.

« ҲАҚӘГЫЛАНАҴ АБРИ ҲАДГЬЫЛ…»
«Зегьы ҳариааиуеит, џьаргьы шәарҭа ҳамам,
Ҳақәгыланаҵ абри ҳадгьыл ҳбаӷьаӡа…»
Исыздыруам, уи дыхәмарны иҳәама,
Дааԥышәырччан, ажәҩан дҩаҵаԥшт иккаӡа.
Илаба иҵарс, дгылан ашҭа агәҭаҵәҟьа,
Деигәырӷьозшәа збон иԥсы ахьҭахаз.
Иҩны дыҟан, хара инижьхьан ацәгьа,
Изшьапыкгьы уахь ауп иахьынхаз.
Аха дгылан, уи агәхьаа икӡамшәа,
Изымбо дгьыли-жәҩани изхара.
Иац дызҿаҳаз ашьацҳәа наҟ иҽамжәа,
Дыԥшуан уажә арантә иара хара.
Абар, уи аахыс шьҭа маҷгьы ҵуама,
Аха слымҳа иҭаҩуеит ааигәаӡа:
«Зегьы ҳариааиуеит, џьаргьы шәарҭа ҳамам,
Ҳақәгыланаҵ абри ҳадгьыл ҳбаӷьаӡа…»

***
Игьежьы-хынҳәуа абыӷь ҩежь, ҭагалан,
Аԥша иаман суада иааҩнашәеит.
Сгәырӷьар акәзу? Аха иснаҭеит гәалак,
Агәала моу, аиаша ами, саршәеит.

48

Иҿшәеит абӷьы. Игьежьуа аҳауа иалан,
Аԥша анаҵас, суадахь иаанагеит.
«Ҵлакы сҿоуп, – аасгәахәит, – саргьы аамҭала…»
Еҳ, уи аҵла дара акры ахнагеит.
Аха ихҟьан иахьанӡа бӷьы иаҵәала,
Иакын адгьыл иаларҟаца адац.
Абыӷь ҩежьқәа дәықәлеит уажә ихиаала,
Иаргьежьыр ҳәа сшәоит уи аблахаҵ.
Сара махәык макьана сахьынҳалоуп,
Исзырԥшӡара џьысшьоит ҽа мышқәак.
Сханы аԥҭақәа ӡса-ӡсо ажәҩан иалоуп,
Иҟьо иама идәықәуп дара ԥшак.
«Исԥырхагам аԥҭа хыҵ, ихылаз…» –
Сгәы сырӷәӷәарц саҿуп сара маӡа.
«Сыҵла гылаз, – схәыцуеит, – сыҵла гылаз,
Сыҿшәаӡаргьы, игылаз сыҵла-слахьынҵа!»
***
Дахьынтәааз сыздыруам, исылҭеит агәҭыха,
Даакылсын, ҽакала ислырбеит адунеи:
Иахыҩит ашәа-хаак, иаразнак иҿыхеит,
Амра ахаҷҷеит, еилыџьџьеит, икеикеит.
Дахьынтәааз сыздыруам, ԥшрала, ҟазшьала
Илеиԥшу сылнымиац – дшоуп, дынцәахшоуп!
Аха сара ҟадыџь сусқәа маншәалам –
Дсывсны дышнеиуа зынӡа слымбошәоуп.
Аха снеиуеит уи лышҟа сгәаҭеиуа…
Ажәҩан дылбаама, дгьылу дызшаз?!

49

Еҵәа гәарҭак ҳа ҳзыҳәа икәеицеиуан.
Ҳаларшәын аҵх, иҳазгәамҭеит ишшаз.
Дахьынтәааз сыздыруам дкыдшәаҵәҟьоу ажәҩан,
Сыкәа дҭашәеит уи уахык еҵәаҵас.
Ианааша, санаахьаԥш… сықәхеит сыгәжәажәо:
Исыздыруам, аф лыст, дахьагаз!

АԤСУА МАМЕЛИУК
Исхашҭит сара аамҭа мшынха ишҳабжьаз,
Сҿаԥхьа уаагылеит, уеиԥшха цәгьа абжьас.
Ажәылара, ақәԥара, ашьарҩаш – еиҭах?
Уагоит, уагоит, уагоит аӷа игәаӷ.
Аха ари ақәԥара хыдоуп, иашан, сашьа;
Уԥсҭазаара хьӡы амам, иум уашьа ишьа:
Уԥсадгьыл рыцҳа нужит, уи хьчам!
Умҳаҵә залоузеи излам уара уџьам?!
Иутәу ухы ақәҵа, – уи ссирс ибатәым,
Аха – уеиларгеит – уазықәԥоит атәым!
Шьоукы урылган, ихыҵны шьоук аахт.
Ажәылара, ақәԥара, ашьарҩаш – еиҭах!
Уԥсадгьылаҿ иҟан уи аасҭагь еицәаз:
Сара сҭашәеит ара аӷа имацәаз.
Сҩызцәа ҭахеит ара, сашьцәа ҭахеит,
Стәыла рыцҳа наҟ-ааҟ еимдырххеит.

50

Аҵыхәа ԥырҵәарц, иахырхырц аԥсы,
Уи андыргәаҟуаз уқәԥон шьоук рзы.
Уара уанысзымхоз, саӷацәа санрыбжьаз
Исарҳәеит: уи дгәымшәоуп, деиԥшуп абжьас…
***
Санҩыҵхаха,
Схы сырхеит сара алашарахь,
Аха аҵх-лашә салаҳаит ааигәа.
Иаасхагылеит ажәҩангьы мақаруа,
Икыдхаҽа аҿаанахеит ақәа.
Ус мацара шьҭа, ргәы мырдакәа,
Ихыҵны ицашам аԥҭақәа ббаӡа.
Иаасҿагылеит ашьхақәа рҽырдагәа,
Аиҩхаа дуқәа рҭысрагь мариаӡам.
Аха усгьы арҩаш хьшәашәа сыруан,
Аха усгьы сымҩа насыгӡон.
Ҭынчроуп шысҳәоз адыд схагәыргәыруан,
Ҩаԥхьа ақәа, ҩаԥхьа асы сахьӡон.
Сцон. Схы хан сара алашарахь.
Сцон. Сымҩа наган хараӡа.
Исхахәлан сықәхеит шысҳәоз гәысакарак,
Иаасхагылон ажәҩан иаҵәаӡа.
Сшааиуаз, схы сыкәаҽ суртәагәышьеит,
Уаагылап нас, уаҵәы зны, сымҩа кы,

51

Аха, аԥсҭазаара, урҭ зегь уанасыжьуеит:
Саргьы абри адгьыл сықәын ҳамҭакы!
***
Ирацәахеит хаҭала сара исцәыӡуа,
Сышьҭахь амҩа ианыԥсало еиԥхьытта.
Абри адгьыл аӡәаӡәала ианыҵуа
Иалагеит са сҩызцәагь иахьа шьҭа.
Аӡиасқәа ҳаԥхьа ишьҭами, шәрырла,
Ҳара ҳусқәа нымҵәац… Аха, абар,
Аӡәы – иааиқәшәан, аӡәы дҭахеит машәырла,
Исаҳауам сара ахԥатәи ихабар.
Ҳаҟьеит аамҭа, иқәнахит ҳхы аџьыка –
Зегь гәыҭгаган, зегь ааӡаган иҟамлеит.
Сара сшааиуаз сҿара гәырӷьахә нықәуа,
Субар суздыррым – сшышлара сышлеит.
Аха, хәык ихало, хәык ихыҵуа,
Сара сымҩа ԥхьаҟа ицоит еиҭа.
Агәра згар сҭахуп зегьыҵәҟьа шмыӡуа,
Исҭахӡам сҭаԥшыр аԥсра алакҭа.

***
Ари сара соума? Ари сара соума?!
Аччаԥшь иҿықәбан, илахь еиқәҵа,
Дгылоуп деиқәышла. Даара дааԥсоума,
Иҭыхома ма иара игәаҵа ак маӡа?
Дгылоуп уи, дгыла, ихыҵәҟьа иҭахымшәа,
Икәша-мыкәша ҭацәуп, егьибом.

52

Игәы зхыз зегь ацәҩашьан ирхымшәар,
Акаҭеиԥш уи ҽа гәырҩак ихаԥом.
Аха, иабаҟоу, наҟ-ааҟ иааиҿагылеит,
Асаркьа даннадгыл, дҭаԥшит алакҭа, –
Иқәра ҽакала, ҽакалаӡа иԥылеит!
Дархәыцма, ихьааха ицрасмашь еиҭа?
Имҩаҿ иарбан ицәырҵыз, нас, уаҳа –
Илахь еиқәызҵаз, игәы абас дазыргаз?
Имазма, иараби, знымзар-зны гәнаҳа,
Уи аума изхылҵыз араҟа абжьы игаз?
Кәрыжәаа дрықәлам, ирызҳәом «ахамыхәа»,
Аха усгьы… аха усгьы… Адунеи
Ааҳәит даҽакала, ҽа ӡыхьк узаҿыхәом,
Аамҭа, иаамҭамкәа иреиӷьыз, цахьеит!
Издыруада, издыруада, нас, уи азоума
Асаркьа дзадхалаз, илахь еиқәҵа?
Дызусҭада? Дарбан? Ари сара соума?
Сара соума ас ишлаз зынӡа?

***
Зны-зынла ажәҩан
Адгьыл убас иахаӷәӷәоит,
Ушԥашәо, ушԥашәо!
Урыбжьууаан уцарц уҭаххоит.
Уаатәоит џьара уҽадкыл,
Иҟам, хырхарҭа убаӡом.
Бжьра-быжьҵәа адгьыл
Узыҵамлазт, уԥшуп, уқәацом.

53

Уанџырымха, – сажәа
Уаҩҵас игәынкыл, – уҭахоит.
Зны-зынла ажәҩан
Адгьыл убас иахаӷәӷәоит.
***
Ажәҩан иаҵаԥсоуп еҵәа гәарҭак кәеицеиуа,
Уаха амза гьамгьамуа илашоит са сханы.
Ҳашҭа сықәуп снеиҩеиуа, сгәаҭеиуа,
Сгәы арахәыцқәа зегь акы иакуп ирхханы.
Срызхәыцуеит, исхьаауп, исԥыршәом уажә иҟам,
Сынхьаԥшны саахьаԥшаанӡа аамҭа исцәагаз.
Исҭахуп, исҭахуп зегь хынҳәырц уаха аҩныҟа,
Исҭахуп ҳаихәлаччо ҳаатәарц ҳара нас.
Издыруаз маҷхоу, са схала сырмыхәеит,
Схала исызрымҭеит зегьы-зегь ҳасаб,
Ҳаицхыраан сусқәа ираҳҭароуп ԥсыхәа,
Ухшыҩи уажәеи сызхом, сара саб.
Еҳәшьак дсыман, цәгьа иџьасшьоит уи лыда
Иахьанӡа, сҽырҟәышны, абас сызлаауа.
Сӡышоит, ба бажәагь сыхәароуп, Ида,
Ибымбои, нас, срылагылт сааин иахьа ауаа.
Ажәҩан ҭыкка амҵан снымхарц ҭынхада,
Исымбац ари адгьыл зынӡа иҭацәӡаны,
Аха, сҩыза, сахьшаҭатәу сшаҭам,
Срыԥсаххьеит – исхысхьеит абригьы мцаны.
Уара уанысмаӡа, имаҷхеит са исымаз,
Сзықәгәыӷуаз агеит, имҵарс, хара аԥша.

54

Иҟоуп, исыцуп, имаҷҩым, иԥсыма,
Избоит уара уҩызцәа, аха исҳәоит есымша:
– Дыҟамызт, дыҟа, дегьсоушам уа уҩыза!
Аха уҟам. Сааигәара дгылоуп аԥсы.
Уа уеиԥш ицқьаны зегь рымҩа ианысааит!
Уара ухазуп. Зегь сыргылоит хазы…
Иҭыкка ари ажәҩан саҵахеит схала,
Уахантәарак сгәы сҭацәажәоит маӡа.
Исыздыруам сиеҵәахә кыдшәан ианҭало,
Ишгац асар рымҩа гоуп хараӡа.
***
Ахьҭа уакып, уакып уара амла,
Узынгылоугьы ԥхьаҟа уназго мҩам, –
Ухьаа хьааха ҽаӡәы иахьицрамло,
Уара угәырҩа ҽаӡәы иахьигәырҩам.
Ианыҟала аргама угәы зырмаҷуа,
Уԥсаатәханы адәеиужь узахҟьом, –
Икәадырны уҽы-ццышә, иԥаџь-ԥаџьуа
Игылазаргьы, аԥхьахә уа иузгом.
Аха агәыразра ахьыҟоу, егьрымҳәаргьы,
Мҵәыжәҩада ажәҩан уалоуп уласӡа.
Еидаран адунеи ду уаҵазаргьы,
Уи уеидара еидарам, ихаҵа.
***
Стәар сҭахымхеит зегь аасхыган,
Ицоз, идәықәлаз сахьынҳалт.
Даҽа мшыки даҽа ҵхыки
Ҳамҭа ссирк еиԥш исыԥгал!

55

Исырба адгьыл иаҳа иҿыхан,
Ажәҩан саҵарԥш иҵыкка;
Крыҟоуп амши аҵхи, бсыхәа,
Суси схи рыгәра сырга.
Ҳҿынаҳхапишь аԥшаҳәала,
Иҳаргыларым уажә акәаԥ.
Даҽазнык баасгәыдсыҳәҳәалар, –
Адунеи сара исзынхап.
САСИ ԤШӘЫМЕИ
Амцхә ифама, амцхә ижәыма,
Дынхацәама уи дахьааз,
Асас ихы ибеит даԥшәыман,
Угәы нымхан уара нас!
Аха аԥшәма, ауаҩ гәыраз,
Ҿымҭ дыԥшуан, даашанхашәа,
Дҟамлар асас ихы идыруа,
Ихы ахьирдыртәу игәырҩошәа.

***
Есышьыжь сгылоит макьана,
Ауаа рахь анеира сҭахны.
Ихаауп аԥсҭазаара агьама,
Амрагь лашоит уханы, –
Ауаа рӡы-мшын уаналоу,
Уангылоу рус агәҭаны.
Унапы зурклак – уманшәалоуп,
Утәоуп ухы угәы азҭаны.

56

Есышьыжь ишԥахаау макьана
Ашьхақәа ирхыҵуа ашәахәа!
Макьана, макьана, макьана
Саҵоушәа збом ауахәа.
Аҩны сызтәагәышьом макьана,
Мҩахәасҭак сышьҭақәа ангоуп.
Икыдуп ҩаԥхьа амза маганан,
Ажәҩан лашоуп, иҵыккоуп.
Саргәырӷьоит макьана лакҭа хаак,
Избом адунеи ларханы.
Исымам, исымам атәаха,
Сцоит ауаа рахь сеиханы.
Ус сышнеиуа, – ауаҩы моу,
Аихаҵәҟьагь зны иуцәхап, –
Санхәарҽха, гәырӷьара ансымам,
Усҟан схы сазынхап.
АНЫШӘ ИҴОУ АДАЦҚӘАГЬЫ…
Анышә иҵоу адацқәагьы,
уабарыхәо, баша идацқәам,
Урҭ еилысит рызынтәыкгьы,
рнапқәа убас еиԥш еикәдыршеит,
Уахгьы-ҽынгьы аҵла ирхашәышә,
ирхагьежьуа ирхаз аԥшацәгьа,
Амш рхыргоит егьырмыхькәа,
аҵх ду иааирала идыршеит.
Анышә иҵоу адацқәагьы
арахәыц па иалшо рылшом,
Инеивысыр, рыхқәа хәыҵак,
харабӷьара зегь еихар.

57

Абри здырша абри рдырааит,
абри рхамышҭыр цәгьагәышьам,
Урҭ еиқәхозар, абри иалшоит,
абри иамчуп еиқәнархарц.
Анышә иҵоу адацқәагьы…
***
Адәы сықәуп. Иарбан уаҳа
Уи еиҳау даҽа насыԥк!
Саргьы зны сышнеиуа скаҳап,
Сыхәжәаны акәзаргьы сыԥсып.
Џьара сгыла, џьара сҭаҳа,
Џьара атышақәа сырхыԥ,
Адәы сықәуп. Иарбан уаҳа
Уи еиҳау даҽа насыԥк!
Ақәа леиуеит, асы леиуеит,
Амра гылоит, иҭашәоит.
Аамҭа сацуп, саргәаҭеиуеит,
Амшқәа акакала еихышәшәоит.
Сара сыҟоуп. Аха баша
Адәгьы сықәым сыгәгәаӡа.
Ихьчо сгылоуп сара Аиаша,
Сцоит ус сымҩа аханӡа.
Иҟасымҵац ахаангьы гәнаҳа,
Иҟасҵар – сахәаҽып сыԥсыԥ.
Адәы сықәуп. Иарбан уаҳа
Уи еиҳау даҽа насыԥк!

58

АЛАҲӘА
Ианыкәу схашҭит, иахьыкәыз сыздыруам,
Аха Аԥсынтәылоуп, иҿаҩа-ирха,
Ҳадгьыл алаҳәа ахан иахаҟыруа,
Ҳадгьыл ԥсыбаҩла ихыиҟьеит аӷа.
Амра аакылҟьан, амҵәыжәҩа цырцыруан,
Аԥынҵа агәы ырхәан, шьыжьӡа,
Ҳадгьыл алаҳәа ахан иахаҟыруа,
Ус ишҟыруаз иааскьеит ааигәаӡа.
Ажәала ахаангьы еиҭаҳәашьа рымам
Аамҭа иафаз, иаӡаз, ихнаҩаз,
Аха зылаԥш ахым дҟаларыма
Уи алаҳәа, иҟыруа иаҳхахаз?
Уи аауеит егьамыхькәа иахьанӡа,
Ажәҩан иаҵоуп, мшаҽнеиԥш, иббаӡа.
Иҵӡозеи, ҳалан, ҳагьалҵит ҳара амца,
Иара ҳхууаан ицоит хараӡа.
АБРИ АДГЬЫЛ БЗИА ИМБАКӘА…
Абри адгьыл бзиа имбакәа,
Бзиа излазбои даҽа дгьылк!
Сааӡеит, сахьчеит, сҭаршәын акәа,
Игәырӷьо, анык леиԥш, иаргьы сԥылт.
Ашьац иаҵәара, аҵла ашәшьыра.
Ишеит. Ихәлеит. Ихәлеит. Ишеит.
Ахәқәа срықәын, аӡқәа срыруан,
Ашьха ӡыхьқәа сыхьсыршеит.

59

Сааԥын сашҭа иҭалт араҟа,
Сшааиуаз сыӡынра ааигәахеит.
Абра сгәырӷьон, абра сгәаҟуан,
Сшьаҵақәаҵәҟьа абра исырхеит.
Алабжышқәа цқьа имырбакәа,
Саднакылап уи зны – ахылҵ…
Абри адгьыл бзиа имбакәа,
Бзиа излазбои даҽа дгьылк!
***
Сгәысҽанӡамкәа сҽаласхалеит, –
Сҽасҭеит, саццеит сызлашәаз.
Арахь салга шьҭа лыԥхала,
Анцәиныс сыгәгьы шахшәаз.
Схьаҵып сгәахәит наҟ иныжьны,
Амҩа снықәлон – иаасхьынҳалт.
Сызбылуаз сара амца схыжьны:
Ҩаԥхьа ҳгәаҟуа ҳа ҳаидхалт!
Сызлашәаз закәыз крыздырма,
Сҽасҭеит, саццеит сызлашәаз.
Ӡык ҳабжьысуан, сырма, смырма,
Нырцә бынхар ҳәоума сзыцәшәаз?
АДУНЕИ БЗИА ИСЫРБАНЫ
Знык ихнарҟьан, ақәа хымкәо,
Мчыбжьы наҟьак уи шауаз,
Сгәы бжьысны, схы сҭахымкәа,
Исықәшәацәгьан са сантәаз;

60

Хара инсыжьыз, аха исгәалаз,
Сара исхыслоз имцаны,
Ҩаԥхьа арахь ибжьанагалан,
Санаҟьоз исыхьӡаны;
Бмаалықьха балԥраауа ажәҩан,
Афродита леиԥш, ашәах
Бара балҵу, ҭынч баацәажәан,
Бааины сҿаԥхьаҵәҟьа баатәахт.
Акы башьҭан, акы баҳәон,
Бтәан исыҭо зҵаарақәак.
Сгәы ааҭыԥеит аҭҳараҳәа,
Иҟасҵеит саргьы акы аҭак.
Ԥхыӡу, лакәу? Иамам ҳәашьа,
Цқьа исыздыруам сызлашәаз.
Мшәан, ибдырма, иҳәеишь аиаша,
Адунеи ду сгәы шахшәаз?
Бызҵаарак иаҭакзу, схала
Схы-сҵыхәа ак сымӡеит.
Баргьы ибнаҭоу сгәала агәала,
Уи сазныжьны, наҟ бымцеит.
Ҳаибаргылан, бсываԥало,
Ҳақәла ҳнеиуан аҟәара.
Ҽа дунеик сышиашаз салалт,
Сыгәгьы ҭыԥон аҭҳара.
Амш еилгазшәа бгәаԥхарала,
Сханы ажәҩан аакеикеит.
Ус ҳашнеиуаз аҟәарала,
Уа мҩахәасҭак ахь ҳагеит.
Амҩахәасҭа – уи мҩахәасҭоуп,
Иаша ицом, икәараҵап.

61

Бмыццакын, иҟоу гәасҭап,
Цқьа ирзызуп зегь ҳасаб.
Амҩахәасҭа цеит ибналан,
Иҭалт хаҳәқәакгьы сынԥаны.
Бара быӡит сгәала бҽалак,
Адунеи бзиа исырбаны.
Мшума, ҵхума, шәышықәсоума
Ҳара иаҳзеилаз, иаҳзынхаз?
Анасыԥқәа иреиӷьыз соума,
Сара соума иагьзыԥхаз?!
***
Ааԥын иацу ажәеи ашәеи
Ҽазны иузымҳәо жәоуп, ашәоуп.
Уажә ҽакала аӡыхьқәа цәажәоит,
Саргьы сҿыхеит, исыхшәоуп.
Адгьыл иаҳа агәы разыми,
Уи аԥхара снырт еиҭа.
Сгәы ҷкәынха, насыԥ сыма,
Сҭаԥшуеит ажәҩангьы алакҭа.
Зегь рыбжьара аҵаа ӡыҭызшәа,
Ацәгьа дмыршошәа зынӡа,
Адунеи зегь ҿыц иизшәа,
Сҿаԥхьа ицәырҵит ицқьаӡа.
Сыбзыԥшын, уажә даҽакала
Сааигәа быблақәа ҭыԥхеит.
Наунагӡа, сааԥын салан,
Адгьыл ақәзаара сҭаххеит.

62

***
Ассир, данҵәыуозгьы лнаалон!
Илнымаалоз усгьы ак сымбеит.
Нас, зегьы лхаршҭны мариала,
Лылабжыш рыцқьо даатәеит.
Ҳанынҭыҵ, дыҩны дсаԥысуан,
Илымаз, сыԥшын, хәыҷ ҟазшьан.
Сыхәда лҽахажьны дқьызқьызуан,
Ҳшеиԥырҵуаз ҿыц илаҳан.
Хыдаран ашьҭахь дызҿызгьы –
Диашьапкуа дгылан Анцәа.
Сынкыдыԥшылт аҟароуп лызқәа,
«Ҳахәмарра» аҵыхәа аныԥҵәа.
Мап, ихәмаррамызт, иашан,
Гәаҟран ҳазҿыз ҳара еиҭа.
Насыԥын, аиԥшгьы ҟалашам,
Ицеит, ахыԥша лас сында.

***
Сацәцаӡар ҳәа ишәама, сышьҭа ихылан,
Иацтәи амш аацәырҵуеит еилыкка.
Сара сыцәа ҟьалоит нас уахыла,
Иахьа иубогь сакәым, сыгәра га.
Сеидыӷәӷәала акы сакын, суазыруеит,
Аҵх еиқәара салоуп сыгәгәаӡа.
Ацҳа хырхын, ӡиаск амҩан сыруеит,
Амҩа сықәуп, сықәуп сыҽкынҵа.

63

Иргәаԥхом, ирзызуеи, сымҩа ахьнагоу,
Сҿаԥхьа шьоук аацәырҵуеит еиԥхьытта.
Мыч рымазар, иеигӡом, исԥырхагоуп,
Исԥырхагоуп, исԥырхагоуп урҭ еиҭа.
Рыгәхьаа шыскым дырны, имақаруа;
Еишьклаҳауа рҽарҭоит нас аган.
(Уара ишԥоубеи урҭ рӡы-хәашь арра,
Рыцҳақәа зегь шәарҭан – иҿаҟәан.)
Иацтәи амш иазныжьуп игәеигәеиуа,
Исԥырхагам, урҭ арахь иаауам.
Аха иарбан усгьы сзаргәаҭеиуа
Иацтәи амш? Исышьҭыҵуам, иауам.
Иааскьалааит арахь, нас, сышьҭа ихылан,
Иахьатәи снарбап иаҳа еилыкка…
Аҳәаҭыхла срақәԥоит шьоук уахыла,
Урҭ сыԥхыӡ иахьалоу, рыгәра мга.

АЛАКӘ
Бжьы-шьхак рынхыҵ, дзынаӡозар,
Быжь-насыԥк иара изыԥшын.
Ҽа фҩык иман уахь дызцозар,
Зегь акака ргон, иртәын.
Амҩа дықәлеит шьыжьӡа ихала,
Ихы дақәгәыӷт – имч азхап.
Шьхакы дхыҵыр, шьхакы дхалар,
Быжь-насыԥк иара изынхап.
Иԥырны инеиуан арашь даман,
Анасыԥқәа аҵәеиԥш иҟәшәон.

64

Акрынхама, шьҭа акрынхама,
Аха, афаст, акы дацәшәон.
Ҩаԥхьа дгәыӷуан, ԥхьаҟа днеиуан,
Ҩаԥхьа иҳәон уи: – Сымч азхап…
Игәы ҭынчым, цәгьа дгәаҭеиуеит,
Изынхозеи? Даҽа шьхак.
«Арымарахь иҟоу тышоуп,
Арыӷьара – иҭәоит аиха.
Ԥхьаҟа удәықәлар, ухынҳәышам…»
Ҩырак даԥхьон дааԥсаха.
Уи дхынҳәыргьы цәгьа имбагәышьеит,
Аха ихәлахон иԥсыԥ.–
Ирашь днасын, деихагәышьеит:
Шьха нхыҵ иҟан ҽа насыԥк!
Ашьха дхалеит, дҭысны атыша,
Дгәырӷьан… ацаҟьа длаҿҟьеит.
Насыԥк иман уи дхынҳәышан,
Быжь-насыԥк ауаа ирзынхеит.

***
Схынҳәит сзааӡаз, сызлыҵхьаз ақыҭахь,
Сыҵәҩаншьап асырсыр сҭахуп сара абра.
Акы агхазшәа иҟан уи сара сыда,
Сааит уажәы, абар, аха смааит мышгара.
Ажыга, аҟыга, аҽага, амагана…
Салагаз џьушьап уажә ҿыц аҵара,
Ақыҭан зда ԥсыхәа рымам макьана
Саарыхеит арахь, исҭахуп акрура.

65

Сԥынҵа иҭасааит ари адгьыл афҩы-хаа,
Иԥыххаа ишьҭасҵоит снапала анышәгәал.
Исҭахуп ашьыжь сара арбаӷь сарҿыхар,
Ашьыжь, аԥсаатәқәагь рашәа сыԥгал!
Иеилыскаар сҭахуп ари адгьыл зыргәаҟуа,
Избаргьы сҭахуп уи агәы иаззырҳаз;
Самардар сҭахуп зны анышә саргьы абраҟа,
Сабацәа ражәа ахьсаҳаз, иахьсызҳаз.
***
Исҭахуп сара абри адгьыл сықәзарц наӡаӡа,
Сусқәа срыхьӡартә еиԥш исыман агәамч.
Аха исызгәамҭакәа ашықәсқәа шԥацеи!
Аӷәра сахоит, сеиҭахоит, иауам.
Инеиуеит срашь ду – аамҭа шьамхы-лас,
Избоит, исаҩган иагаз рацәацәоуп.
Гәырҩоума ирхымҵуа са сыблақәа ирхылаз,
Арахь исхагылоу ари ажәҩан иаҵәоуп;
Ари адгьыл макьаназ ашәақәа ахыҩуеит,
Амҩақәа нымҵәац, ицоит хараӡа.
Сызхьымӡац рацәами, срыхьӡароуп, сырзыҩуеит,
Аамҭа сыԥхьоит, сагоит сгәысҽанҵа.
Анасыԥ ацны исҭахуп сара даара
Даҽазнык – даҽа ҵхык, даҽа мшык.
Даҽазнык ҳамала адунеи ҳазынхароуп,
Даҽазнык, даҽазнык, даҽазнык ҳаиҿаԥшып.
Аԥшӡара ныҳәоуп. Инымҵәааит аныҳәа!
Стәар сҭахым зынӡа сылахь еиқәҵа.
Абзиа ҟасҵар сҭахуп ауаа рзыҳәа,
Аамҭа, ҽа ԥыҭрак, нас, уи сахьыгӡа!

66

АЏЬНЫШЦӘА ИРАҚӘԤОЗ
Алада сымҩа иаангылеит ихыҵны,
Аҩада, аҳарҭ еиԥш, сшаауаз, исҿаԥсеит.
Амҩан даргьы саргьы ҳаиваҳаит ҳаиқәыӡны,
Аиҿаԥшра ҳалшом, убас еиԥш ҳааԥсеит.
Сангылалагь исхьысит аџьнышцәа рымца,
Саларшәны рҽырӡеит, иҭалт аҳаҭгәын.
Нас даргьы саргьы ашьхақәа рымҵа
Ҳаҳәақәа ҭыхны наҟ-ааҟ еиҿакын.
Салалом рхы шҭадырхаз рнапала,
Ркәакәылах ыҟамкәа зны ишынсырҵәаз.
Исҳәо, исзымӡо, исымоу агәала:
Аџьнышцәа срақәԥон, исхашҭны сшынцәаз!
***
Дынхандаз сҩыза дысҩызан!
Иеиҩаҳшон ҳара анкьа аҿаҵа.
Ԥсышәакгьы мҳәакәа ҳаивысуеит,
Уи хьааго, сцоит сыгәгәаӡа.
Схәыцуеит, иҟоу сзазхәыцуам,
Снеиуеит, схы сзизырхом.
Сҩызагь са сахь дымҩахыҵуам,
Ари ахәра аламала иузырӷьом.
Дынсыжьт, аҭахызаргьы аф асааит,
Дрыцлеит наӡаӡа исыԥхаз.
Дынхандаз сҩыза дысҩызан!
Саӷа дынхеит дышсаӷаз…

67

***
Бжьы-шьхакы сырхыҵуеит,
бжьы-мшынк срыруеит,
Бжьаха-бжьымш сузырцәом
сара шьҭа:
Бшыҟоу здыруеит, иҟоу сныруеит,
аӡқәа срыруеит,
Даҽа ҽнакгьы бааигәа сгылап,
даҽа ҵхыкгьы сыҭ еиҭа.
«Иаҭахым, амарџьа, – бымшуп, –
ашьха ухыҵуеит, аӡқәа урыруеит,
Машәырк ухьып!..» – Ба буазыруеит,
аха ибҳәо ссырҳауам.
Аха хынҳәышьа сымам усгьы,
саргьы издыруеит, баргьы ибдыруеит,
Са сымцоуп, сымца қьоуқьадуп,
сара сырцәара мариам.

***
Зегьы уреиӷьны анызбоз аамҭа цеит,
Ицеит, ицеит, уи хара аҽаӡеит.
«Сзырҩашьазеи, узызбеи унцәаха?» –
Схәыцуа стәан, зегьы уанреицәаха.
Ҳара шьҭа ҳаиҩызцәам, ҳаиӷацәам,
Зегьы уреиӷьым, ма зегьы уреицәам.
Ааигәа уҟам, хара уҟам, ихаҵа,
Џьаргьы уҟам, уҟаӡам зынӡа.

68

***
Амш ишашьҭаз аҵх иахацәеит –
Амш аакылсын, иара бжьаӡт.
Аҵх ишашьҭаз амш абацеи?
Илахахәлеит, иацым, иац!
Амра гәаҟуа амза ишашьҭаз,
Илеины акәаԥҳәа илҭашәеит.
Иара убасҟан амза ҳашҭа,
Ахаҿы ахаччо, иааҭаҷҷеит.
Амза дәықәлеит агәы иамуа,
Амра ишашьҭаз аҵх еигәеит.
Амра ангылоз ишамшамуа,
Амза аԥшшәы зегь лахыггеит.
Уахгьы-ҽынгьы бара сбышьҭан,
Сҽи скәадыри еиқәҵаны.
Аха исцәыӡуан бара бышьҭа,
Сгәы сзырдама сбыхьӡаны!
Сара аарцә саныгәаҭеиуаз,
Бара нырцә џьара бҵәахын.
Быҟамызшәа сбаҩс саннеиуаз,
Бааигәа сгылазар бҭахын…
Амши аҵхи, амреи амзеи,
Бареи сареи – зегь ҳаишьҭоуп.
Знымзар-зны ҳаиниар ахәҭамзи,
Еишьҭыҵшьа ҳамам, зегь акоуп.

69

АХЫНҲӘРА
Исҭахымызт ҽазны арахь сыбжьанагалар,
Аха сеиҭаахит, исыздыруам схынзырҳәыз.
Издыруа – сара араҟа ԥхыӡгьы салам:
Сара саха лымам аӡә иԥҳәыс.
Аха уи дмиӡеит уара дуԥҳәысны!..
Саҭоумҵан, дад, сара сзырҳәыз.
Ишьҭоуп сара сыдгьыл амца ахысны,
Исыздыруам, иашан, схынзырҳәыз.
***
Сҩыза иҩыза – уи саргьы дысҩызоуп,
Игәра згоит, изгозар уара угәра.
Сҩыза, ешьаҵас уара узҭахыз иоуп
Сара сашьцәа ирзызуз ешьара.
Агәырӷьара ансымаз, уаргьы иудыруеит,
Дтәан уҩыза бзиа зегь ҳагәҭа.
Зны, санҵәыуоз, илабжыш цырцыруан,
Агәырҩацәгьа иоуит ихаҭа.
Зегьы здыруа сҩыза, уҩашьагәышьеит,
Џьара аҩыза бзиа дузмырҳаит.
Иԥсы ҭыхуа дуцын, уижьагәышьеит –
Уцәгьа зыршо дрылоуп, иуаҳаит.
Маҷгьы ҵуама, ушҟа дымҩахыҵуам,
Арахь дызлааиуа амҩақәа ҿахҵәоуп.
Уара иуцәыӡуа, уи саргьы дшысцәыӡуа
Дырны иумаз, сҩыза – усҭахцәоуп.

70

Ҩыза бзиак дсыман саргьы ԥаса,
Ҩызасгьы акәым, дсыԥхьаӡон ешьас.
Саӷа иахь уи имҩа каххаа игазаап,
Саӷа иҩыза, дҩызоушәа сызжьаз!..
Сҩыза иҩыза – уи саргьы дысҩызоуп,
Уашҭа иҭысуа имҩа сышҟа ихоуп.
Ицәгьа, ибзиа, сҟазшьа шыҟоу ус ауп:
Уара иуаӷоу – уи саргьы дсаӷоуп.
СҨЫЗА СИԤЫРҴЫН…
Сҩыза сиԥырҵын, дсыргәырӷьеит саӷа:
Иахьа ашьыжь дысԥылеит уи дыхәшаха.
Схы аҩада ихан, аха алада ирха,
Дааскьан, сааигәара дгылт дҭынхаха.
Ушиашоу аҩнынӡа унеи ҳәа уаха,
Иблақәа ихаччо, ганха-ганха,
Џьаҳанымҟа уи днеиуан деиха…
Сҩыза сиԥырҵын, дсыргәырӷьеит саӷа!

***
Амҩа ирҭан, дамкит амҩа,
Аҭыԥ иоун, изимырхеит.
Ибеит рацәак ага изамуа,
Инижьит, ашьхаҟа деихеит.
Уи дынхеит-дынҵит деихбаалан,
Аха изхом амал ирҳаз.
Ихы ҭырҟьеит, дырҽхәо, ажәала,
Убригьы изымхаӡеит, иаҳаз.

71

Ахан дықәдыртәан мариала,
Сқәацә ҳәа дашьҭан есымша.
Дырчо рҿаархан баҩлашала,
Игәы ахшәеит абаҩлаша.
Адунеи дамкуа ауаа дрылан,
Хыхь деихеит, ҵаҟа деихеит.
Идамра жны дынҭадыргылан,
Уа дааҭынчхеит – зегь изхеит.
***
Иҟоу дырны, иҟам дырны,
Сусқәа ныжьны, сеиԥхьытта,
Иҳабжьысуа аӡиас сырны,
Ашәхымс саахыҵит сара еиҭа.
Сгәы сыххәыцуам, сгәы сыххәыцуам,
Сышбызхьаауаз аҵх сыршеит.
Арахь шьҭа уаҳа сымҩахыҵуам
Шысҳәоз, иамуит, саанагеит.
Схьааи сыгәҭыхеи еинҟьа-еиныруеит,
Стәоуп уажә даараӡа игәынго:
Гәырӡ-шашәаӡ бшыбжьаӡша здыруеит,
Избоит аԥша шәышәуа бшаго…
АГӘЫӶРА ДУҚӘА АНСЫМАЗ…
Аамҭак ыҟан, уаҩ дызхьымӡац сахьӡарц санаҿыз, –
Агәыӷра дуқәа ансымаз, сџьыбақәа анҭацәыз.
Амацәыс ҵарыҵыруа ашьхақәа ирҿакшон,
Аеҵәақәа рыҵаҟа хыбрада исыршон.

72

Сгылан са сҽырџаџаны, сыҟан сара аӡәыс,
Исхашҭуан уи уажәы-уажәы, – сџьыбақәа шҭацәыз.
Адунеи зегь сгәыҵакын, суада хәыҷ лашон,
Акгьы сыкәа иҭасымҵеит, иԥхьасымкит, исшон.
Сыдгьыл гәакьа аразра снырма, сразцәахеит.
Сҩызцәа рыгәҭа сгыламыз, урҭ зегьы срызхеит.
Изҳәода, изҳәода, иараби, усҟан шаҟа схыз, –
Агәыӷра дуқәа ансымаз, сџьыбақәа анҭацәыз.
Исыздыруам иҟалаз, иахьа сгәы наӡам:
Гәыӷра дуқәак сымаӡам, сџьыбақәагь ҭацәӡам…
АННА ЛААИРА
Сара соуп ҳәа Анна, ашәхымс даахыҵын,
Сҿаԥхьа дааин даагылеит Анцәахша.
Схәыцуан, уи дсыздыруам, сеиҭахәыцуан,
Схы иҭаз зегьы ҭԥаа иагеит аԥша.
– Анна Керн! – лхы слырдырт иаразнак.
Анна, Керн! – Дгылан лылахь еиқәҵаны.
Аԥхыӡ аҟны зегь ҟалар ауазаап,
Арахь дааскьан, даатәеит дааигәаӡаны.
– Уҳәан-сҳәанқәак срылҵны сааит, саҭамыз,
Аҳра ауеит араҟа агәрагара.
О, саҭамыз, аҭахызаргь маҷк иԥшӡамыз,
Дааиран дыҟоуп уи уажәыҵәҟьа ара…
Салан, салан сара ԥхыӡк абри иаҩызаз,
Анна Керн лыбжьы хаа гон иԥшқаӡаны.
Амҩа иқәын, иҵәаа-ҵәаауа ицон ахызаҵә,
Пушкин дуӡӡа игәаҵаӷара иарбаны.

73

***
«Адгьыл еиԥш ачҳара умаз».
Сархәыцуа саатәеит исаҳаз.
Зегьыҵәҟьа сычҳарц аҭахума
Адгьыл, асҟак зегь зычҳаз?
Сазхәыцуеит, ҽазныкгьы сазхәыцуеит
Исаҳаз, аха исҳәоит акгьы мӡа:
Суаҩыми, сычҳара хыҵуеит,
Исҟазшьам – ҽмырҳа, ҽыргаӡа.
Хәыцырҭа сымамкәоу схада?!
Сычҳара аӷәра аҿҟьаны,
Сжәылоит – иԥсыда, инхада?!
Сырхысуеит изхыстәу цҟьаны.
Иара адгьылгьы, ачҳара анхыҵуа,
Иԥшым, ақәнага иахьнагӡоит:
Ишакәым, ианакәым зцәа иҭыҵуа,
Бжьра-быжьҵәа урҭ агаӡоит!
АБАЛЛАДА
Абасгьы иӡбеит: «Аҩны сыԥсыроуп.
Сыҽсырҟьалеит, шьҭа иазхоуп…»
Еҳ, ибаҵәҟьеит уи хаԥсыра…
Абар, аҩныҟа имҩа хоуп.
Аха маҷгьы бжьоума аҩнынӡа!
Исырласып ҳәа ԥхьа деихеит.
Акгьы имыхәеит уи шьоук рымца,
Уи шьоук рымца дамырԥхеит.
Заа иҽҳәыҵтәын… Уажәгьы иусын,
Ишьҭаз ныжьны, дахьаауаз.

74

Ацәҟьа изызҳаз… уи дыԥҳәысын,
«Уи дыџьнышуп!» – имшын нас.
Ихашҭит уи арахь ишимаз,
Иԥшны иштәаз иара иҭаацәа.
Аха усгьы акыр иԥшыма?
Иқәнага ыҟан уажә рацәа!
Даауан дықәҳа, ашьха дхыҵны,
Амши аҵхи – зегь еиԥшьын.
Иҭахын уажә зегьы рҿыцны
Нап дыркызар, аха дшьын:
Уи дкаԥсеит – ибеит хаԥсыра –
Ихахәы жәпа акыр иаӷоуп…
Дхәыцуан, рыцҳа: «Аҩны сыԥсыроуп…»
Абар, аҩныҟа имҩа хоуп…
Адунеи зегь хыбын сыла,
Иԥуа дааиуан, деилышшеит.
Ахьҭа илсит уи бааԥсыла,
Аха арахь имшеит, имшеит!
Имҩа гамшәа, имҩа гоушәа,
Ихи ихшыҩи еилагон.
Аҵх далан уи дгагоушәа,
Ԥхьаҟа аарлаҳәа дгәагәон.
Ииулакгьы игәашә аҟынӡа
Иԥсы неигеит дыхшәааны.
Иҿы ҩеихихын, ибжьы имӡааит,
Дгәырӷьоу, дшәоу… игәы еиҟәжәаны,
Агәашә днадҳалт ахаԥыҳәа,
Иблақәа ашҭа шыҟоу иԥшуан.
Анаатә асуан. Ахухуҳәа,
Дазымдыркәа, ила заҵә шуан.

75

***
Аӡәы сиеиӷьуп сҳәом, амарџьа,
Хыхьынтә са сааԥшуам, сынцәам.
Зны, саныҟам, сшыҟаз харҵап,
Иахьа среиӷьым… сагьреицәам.
Игоит сажәа: «Иҳаҳац ауп», –
Шьоукгьы цас иддырҳауам.
Урҭ ирбом, еидарак саҵоуп,
Сажәа иҳәоугьы баша иҳәам.
О, издыруеит уи шымшугьы,
Ажәа исҳәо, сахыԥсаап.
Зны, ибжьаӡит ҳәа ишыԥшугьы,
Еиҭахынҳәны арахь ирзаап.
Игәы еибанарфап, дыцҳафыруа
Дгылап ҿыц иара заҳаз.
Сара усҟан акгьы сныруам,
Аӡәгьы издыруам сахьҭахаз.
АЖЬА ЗЫМШӘО
Ашәыргәындагь ахьӡыз, уи шәыргәындам,
Алымҳа кьацә зынӡагьы ишәаӡом.
«Ишԥамшәахуеи, – рымшуп, – агәы угәында…» –
сыхәмаруашәа рбоит, ирызхаҵом.
Иҟалазгьы уи ауп, адырра рыҭам,
Ируҭаргьы –
Агәра рзымго иҟалахьеит,
Зынӡа ргәы дырҭынчхьеит уажә ақыҭан,
Усгьы ихәыцуеит:
«Ажьақәа зегь нҳарҵәахьеит!»

76

АШЫҚӘС АНҴӘАМҬАЗ
Ари ашықәсгьы цама, исцәынҵәама?
Уи самазу, исымазу тәыс?
Инхама, иҭахама, рҵыхәа сзыԥҵәама,
Срылгама зҵыхәа ԥҵәатәыз?
Сгылама, скаҳама, сгәыӷрақәа еиқәаҳама?
Амҵәыжәҩақәа соума, сымҵәыжәҩақәа ԥҵәоу?
Исмаҳаша саҳама, исаҳаша смаҳама?
Сышьҭахьҟа инхама, иԥшуама иреицәоу?
Абираҟ еиԥш, агәыӷра ду шьҭысԥаан,
Аха амшқәа андәықәла абас еихышәшәа,
Ари адгьылаҿ изызбазеи, изызба,
Ашықәс акәым, са саамҭа нҵәошәа?!
АРАХЬ
Иҳабжьагылт ҳара аамҭа баагәаран,
Арахь, аԥсҭазаара змоу ахьынхаз,
Иҟоу здырырц сҭахуп сара даара,
Избар сҭахуп сара арахь исҭынхаз.
Сара сзыхӡыӡоз рыхьчама, еиқәдырхама?
Иахаҳан, ишьҭыхны иргама ԥхьаҟа?
Рыцәгьеи рыбзиеи еилыҵма, еилахама?
Инхама урҭ ишрыбжьаз ҩаԥхьа ахҟа?
Аиаша анаиааиуа ҳәа акыр иазыԥшыма?
Иҩахан иркызма ахақәиҭра абираҟ?
Амца дырцәарц ашьа кадыршыма?
Дыҟоума арыцҳа, дыҟоума агәаҟ?

77

Ирымоума ауаатәыҩса ирхырымхуа агәнаҳа?
Инхада, иҭахада, дызусҭа ихырҵәаз?
Адгьыл ду шьҭоума аццышә ахаҳан?
Ианбыкәу аибашьра аҵыхәа аныԥҵәаз?
Иҟоу здырырц сҭахуп сара даара,
Избар сҭахуп сара арахь исҭынхаз.
Иҳабжьагылт арахь аамҭа баагәаран,
Арахь, аԥсҭазаара змоу ахьынхаз.
Арахь иҟоуп схы зқәысҵаз Аиаша,
Иҟоуп ара Ажәа, сзышьҭаз есымша.
Уи сыӡрыжәуан, иазкасҭәон аԥхӡаша;
Зны аамҭа абаагәара агарц ирхәаша.

АӠЛАГАРА
Абра иҭагылан ҳаӡлагара,
Уахгьы-ҽынгьы уи лагон.
Ҳаӡлагарахьча Хапара
Еснагь ашыла иҽаиргон.
Аӡлагара уныҩнашылар,
Аӡлагарахьча длашон.
Ҳара иҳамҵәомызт ашыла.
Аамҭа цон. Ихәлон, ишон.
Уажә иабаҟоу ҳаӡлагара?
Ҳаӡлагара цама ибжьаӡ?
Ихабаргьы збом Хапара:
Игәы иқәиаахьеит ашьац.
Аха усгьы уи, Хапара,
Дагьыԥсыҵәҟьам, агәра згоит.

78

Аху амшуп ҳаӡлагара,
Ҳаӡлагара хәыҷ лагоит.
АЛАԤШ
Зегь ҳәатәым, иагьузҳәом ажәала,
Инымҵәаӡаз ажәагь ажәаӡам.
Акырӡа аҳәаргьы ауазаап алаԥш,
Алаԥш уашьҭаз, уи иагьацәцатәӡам.
Алаԥш иацуп агәырҩеи аныҳәеи,
Иунарбап уԥсҭазаара ашәаны.
Ушәқәа акып ма урҭ аатып ашьшьыҳәа…
Утәоуп уара алаԥш уацәшәаны.
***
Амра убас ихаауп, игәыбзыӷуп,
Сгәы иқәыхәмаруеит убас ашәахәа,
Ара акәым, нахьхьи џьара, адгьыл аҵыхәан,
Сара аӡә даҵан ҳәа збом ауахәа.
Адунеи зегь иахыҵәаз лашароуп,
Гәыразроуп ажәҩан саркьа иунарбо.
Схәыцуеит: абас даҽа шәышықәса ицароуп,
Наунагӡа инхароуп, имгәаҟуа, имгәырҩо…
Избоит, нахьхьи аӡәы иҭеикит аҵыруа,
Аӷьара дхыланы дцоит аӡә еиҭа…
Ус иаацәырҵуеит алаҳәа ҟыруа,
Иаразнак схәыцрақәагь цоит еиԥхьытта.
Ажәҩан иаҵоуп алаҳәа ҟыруа,
Сылаиоуп сара сҽеиҵыхны ашьац.
Сҭынчым, сҭынчым, исыхьыз сыздыруам,
Иахьынҳалоушәа збоит сыԥсы ахац.

79

***
Иахьа арҩашқәа гәырӷьарак рымоуп,
Инеиуеит аҩхаа дуқәа ирыбжьҟьа.
Иахьа алада аӡиасқәа гәрымуеит,
Ишнеиц икеикеиуа инеиуам ԥхьаҟа.
Иахьа архақәа ирымоуп агәҭыха:
Аӡиасқәа ирыгхан, адгьыл шабеит.
«Усыцхраа, – исыҳәоит адгьыл, – усыхәа,
Сгәы бажәхеит, абар, сеиҟәыԥԥеит…»
Ашәарах ӡыӡо ишеилахо здыруеит –
Ашәарыцаҩ хара ашьха даҿоуп.
Аҵар амахә иахьықәтәоу иҷырҷыруеит,
Издыруеит урҭ ирҳәо. (Рнаҩс – икаҿоуп,
Игылоуп аҵла, махәыкгьы зызнымхаз…)
«Инкыл, инкыл, инкыл аихабжьы…»
Аҵар гәаҟуеит ргәы иҭоу ахьырзымҳәаз,
Аха исаҳаҵәҟьеит урҭ ражәа шьыжьы.
Аӡыхь ҭыстан, аҩҿеиԥш санаҿыхәа,
Сдақәа ирҭысызшәа, сгәы иазнарҳаит.
Иснырит иаразнак, издырит агәҭыха,
Аӡыхь абызшәала ишцәажәоз саҳаит.
Ихырқәақәо игылаз ашәҭ аҽариашеит,
Савсны санымца, иаҳәаз ансаҳа.
Адгьыл иҵоу адацгьы сырцәажәеит,
Зны, сахҟьашан, иеилыскааит иаҳа.
Иԥыруа, иӡсо, ԥсы зхоу, изхаӡамгьы…
Адгьыл иқәиаауа аҭырас, ашьац…
Шәхаҿы иҟоу, шәгәы иҭоу, иҭаӡамгьы
Араҟа егьуԥылом збызшәа сызмырҳаз.

80

Снапы иҟанаҵеит абраҟа сара амса,
Зны абраҟа, иҟалаз ҵәак еиԥш, сыҿшәап.
Зегь еилыскаауеит уи аҽнынӡа, избанзар,
Даргьы саргьы иҳамоуп бызшәак.
***
Саӷацәа сыргәырӷьарц сгәы иҭаӡам –
Схы сықәыжьны, срыцҳахәха стәаӡам.
Сӡаадыргыларгь гәаҵаӷара сара аӡӷьы,
Сшеихац наҟ сеихоит аҟәарахьы.
Снапқәа шьҭыхны сгыло – сгаӡаӡам.
Саӷацәа сыргәырӷьарц сгәы иҭаӡам.
Исҭахым са сҩызцәа ргәы нсырхарц:
Срыгәан, ирҳәо рҿамшәо еиласырхарц:
Исҭахуп урҭ ражәа хаа саҳарц,
Аҩызцәа дуқәа шәҩылагь исырҳарц.
Ҳаиҩызара амгарц наҟ аҩарӡ,
Исҭахым са сҩызцәа ргәы нсырхарц.
Сара сҩызцәа – са сбаагәара ду – гаӡам,
Саӷацәа сыргәырӷьарц сгәы иҭаӡам…
***
Сыҵаҟа ибӷалаз ахаҳәқәа хәашо,
Адунеи сара сҿаԥхьа ианаат илашо,
Снапала саҵасуа ажәҩан аҭуан,
Шьхакы схаларц, крааҵуан, саауан.
Ақәа сакәаба, аҵаацәгьа сардыс,
Саауан сара аҩхаа дуқәа сырҭыс.

81

Ашьа рылкьасон, сышьхақәа хан,
Аха схьамҵит, схы аҩада ихан.
Ицхыраара саҳәар сҭахымызт Анцәа,
Аха сычҳара аҵыхәа аныԥҵәа,
Иара убригьы зны дысҿашәон,
Аха сыгәхьаагьы имкызт, сыҽхәызжәон.
Ианаамҭаз бцәырҵит, ианаамҭаз рацәа,
Сымаалықь, соуԥшәыл, сгәыӷра, сынцәа!
Издыруан, настәи мариан, зегь мариан,
Снапала снаҵасуан ажәҩан аҭуан.
Адунеи сара сҿаԥхьа ианаат илашо,
Сыҵаҟа ахаҳәқәа цон ихәашо.
Амҩа иқәыз иахьанӡа инҵәаха,
Ашьха ду схалан, сыԥшуан сынцәаха.

***
Еиниашьа ҳәа ҳамаӡам уаҳа,
Амшын ду ҳабжьара ицәқәырԥоит.
Адгьыл, лашьцарак ахаҳан,
Са сеиԥш еиҵаӷәӷәазшәа снарбоит.
Схыӡлома амшын ду, санхыла,
Ҳабжьара ианлеи аԥарда?
Среисарц ацәқәырԥ санрылал,
Сдыршәит арахь сара еиҭа.
О, аамҭа, иҿыцәазар амца,
Сахәлагәа умшын ду, сыбжьарӡ!..
Иааӡоит сара сҟынӡа иахьанӡагь
Ибхылҵуаз лашарак сарԥхарц.

82

УАҞА
Адгьыл сықәуп уа смаалықьхан,
Илаԥш схуп сара сынцәа.
Адгьыл сықәуп, акгьы сыгхом,
Иахоуп уи аҿара ацәа.
Амра есышьыжь ашәахәа аршәуеит,
Ажәҩан ҳәаадоуп, иҵыккоуп.
Афарҭын анасуагь аршәаа,
Сара сымҩа каххаа игоуп.
Исхам алаҳәақәа ҟыруа,
Аӡәгьы иршәуам аҟәараӷ.
Изакәу сара исыздыруам
Шьоукы змырцәо уи – агәаӷ.
Агәыӷра ду сымоуп – сыӡуам,
Сара исырҭеит адунеи.
Рцәа иҭыҵуам, иеиҵашьыцуам,
Акәтаӷь рыбжьоуп ладеи ҩадеи.
Ацәгьа зыршо дықәнагалом,
Имбо дыҟам уи – ҳаихәом.
Иԥсы ҭнахуам аӡәгьы игәала,
Дгьыли жәҩани еихаӷәӷәом.
Иҩнылашо хан хьыцәцароуп,
Уи ҿарами – зеиԥш ҟамло.
Сматанеиуеит: лассы имцароуп!
Сахьынҳалоуп скәалкәало.
Избан, издыруеит алакҭала,
Абла шашақәа ҭыԥхеит.
Сара ара сыжәбеит аамҭала,
Уа наунагӡа сынхеит.

83

АԤҲӘЫСЕИБА
Дахьцалакгьы дхыҵуам лышьҭа,
Илаԥш дыҵшәар ҳәа дшәошәа.
Зны илашами лаԥхьа, лышьҭахь,
Илашьцоуп зынгьы омашәа.
Ишԥахьшәашәоу уаха лиарҭа,
Уи дагәылоуп деилаҩа.
Ибаргәузеи, иара ибарҭам:
Адгьыл иқәхеит агәырҩа…
Деиҭаацәырҵуеит дықәрахьымӡан,
Шьҭа лылабжыш лызхом.
Уи дажәуам, дынхеит дыҷкәынӡан,
Уи дажәуам. Лара дҿахом.
АНКЬА ЗНЫ, ИЕИБАРЫҨУА ИШАШЬҬАЗ…
Еибарыҩуа ишашьҭаз, ицеит аҽӡаны,
Уаҵәы зны ихәыҵҟьарц ҩаԥхьа имцаны.
Иеибарыҩуа иашьҭан, иахьӡаргьы иацәшәон,
Аха усгьы иахьӡарц рыҽхәыржәон.
Аҽыҩқәа реиԥш, иргәыҵашт ашәах,
Ҩыџьа ахацәа иркын аҟәараӷ.
Ахԥатәи дшыҩуаз ихыҵхьан ицәа,
Ирмазеины икын уажә ааҵәа.
Алагьан иасуан, иҭыхон ачуан…
Иржьарц иашьҭан. Иахьӡар ирхәаҿуан.

84

Ашьапқәа ԥырҵәон, ирхәахәон ақьышә,
Бжьрабыжьҵәа инаган иарҭон анышә!..
Изышьҭаз, дара ртәала, иҵәахын, имаӡан,
Аха иҳамбеит уи, Аиаша ԥхаҵан.
Иеибарыҩуа ишашьҭаз, ицеит аҽӡаны,
Уаҵәызны ихәыҵҟьарц ҩаԥхьа имцаны.
Адгьыл цәдырҵәон, ашьац зегь рыжәжәон,
Иеибарыҩуа иашьҭан, иахьӡаргьы иацәшәон.

БАРА БАНЦА
Аҭӡы снадыԥшылт иҭӡыҵәҟьан, –
Уи иацы зны ишәаҳәон.
Ахы иҩахеит ҩаԥхьа сыцәгьак,
Уи сыбзиара хьнаҳәон.
Иаҳа иагхеит амра аԥхара,
Уи сыцәтәалоуп, сазырԥхом.
Ажәҩан иаҵам иахьа хаара,
Адәқәа срықәуп, ак сызхом.
Схы сҭахым, исыхь сыздыруам,
Стәоуп схәыцрақәа еишьҭаԥсо.
Исымпыҵҟьазшәа маакырак,
Цҳакы сықәгылоуп сзазо.
***
Ҳзеилгаз удыруама, џьымхеит,
Ҳамҩақәа зцаз хаз-хазы?

85

Иаҳзеилаз, иаҳзеиԥшыз егьнымхеит,
Ҳрылгеит, ирхыҵит рыԥсы.
Уаҟа, уа утәылаҿ, иаражәит
Амц, ашьыцра, агәаӷ.
Аҳәатәы цәырган имцәажәеит,
Иҳәатәым шәынтә идырххахт.
Уаҟа уҩыза дгәыбзыӷуа,
Дкыдлоит угәы дыхәшаха.
Иаӡар, адгьыл уаныхуп,
Духашҭып усҟан уаӷа.
Уаҟа ахаан угәра ргашам,
Уаҟа ацәаныррагьы ԥшьам.
Ахәахәа ахьӡуп Аиаша,
Абзиа абзиа ҳәа ишьам…
***
Наунагӡа сыдгьыл ианхалашам сышьҭа, –
Аамҭа иланашьҭып узлымԥшуа аԥарда.
Аха усгьы зны, ашәышықәсақәа рышьҭахь,
Абрахь саақәлар сҭахуп сара еиҭа.
Сҩызцәа зысԥылом, дҟалашам сыздыруа,
Уи хьааха исыцрасып, уи сеилнашьаап.
Аха сааскьап сара, аӡиасқәа срыруа,
Атыша цәгьа сҭысны саап, сааскьаӡап.
Избап сара сыдгьыл ашәышықәсақәа рышьҭахь
Зынӡа иссирха ишаҿу ԥхьацара.
Даҽа зныкгьы ианысҵап уи сышьҭа,
Слыбжьахәаша сцап нас сара сышцара.

86

ААԤНЫНӠА
Ибжьоузеи, рацәакгьы бжьам, нас, ааԥнынӡа,
Сахьӡап, ҳабжьара иҟоуп ӡынрак.
Аха изызбозеи ихаамшәа са сымца,
Сымчқәа каԥсама, сажәӡама зынӡаск?!
Асы леиуеит шьҭа, абар, аҳәалыҳәа,
Ашьхақәа ирхыҵны ахьҭа ааскьацәеит.
Ааԥнуп, уаҳа акгьы ыҟам са сзыҳәа,
Аҵаагь санаргәырӷьоз аҵыхәа сцәыԥҵәеит.
«Ааԥнынӡа – схәыцуа стәоуп сара, – ааԥнынӡа…»
аӡынра сышьҭахьҟа инхоит, зегь акоуп,
Избанзар, ҿыцәашьа ҳәа амаӡам сымца,
Саԥхьаҟа иҟоу, исыԥхьо ааԥынроуп.
***
Адгьыл кәымпыл,
Ампыл еиԥш,
Инапқәа ирынҵаны,
Амра иамҵак,
Иҽырџаџаны,
Даагылеит зегь зылшо,
Зегь зымчу Анцәа –
Ауаҩытәыҩса.
Сшәоит
Ихьыр ҳәа гаӡарак:
Адгьыл кәымпыл
Мпылс иԥхьаӡаны,
Ишилшо
Зны дамысааит уи,
Амарџьа!..

87

АԤША
Аԥенџьыр иадхон, иадхон иаха аԥша,
Иааҟәымҵӡакәа иасуан иаха аԥша.
Ицон, иаауан, игәараӡан аԥша,
Гәаҟрак аман, харак адын иаха аԥша…
Аҩныҟа иҩнасыжьлон иаха аԥша,
Аха са сацәшәеит аԥша ахыԥша.
Арахь иҩнасыжьлар уи, аԥша,
Еилажәжәа иагон зегь уи, аԥша.
Раҳәызбақәа ҭыхны, иеикәҟьаша,
Иеибарыҩуа иашьҭан шьоук аԥша.
Аха иԥшымыз иахьцалак аԥша,
Иашьҭаз зегь агазаап ирхәаша.
Сара уи сазхәыцуеит иахьа анша,
Аха еиқәымтәац џьысшьоит уажәгьы аԥша.
Иднарбарц идәықәлеит зегь алша,
Ма гәаҟра дук амаҵәҟьан аԥша.
Ишәышәуан уи, ишәаҳәон аԥша,
Иуазыруа ицон хара аԥша.
Еиқәтәара ақәмызт, иасуан иаха аԥша,
Ԥсҭазаарак иаҩызан иаха аԥша.
Аԥенџьыр иадхон, иадхон иаха аԥша,
Иааҟәымҵӡакәа иасуан иаха аԥша.
Ицон, иаауан, игәараӡан аԥша,
Гәаҟрак аман, харак адын иаха аԥша.

88

АСАСААИРҬАҾ ИҚӘЫРШӘЫЗ АБӶЬЫЦ
Саргьы абраҟа сыҟан қьафла, аамҭала,
Схы-сгәы ақәны акырынтә исыршеит.
Зны-зынлагьы ахәыцра сыцәа арҟьалон,
Уи сдунеи иагәылсуан, еиҟәнашеит.
Издыруан, ара наунагӡа сынхомызт,
Иумаӡаз ҳәа исыдмыркит ара ацаԥха.
Сындәылҵыргьы, аӡәгьы игәы нсырхомызт,
Схы схәыцраха стәахуан нас уаха.
Исымаз нысхит, сцом уи сыкәа иҭаҵәах,
Сҩызцәа еизызган, аҵәца аҩы ҭыԥхон.
Игәырӷьон, ашәа рҳәон араҟа ахацәа,
Ԥҳәыск араҟа адунеи ду сгәалырԥхон.
Амшқәа цеит, ицеит иахьцаз сымбакәа,
Ицоуп арахь санымҩахыҵыз, уеилагап!
Уаргьы зны умҵаашеи: «Сымшқәа абаҟоу?»
Сара срылгеит. Исыргылт араҟа акәаԥ.
Сызлауҳәо, унымхан зынӡа ухала,
Қьафла уҟаз, алашара ухы азырхаз.
Иудыруазааит абра ушыҟоу уаргьы аамҭала,
Ҽаӡәгьы дшааиуа, уара маҷӡак шузынхаз…
НАПХГАҨЫК
Рхы убас иҭиҟьахьеит, аиашаз,
Имоуп зегьы убас еилахәаны,
Аиаша ахьӡым уаҟа зынӡа аиаша,
Иахьахәаԥшуа ирбоит ихәахәаны.

89

Рхы убас иҭиҟьахьеит инҵәаша,
Дызхагылоу тәоуп агәра ганы:
Аҵәа анаша ҿалоит, аҳа – аҵәаша,
Акарпыжәгьы рфоит илаганы!
АКГЬЫ РЗЕИЛАМЫЗТ
Акгьы рзеиламызт. Издыруан,
Аӡәы иман ҽаӡәы игәаӷ.
Уажә аӡә илабжыш цырцыруан,
Ажәа анирҭагьы дкакахт.
Иеилгахьан. Иԥсыз ахаҵа
Данызбаз датәын ҽа ганк.
Аӡәы икәыба егьи даҵан.
Анышәынҭрахь амҩа ган.
АЛАШӘ ИԤХЫӠ
Аԥарԥалыкь хәыҷ, адәы иаҵәа иахыԥраан,
Дыҩуа дшашьҭаз, ицәцеит хараӡа.
Ибоит, иқәтәоуп уи анаҟа ахыбра,
Иара ҵаҟа дгылоуп дууаӡа.
Инахаран бжьык илымҳа иҭаҩуеит,
Илаԥш лықәшәоит ӡӷабк дынцәахшаха.
Аԥарԥалыкь данашьҭаз еиԥш деиҭаҩуеит,
Ашҭа дықәҟьа днеиуеит деилыхха.
Иеивагылан наҟ агәашә инҭыҵуеит.
Уи лыхцәы шьқьыр, лхаԥыц ҟәаш… дылҿаԥшуеит.
Аха ус, даахьаԥшаанӡа, дицәыӡуеит,
Ахухуҳәа иааигәа алақәа шуеит.

90

Даақәхалоит иаԥхьа ӡык дызмыруа,
Ихәашьӡа арахь игәыдлоит ацәқәырԥа.
Еивасны ицоит, ицоит аҽқәа кьыркьыруа…
Мшәан, ибома абарҭ зегь лабҿаба?!
Дахьынаԥшуа, нахьхьи, ацҳа хыхуп,
Уахь снаӡап ҳәа ддәықәлоит деиханы.
Уи цхыраарак даҳәаргьы иҭахыхуп,
Алаҳәақәа ҟыруеит иханы…
Днеиуеит дыҩуа, днеиуеит амҩа даҳәо,
Аха ибомызт уи ахьцоз, иахьгаз.
Длахҟьашан абажә ду, агәараҳәа,
Иаашьҭиргеит дышнеиуаз уи атаз.
Диан иԥсыԥгьы аарла илага-ҩаго,
Днықәыххызшәа атыша – аԥсра – ахықә.
Ибар ауазҭгьы, иага иԥхыӡ гәыҭҟьагаз,
Алашә рыцҳа уи аԥхыӡ ҽазнык!..
***
Хыхь – ажәҩан, ҵаҟа – адгьыл, рыбжьара
Сара срыбжьагылоуп. Суаҩуп, сегьынцәоуп.
Сахӡыӡо адгьыл аԥызгалт ашара,
Ажәҩан сыбла агәеиԥш ииаҵәоуп.
Сара соуп иҳаразкыз уи, ажәҩан.
Сыжәҩахырқәа аҵакны искуп, сааԥсаӡом.
Адгьыл сықәнаҵ ахаангьы саражәуам,
Сара сыҷкәыннаҵ иаргьы уаҳа иажәӡом.
Ажәҩан иаҵаԥшуеит адгьыл гәыбзыӷӡа,
Ажәҩан сыбла агәеиԥш ииаҵәоуп.

91

Дгьыли жәҩани рыбжьара егьсыхьӡом,
Сара суаҩуп, дад, сара сегьынцәоуп.
***
Адәыӷба, маҷ-маҷ, иҭагәҭасуа, иҭагәҭас,
Ишааиуаз ԥшьаала авокзалаҿ иаанҿаст.
Сылаԥш лықәшәеит иԥшыз уи аԥҳәыс,
Лыԥшышьала иубон уи дгәаҟуа дшыԥшыз.
Лнапы дҩахашәа илкын дахьыԥшуаз,
Зны дгәырӷьон, лылахь еиқәылҵон уи нас.
Дыҟам дзышьҭоу, идыр, нас, дахьыӡ,
Аха дыԥшуан уи дгылан, дшыԥшыц.
Ҩаԥхьа адәыӷба маҷ-маҷ инҭагәҭаст,
Дысцәыӡит аԥҳәысгьы – избом дахьагаз.
Аха урҭ еиқәшәон, агәра згон,
Сакуамызт сара сызҭаз авагон:
Издыруан, дшыԥшыз еиԥш ара ари аԥҳәыс,
Баргьы нахьхьи џьара бгәаҟуа бшыԥшыз.
АМҨА ИҚӘЫМ
Исарҳәоу саԥхьоу, имцу ииашоу
Са исыздыруам, аха избон:
Рыгәқәа каршәны иҭалт аҩаша,
Рдәыӷба цон, иҭан вагонк.
Ахашагьы рымҩа рымҩан,
Рыгәқәа каршәны адәыӷба иҭан.
Афатә рыман, ажәтәгьы рыман,
Икаххаа ицәан шьыжьымҭан.

92

Ицеит аԥшьаша, иааит ахәаша…
Ишԥа, хәашану?! Иацоуп
Урҭ анҭыҵшаз, бзиа збаша,
Ара ак рыхьит, иргаӡоуп!
Инаԥшызар, рыхқәа раҳан, –
Адәахьы амшгьы ааихыккон, –
Адәыӷба абаҟоу! Рыгәқәа лҭаҳаит:
Уи иацрыхуп авагон!..
Абас акәхап, нас, ҳәарада,
Ҳаргьы ишҳахьло, иба омашәа:
Ҭыԥкаҿ ҳаҟан, ҳгәы ишаҳнаҭо
Амҩа ҳақәыхәхәа ҳцошәа.
***
«Ааԥынра цеит…» Издыруеит, издыруеит
Хьаас уара иумоу; ааԥынра ахьцаз,
Амцхә уҳәацәом, аха усгьы ууазыруа,
Избоит, ункархәыцуа, абас ушартәаз.
Ааԥынра цеит! Кыр ҵуеит, уаныԥшылом,
Асаркьа цырцырцәоит, рацәак агәра угом.
Иацтәи аҷкәын уи аҿаԥхьа уаагылеит
Абас уеикәышла! Уажьоит! Уажьаӡом…
Ааԥынра цеит! Нкылашьагь амам,
Уеимырҵәазшәа угылоуп, наҟ ахара уԥшуеит.
Аҳауа иалышәшәоит уи ааԥынра агьама,
Уара узахьӡондаз, ҩаԥхьа ааԥынра аауеит.

93

***
Дышәҭышха даацәырҵит, дысҿаччеит, дысҿахәмарт,
Ԥхыӡ хаак даҩызан дызбеит – дынкабеит.
Сгылоуп, исыхьыз, уи лҿара сгәы ахәма?
Дзықәгылаз аԥаҩ ду снахьысит, сегьанԥеит.
Исмоуӡакәа абаха, абас ауп, абас ауп
Ишцаз сҿара гәырӷьахә , – шәахшәа инкабеит.
Быччаԥшь еиԥш иқәхәашеит адгьыл, имҩаст ауп,
Игәааз ацәқәырԥеиԥш, сара аԥаҩ саннарԥеит.
***
Сцарцу сыбжьаӡны,
Иахьа акәым, уаҵәызны?!
Исзырҳәарцу мыткәмак?
Иргылатәну кәаԥк?
Хәыцрак аҳауаҿ
Ҟамчушәа имацәысны,
Исанаҳәоит усгьы:
Мап, уара, мап!
«Мап! – аҳәоит сызгәык. –
Инхоит икеикеиуа,
Иҟоуп ари ажәҩан,
Умшәан, иуцәыбгом.
Адгьыл егьахьуам,
Уқәланы унеилап…»
Исҭахуп агәра згаргьы, –
Иауам, исызгом.
Адгьылгьы ажәҩангьы
Егьрыхьшам, ҳәарада,

94

Еибамбашьагь рымам,
Иеицуп, еиқәлацәоуп.
Аха сҟалом
Урҭ рыбжьара уажәада,
Саԥхьаҟа избо
Уи амш еиқәаҵәоуп.
Аха ԥсы ҟадыџь
Анҭ ашьхақәа рымҵан
Џьара икҿахароуп,
Инхароуп аҽӡа!
Ныжьшьас иамоузеи,
Сшәазҵаауеит, Риҵа, –
Риҵа –
Уаҳа умхыԥшыло зынӡа?
Исымбарцу, нас,
Ахаан сара уаҳа
Адгьыл, –
Ԥсоуи Егри ирыбжьыԥхо?!
Бзыԥ иҭахәмаруа
Иҭоу акалмаҳа,
Лӡаа иҿалаз ашәыргьы
Еикәаԥхо?..
Ишлеиц Кәыдры аӡиас
Леиуеит агәгәаҳәа,
Иҭынчхом, иасуеит,
Еиҭасуеит аԥаҩ.
Исыҭазма уи ашьҭыбжь
Аамҭала, ауаара ҳәа?..
Имлеирану сҿаԥхьа
Уаҳа асқәа еимаҩ?
Ишәҭышха ицәырҵран
Иҟоумашь уаҳа,
Сыҷкәынха схы снарбартә,

95

Ҽа ааԥынрак?..
Аамҭа, абарҭқәа зегь
Нсыжьыр – сыгәнаҳауп,
Инсыжьуама?
Суҳәоит, исумҭан аҭак.
***
Изырҳәон уи абасгьы: «Ибз иҿы изҭакӡом».
Душьуазаргьы игәамԥхаз давсны дызцаӡом.
Диеиҵбыз, диеиҳабыз, диаӷаз, диҭахыз –
Даниашам дишаҭом, атанк еиԥш дихыст…»
Иазхоуп. Иахьала ус иҟоу ҽаӡәхап,
Зыӡбахә ҳамоу шьҭа ихы ргәаирԥхап.
Ирҳароуп дзыхьчаша, имуороуп ацәыӡ,
Иақәиргылахьеит ибз ду ихаԥыц.
Ԥаса ииҳәоз, о, абжагьы иҳәом,
Аиаша анышә ианарҭо дыҳәҳәом.
Угәы нирхаӡом, са сгәы нирхаӡом,
Кәтаӷь заҵәык адагь ҽнак иҵаӡом.
Иара дабагәышьоит, ижәуеит уи акәтаӷь…
Изызҳәогьы изырҳәоит: «Изҭам, уара, агәаӷь…»
Ирҳәо рҳәалааит, иара иирҳауам,
Иахьала умцхә, сара сымцхә ирҳауам.
Аха уаҵәызны, дышнеиуа, маҷ-маҷ,
Имырҳашеи зегь реиҳа, зегь реиҳагь дыҭхаџьп.
Уи азыҳәан аҿымҭра аҭахуп иахьазы,
Дгылоушәа аабароуп уа узы, сара сзы…
Дкыдызҟьо арбан, ҳа ҳгәы нырханы!
Иоухьеит дзышьҭаз: уи дтәоуп аханы!

96

***
… Аҭаацәа зегь ҳаатәоит ҳаикәшаны,
Ишаҳәшаҳәуа амца ҭоуп ауаџьаҟ.
Ҳашԥаҟоу, ҳашԥаҟоу ҳара иҳазшаны –
Лыԥсаа дҳамам, дҳамам агәаҟ!
Ахәылԥаз иалаган, ихкәом, аҳәалыҳәа,
Ишлеиц, аҳәалыҳәа илеиуеит асы.
Унымҵәан, унымҵәан, амарџьа, ҳа ҳныҳәа,
Иубоит, адунеи ду ҳтәуп уажәазы.
Суҳәоит, ҽа ԥыҭрак ас адгьыл ҳанызааит,
Нас даҽа хҭысқәак ааскьоит еишьҭаххы.
Иҵәаа-ҵәаауа амҩа иқәуп ахызаҵә,
Иалҟьаран иҟоуп уи саб игәахы!..
Ҩ -ДУНЕИК
Адәы ишԥақәу урҭ рыԥсы қымқымуа!
Иумоу рыҭ, зегь рҿажь, ирыздырхом…
Сара абжьы саҳар сҭахуп аҩымаа,
Сара урҭ злоу зынӡа исгәаԥхом.
Амра ангылаз сгылан, амра сацуп,
Ашәахәа хаа сныруеит, исхьыршоуп.
Икеикеиуа иахьа ажәҩан шԥацқьоу,
Иахьа сыдгьыл ахаҿы лашоуп!
Арҩаш рашәа ааҩуеит слымҳа аҟынӡа,
Агәгәа рымшуп, ее, нахьхьи, аӡҭаҽҽақәа…
Зынгьы сгылоуп ацәыкәбарқәа снапқәа рыҵак,
Ахәыҷқәа реиԥшҵәҟьа сеигәырӷьоит ақәа.

97

Шьацрак сылсны снеиуеит дук мырҵыкәа,
Сшьапсыргәыҵа арчыхәчыхәуеит аҳаскьын.
Аҭра ихшәан, аҵыс ҭасыршәит сыкәа,
Лабыҵә хәыҷык, дирижиорк иеиԥш, уаҟа искын.
Исҭахын сара адунеи зегь ҭәызар шәала,
Ажәеинраалан уи абжьы хаа саҳауан.
Зегь еинаалан, аԥсабараҿ зегь маншәалан
Иҟалазшәа, са сахьнеиуаз сгәы азҳауан.
Ус, ҩаԥхьа анҭ аацәырҵт рыԥсы қымқымуа,
Иумоу рыҭ, зегьы рҿажь, ирыздырхом.
Раха сымам, раха сымам, раха сымам,
Баша исышьҭоуп, дара рахьгьы схы сырхом.
Сыбла иамбо, ҳаилзыргода, ҳа иҳабжьада?!
Сишь, анаҟа иаирҳәоит аӡәы аԥхьарца.
Бжьы ыҟаӡам адунеиаҿ уи абжьада, –
Абра инаркны наҟ, абри адгьыл аханӡа.
***
Сыԥсра сара сахаанумтәын, Анцәа!
Аӡә дыздыруеит, дыҟоуп дгәырӷьаҵәа.
Иԥсы ҭоуп, ауаа дрылоуп, дышлахьеит,
Аха, крааҵуеит, аԥсцәа рахь дрыԥхьаӡахьеит.
Ифоит, ижәуеит макьана дахьаниаз,
Аха ауаа рахь днеиуеит гагаҵас.
Ирҳәалоит лассы-ласс иара изы:
«Уԥши уара, даҳзаауеит аԥсы!»
Дыҟоу џьишьоит, дцәырҵуеит дыгәгәаӡа,
Ауаа дрылоуп деиԥшны ала гаӡа.

98

Зны дынкаҳар, дызҵәыуо ҳәа, анцәиныс,
Уаҩытәыҩса дшимоуа бзан иԥсыз!
***
Сыхшыҩ, уԥырны уабацо,
Урымазшәа уҭакны?
Иҟоуп сыбла зхьымӡо
Ассирқәа зқьи шәкы.
Зегь сзеиԥшны умбан, дад,
Сахьнеиуа сыҽкынҵа.
Сыхшыҩ ҭынчра снаҭом,
Сарцәом уи зынӡа.
Са суаҩуп, аргама
Мап зыцәку – дынцәоуп.
Издыруа ҵҩа амам,
Исзымдыруа рацәоуп.
Са сдунеи ду бжьаӡуам,
Избароуп зегь акны.
Сыхшыҩ, уԥырны уабацо,
Урымазшәа уҭакны?
СУСҚӘА ШӘАРҬАХАР…
Сусқәа шәарҭахар,
сымч кәадахар,
Саџьал аакылсыр,
зынӡа иааигәахар,
Ҳашҭа снықәшәырԥш,
ашыц қашәқашәап,

99

Аԥсра наскьап уа,
маҷк иаасыцәшәап.
Сусқәа шәарҭахар,
сымч кәадахар,
Снажәга Кәыдрынӡа,
уи ашьҭыбжь саҳар,
Сҿыхап, сеибафап,
схаҭа сыцәқәырԥап,
Усҟан аԥсра ҟадыџь
мчы амазар жәбап!
Сусқәа шәарҭахар,
сымч кәадахар,
Усҟан амшын
ҟәандашьшьыра сҭаххар,
Исшәырба сара амшын ду –
сылаԥшгьы ахьӡом.
Аԥсра сҭаххаӡом сара,
аԥсра сазгаӡом.
Сусқәа шәарҭахар,
сымч кәадахар,
Исҭахуп сара сылаԥш
Ерцахә иазшәырхар.
Амҵәыжәҩақәа снаҭап уи,
сгәы азнарҳаӡап,
Аԥсхыхра саҿызаргьы
сыԥсы ҭанаҵап.

***
Ҷкәынроуп узго аҩны удәылԥаан,
Уаан, уеиҭацеит иахьцатәым.
Уара иутәым иухоу ахылԥа,
Иаҳа ухнахит иахьа атәым.

100

Узааӡаз уи аишәа ныжьуп,
Еицәоу уқәчоит, ухы утәым!
Уара ухызхыз атәым кәтыжь ауп,
Иаҳа ихаами уи, атәым.
Аха зны иеилукаашт усгьы, –
Дад, уи аамҭа харахом, –
Уан лҟәыди уан лбысҭеи
Реиԥш ахаан фатә хаахом.
АҚӘА ЛЕИУЕИТ
Ақәа ауеит, ақәа ауеит.
Уи ахыб инахьыкәкәан,
Ак шагәалоу адунеи
Ақәа абжьала исаҳауан…
Игылама ари аҵла хынаан,
Ақәа шхымкәоз анаба?
Иҿықәҿықәт анаҟа ардәынак,
Амахә иқәтәоуп акәыҿба.
Ажәҩан иахьа агәы хнатышам,
Иаҭахузеишь уи иаҳәарц?
Дхықәхаламашь ӡәыр атыша,
Мамзар иҵалоушь аҩарӡ?
Ақәа иаӡәӡәеит ашәаԥыџьаԥ,
Анҭ еилысӡеит, аха ицәуп.
Ақәа ицәхалацәеит аҩыџьагь,
Сара араҟа стәоуп, саӡәуп.
Ақәа, схьаақәа умырҿыхан,
Иахумырҟьацәан, ухкәа!

101

Сынхыԥшылеит ҩаԥхьа ӡыхәашьык,
Ишауц иауеит ақәа.
Аҽарҿыцит уи шьыбжьышьҭахь,
Ихәмаруан ааҵраҿ ацәыкәбар.
Ианымхалеит џьаргьы сышьҭа,
Арахь, иаасыдгылт ҽа ианарк…
Еҳ, сгәы даара иҵаӷахеит,
Ԥаса амаҷ иазнарҳауан.
Ак шагәалаз адунеи
Ақәа абжьала исаҳауан.

«СЫԤСЫ ҬОУП САРА МАКЬАНА»
(Асахьаҭыхҩы имонолог)
Асахьаҭыхҩы А.Чачба иԥсҭазаара
аҵыхәтәантәи амшқәа рзы иԥсҭазаара
далҵхьазшәа анырҵеит газеҭк.
«Сыԥсы ҭоуп сара макьана»
ҳәа иҩуан иара аҭакс.
Сыԥсы ҭоуп, иҭоуп макьана!..
Дарбан уаҟа са сызжыз?
Ԥсышьагь сымамызт макьана,
Сара Аԥснынтәи сшырзыԥшыз!
Аԥсынтәыла – сымра шаша,
Сыдгьыл, сыжәҩан, сгәыӷырҭа…
Аԥсра ахьыҟоу схы сырхашам,
Уара узбаанӡа ҽазны еиҭа.
Сыдгьыл гәыраз хәыҷ, сухырбааит,
Сара сзыҳәа ԥарда леит.
Сызԥырхагадаз, сухырԥааит,
Арахь хынҳәышьа ҳәа ҟамлеит.

102

«Далгеит!..» – рҳәеит шьоук аганаҿ,
Ус рзеиӷьын урҭ иаҳа.
«Сыԥсы ҭоуп сара макьана!» –
Сымшын, уи уаҳа, иуамаха.
Схы сшьомызт, мап, ҭаҳмадас
Зны, саналҵуаз Петербург.
Сгәы ҟадыџь шыҟаз збадаз,
Сара уахь сеихон. Иаур…
Аԥсынтәылахь иҟан сылаԥш,
Аԥсынтәыла сгәы нхахьан.
Аха сцеит сахьцашаз сылаӡ,
Анцәа ус еиԥш иӡбахьан.
Гәашәк атуамызт, садхон баша,
Ҽазнык иамур – сеилагон.
Сыбла ихгылан сымра шаша,
Арахь, сымҩа наҟ сагон…
Париж сыҟан. Аамҭа ниаст.
Лувр сыҩныҵуан сеиҵаӷәӷәа.
Сена саван, Бзыԥ аӡиас
Са сазхәыцуа, сгәы еиҵаӷәӷәа.
«Дыӡӡеит, рыцҳа» – рҳәазар акәхап,
Са сантәаз схы сгәырҩаха.
Аха сҿаԥхьа Аҟәа лакәха
Иааин иаагылеит хәылбыҽха.
Нас уахынла сыцәа ҟьалон,
Хәыцра гәарҭак срыхҟьашон.
Амшын Еиқәа аԥшаҳәала
Са сышнеиуаз иаасыршон.
Шьыжь санынҭыҵ, иасуан анаатә,
Аԥша сҿасуан иҵәыҵәӡа.

103

«Сыԥсы ҭоуп сара макьана!..»
Ажәҩан саҵаԥшуан сзаҵәӡа.
Исахьа сымаӡам игәарло.
Сыцҳа хыхуп, уи ҭабгеит.
Акәаԥ сыргылап Монте-Карло,
Монте-Карлоҟа сагеит.
«Дыԥсыҵәҟьеит», – ҟарҵеит иԥшымыз,
«Рыцҳа!» – рҿыҵҟьеит хара иԥшыз.
Ари амшгьы са сзы имшымызт,
Дарбан усгьы са сызжыз?!
Зны анышә самардаргьы Ницца,
Сдоуҳа ццышәха икаԥсаӡом.
Сыҩны сыҟаӡамзааит, сыӡӡом,
Са схынҳәуеит, харак ицом.
Аԥарда аадыртыр, уа аганаҿ
Џьара сгылоуп – сырбаӡом.
Сыԥсы ҭоуп сара макьана,
Аԥсыуак дыҟанаҵ сыԥсӡом.

***
Иҟыжуеит ахьажь.
Иҟыжуеит. Шьыжьуп.
Иҟыжлааит ахьажь,
Ахьажь хьажьуп.
Рыцҳарас иҟоу –
Уагап агәыԥжәа, –
Иабозаап ахьажь
Ашәакгьы аҳәошәа!

104

АЛАШӘ ИБЛАҚӘА АНЫХТЫ…
Алашә иблақәа аныхты…
Закә жәаԥҟоузеи?.. Иаартыты…
Дхагахазаап, дхагахазаап,
Алашә иблақәа аныхты!
Ҳәашьа рымам, слашәӡахазма,
Шаҟа саҩсыз, исымбаз!
Сабанӡаҟаз иара усгьы
Кыр сымбакәа сара абас!
Сҿыхеит. Схагахом. Сарҟәышит.
Шьҭа издыруеит сара стәы –
Алашә сыблақәа аныхты,
Алашә сыблақәа аныхты…

***
Уара утәаз, нас, уҽырҭынчны,
Зегь ибахуеит ҳәа Анцәа:
Ажьы анырфа ужә заҵә ӷьычны,
Ишьҭхысаа иқәкәашоит ацәа!
***
Убасҟак уи бзиа дыҟан,
убас еиԥшгьы игәы ҭәын,
Ихы хазу иара аҩныҟа,
уантә даауазу – зегь еиԥшын.
Еиԥшын амши аҵхи усҟан,
Адгьыл шьҭамыз ҽмырқәаца.

105

Ицәгьазу ибзиаҵәҟьазу иусқәа –
дызрызхәыцуамызт зынӡа.
***
Исыздыруам, акрынхама,
акрынхаӡамашь ашьҭахьы?..
Меигӡарах иҳаман усҟан,
ҳалагылан ҳара ахьы.
Ишаҳҭахыз ҳалагылан,
ҳалагылан иара сха.
Наунагӡа иҳамаз џьаҳшьон,
наҟ иаҳԥырҵаанӡа иласха.
Мцак ҳацран, иазымычҳама,
иӡыҭыҵәҟьоу сык шӡыҭра,
Ицеит, иҟам, иныбжьаӡит,
схала саақәхеит аҟәара.
Инҵәеит, иҟам уи аныҳәа,
шьҭа иуҭаху ҟаҵа.
Смышьхәылҵ сацҳап аҟаҿыҳәа,
аха уа снаӡом зынӡа.
Избоит, иҭалеит аҿара ашҭа,
Иааилагылт шьоук еилыхха…
Ишырҭаху иалахәмаруеит,
Илагылоуп иара сха.
Сара сыҟоуп ҽа дунеик ахь,
сгылоуп сылахь еиқәҵаны.
Ицаз цеит, аха иагьымцеит,
ҩаԥхьа исхысуеит имцаны…

106

***
Дааигоит имҵәыжәҩақәа дрыҵак,
Идыруеит, иара дтәанаҵы,
Иага ҟарҵаргьы дышмыӡуа,
Дшырзамҭо уи днаган аӡы.
Идыруеит – далоуп аӡыхәашь,
Идыруеит – зынӡа дыхьчатәым.
Аха, иаманаҵ ԥсыхәа,
Иҭыԥаҿ диргылом атәым.
Ари иара агәықәха дитәыми,
Диԥырҵыр, днарышьҭуам шьаҿак.
Дыҟаз, нас, дыҟаз, иҭәыми,
Рҩыџьагь ирҳәоит иахьа ашәак.
Ӡмахқәак ирҭысхьеит ишеицыз,
Цак еицҭатәан рыҽӡаны.
Уажә диԥхьаӡоит уи ешьа еиҵбыс,
Даауеит иҳәатәгьы хаҵаны.
Дааигоит имҵәыжәҩақәа дрыҵак,
Дырган дигарц даҽа ӡмахк.
Аха иҟьашьуп, уара, рыҵа,
Рыфҩы цәгьа харантәгьы исаҳахт.
Ирбоит, иҵаруп ауаа рылаԥш,
Ирбоит урҭ анык илԥацәоуп.
Рҩыџьагь зны убас иӡааҟәрылап –
Иахьагаз здырша Анцәа иоуп!

107

***
Адунеи ду ҭацәуп, уаҩ данӡамшәа,
Сҿаԥхьа уи шьҭоуп иҭыкка.
Адәахьы амра ԥхоит, иӡынрамшәа,
Иҟоуп иахьа амш еихыкка.
Нас, сара ара сзыҩнахазеи?
Сгәы сыԥхьом рацәак адәахьы.
Адунеи ҭбаа иаҳа изыҭшәахазеи?
Схыԥшыло сызтәоузеи аӡӷьы?
Сабаго, сындәылҵыр, ани амҩа,
Ани амҩа, сызлааз, сызлацо?
Иабыкәу қәа ахьамуа, сы ахьамуа?
Сызлыҵыз, сызлоу, сызлаӡо –
Аамҭала инхеит дара уаҟа,
Сыхнымҳәыргьы рушам уаҵәы.
Нас, иарбан, о, иарбан сзыргәаҟуа, –
Исылазҵо сышәара аҵәы?
Издыруеит, исыбҭом ҽыԥныҳәа,
Издыруеит, иҳауам ҭыӡшәа.
Аха иабацеи, мшәан, ҳныҳәа?
Изҳәода, иацеиԥш, са сыгәшәа?
Исзырбада сара амра мраӡамшәа,
Ихааӡамкәа иахылҵуа ашәахәа?
Саражәуеит, саражәуеит, – бышԥамшәо
Сыхәжәар ҳәа, – сшаҵоу буахәа?!
Еидароуп, убас еиԥш еидароуп…
Исҳәароуп… Исхароуп… Иазхоуп…
Сгәы сыхьуеит, маҷк исырдароуп,
Арахәыцқәа даараӡа ирххоуп.

108

Сыԥшрым, иахьаҵәҟьагь схынҳәышам,
Аха иҟоу-иану еилгаӡам.
Сызмыррашәа збеит сара тышак,
Сырӡаргьы – сыззыруа дыԥшӡам…
АСАХЬАҬЫХҨЫ
Иури Ракша игәалашәара иазкны
Шәара шәхьаақәеи шәгәалақәеи шәрыҵоуп,
Шәара шәусқәа шәрышьҭоуп шәеиваҩ.
Сара рҽеишьа змам уи ацәыӡ ауп
Сзызхәыцуа, дыдран слымҳа ианҭаҩ.
Срызхәыцуеит жәақәак, исмаҳацшәа уажәада,
Сыргоит сышьҭахьҟа исыхан хара:
«Рҽеишьа зегьы-зегь ирымоуп – аԥсрада,
Срыцҳара, иааишьа ҳзаҭом аԥсра!..»
Имазшәа иҟалашаз зегь дырны,
Ибахьазшәа заа игәы арахәыц ԥҵәарашәа,
Дыццакы-ццак, аӡиасқәа дрырны,
Дабацоз абас? Уи акәзар дхәызжәа?
Жәытәи ҿатәи еилаӡҩоит игәаҵан,
Иаци иахьеи дыркын дрыбжьархха,
Ианиба дгьыли жәҩани дрыбжьаӡуа,
Дгыларц иӡбеит уи аԥсра даӷаха.
Амши аҵхи еиԥишьит мариала,
Иара итәитәырц, игарц изынхаз…
Ирхынҳәит аамҭа, ицахьаз иӡаакәкәала,
Иргылеит, ибзоу реиԥш, анкьа иҭахаз.

109

Ашәыга еилыԥхеит, ицәырҵит аҽа шәыгак,
Ақәԥара иалҵны афырхацәа ааскьаӡеит.
Иара усҟан днеихьан ахықәаҿ,
Аха игәы ӷәӷәа усгьы имцаӡеит.
Уаҵәтәи амш ахь икыдын уи илаԥш,
Есааира имаҷхон, имаҷхон илша…
Дшагәыҵакыз дарцәеит наӡаӡа Урыстәыла,
Дыҟам са сҩызак – Иури Ракша.
Срызхәыцуеит жәақәак, исмаҳацшәа уажәада,
Сыргоит сышьҭахьҟа исыхан хара:
«Рҽеишьа зегьы-зегь ирымоуп – аԥсрада,
Срыцҳара, иааишьа ҳзаҭом аԥсра!..»
Саргьы ус акәын, Иура, сышхәыцлоз,
Аха сахьаатәаз нас сылахь еиқәҵа,
Иџарџаруа сҿаԥхьа иаагылеит уа уҵла,
Аԥсрагьы мчыдан избеит уажә зынӡа.
АУАҨЫЗАҴӘ ИХЫНҲӘРА
Бгәы бамжьан, ари амҩа арахь санызшәа,
Бара бакәызшәа сгәы иҭаӡаз, исхыз.
Ҳахҭысқәак зныз абӷьыц хәыҷқәа анԥызжәа,
Акгьы ҳзеилам ҳәа анысҳәа шьҭарнахыс,
Ацҳақәагь шьҭасҵеит наҟ ихыхны,
Ҳаимарымдарц урҭ хара ҽазны.
Даҽаџьара сдәықәлеит сыхгьы шьҭыхны,
Аҽҳәа сыҽҳәамхеит схәалаԥсны.
Ҳәса ҟәымшәышәқәак, изӡом, сылаԥш рышьҭан,
Рымҩа са саангылон сеилыхха.
Ихыԥшылон ҽа шьоукых са сышьҭа,
Сгәы ҿыӷьыр ҳәа ишәозшәа, санзаҵәха.

110

Сара сцон, снаскьон даҽа мҩакала,
Даҽа усқәак срылан. Сырҭахын.
Шьҭа схьаҵрангьы сыҟазма аламала,
Сатәын адунеи ҿыц, иара схын.
Хан лашак, машәыршәа зны сныҩналан,
Иҟьаҟьаӡа ашәқәа ахьаатыз – дынцәахшан…
Иласымҳәеит бсырчоит ҳәа баҩлашала,
Схаҭа агьама анызба, уи ашан.
Сгаӡаӡошәа лбоу уи, ма – схы стәымшәа,
Дсыхәаԥшуан акраамҭа ус, дшанхан.
Избеит сара ара слаҳәушәа, сҭәымшәа,
Амца скызшәа инсыжьуан нас Ахан.
Сҭанагалеит даҽа шҭак, сышнеиуаз,
Даҽа ҩныкгьы сԥылеит илашаӡа.
Аха сықәхеит ҩаԥхьа абра сгәаҭеиуа,
Избеит сара абра зегь ашаӡа.
Бжь-ӡиаск срырны, бжьы-шьхакы сырхыҵны,
Ашьҭа схылан ассир, сыззыԥшыз,
Уаанӡатәи сдунеи зынӡа сацәыӡны,
Сцар сҭахын, аиашаз, уи нахыс!
Хан лашак, машәыршәа зны сныҩналан,
Иҟьаҟьаӡа ашәқәа ахьаатыз – дынцәахшан…
Иласымҳәеит бсырчоит ҳәа баҩлашала,
Схаҭа агьама анызба, уи ашан.
Сгаӡаӡошәа лбоу уи, ма – схы стәымшәа,
Дсыхәаԥшуан акраамҭа ус, дшанхан.
Избеит сара ара слаҳәушәа, сҭәымшәа,
Амца скызшәа инсыжьуан нас Ахан.

111

Сҭанагалеит даҽа шҭак, сышнеиуаз,
Даҽа ҩныкгьы сԥылеит илашаӡа.
Аха сықәхеит ҩаԥхьа абра сгәаҭеиуа,
Избеит сара абра зегь ашаӡа.
Бжь-ӡиаск срырны, бжьы-шьхакы сырхыҵны,
Ашьҭа схылан ассир, сыззыԥшыз,
Уаанӡатәи сдунеи зынӡа сацәыӡны,
Сцар сҭахын, аиашаз, уи нахыс!
Сымҩа мҩамызт, уи ҭагәҭаст акырӡа,
Џьара иҭалеит, џьара ихалеит, иҿыбгеит.
Нас, зегь ныжьны, ишыҟалаз сыздырӡом,
Ҩаԥхьа абрахь исыхан саанагеит!
***
Исзеилкаауам, амш акы агәалоуп,
Ицоит лаӷырӡқәак аҿыкәкәа.
Сгәаҟуа санаақәхалак схала,
Ихкәоит иаразнак ақәа.
Аԥҭақәа ирылыҷҷоит амра,
Иаҭахушәа сгәы ҟанаҵарц.
Адгьылаҿ иҟам ҳарамра,
Наҟ иҭыкәкәеит зынӡа аҩарӡ…
Исзеилкаауам, гәаҟрак иархаган,
Итәҩасуеит, ижәылоит аԥша.
Иснаҭазшәа абазаап ԥырхага,
Нас сарҭынчт уамашәа.
Сыкәа иҭалоит аԥшалас,
Иаҭахушәа сгәы ҟанаҵарц.
Еилкаашьа сзамҭеит иагәалаз,
Ицеит, ицаӡеит аҽыбжьарӡ.

112

Исзеилкаауам, игәаҟуеит ари аҵла,
Иахьгылоу иалгоит аҿҿа.
Агәаҟра ҽа гәаҟрак анацла,
Уҭахызаргьы нас икаҿа,
Иҵҳәангьы икажь, егьаныруам…
Сымчыдаха сшаҵаԥшуа абан,
Аҽарҭынчит, уи уаҳа иуазыруам,
Аҿҿа алго игылам, абан.
Изаза-мазо, ус, иара атәала,
Иныҵакшәа уи акы аҳәоит.
Ашәақәа иреиӷьу ашәала,
Амахәқәа еихьысуа, ишәаҳәоит.
Ибыхьыз сыздыруам, аиашаз,
Изқәысҵо сыздыруам зынӡа,
Бымшқәа гәалак иарашан,
Бтәоуп бара былахь еиқәҵа.
Сгылоуп аганахь сгәаҭеиуа,
Сыгәҭыхеи быгәҭыхеи еицуп.
Бӡамҩа иқәкәырны инеиуа,
Изакәызеи, мшәан, ари лаӷырӡуп!
Уи сара хҩахаха снаҭом,
Уи сара сгәы ҭнашьаауеит.
Изыхҟьазеи усгьы, изывбада?
Иҳахьзеи? Ҳзыниазеи? – сҵаауеит.
Зынӡа егьҟамлазшәа баахьаҳәуеит,
Былаԥш хааӡа инасҿыршоуп.
Нас быччоит ахьхьа-хьхьаҳәа,
Ҩаԥхьа адунеи зегь лашоуп.

ДТӘАН АХАҴА…
Дтәан ахаҵа, имацара, абаҳча аҵыхәаҿ,
Дтәан ахаҵа, ихы инапқәа ирынҵаны.
Иҟаӡамшәа ибазар акәхап уаҳа ԥсыхәак,
Инапы иҟьеит уи нас, игәы цаны.
Ихы дацәажәон ахаҵа, уи дыгәжәажәон,
Аҭаҭын лҩа ихылҵуан ихәхәаӡа.
Ӡынран, аҽны амш акыргьы ихьшәашәан,
Аха хьҭа дакуамызт уи зынӡа.
Са схарамызт, схәыцуан са сахьтәазгьы:
Изыҟалазеи, закә каҭоузеи дызлахаз?
Иҩыза диоума дшааиуаз иара ӷасгьы,
Ҽа гәымхарак импыҵҟьоу иаӷаз?
Игәы цәызҟьо, иаҭәам ажәа рҳәаху,
Дадыргарц иаҿыху ак маӡа?
Ма иԥҳәыс аҽнышьыбжьон длыԥсаху?
Изишәиуа уи акәу илахьынҵа?
Дгылан – дзымгылт, иҭыԥаҿ аҟәыҿыҳәа
Деиҭалатәеит, икит ихы еимлагәа.
Акы иҳәарцгьы иҭахызшәа Анцәа диҳәан,
Дҩаҵаԥшт ажәҩан. Ихагылан игәынқьуа.
Исзымдырӡо ихәдаџьал абас ихызжәаз,
Изышьҭымхуа гәырҩа цәгьак ихьӡаны,
Ибган ажәҩан иқәҳарц иҭахызшәа,
Абаҳча аҵыхәан дтәан, игәы цаны.
Сара сакәызшәа збеит уажә ажәа иахәыз,
Зҩыза дзаӷахаз, заӷа даапкыз;
Аҽнышьыбжьон иржьаз, ирыԥсахыз,
Зхы еимлагәаны абас еиԥшгьы изкыз…

114

***
Даҽа абри аҟара нысҵыр, инысҵуеит
Саб иниҵыз – ԥшьынҩажәи фба.
Аха дарбан уи сылахь ианызҵо,
Изуҭода уи азыҳәангьы авба?!
Даҽа аамҭоуп сара сызҭагылоу,
Сызнысызгьы, идыр, даҽа мҩоуп.
Сани саби сықәраҿ иеиԥылеит, –
Иахьа смаҭа ԥшьышықәса дырҭоуп…
Ԥшьынҩажәи фба. Исыздырцәом. Сазнагом,
Иалшарым сгәы, аха усгьы сцалап.
Исыргылоит, саџьал ааир, сымшәаӡакәа,
Иргылатәхар,
саб иеиԥш,
хызаҵәла акәаԥ.
СХӘЫҶРА АТӘЫЛАХЬ
Мап аасцәышәкыр зны, иахьа сзықәгәыӷуа,
Сыкәша-мыкәша игылоу, зыгәра зго,
Ажәа заҵәык шәасҳәоит – сауԥсыхуа –
Наҟ снашәԥырҵышт нас, ари гәынго.
Имариам уи, уазынхар агәысакара,
Иааидыӷәӷәалар дгьыли жәҩани, узаҵәханы.
Изхароу уахь ирыдзааит дара рхара,
Сара урҭ сырԥырҵуеит сеиханы.
Сцоит сахьааӡаз, сыгәра ахьырго стәылахь,
Схәыҷра атәылахь, сымҩа шиашоу игоуп.
Аԥхӡы ықәнарбап иаразнак аԥша сылахь,
Иҳаракуп уа сыжәҩан, иҵыккоуп.

115

Марҭақушәа ара аҵла ашьапы схы адҵа,
Ҳашҭа иқәу аԥарԥалыкьқәа сырзыԥшуа,
Сара ашәшьыра сныҵаиап сраҳаҭӡа,
Ари шәықалақь аҭакар анахашуа.
Иснырп иаразнак, сыдгьыл, уара уԥхара,
Сара сгәы ахәра анызҵо зегьы рҵас,
Исуҭап, иашан, уара убас алшара,
Сыхгьы збап уаҵәызны еиҭа дауҵас.
Издыруеит, мап ааркыргьы сыкәша-мыкәша,
Дгьылбжьахан уара еснагь ушысзынхо.
Сыҿшәаӡаргьы, бӷьыцк еиԥш, угәы снықәшәааит,
Иахьанӡа исымчу, иахьанӡа сеиқәзырхо.
***
Еидарак нықәҳаит уара уҟәаҟәа,
Ушәан, уааҭгылеит уеиҵаӷәӷәа.
Исымбакәа, џьымхеит, исымбакәа!
Сувагылоит, сахоит ауахәа.
Зегьы збоит, иеилыскаауеит, издыруеит
Уара угәы нзырхаз, узыхдырҟьо.
Сиҿамԥшӡаргьы, ус харантә исныруеит,
Избоит саӷа илаԥш ансыхҟьо.
Шьоукы нсыжьӡеит, шьоукгьы рааигәа сгылаз, –
Иҟоуп зыгәра сзымго, зыгәра зго.
Исыргылоит урҭ еилых хазы-хаз,
Иара убри ауп ҳәа сыҟоуп сагьаазго.

116

***
Игәалашәом уи шаҟа ихыҵуа,
Дақәлоушәа ибоит адунеи.
Иԥсҭазаара мҩасит аԥхыӡ еиԥш,
Шьҭа царҭа ахьамам дазнеит.
Иаҭәашьаз амшқәа зегь ныхуп,
Ашықәсқәа ныжьуп шьҭахьҟа.
Уахь, ишьҭахьҟа, ацҳақәа хыхуп,
Ирыбжьаҵәҟьоушәа убап уара ахҟа, –
Иаци иахьеи еиԥылашьа рымам,
Ибжьаӡша бжьаӡит. Арахь ихынҳәуам.
Аха дхьамԥшкәа, ихы иқәыжь дцарыма,
Усгьы ибом уи, цқьагьы иаҳауам.
Ишьҭахьҟа иршәуеит уи илаԥш,
Длашәӡазаргьы – ибоит хараӡа:
Дхыцәӡа ҷкәын хәыҷык дгылоуп
Нахьхьи, иара имҩа аханӡа.
Дсабиӡоуп, дмаалықьуп макьана,
Издыруам ихгьы ахьирхара.
Иҿаԥхьа ишьҭоу зегь шанан
Ибазаап, дыԥшуеит уи хара.
Илымҳа ҵар шәа хаауп иҭаҩуа,
Блахкыгоуп уи ибла иабо.
Дзазхәыцуам аԥсҭазаара изаҩуа,
Издыруам дзынҟьо ма дзынԥо.
Издыруам, аҿаԥхьа ишьамхы арсны,
Дтәазаргь уи даара игәынго,
Аԥсҭазаара, инаҭо зегь мҵарсны,
Имбаӡазшәа, уаҵәы зны ишаго;

117

Ацәгьагь абзиагь шиԥыло,
Данзымтәа, дышиашоу данца…
Дхыцәӡа ҷкәын хәыҷык дгылоуп
Нахьхьи, иара имҩа аханӡа…
***
Сышԥацәаз иаха усгьы сраҳаҭны!
Саанаҳә-ааҳәын – икаххаа ишахьан.
Избеит харак шәаргьы саргьы иҳадны,
Ашҭақәа ирҭыҵны ицаз зны арантә.
Ҳабацеи, ҳабагеи, ҳахьнеиз иаҳзыԥшыдаз?
Ҳнызкылаз арбан, асҟак ҳанзырхаз?
Ныҳәаҿак ҳаман – «Ҳазлыҵыз ақыҭаз»,
Иаҳхашҭит убригьы ҳашнеиуаз нас-нас.
Сара ишыстәыз здыруан зегь ԥаса,
Агәашә асыртуан – саԥшәыман сахын.
Уажәы исыхьӡуп, иссирми, нас, «асас»,
Аха ссасымзар даара исҭахын.
Сышԥасасу, арҭ аҵлақәа еиҭаҳан,
Урҭ ирықәызҵаз нас аӡахәа!..
Араҵлагь сԥылеит амахәқәа рхахан,
Ишҭаз адыруазшәа сгәаҵа иҭахәхәа.
Сгара гылан убраҟа, ара амҵан,
Иҩуа нас ашҭа иқәын схәыҷра.
Ҳхәышҭаара амца сныруеит иахьанӡа,
Аха иабаҟоу, нас, уи, ҳхәышҭаара?
Ақыҭагь избахьоу, издыруаз қыҭам,
Аха ицәырҵәан иахымсыц ашьац.

118

Араҟа ҭынчрак убас еиԥш исыҭан,
Ҿаҳа-ҿымҭран убас, сыблахаҵ
Аргьежьит уи – ҽакӡами сзышьцылаз –
Ашьҭыбжьқәа анааиқәтәа, сҟалеит уамашәа!
Сахьцаз санынха, санымаа, санкылаӡ,
Иабеит сара сқыҭа зынӡа смаарашәа.
Аха саакылсит. Сышԥацәеи сраҳаҭны!
Саанаҳә-ааҳәын – икаххаа ишахьан.
Избеит харак шәаргьы саргьы иҳадны,
Ашҭақәа ирҭыҵны ицаз зны арантә.

АԤҲӘЫС ДГЫЛАН АМШЫН ДУ ДХЫԤШЫЛО
Аԥҳәыс дгылан амшын ду дхыԥшыло,
Дгылан акраамҭа, дгылан дзаҵәӡа.
Иахьантәарак Амшын Еиқәа жәылон,
Уи ихыслон ԥшакгьы ҵәыҵәӡа.
Схәыцрақәа срылан, саауан аԥшаҳәала,
Дахьгылаз харантә дызбон уи аԥҳәыс.
– Бзиа иббаӡозаап амшын, аламала
Уи бзаԥырҵуам. Дмаари быззыԥшыз?
Аҭак сылҭеит (иҟалҵанда ҽырдагәа) –
Исҳәо сҿамшәо уи сыннархеит:
– Амшын… Аиеи, нас, бзиа исымбакәа…
Исымаз иреиӷьыз уи иагахьеит…
***
Ҳаивагылан ҿымҭӡо ҳнеиуан,
Ҳаихәаԥшлон ҳаԥхашьаны.

119

Иҵегь сеиӷьзарц сыҽсырҽеиуан,
Снеиуан са сеилышшаны.
Саназхәыццәа, сажәа ажәамхеит,
Уи сыцәцеит ибырӡаны.
Ицәырызгаз ашәа ашәамхеит –
Илаҟәцәаны, иҳаракӡаны…
Иҿыпуазшәа збон сахьбыцыз,
Сара саамҭа зегьы хьны…
Бнапыҵәҟьа сыбмыркыцызт
Бара усҟан игәаӷьны.
***
Ирылшозар, сара издыруа шьоукы
Иҳаларҵон зынӡа аргама аҿкы.
Иаразнак ахы иҩахарын агәаӷ,
Хара здымыз дҭаҳарын аӡмах.
Дҳахәап ҳәа, даҳтәуп ҳәа, иеиханы,
Ԥсы хьшәашәак ддыргыларын ҳханы.
Ҳалатәарын ҳнеин хәдацәа аҳәынҵәа,
Амц иақәыркрын аиаша ҳәа рнацәа.
Иқьуа издыргылон усҟан аӡә аца,
Иҭадырцәуан даҽа цак зынӡа.
Аӡәы иӡлагара ахуҳәа илагон,
Уи аҩыза, иҽимшьыр – деилагон.
Ирыдымгылаз, идыруаз уи дзыхҟьо,
Адәы днықәырҵон дҭынхадан, дыблаҟьо.

120

Иҟам ыҟан, иҟоу ыҟамкәа иудырбон,
Иахьзынаӡаз бызкаҭаҳан иахаԥон.
Убас еиԥш ҳусқәа цон еилаԥаҭа,
Изеилыргомызт урҭ Анцәа ихаҭа.
Уа ингылозма, идәықәлон рҽыхәжәа,
Адунеи ду амаа рызкрашәа…
***
Издыруан ари абаҳча уаҩ дышҭамыз,
Асы хьшәашәеи аԥшацәгьеи анахьӡа.
Аха сара сымҩа уахь ихамыз,
Снеиуан сынкахәыцуа, сыгәгәаӡа.
Сшәомызт сара араҟа хьҭа сакыр ҳәа,
Сазхәыцуамызт сахьааиз сышзаҵәыз.
Ччабжьык слымҳа иҭаҩит акыркырҳәа,
Абаҳча ахи аҵыхәеи ахьҭацәыз.
Хәыцрак амцеиԥш иҵҟьеит, сышьҭахь
Инасыцрасит иаразнак уажә абра…
Сбывагылан са сахьнеиуаз снышьҭаст,
Инабсыркырц уи, инкашәаз бчабра…
***
Иандәықәла акәу иахьа уусқәа умдан,
Сымҩасит ҳәа улахь кыр еиқәцәоуп.
Баша ухы уахашшаауеит, уажәым, дад,
Макьана уара иулуршо рацәоуп…

121

Иубома ари аҵла, акрахыҵуеит,
Зны-зынлагь иалгоит уи аҿҿа.
Ааԥынра анааилак, аҽарҿыцуеит,
Еигәырӷьоит иахьҩеиуа ҩаԥхьа аҿа.
Ишазыԥшым, ҵлак абас иажәыр,
Иазнымкыло иҿаҳауеит ашәыр.
***
Иеидгылеит еидгылашьа змамыз,
Иеинышәеит еинышәашьа змам.
Иабаҟоу, иабаҵәаху амзыз?
Анаԥшцәа рзыҳәан еилкаам.
Иац раҳәақәа ҭыхны еижәылон,
Иеижәылон, иеигәыдлон хаха.
Иахьа иаразнак иеидгылеит, –
Данаацәырҵ аҩыџьагь раӷа.
***
Сара сыччабжь аҵх иалаԥсон ахьхьаҳәа,
Сыкәа иҭаԥсон еҵәа гәарҭак ҿышәшәаны.
Ари адунеиаҿ, аҟазаара еснагь иахьаҳәо,
Сыԥсҭазаара акыргьы имҩасуан иашәаны.
Дгьыли жәҩани сгәы рызҭан, сегьрызгәыкын,
Аԥсҭазаара сныҳәон усҟан, сашәа азкын.
Сара сҵәуабжь аҵх иалыҩт игәыҭшьааган,
Иагон иара уи аҵх лашә еиҟәжәаны.
Аха исымбеит абри азыҳәан уи цәыршәаган,
Аха сымтәеит абри азыҳәан сгәы ахшәаны.
Аԥсҭазаара ԥсҭазааран, сара сашәа азкын,
Абираҟ еиԥш, уи еснагь ишьҭыхны искын.

122

***
Исымбацшәа иааигәан ас иахьада, –
Сара сыдагь уаҩ дызбом ара, снаԥшын, –
Аҟәара сықәтәоуп амра цара сҽаҭан,
Схыԥшылоит иахьантәарак сара амшын.
Амшын ҭынчуп. Амшын иамам гәалак.
Ацәқәырԥақәа арцәеит ԥшьаала, еижәнаҵом.
Иҟам, аҽаӡеит, ибжьаӡт аԥшалас,
Сахьаахьаԥшуа ҵлак абӷьыҵәҟьагьы қәацом.
Амшыни схәыцреи. Аԥсҭазаареи амшыни.
Амшыни аамҭеи. Аамҭеи ацәқәырԥеи.
Еидкылан, ирызхәыцын, еиԥшын, еиԥшыми,
Аха сара иҿыцны ҩаԥхьа избеит.
Иҿыцны избеит амшын, измам агәала,
Иахьантәарак иқәиоу ҽмырқәаца.
Аха избазар уи сара адәахьала,
Амшын ҭынчрак амамзар зынӡа?
Издыруада, иҭәызар уи гәырҩала?
Усҟан агәырҩаҵәҟьа аҵа ижын.
Зхьаақәа зегь цәырзымго аламала,
Суҵашьыцуеит учҳараз, амшын.
***
Сқәыԥшын, сқәыԥшын сара усҟан,
Иааинышәшәылон аарлаҳәа сԥаҵа.
Срылаҳаит убас еиԥш усқәак,
Рылҵшьа сақәшәомызт зынӡа.
Ԥҳәыск дгылан, ԥҳәыс еинаалак,
Урҭ аусқәа рыгәҭаны.

123

Уи лыкаҭа, аԥсыӡ еиԥш, салан,
Аха салан сгәы азҭаны.
Исҭахыҵәҟьан, сгәаԥхарала…
Аха нас убас сылжьеит.
Слывсны сцон хара-харала,
Са сзыниаз хьымӡӷыс исшьеит.
Хыбрак аҵаҟа ҳаԥхьомызт,
Наҟ ҳнеиԥырҵит, ианаҭахха.
Аха сгәы ахәра анын, иӷьомызт,
Уи сыцрасуан имцаха…
Итәахьеит сызлаҳаз амца,
Сабыл-саҷыҷ, наҟ исхыст,
Аха иџьасшьо уи ауп, иахьанӡагь
Дшыӡра дыӡуам уи аԥҳәыс!
Ари роуҳәар, шьоукгьы ихарҵом,
Аха, аамҭа рацәа анца,
Лыбзиара лыцәгьара арӡын,
Уи сгәы дкыдхалеит дхааӡа.
Ҩ - ЗҴААРАК ОМАР ҲАИАМ ИАХЬ
I
Узақәгәыӷуам, иуаароуп, адунеи мышгагоуп,
Диашоуп ауаҩ ҟәыш Омар Ҳаиам,
Ҳахьцалакгьы, џьаҳанымҟа ҳамҩа нагоуп,
Ара, Џьанаҭ, ҳахьыҟоу қьаф аауам.
Иаҳфап, иаажәып, адунеи мышгаган
Зегьы иаабап, иеилаҳкаап ишаԥсам;
Иҳәа, усҟан ҳара ҳамҩа абагоу,
Ҳабацо, ауаҩ ҟәыш Омар Ҳаиам?

124

II
Укәша-мыкәша дыҟам зыгәра угаша,
Уҩызцәа урылаԥш, дсабжьалоит Ҳаиам,
Уҿаҿы ирҳәо ажәа ажәам, ибашоуп,
Рыгәра ануга, уҭарыжьуеит иахьакәӡам.
Сыкәша-мыкәша игылоу рыгәра згашам,
Сызгылари рааигәагь зыгәра гам!
Исыцзыхьчода усҟан сара Аиаша,
Сара сыгәра згода, дад Ҳаиам?

АԤСҬАЗААРАЗ
Иԥшын аԥсра-ԥсымҭә асаса раҳан,
Ишәарыцо аган иаван даниуаз.
Убри аахысгьы ишьҭа дхуп аԥсцәаҳа,
Иџьоушьап, нас, иахьанӡагь уи дызлааз.
Даныҩеидас, иԥсы ахьынҳалт аҽыхәа,
Ашьац цәырҵәо даақәлон амӡырха.
Иҽырҩашьан, усҟан, зегьы рҵыхәан,
Аԥсцәаҳа дыԥшны дгылан, хәылбыҽха.
Уи имариа дашьҭан, дишьклаԥало,
Иҽыҵәахны, дицны еснагь дхынҳәуан.
Азаара ззааз фырҭынны зны дихалон,
Зынгьы амҩан сыҭәҳәан диҿаҳәуан.
Ицҳақәа иҿаҟәаанӡа аӡқәа дрыруан;
Аҩсҭаацәа данырклак, дымҩахҟьон.
Амшын дхылан, аҭра иамкуа, игәрымуан;
Ацәқәырԥа дуқәа иӷба ианнаҟьон.
Чаракаҿ дыштәаз аргама еиҿаҳаит,
Ԥсракаҿ рылаԥшқәа машәыршәа еиқәшәеит.

125

Ҩаԥхьа, дышхыц, ишьҭа дхын аԥсцәаҳа,
Дышицрымҵуа аниба, уи даашәеит.
Иҩызцәа аӡәырҩы рхы ирхахьан нарцәыҟа,
Иараӡәк даҿамшәеит аԥсцәаҳа ишьацҳәа.
Ихы иқәыршәны уажә даауан аҩныҟа,
Зегьы иԥырган, мчыла зегь ихҳәа.
Игәы иааинаҭеит: «Шәарҭак ыҟам уаҳа…»
Аԥсҭазаараз иқәԥан, аԥхӡы каҭәан…
Усҟан, иблақәа камкамуа, аԥсцәаҳа,
Иҽеибыҭан, абраҟа аҽҳәа дыҽҳәатәан.
ФЕДЕРИКО ГАРСИА ЛОРКА
Асолдаҭцәа раԥхьа ддыргылеит Федерико,
Ршәақьқәа харшалан ишьҭахь иркын.
«Лассы схынҳәуама, – дҵааит иара, – аҩныҟа?..»
«Уԥшыз!..» – Ихызаҵәха ажәак иҿакын.
Аҟырҟырҳәа иччон урҭ ахьнеиуаз,
Ицәырыргеит ашәа. Пельсинқәак рфон.
Игәы ирҭынчит дахьнеиуа, дгәаҭеиуам,
«Иҩашьеит… Нас еилдыргап…» – агәра игон.
Ажәҩан даҵаԥшт, имбацшәа иахьада,
Аҳауа даҿыхәан ижәит ицқьаӡа.
Иахьа ҽакалаӡа иныруан Гренада,
«Гренада…» – дхәыҭхәыҭуан дахьнеиуаз маӡа.
Даахьаԥшын, илаԥш рхиҟьеит иаразнак,
Рыччабжь уаҟа иааиқәтәан, иааикәашәеит.
Рмагәқәа ирҭаҳауа ишаац еиԥш иаауазаап,
Ԥыҭҩыкгьы еицын, аха Лорка ицәшәеит…
Ихароузеи усгьы? Издыруам, дыршаҭап…
Ашәҭ рыфҩы-хаа… Иблахаҵ аагьежьит.

126

«Гренада…» – иқьышә ишықәкыз Гренада…
Аҟәҟәаҳәа илеигәыдҵан Гренада дыршьит!
Амц еиқәдырҽаҽап, ахы аҭа, ашьапы аҭа…
Гренада иалԥсааит иаразнак адак.
Ихароузеи усгьы? Иаздыруам Гренада,
Иаздыруам, иҟам иахьанӡагь аҭак.
***
Снапы сҩахан, амашьына
Ахьаасывалаз иаанҿаст.
Ҩыџьа ҳҭатәан акабина,
Амашьына шьҭхысааит нас.
Иара амҩагь напсыргәыҵан, –
Ихьӡыҵәҟьоушәа акы аныршоуп.
Уццакыроуп, арԥыс, иҵегь,
Арԥыс, уара ари уазшоуп.
Арахь сагхеит, сара исхароуп,
Арахь иқәыршоуп аӡы!
Сара анахьгьы сагымхароуп,
(Ҩ-жьак урышьҭамлан бзанҵы!)
Жьак ашьжьымҭан абна илаӡт,
Мшәан, сахьымӡарцу ҽакы?!
Амҩа акраамҭаӡа сангылан,
Арԥыс, суҳәоит, уааццакы.
***
Ҳамҩақәа еиԥырҵны иандәықәла хазы-хаз,
Ҳнапала ианхаҳх уи ацҳа иҳабжьаз,
Исыздыруам уахь, егьахьыҟам, избыхаз,
Исыздыруам уа иббаз, абасгьы бызжьаз.

127

Бара ибдырп иҭоу иахьа бгәаҵа,
Сара исзынхааит уи – избо омашәа.
Аха ииҳәазеи усгьы зны бхаҵа,
Ихьӡ аҭыԥан сыхьӡ аныбҿашәа?
***
Ашәгьы ныдҳалт агәараҳәа,
Шьҭа иаркы, нас, ацаԥха.
Акгьы сашьҭам, акгьы саҳәом,
Сара арахь схынҳәуам уаха.
Сыббарым уаҵәы, уаҵәашьҭахь,
Нас лабжышқәак еизыкәкәап,
Аха урҭ срызнагом башҭахь,
Исыргылт абраҟа акәаԥ.
Сынхацәеит ара иахьанӡагь,
Уара идыр сынзырхацәа.
Иаҳзеиқәымҵеит ҳҩыџьагь амца,
Ҳҭыҵуан баша зынӡа ҳцәа.
Аҽҳәа башаӡа ҳаҽҳәыхон,
Кәиц мааԥшит ихәыжжаӡа.
Са снаҳәыхуан, ба бнаҳәыхуан,
Ҳамшқәа мҩасуан иашаӡа.
Ҵыхәаԥҵәара змамыз драман,
Сроль уазхәыцыр – уеилагап.
Избеит сара ԥсыхәа шамам…
Исыргылт абраҟа акәаԥ.
Сынкахәыцуа, сгылоуп скәаҩӡа,
Имариам, ари хьанҭоуп.
Аха мҩа ыҟамзар уадаҩӡан,
Амҩа сымоуп – уи хадоуп!

128

« АҾ А Х Ә Ы »
1988

АБЖЬЫ
Дарбан уажә араҟа зегь зырҿыцыз?
Хҭысқәак былгьо иааиуеит, сеилагоит.
– Ҳақәибагоит, ҳаи, зкәакәылах мыӡыз!
Шәааидгыл, уара! – бжьык харантә игоит.
Исзырбазеи сыкәшамыкәша ашәарҭа?
Сгәы ҭырӡыӡо изааҩзеи уи абжьы?!
Иқәибагарц иеишьҭалазма, мшәан, Нарҭаа?
Адгьыл шьҭоуп егьамҳәо, еиқәышьшьы.
Ауаатәыҩса Нарҭаа дуқәа ирҵеицәан
Сҿаԥхьа ицәырҵуеит – иааиуан еишьцәаҵас.
Аха тыша дук ахықә иазнеицәан,
Иеиларгазшәа збоит урҭ рықә, рҵас.
Ҳаԥшәымацәоуп, адгьылаҿ сас дыҟам,
Анык ҳлыхшазшәа иҳалами зегь шьак.
Сара даара сиқәгәыӷуан Сасрыҟәа, –
Иугәаларшәа, дҳаман ус ешьак.
Иара иами, ажәҩан аеҵә кыдԥаан,
Зны, ҳлаҳәны ҳангылаз ҳаиқәзырхаз.
Сшабоит, сшабоит,
ицоит са сгәы кыдбан, –
Дарбан, нас, уи иҳаиӷьыз, дҭазырхаз?!

131

Дарбан уажәгьы араҟа зегь зырҿыцыз?
Хҭысқәак былгьо иааиуеит, сеилагоит.
– Ҳақәибагоит, ҳаи, зкәакәылах мыӡыз!
Шәааидгыл, уара! – Бжьык харантә игоит.
АИШЬЦӘА
… Абарҭқәа санрылаԥш, асҟаҩык сахьаауаз санырԥыла,
Сҟәышны зегь реиҳа, мамзаргьы зегь реиҳа сарныг,
Сиазҵаауеит Каин, сиазҵаауеит Авель даанкылан:
Шәеишьцәаӡами, шәылхымшаӡеи шәҩыџьагь анык?!
Ҿаҳа-ҿымҭрак иахәаҽуеит адгьыл ахьышьҭоу иахаҳан,
Шәа-ӡыӡарак иамҽхак, иаразнак агәы ҭнашьаауеит.
Цәҳәырак сықәсны, еидара цәгьан саҵоушәа гәнаҳак,
Исҳәара сҿамшәо, ари адгьыл сықәлан саауеит.
Амра ангыло, ианцәырҵуаз шьыжь шәаԥшь уаркалеиуа,
Иадызбалоз шәахәамызт – сҿаԥхьа икыдыршаз шьан.
Амра анҭашәоз, уи хьы-лагьанха ианлеиуаз,
Иадызбалоз шәахәамызт – изшьаз Каин диашьан.
Схәыцуан: еилгап, рыцҳарак ахьны еилахәазар,
Аԥсы еивнагап, аҽарыцқьап, иахашҭп абааԥсы,
Агәаӷь азҭоуп, иҷкәыноуп, – убас еиԥшҵәҟьа иӷәӷәазар, –
Аешьа дгылап дыԥсҽыхган нас-нас иашьа изы.
«Ҳарҭ зегь ҳаишьцәоуп», – схәыцуан.
Ашәаԥшь уаркалеиуан.
«Ҳарҭ зегь ҳаишьцәоуп, ҳаибафар ҟалом ҷан-ҷаны…»
Амра ҩышьҭыҵхьан. Ажәҩан икыдланы иҩеиуан…
Инахара игылаз лакҭацәгьак иҿааихеит арахь дыччаны.
Икын ицырцыруа еиха дук, уи хын, избон, ицҳафыруа,
Акәаԥ-кәаԥҳәа макьана шьа-цқьак иара иаҿыкәкәон.

132

Даныздыр – сыҳәҳәеит, деихеит – аӡы хәашь ду дыруан,
Сара сышьҭахьҟа сҿаасхеит. Аарла аҩныҟа сгәагәон.
Даҽазныкгьы ашьа алашәт, ирҟьышьит даҽазныкгьы
ашьацра.
Сыҳәҳәабжь, агәаҩақәа ирҭыҩны, ажәҩан агәышҵа
ианԥеит.
Рхы дырхазаап аҽықәхрахь, рхы дырхазаап абжьаӡрахь,
Аҳәаҭыхла иеизыҵҟьарц наҟ-ааҟ иааиҿагылт аби ԥеи.
Иеизыҭрыст агәылеи агәылеи, еилалеит аҳаблеи аҳаблеи,
Ақыҭақәа аццышә рхаҳан, исабаха акраамҭа ирхатәан.
Издыруада изакә хырзаманыз ихрыжьлоз уаҵә ҳабла –
Аӡышьҭрақәа ирҭалан идәықәлеит, аихаӡа ахәаҭаҳәа
идырҭәан.
Алакәқәа ицәырыргаз хҭысқәам есааира сара сызлахалоу.
Ԥхыӡ ҿаасҭан сшалаз сымҿыхеит, шәаргьы агәҭҟьа
шәасырго.
Адами Еваи ирхылҵыз сцоит, исыздыруам тььсахьхало.
Исыздыруам, сыбӷалан, сышьҭахьҟа иааиуа ахаҳә
сахьаго…
Сылаԥш нарықәшәоит хәыҷ гәарҭак, ихәмаруеит
аџьџьаҳәа.
Адгьыл сҿаԥхьа иаацәырҵуеит шьац иаҵәа згымхо шҭаны.
Схы сгәанарԥхоит уи, слахҿыххоит, аԥсҭазаара сгәы
аҳәоит,
Исыхәлаҵәаз ӡы-хәашьк сҽацәызган, саацәырҵит сыԥс
аарла иҭаны.
Иаасҿалашеит амра. Инымҵәаӡо амҩа саангылан,
Снықәыԥшуеит Адгьыл. Сҩаҵаԥшуеит ажәҩан ҽазнык.
Сиазҵаауеит Каин, сиазҵаауеит Авель даанкылан:
Шәеишьцәаӡами, шәылхымшаӡеи шәҩыџьагь анык?!

ҲҬОУРЫХ АДАҞЬАҚӘА ЕИХЫРШӘШӘО
I
Ҳара ҳзы ицәыргам абӷьыц хәыҷгьы хәы амам.
Ирцәажәам –
еихазкыз гәашәҭ, уара, аҿы.
Абар, ҿаха-ҿымҭроуп Мықә ауахәамаҿ,
Ҿаҳа-ҿымҭроуп ара, Аҟәа абааҿы…
Савала снеиуеит аԥсуа баагәара.
Избоит, амшын уи иҵнашәааит Кьалашәыр.
Кыр сагозар, сара абри сагьагароуп
Иацтәи амш ахь. Исҭахуп снахьыԥшыр.
Ахаҳәқәа акакала, акакала еиқәылоит,
Иҩеиуеит есааира, ишьҭыҵуеит аҭӡамц.
Еинышәашьа рымам, наҟ-ааҟ иеиҿагылоит…
Изҭалаз агәашәгьы макьана иаркӡам.
Ԥхыӡушәа, лакәушәа асахьақәа цәырҵуеит,
Ԥшацәгьак харантә, хараӡантә исындоит.
Аҽы-ццышәқәа нықәҟьоит ашҭақәа цәырҵәан,
Еибаркьыркьыруеит урҭ, алҩа хантоит.
Алҩа рхатәоуп хара Дали Ҵабали,
Ахра цыҩцыҩқәа ашәыта рҿатәоуп.
Ижәылоит Кәыдры аӡиас цәқәырԥала,
Аԥаҩқәа ана-ара ашьаҵәҟьа рҿатәоуп.
Иалҵит Далгьы Ҵабалгьы нас амца.
Аха ирыгхаран иҟам акраамҭа агәырҩа,
Сара сҟынӡа иаауеит уи, иахьанӡа,
Иаҳхашҭыз акы-ҩбагьы ирхысҟьоит рыхҩа.

134

II
Зны баагәаракгьы ацеиԥш илеилаҳаит,
Ибгон, ахаҳәқәа рлагозшәа ихәашон.
Ихьаҵуан, ихьаҵуан, ирылымшоу уаҳа,
Ашьхақәа ахьгылаз маҷ-маҷ иааилышшон.
Аха нас дара гылон баагәаран,
Иабџьархон, –
агәгәаҳәа ахаҳәқәа рҿыбгон.
Иҭагылан усҟан ҳаԥыкаҿ агара, –
Ахрақәа бгон, аха агарашәа гон.
Ԥсыс Аԥсынтәыла иахалоз арԥысын,
Аҳаԥы лашьцаҿ уа изызҳауаз.
Дҩеидасыр,
апҟараҳәа агәаҩа дынҭысуан,
Диԥылон ақәылаҩ, дҭахон иаргьы нас,
Аха акраамҭа, акраамҭаӡа джәылон,
Ар рҵыхәа ҭигон – идгьыл ихьчон.
Уи изы,
ҽаӡәы изы ашәеиқәаҵәа ашәылон,
Аԥсынтәыла ҟамлеит, уара, иччо!
Ҳазшәида, мшәан, гәаҟрала шәықәха,
Шәықәӡаа ҳәа нас,
шәышнеи-шнеиуа, зынӡаск?!
Аԥсынтәыла хәыҷ шьҭан ихьыршәыгәха,
Уи иахнагон зықь гәаҟра, зқьы мца.
Сзалҵуам уи амца, иааскьоит, исыцрасуеит,
Абар сахьықәӡааз, абар сахьыхҵәа!
Ус агәараҳәа асаркьал ду иеиҭасуеит,
Ираамҭан – ақәԥара иалалт сԥацәа.

135

III
Сԥацәаҵәҟьоу? Усшәоуп, сҩашьома, усшәоуп.
Ԥхыӡума, ҿысҭуеит: – Шәнеи, уара, шәнеи!..
Сԥацәа рыла шьҭа ахаҵара ԥысшәоит,
Ақәԥацәа раԥхьа даацәырҵуеит Дамеи.
Дааизар амца икуп сара сеиҳагь,
Аԥсынтәыла, схьыршәыгә, иаӷацәоу
Ианраҳәатәу уи идыруеит иреиҳәо,
Иԥҵәатәу зегь рҵыхәа изыԥҵәоуп…
Абар, уажә ақәԥара далалт дыбжьасха,
Иаԥхьаҟа днеихьеит Даур, аиҳабы.
Дарбан урҭ руа иааӡаз аԥацха?
Дарбан иҭыҵыз урҭ рыуа аҳаԥы?
Аамҭак иатәымшәа, ҽа аамҭак иеиднакылоит,
Анык илыхшаз ус зынӡа ихарахоит:
Аӡә амҳаџьыррахь амҩа днангылоит,
Егьи Кәыдры ахықәан џьара даҭаххоит.
Имҩасроуп урҭ ахьцалакгьы қәԥарала, –
Зыԥсы ҭам, уи илшом, дықәԥом…
Аамҭа ҳабжьалеит – амца сыцралеит:
Даургьы дызбом нас, Дамеигьы дызбом!
IV
Иабаҟоу, иабоугеи, Аԥсынтәыла, иузгылаз,
Уара узы зыԥсы ҭыхны изкыз уԥацәа?
Зынӡа исыздыруам, умбои, шьоук ахькылаӡ,
Ирмыхәеит – ицхыраара саҳәон Анцәа.
Мап ицәыскт сара убригьы – дабаҟаз
Асал назларҵаз уи сыҵла ансыцәшьа?

136

Дабаҟаз, дабацәаз анацәа ангәаҟуаз,
Ианлеиуаз абацәа ирыҵкьаса ашьа?!
Иҟамыз ҵеи духылҵыргьы анамуаз, –
Агара дышгараз дыршьуан, дырҭиуан.
Дфырԥҳәысны дзыргылоз иарбан мыч шаназ
Ҳаԥсуара аҵыхәа ԥызымҵәаз Ан?
Ижәдыруеит уи хҩаха лмоуа дзыҩнаӡуаз –
Ԥацхан, қәацәын, мамзаргьы иҳаԥын.
Зегь реиҳа ихьанҭаз аидара даҵан,
Аха ныҳәан иаалгоз – имшаԥын.
Уи иаалгон ҳара ҳҵеира неидкыло,
Дахӡыӡо, ишьҭыхуа, ирԥшӡо омашәа.
Аамҭа цон. Ҳара ҳгарақәа гылан.
Аамҭа цон. Иеиқәлырхон уи ҳбызшәа.
Аԥсуа ԥҳәыс – ҳҭоурых ду адаҟьа хазына,
Гәкаҳара зқәымыз, ҳназгоз ԥхьаҟа,
Иреиӷьу сашәақәа зысҳәо ба бзын ауп…
Илызшәыргыл, о, уи Ан абаҟа!
V
…Амца уалызбааит ҳан – Аԥснытәыла,
Уара ухәрақәа ӷәӷәоуп. Кыр ӷьахьеит.
Еилаҳанто инеиуан уи, аамҭа иаргылаз
Асаба; иабаҟоу, иахьала еиқәтәахьеит.
Иаҳҭама, схәыцуеит сара, аамҭа иагаша?
Инхаша, суҳәоит, уахӡыӡа, иҵәахы!
Сара исыздыруам уаҵәызны излагаша –
Хҭысқәак еишьҭалан иаауеит еишьҭаххы.

137

Иузыхгарым шьҭа иухугахьоу абжа,
Аԥсынтәыла, уи акәхап абасгьы сзыршәо.
Саԥхьаҟа снеиуеит,
сышьҭахьҟа схьаԥшуеит,
Исыздыруам ӡыблароу мцоу узлашәо.
Аха сгәыӷуеит: ҳара ҳнаҩс акгьы башам,
Ашәах еиԥш, зегьы-зегь цом ишьҭаба.
Ицоит, Кәыдры аӡиас ахаангьы иҭабашам,
Аҽарҭынчрангьы иҟам Бзыԥ ацәқәырԥа…
АСАРКЬАЛ АБЖЬЫ
Иеикәшаны итәан урҭ аҭәаҵлақәа рымҵан,
Ражәақәа рымҵәазшәа, ҭынч, еиқәышьшьы.
Иҭаауан, иҿыцәарц егьагӡамызт рымца,
Ианаагаз асаркьал ду абжьы…
Уи иаҳаит зегь раԥхьаӡа Кьагәа, –
Инаԥҳа иакәым, иакәзаргьы ауан, –
Дтәазшәа шырбоз, уажәраанӡа иҽырдагәа,
Дҩықәтәеит зегь раԥхьагь деихан.
Аӡә дахьтәаз, – деиԥшын, иашан, иара алым, –
Илымҳақәа кыдҵан, иҽыҟаҵа аҳас,
Даацәажәеит:–Уҩашьеит,уҩашьеит, саркьалым.
Саркьалбжьым, дад, иуаҳаз…
– Ишԥа, уара, улымҳақәа кыдҵеи ҽазныкгьы, –
Агәараҳәа абжьы ааҩт асаркьал!.. –
Уи абжьы иазыԥшын ара ҟәышгьы арныггьы,
Иара былгьо уажә ашҭа иааҭалт.
Измаҳаз имаҳаит, иҟаиҵозма ҽырдагәа,
Дахаҳҵарым уи ҳара аҵәы.

138

Деилыхха адыхҳәа дҩаҵҟьазар Кьагәа,
Уи игәра игеит, нас, ҽаӡәы…
Асаркьалбжь
Лассы-ласс ҳаԥсадгьыл иахыҩуан,
Ақәԥацәа ирыԥхьон, џьарак еизнагон.
Рлымҳа иааҭасыр, рабџьар иазыҩуан,
Еиҿасуан, аҳәақәа рхьаҩбыжьқәа гон.
Алада амца рцәакыр – инеидгылон,
Иеицықәԥон – аҩада амца анакыз.
Гәыӷран урҭ иааиуаз амш излаԥылоз,
Бираҟны ауп ишьҭыхны уи шырхакыз.
Амца ишалҵыз, ишеиқәхаз нараҳәо,
Иахьаатәоз урҭ нас еиқәышьшьы,
Ианԥшыз, ианԥшымыз зны, агәараҳәа
Игон асаркьал ду абжьы…
Еиқәтәашам, еихсыӷьшам аринахыс уаҳа,
Ацәгьеи абзиеи ирызҳәоуп есқьынгьы,
Иахьыҟоу зымбаз, аа, сгәаҵа иҭакнаҳауп,
Угәаҵа иҭакнаҳауп уаргьы…
Асаркьалбжь змаҳаз адәышкәаӷьаз даақәхап,
Игааит даҽа зқьынтә – ашәаргәында даршәап.
Дазмыргылаҵәҟьар – ԥсы хьшәашәак иакәхап.
Дазмыргылар – ма илымҳа ԥнажәап!..

ДАЛ АԤСҬА АМЦА АНҬАШУАЗ
Ш. Д. Инал-Иԥа ихьӡнызҩылоит
Ишшәарҭаз сзымдырма аусқәа,
Исзымдырма иԥшацәгьан ак шас?
Сабаҟаз, сабаҟаз, мшәан, усҟан,
Дал аԥсҭа амца анҭашуаз?
Алада аҳәаа шьоук рыцәхыҵын,
Ахьырԥар гылт уа имцаха.
Шьыжь ақәԥара иалалаз срыцын,
Шьыбжьаанӡа наҟ дықәцан аӷа.
Ицәырган арҭ ашьхақәа рымҵан,
Аганӡа игон аӡәы иуаз…
Иаԥылада ақәылацәа рымца,
Дал аԥсҭа амца анҭашуаз?
Наҟ аҩадагь амца ацрадырсын,
Шьоук раҳәа цырцырқәа еиҿакшон.
Аӷа ихы ихагыламшәа ихырсан,
Уа иаахынҳәыз срыла исыршон.
Аха усгьы ара сырҭахымыз,
Са сыда ишәҳәеишь ишдыршаз
Зны, ақәылацәа анҭаз ицхлымуа,
Дал аԥсҭа амца анҭашуаз.
Агаҿа иқәҳаит шьоук жьышо,
Арахь иааскьоит дара нас.
Избоит шьҭа абраҟа сшыԥсыша,
Аха сгылоит, сықәԥоит хаҵаҵас.
Атрагедиахь икылсуеит адрама,
Изыхирҟьазгьы дыр уара Анцәа…

140

Сыцхыраарак рымамкәа инхама
Маршьанаа, Дарыҟәа иԥацәа?..
Алада шысҳәоз, сышгәаҟуаз,
Нас аҩада шыҟоу сшыбжьаз,
Срыхьӡеит, сагьҭахеит сара убраҟа,
Дал аԥсҭа амца анҭашуаз!
МАРШЬАН ДАРЫҞӘА ИԤА ШАБАҬ
Мыц зымҳәац аԥсыуа шәақьк аанкылоуп,
Амҩа ԥҵәоуп, аусқәа ахьнеиуа гәаҭ.
Ихыҵны Дал иҭалаз дырҿагылоуп
Маршьан Дарыҟәа иԥа Шабаҭ.
Акырцх еиԥш, ахы иқәрыԥсеит иаразнак,
Аҟәҟәаҳәа уа иеиларҵон, бнакы рҽаҭ.
Аха дхьаҵны шьҭахьҟа дцар ауазма
Маршьан Дарыҟәа иԥа Шабаҭ!
Иааилыԥсааит, иӡыӡеит Чҳалҭеи Мрамбеи,
Ирхабгаӡазшәа ргәы ирнаҭеит, дад,
Аха зныкгьы ма шьҭахьҟа дмеиҭаԥеит
Маршьан Дарыҟәа иԥа Шабаҭ.
Марыхәынӡагь нас ахысыбжь ҩеиуан,
Аԥсҭа иҭыҩны игон «Арахь уҽҳаҭ!»
Аха аӷацәа амца рҿаирцеиуан
Маршьан Дарыҟәа иԥа Шабаҭ.
Иаԥхьа иҟам, ишьҭахь иҟам царҭа,
Цхырааҩ димам, цхырааҩгь диҳәом, дад,
Усс икышам – ишьагьы абраҟа икарҭәааит
Маршьан Дарыҟәа иԥа Шабаҭ!

141

Уи иабацәа рџьынџь ахаан изрыҭом
Арахь ибжьанагалаз, уаҩ дымшаҭ.
Уажәы-уашьҭан даҿашәап арыҭәа
Маршьан Дарыҟәа иԥа Шабаҭ.
Икәшеит. Амацәаз дҭарцалеит ишнеиуаз,
Иҳәҳәеит даҽазнык дара: «Уҽҳаҭ!»
Аха урҭ иргәаӷын дзырԥеиԥеиуаз
Маршьан Дарыҟәа иԥа Шабаҭ.
Арҵәаа дыҳәҳәон, аҵықьҳәа деиҭахыст,
Иара уиакәхеит, иара уиакәхеит, дад,
Илгеит наҟ, аха дҟамлеит дызԥахыз
Маршьан Дарыҟәа иԥа Шабаҭ!
ҴАБАЛ ДУ АБААҾЫ
Аамҭа ааҭгылаз џьысшьоит ишьхныԥсылан,
Ҵабал ду агәеисыбжь аасаҳарц.
Ирҿыхатәу рҿыхо сҿаасхар, иеидыԥсылап,
Исмырҿыхаргьы дара цом ара рҽыбжьарӡ.
Ҵабал абаа атәымуаа акәшоит ҽыла,
Ижәыларц иаауан, аха акы иаршәоит.
Анышәынҭрақәа ааныжьны ахацәа гылоит,
Ирықәҳаз аамҭа асаба кадыршәшәоит.
Иӡыблараха сҿаԥхьа ахҭысқәа мҩасуеит,
Иҿаӡамшәа гәашә дук дырхәашоит.
Икьыркьыруа аҽқәа аршәаа иасуеит,
Ицырцыруа ара аҳәақәа еиҿакшоит…
Аӷа имацәаз иҭыҵны царҭа рымам, –
Иҟам абаа ныжьны ицарангьы.

142

Анаҩс, ҵаҟа, Кәыдры аӡиас гәрымуа,
Рыхәра ҿыӡәӡәо ирыҵаҽҽоит зынгьы.
Ишгылоу рыԥсы рхыҵуеит, рыҽкарыжьуам,
Ишнеи-шнеиуа даарагь иаӷахаз,
Рхы ақәырҵоит – абаагәара нрыжьуам,
Урҭ аԥсра иаԥылоит хаҵаҵас…
Ихьыдыҩрыз дҳәазан хыхь даҿалоит, –
Аԥсра ҳзаазгаз ҳадгьылаҿ дыԥсып!
Ихьчатәхеит ҽыҭ-ҽыҭ, шьаҿа-шьаҿала
Иампыҵгатәхеит уи аӷа инацәхыԥ.
Иҭахаз ҭахеит араҟа, ирзууеи,
Рхаҭыԥан рыҳәса аауеит иқәԥарц.
Асабицәа шәан, иеибархьыусыууеит,
Иҟан абаа иамбашаз абарц…
Асабицәа руаӡә сара дсабдухоит,
Дарԥысхоит уи Ҵабал ду абааҿы,
Икадырҵәоит, иӡбахә ыртутухоит,
Аха уи дырзақәҟьаӡом иҽы.
Амҩа имоуп, днеиуеит аӷәра рымжәан,
Қәԥарала акырынтә ирхәлап, иагьиршап.
Даԥылалап аԥсра нас, ихы иҭахымшәа,
Ихшаз ирыхшаз сара сихшап…
Ахҭысқәа зегь, аамҭа, иузеиқәмырхаргьы,
Сабду иӡбахә уман ҳашҭа уҭалт.
Имамызт ҳәа шәасҳәоит иахьа харгьы,
Баҟаны иҭынхазар уи Ҵабал.
Игылазшәа збоит ара са сгарагь,
Сныҩнысқәан, даара сгәы ԥшаауеит.

143

Ахьӡ-аԥша ишьҭнахын абаагәара,
Ашьауардынқәа уи аҵаҟа иԥыруеит.

ДИОСКУРИА САЛАХЫН ԤХЫӠЛА
Диоскуриа салан збеит иаха ԥхыӡла.
Ихьанҭаӡа иҿаз гәашәқәак ааимҟьан,
Са сеиԥш игәаҟуа иԥшыз шьоук насыцлан,
Ауаа рыжәпара ҳналст шьыжьымҭан.
Бызшәа рацәа еилалон араҟа ирҩашха,
Иӡхыҵны, иӡхыҵраха арахь шьоук аауан.
Шьоук азыԥшын, иҭалон лассы ашхәа,
Ихәлахьазшәа, лашаракгьы аарла иҭаауан.
Ус амра шамшамуа сыбла ихыҷҷалеит,
Сӡышо, шәшьыракгьы сҽыҵакны стәан.
Сааԥсан, сыҟазшәа еидарак сарчалан,
Сқьышә иқәкын зҵааракгьы: избан?
– Избан? – сразҵаауан алада инеиуаз.
– Избан? – сразҵаауан аҩада ицоз.
Сцо-саауа ақалақь салан сгәаҭеиуа,
Сеиҭанаразҵаауан амҩан сзыхьӡоз.
Аха имоуит араҟа аӡәгьы саха,
Уаха-саха ҳәа иеилан рхазы.
«Ахарамхәыцқәа», – сҳәахуан,
«Ахыдақәа», – сҳәахуан,
Сҟырҟы иҭагылахын иааины сыԥсы.
Избеит сара араҟа аӡәгьы сиҭахымшәа, –
Иҟоу зегь реиҳагь избеит еицәаны.
Издыруа дыҟамшәа, сыдгьыл сахымшәа,
Атәымуаа иргахьоушәа уи еимҵәаны…

144

Ус акәзар, ари акгьы сзаламзар уаҳа,
Иахҳәаны ишьҭазар, иахӡамызшәа, сыхьӡ,
Амшынгьы хыҵны арахь илахаҳаит,
Исыхьран иҟоузеи шьҭа сара исмыхьц?!
Дааины дгылазшәа арахь, сара сганахь,
Исҳәаз иаҳазшәа дахьықәтәаз Анцәа,
Иҟаз, зегь ыҟаз иҳәазшәа макьана,
Илаԥш аасхигазшәа збеит дгәырӷьаҵәа.
Шьоук аацәажәеит аԥсышәала ахьхьаҳәа,
Иаразнак исхаҳаз сыԥсы насхаҵо.
Сҩагылт урҭ сара аԥсшәа нараҳәан,
Сҩагылт, аха иабыкәу сахьцо?..
Исымаӡам царҭа, узнахом, узаахом,
Иаангылахит аамҭа, абар, сеилаго.
Диоскуриа шьҭа сара исаҳҭынрахуп,
Исхатәахуп амшын ду газго…
АБЗИАБАРЕИ АЦӘЫМЫӶРЕИ
Ҩ-ҳәынҭқарракны рҽыршеит урҭ хазы-хаз,
Еинышәашьа ахаангьы ирымам, еимаҭәам.
Абзиабара агәы иалоуп зегь ахьҿыхам,
Ацәымӷра – ихырқәақәо ауаа ахьтәам.
Абзиабара иқәԥраа аханқәа аргылар, –
Иҭбааҭыцәӡа, икаххаа, илашаны, –
Ацәымӷра аҳәаҭыхла еснагь иаԥылоит,
Еихоит иагарц урҭ наҟ ирхәашаны.
Абзиабара цоит, аҳәаақәа аԥнахуеит,
Иагәыдыҳәҳәало гәыразқәак ирҭоуп.

145

Уи иахнаҵаз ацҳақәа зегь хнахуеит
Ацәымӷра… Абас еснагь еишьҭоуп.
Аццышә иалҵны, аҽыриашо ахы иааҩахоит,
Абзиабара зызхьыҵәҟьо мра шәахәоуп.
Ацәымӷра ахоит, усҟан иахоит аӷа,
Иаҟьарц ҩаԥхьа иаӡрыжәуагьы аихоуп.
Ҩ-ҳәынҭқарракны рҽыршеит урҭ хазы-хаз.
Иусқәа ҽеим рыбжьара ибжьахаз.
Ацәымӷра ашьа арблакьарц дарҿыхап,
Бзиабароуп деиқәхазар деиқәзырхаз.
Ацәымӷра шҳамха знык изҿаҵәаз,
Исыздыруам адгьыл дықәнаҵ дызланхо.
Далҵроуп далазаргьы ауаҩы ацәа,
Бзиабароуп уи наҟ-наҟгьы деиқәзырхо.
АНАЏЬАЛБЕИТ!..
Аҽыуардын аамҭа цеит, иабаҟоу,
Иамырхит, уи иамам ак азин.
Амҩақәа ҳарнылан ҳгәаҟ-гәаҟуа, –
Иааҳаҵагылт иааины алимузин.
Адгьыл ҳамкызт, ажәҩан ахь ҳанеиха,
Иҳаҵасны ҳашьҭнахт адирижабль.
Ҳхәыцрақәа хыхь, ҵәҩанҵәыҟа иҩеихьан.
Даҽа ссирқәак џьаҳшьартә иҳазшап.
Рацәаӡакгьы бжьам уи амш аҽнынӡа,
Абар, шәыԥшы, шаҳҳәоз, зегь шанхеит:
Аполиус инахыԥраан, баша аҩнынӡа
Инкылсызшәа, Америка илатәеит…

146

Ҵәҩанҵәыҟа ддыршәуан усҟан Чкалов.
Рҽанаадырҭынч, анапеинҟьабжьқәа ааихсыӷь,
Иԥырны аусқәа шдәықәлаз даҽакалоуп,
Ҳахқәа шьҭыхны ҳаԥшуан ҩаԥхьа хыхь.
Иагарыла ҳдыршанхап иагараан!..
Ахшыҩ ԥыруаз, иара убригь иаԥыст:
Адгьыл амаҟа амӷеиҵеит Гагарин,
Ажәҩан ду аҭуан ҳарак дахьыст!
Имариахазшәа аабеит ҳара амза аҟынӡа
Анабжьҟьареи уахьынтә ахынҳәреи.
Идмырцәонда, схәыцуеит, ауаа рымца,
Иахагьежьцәо иқәхеит адунеи.
Марс, Венера… Ицоит, нҵәара ақәым,
Асар рымҩеиԥш, ҳамҩа ҭӷәыхаа игоуп.
Аха уи акәым, сара исху уи акәым,
Ҩаԥхьа са сзызхәцуа ауаҩ иоуп.
Абасҟак зыӡбаз, иеидызҳасаблаз,
Анаџьалбеит, дгаӡахома убас,
Аҽыуардыни иџьаҳшьоз ҳдирижабльи
Рышьҭахь зынӡа ассирқәа зыӡбаз.
Адгьыл ныжьны, икәалаауа ажәҩан иалоу,
Иара убраҟа аихаӡаҵәҟьа зырҭәо,
Агәхьаа мкыкәа, иаалырҟьан, мышкала,
Уаҩ ҳахӡамкәа аццышә ҳхаиртәо?!
ГЕРОСТРАТ ИЗХӘЫЦРА
Иудырын ахьӡ-аԥша ахан ахь мҩа шумам,
Ухьӡ шырҳәалак бзиоушәа убоит, Герострат.
Уаԥхьаҟа аамҭа уамырӡырц иԥшума,
Унеиуеитеи умала аҵх-лашә уҽаҭ?

147

Артемида лхан лаша ццышәха
Иузагәылаԥсар абри аҵх иԥсаҟьа,
Уара убаҩқәа ахааназгьы инышәхом,
Уацәцоит, уаҿашәом аԥсра ацәҟьа.
Угәыӷуан абас.
Мап, урхашҭыр умуҵәҟьеит:
Аҟәара уаақәҳаит зны убаафыҩха!
Угага икнаҳам иаразнак ирзыҵҟьеит,
Адгьыл инықәлеит ауаа ираӷаха.
Иаԥшааит аҩызцәа. Уи шаҭара аздырӡом.
Џьордано Бруно имцаԥшьха иҿацеит.
Ицеит нас, нкылашьа рзамҭакәа, акырӡа,
Европа аццышә иналажьуа ицеит.
Амца рыцрасит Толстоии Шекспири,
Адгьыл иқәла инаскьон абылфҩы.
Ашьхақәа ирхыҵит, аӡиасқәа ирырит,
Амца шаҵәышаҵәуа ихьӡон ауаҩы.
Ахара зду Герострат иҽирԥсыма,
Адәқәа инарыхьӡазар амра ашәахәа?
Аха игәырҩацәгьаха ицәырҵт Хиросима,
Ҩаԥхьа ажәҩан ҳхагылт еиҵаӷәӷәа…
Раԥхьаҟа аамҭа иамырӡрашәа иԥшума
Игәеигәеиуа инеиуа, аҵх-лашә зҽаҭ?..
Иудырын ахьӡ-аԥша ахан ахь мҩа шумам,
Ухьӡ шырҳәалак бзиоушәа убеит, Герострат!
АКОРРИДА
Иарбан ауаҩ иимбо, ихәыцраҿ иҭам,
Днызкыло, уи ихшыҩ ԥырны ианцо!..

148

Абар, сҿаԥхьа ицәырҵуеит акоррида,
Иаатуеит арена – иҟам лаԥш ахьӡо.
Аҿаанахоит ацә, уи нкылашьа амам,
Анапеинҟьабжьқәа аԥылоит дыдраҵас.
Акьанџьеиԥш, торерок, дыхәмаруа аргама,
Ацә аблақәа дырхыслоит зынӡа цас.
«Усԥырҵ! – иҳәҳәоит иаразнак бжьыҭгарада, –
Сымҩа наҟ, уаныҵ, уара, убжьаӡ!..»
Ас гәыԥжәагак ыҟаӡамшәа уаҳа арада,
Иҭрысны, ицәырҵәа иқәнаҵоит ашьац.
Егьҟамлазшәа, атореро наҟ дынхьаҵуеит, –
Ивыууаны иацҟьоит ацә аԥша.
Атрибунақәа сыԥсак еиԥш итҟәацуеит,
Дгәырӷьо инапқәа шьҭихуеит, ианизша.
Ацә аапкит. Атореро ҩаԥхьа дхьаҵуеит.
Инаижәлеит – дубар даахә уаҵәы!
Атрибунақәа асыԥсеиԥш ҩаԥхьа итҟәацуеит –
Ицырцыруеит алахь иаахаз аиха ҵәы.
Иаахеит, иара убра иагьлалагылеит,
Иаразнак абла шашақәа аалашьцеит.
Зназы ишьҭаст, игылт, аҽыннакылеит,
Изаза-мазо шьаҿақәакгьы ицеит.
Иааилашит агәаӷ. Шьҭа нкылашьа амам –
Ирхаго аԥынҵа иҭасит ашьа фҩы.
Аха дыхәмаруа арахь дааскьон аргама
Аԥсышьа цәгьазтәырц аԥхьа иқәхаз ауаҩы.
Атрибунақәа ҭынчмызт, рыбла ҭхаха
Ацә иахәаԥшуан: хымԥада ишәаҟьеит.

149

Икаҳауеит, уи шьҭа егьалшом аныргәахәуаз,
Ашәақь еиԥш, убасҟан иара ҭҟьеит.
Арахь дықәҳазшәа ауаа рӡы-мшын дырны,
«Уалга!» – ибжьы ҩрылҟьеит ааигәа аӡәы.
Иара уиакәхеит, аҿаԥхьа иаацырцырны,
Ажәҩашәаҟьа илалҟьеит аиха ҵәы.
Иадырсызшәа инхоит. Шьаҿак еиҭаҵуеит,
Агәараҳәа илеиуеит ҵаҟа нас.
Аҽазныкгьы атрибунақәа рсыԥса тҟәацуеит,
Анапеинҟьабжьқәа рҿаархоит дыдраҵас.
Дгәырӷьоит атореро – ииааира ԥара рҳагоуп.
Сара арантә сыҳәҳәоит, сҭаҷкәымқәа раҵә.
Наҟ, Испаниаҟа, акорридахь сымҩа нагоуп,
Сара сакәугь џьысшьоит иара убри ацә.
***
Абар, ҳшәышықәса анҵәамҭахь инеиуеит.
Ашықәсқәа иҩеижьхаз бӷьыжәны иҿышәшәоит.
Саамҭа мҩасуеит. Хыхь аеҵә кәеицеиуеит.
Иҭынчуп ари аҵх, аха усгьы саршәоит.
Имқәацо амшын ахьҭаиоу ицырцыруа,
Унықәсып иаша ахьтәы цҳа хҵаны.
Аха сҭынчым, о, исԥеиԥшу сыздыруам, –
Ианырку абџьар са сзы еиҵаҵаны.
Рхы-рҿқәа ҭарыҳәҳәеит ҳашьхақәа сыла,
Ирхагьежьуа, ирхашәышәуа ирхами аԥша.
Игылоуп урҭ уаха ҿымҭ, ишьхныԥсыла,
Ишәазшәа, исхыкны ахара иԥшуа.

150

Саҳәоит аҭынчра, ҳамҭак аԥсшьара,
Ихааӡа, ацәеиԥш, ак сыхан сагоит.
Аха ана, дгьыли жәҩани рыбжьара,
Игәҭҟьагоу ҭынчрак мшыншәа игазгоит.
Амарџьа, шәарҭа ҟалом, сыгәра га ҳәа
Игоит зынӡа бжьык ааигәаны.
Аха избоит сара еиҭах агәараҳәа
Илеирашәа ари ҳажәҩан бганы!..
АКАҴӘАРАҾ
Саақәгылт сыҩхалан хыхьӡа каҵәарак,
Иҟьаҟьаӡа сҿаԥхьа иаатит адунеи.
Ихалоит, иҭалоит нас ҵаҟа ихәмаруа,
Шьауардынқәак хиаала иԥыруеит.
Ашьхақәа ирҿажьу асыԥса цырцыруеит,
Итҟәацны иҭалоит урҭ хәаш-хәаша.
Саԥхьаҟа сымҩа нымҵәац, издыруеит.
Сықәҳәан сазымгац исхашәышәуа аԥша.
Сышьҭахьҟа инсыжьыз амҩа ҭакнаҳауп,
Саахьаԥшыр, сгәаҵа ҭӡыӡоит уажәы.
Исылшомызт уаҳа, о, исылшомызт уаҳа,
Сзықәымсуа сҿаԥхьа ишьҭан асыршәы.
Сышьхәа иаҵҟьаз хаҳәык аныбӷала,
Алу иаҿыргаз рыцшәа ихәашеит.
Иарбан мчу сара абрахь сызлахалаз?
Сызлариааизеи ахьҭеи аԥшеи?!
Аха усгьы сҩаӡеит акаҵәараҿ, –
Иҟьаҟьаӡа сҿаԥхьа иаатит адунеи.
Ихалоит, иҭалоит нас ҵаҟа ихәмаруа,
Шьауардынқәак хиаала иԥыруеит.

151

Ажәҩан ахь усгьы мҩаҟам, ҳәарада,
Улбаароуп, хлаӷьароуп ҳәа бжьык ансаҳа,
Сҿыласхеит уахь,
аха аҩеира аиҳа, изҳәада
Шьҭа алеира мариоуп ҳәа иаҳа?!
***
Сыцәап шысҳәоз, иаразнак сабагеи!
Саргәаҭеит аамҭак, лахьынҵак…
Смыр Гәдисеи Инаԥҳа Кьагәеи,
Рыхқәа неидкылан, еибырҳәон маӡак.
Ус, абар, ари лара лоуп ҳәа
Иналықәикызшәа аӡә аргама инацәа,
Ҽыхәак дақәтәан даацәырҟьеит Баалоу-ԥҳа,
Срыцҳашьа ҳәагьы аӡә диҳәон Анцәа.
Смыр Гәдиса алада ддәықәлеит,
Днеиуан сылаԥш ихьымӡо-ихьӡо.
Хаҳәык днасын Кьагәа шьапԥықәла,
Аҩада ихы рханы ами дышцо.
Икәаша-кәашеит урҭ раҳәшьа лҽыхәа,
Иԥрит, лышьхәа знык ианаба.
Срышьҭаланда сгәахәит, сгәы сыхеит.
Аха иабыкәу, сабацо, саба?
Ҳаԥсадгьыл ҽазныкгьы ашәарҭа иҭашәама,
Икьыркьыруеит џьара ахара аҽы!
Сыхшыҩ ус баша, башаӡа еимшәама?
Иаазгазар акәхап сгәы иҭазгьы схаҿы.
Аҵх лашә иалган схәыцрақәа наган,
Саргәаҭеиуан аамҭак, лахьынҵак…

152

Смыр Гәдисеи Инаԥҳа Кьагәеи,
Рыхқәа неидкылан, еибырҳәон маӡак.
СПАРТАК
Иҟаз збон, иагьысҳәон: «Изгарым,
Спартак баша ихы ақәиҵозаап Рим!..
Иаҭахума?..» Аха иҟаиҵом аҭак,
Ишгац Римҟа имҩа гоуп Спартак.
Уи изҭоугьы, издыруеит, ишәо гәым,
Аха издыруеит ишизныҟәогьы ишакәым –
Лассы ишилго чарҳәа изуны…
Џьара акала шәихә, уара, шәласны!
«Ацәгьа баша акаҭа аҳауам…»
Аха афырхаҵа ирҳәо иирҳауам.
Ажәа заҵәык реиҳәоит: «Егьоурым…»
Нас – ԥхьаҟа! Игароуп иара Рим!
Сыҳәҳәоит арантә, исылыԥсаауеит дак:
Римҟа амҩа дықәгылоуп Спартак!
ҨЫШӘҨЫК АХЬЫРԤАР НАСКЬАРГЕИТ АҚЫҬАН…
Ҩышәҩык аӷәӷәақәа – ҩышәҩык ахьырԥар,
Еилаҳанто аибашьра амца анҵысы,
Рыԥсадгьыл ашәарҭа иацәыргарц, иаҳдырԥарц
Иҭыҵит қәԥара, аха изыхнымҳәит лассы.
Ашьамҩа иангылан, иалан урҭ амца,
Ахьаҵра ргәы иҭамызт қыҭак иахшаз.

153

Раԥхьа аӡә дҭахеит аҳҭны-қалақь амҵан,
Хьыӡ ҷыдасгьы иман арԥыс «Абжьас».
Иҩызцәа гәымшәақәа дәықәлеит ибжьасха,
Ирурц иара ишьа, – наҟ илгарц аӷа.
Днепр ахықәан иҿҵәеит аӡәы игәаҵӷа,
Брест ауп дышхаҵаз егьи дахьҭаха.
Украина акаршәрақәа ирықәст еибашьрала,
Шьамхыла Карпат ашьхақәа ирхыст.
Дунаи аӡиасгьы ршәит дара ршьала,
Дышнарцоз иҭыҩрахь есааира афашист.
Иахьыҟазаалакгьы гәыла еибадыруан,
Дыҵарцалон ахьырԥар аӷа аҩ.
Урҭ рацәаҩымызт шьҭа, Ельба ианыруаз,
Имаҷҩын – ианнықәгыла аӡиас аԥаҩ.
Бранденбургтәи агәашәқәа жәохәҩык рҭалеит,
Ишааиуаз аибашьра иацҟьеит инхаз.
Афашизм ашьҭа дамыӷ ҿаасҭа анхалеит
Ашьамҩа, арахь урҭ знысны иаауаз.
Жәохәҩык ақәԥара иалан ишалац,
Иаарлас аиааира рҭахын, аха иааг!
Уаҩы изгәамҭеит жәаҩыуаак ахьалаӡ.
Хәҩыуаак рыхьӡқәа анырҵеит Реихстаг.
Аиааирахь мҩаҟан збом дара рыда.
Ирхырымгаз арбан, –
Урҭ қәԥеит, илаҳәит…
Ҩышәҩык аҵеицәа наскьаргеит ақыҭан.
Ҩышәҩык! Аҩныҟа … ҩыџьа хынҳәит!

АԤШӘМА
Баграт Шьынқәба изкны
Абарҵа длалбаан, даақәгылеит ашҭа,
Иаԥсуа маҭәа инаало ишәҵаны.
Забацәа рыдгьыл иқәгылам ԥашәдак
Араҟа дызцәырҵуамызт ас дыԥшӡаны.
Иԥагьаӡа ишьҭахьҟа ишьхақәа аацәырҵит,
Асцена аатызшәа, ианҩаха аԥарда.
Араҟа аҳауаҵәҟьагь аԥсуара амырӡит, –
Ицқьан, иџьбаран, – иара аԥшәма ихаҭа.
Иабацәа рабацәа иеиқәырҵаз амца,
Хьҭа иамыркыкәа, абиԥара ирызхон.
Имырцәакәа, иҩаҵхо, уи ааргеит иахьанӡа, –
Ихәажжаӡа акәицқәа рыбла ҭыԥхон.
Асасцәа неины уи амца ианҩаҵха,
Иаразнак агәгәаҳәа еиқәылт иаҳагьы.
Илашеит, амҵәыжәҩақәа еиҵнахит аԥацха,
Ауааа роуп уи агәы аззырҳагьы.
Дгьыли жәҩани аԥсышәала ицәажәон,
Аԥсышәала ишәаҳәон ааигәа аӡыхь.
Шьҭа егьшамыхьуа збон сара ҳажәа,
Аранӡа иааӡазар абас егьамыхь.
Атәашьа, агылашьа, аныҳәаҿа аҳәашьа –
Имцхәымкәа, иҵахәымкәа –
зегь даара иргәаԥхаз…
Иаақәлан ишыкәашоз ԥсыуа кәашашьан,
Ԥсыуа цәан аԥсуа ичарагь иахаз.
Ашҭа ҳанҭыҵуаз рыжәтә мыцхә аажәыма,
Уаҩралоуп иеицыз ҳгәы злаҳардаз.

155

Асас дсасын ара, аԥшәма даԥшәыман,
Ааигәа зны,
Баграт ду Ҷлоу ҳаниҭаз.
АЛЫҚЬСА ЛАШӘРИА
Архәара днавалан дцазшәа дысцәыӡуеит,
Ауаа рыжәпара даӡоит иара зны.
Аха нас ҩаԥхьа Алықьса даацәырҵуеит,
Хәылԥазык дагхар ҳәа дшәазшәа, дласны.
Иҟазшьала ахьхьа-хьхьаҳәа дыччахуеит,
Инапқәа сыжәҩа инықәсуеит қәлаҵас.
Избоит, иҳәом, аха даара акы игәы ахәуеит,
Имҳәакәа уи нижьрангьы дыҟоума нас!
Ауаа рацәа рымҩа ҭбаа ӡиасшәа дыруеит,
Даԥсышәа мацароуп, ихаауп илакҭа.
Уи иԥыло араҟа зегьы-зегь дырдыруеит,
Дхырхәоит дахьнеиуа, дычча-ччоит еиҭа.
Иҩызоу аҵыхәтәантәи иабазгьы ииржәуеит,
Ицифоит имоу иҿаҵа леиҩшаны.
Ачараҿ жәеинраалак аҭаца илхаиршәуеит,
Дыҟоуп уи ажәаз, ашәаз дшаны…
Даԥсыуа гәҭылсоуп, аԥсҭазаара игәы аҳәоит.
Дыҟоуп, дынхаргьы иҭахуп иаӷа ицас.
Атрибунахь даннеиуа рҿаархоит агәгәаҳәа,
Анапеинҟьабжьқәа гоит дыдраҵас…
Дгылеит Алықьса, шьҭа акы дыннакылом,
Ажәа, уара амҩа анурҭа, уԥры!
Дналагоит уи, хрыжь-хрыжь, иҽынкыло:
«Сыхаара Сыԥсадгьыл,
сузхәыцхьеит акры…»

156

Стәан, сӡырҩуан, схәы сжьы еиланаргылон,
Ақәԥара сгәы аҳәо сҟалон уамашәа.
Сгылон саргьы абџьарк еиԥш инкылан
Ҳабацәа рабацәа имыӡуа рбызшәа.
Иҩызцәа зегьы-зегь иреиӷьын Аиаша.
Дреиуамызт уи акы зҳәоз, ҽакы зуаз.
Иваӷәӷәа, ишьыцны, иԥсҭазаара драшон,
Жәеинраалоуп иахьӡу инхаз иара иуаз…
Сгәы иснаҭоит нас, хәыцрашәк сахьрылоу,
Ҟалашьа змам ак ҟалар ауашәа –
Иҩымҭақәа раԥхьа иуаҩра ргылан,
Алықьса Лашәриа ҳа ҳахь даауашәа.
НАСЫԤ СЫМАН…
Насыԥ сыман:
Жәҩан иаҵәа схагылан,
Ашарагь адәы иаақәлон саниуаз.
Ааԥынран,
Аҿа ҩеиуан еиԥынчылан,
Исхалашо игылеит амрагь нас.
Аҵеицәа ззымхоз,
Иззыԥшыз атәыла,
Сҵеины саргьы сықәнагалт шьыжьы.
Изҳанда ҳәа исеигәырӷьо исхагылан,
Шәа-ӡыӡаракгьы алыҩуан рыбжьы.
Насыԥ сыман:
Дгьыли жәҩани сыхәон,
Сгәы анҭырга, исызҳауан мшызҳа.
Аброуп
Аҳауа аӡыхь еиԥш сахьаҿыхәаз,
Иара абраҟоуп саԥсшәагь ахьсаҳа.

157

Насыԥ сыман:
Сымҩа збеит икаххаа,
Сышмаҷыз уи санылеит сара зны.
Исымамызт нас бжеиҳангьы схы аха,
Аха зымҩа снымхеит сааԥсаны.
Насыԥ сыман:
Аҳәарҭа соут сыгәҭыха,
Жәытәи ҿатәи срылан – ҳаилахәын.
Сҿахәы сызҳәар, –
Суаҩын, уи сарҿыхон,
Сҿахәы сызҳәар, – уи ӡәырҩы ирҿахәын.
Насыԥ сыман:
Саамҭа сарманшәалон,
Имаакыран уи ҟалеит са сзы.
Адгьыл иақәлоу сабацәа рбызшәала
Ажәақәак ирхасҵон сара аԥсы.
Насыԥ сыман:
Адгьыл дықәын сзыҿҳәаразгьы –
Иблахкыгаха иахазҵоз даҽа цәак.
Еидарақәак срыҵан сара насгьы,
Аха урҭ хьанҭамхаӡеит рацәак.
Насыԥ сыман:
Сҵеицәагь ацгылт амра, –
Сдунеи лаша еиҳагьы еихыккоит.
Урҭ ирылам, ирылалом ҳарамра,
Сылахь ада ԥырҵәом, агәра згоит.
Насыԥ сыман:
Сҩызцәа сашҭа иҭалон, –
Сааигәа иҟан, схеиԥшгьы рыгәра згон.
Адәы сықәхар сара схала аамҭала,
Исықәҳарын, исхагылаз ажәҩан бгон.

158

Насыԥ сыман:
Исаӷаз зегь сырҿагылеит,
Ҿымҭуа стәамызт, исмаҳашаз саҳаны.
Тышак сарҭон,
Аха насыԥк сыннакылеит,
Иамуит, изысхымсит скәаҳаны.
Насыԥ сыман:
Насыԥ сымаҵәҟьан зегь рыла,
Абзиа збеит, ацәгьа збеит, еиҭа,
Схьамҵырц,
Ԥхьаҟа сцарц мҩакы сангылоуп.
Иашан, ԥсрам сыԥсыргьы сара шьҭа!
АҚЫҬАНТӘ АҚЫҬАХЬ
I
Иахьа иалаадеит раԥхьатәи аҵыруа.
Аӷьара ҳныхгылоит. Са схәыҷӡоуп.
Ацәқәа раԥхьа сышдыргыло здыруан, –
Сыргәыбзыӷуп, уи снапы ианҵоуп.
Дныҳәа-ныԥхьоит саб, нас, иурҳа ҳәа,
Анцәа иеиҳәоит исзеилмырго ажәақәак.
Аҵыруа налдан, днеиуеит иара ахәхәаҳәа,
Уажәы-уажәы рҭак насыҭо зҵаарақәак.
«Ҳаит, ахаҵа!» иацуп «Ҳаит, амарџьа!» –
Деигәырӷьоит уи сицхраартә иахьсызҳаз.
Сангьы дгәырӷьоит: амш згом, сыхәмарӡом,
Саб сааивагылеит сара абас!..
Акәаҭана амаа сиҭарц насшәа саҳәоит,
Сақәиргәыӷхьан, мап икуама шьҭа.

159

Аӷьара сныхгылоит сара ахәхәаҳәа,
Сцәаӷәаҩуп, сфырхаҵоуп, аа, схаҭа!
Сарблаҟьоит анахьгьы арахьгьы, снеиуеит,
Сымч ақәымхар, исымпыҵҟьар ҳәа сшәаны.
Амра халоит, амра шьҭа икацеиуеит,
Сара акәаҭана сахьынҳалоуп сҽыхәжәаны.
Агәаҳәареи амчи снаҭеит, иашан,
Адгьыл аӡа, афҩы сԥынҵа инҭас…
Сшыхәыҷыз икасҭәеит шәынтә аԥхӡаша, –
Слаҵон, срашәон, саарыхуан хаҵаҵас.
Сымацара сакәмызт усгьы, зегь акака
Ирҿын: даара идуун ҳҭаацәара.
Аҵла сықәлан ажь сҭаауазар, гәазырҳаган,
Саԥхьа инеир ҟалозма уи ахәара.
Исеиҳабыз акы даҿын дҩагылар,
Имч зықәхаша ҽакы даҵан исеиҵбыз.
Исылшозма ԥшаҳәак сара санылар,
Амца абас анхараҿ ианакыз!
Саҳәшьцәа ауҭра иҭамыз сан илыцны,
Акы ркәакәон, дара ртәала, ак ҟарҵон.
(Саԥхьа игылоуп урҭ зегь уажә иҿыны)
Абас ҳаҟан, абас аамҭа цон.
Аха исыздыруам ҳуалқәа зегь заҳзымшәаз,
Изаҳзымхоз ҳарҭ ԥхӡашала иҳарҳаз.
Даатәон саб, рацәак ихы иҭахымшәа,
Игәы зынӡа иамыхәазшәа иаҳаз.
Аха дынхомызт уи гәырҩак иҽаҭан,
Лафк наҳаҳәан, дналагон ҽа уск.
Егьыҟамшәа имбеит аҽага аҿада,
Ҵара зҵаз дуаҩымыз – дынхаҩыз.

160

Исшәымкәа-исхамкәа ақыҭа школ саналга,
Сеибыҭан амҩа дықәлеит уи шьыжьык.
Ишәахьан ҳәагьы сыҟам зынӡа иуалқәа,
Аха уи анымԥшит иара ибжьы.
«Иҿыхеит, рхы дырхеит зегь алашарахь,
Ҳара аӡәгьы ҳиеицәам, дад, уааласы…»
Сналҵхьазаргьы сара сқыҭа Аҭара,
Аҟәа дуӡӡан, уи Москвамыз сара сзы.
Игәаргәаруа, уахәаҽыртә асаба ргыло,
Машьынажәк ҳа ҳашнеиуаз иҳахьӡеит.
Схәыҷра нсыжьит, иҟам уаҳа исԥыло,
Снықәхәаша аҽна абрантәи сцеит.
II
Саднакылт, сагьаднамкылт мариала,
Саалахеит сара Аҟәа сԥаԥсаха.
«Ушнеиуа зегьы умоуеи нас хаҭала,
Зназы иуоураны иҟоу уаԥсаха…»
Уара иуажәоуп, Аҟәа, уи ҽыԥныҳәам,
Исҭахым иҟаз ыҟамшәа исҵәахыр.
Стәымуаҩын акраамҭа уара узыҳәан,
Иуҭахызшәа сышьҭахьҟа схынҳәыр.
Аҳәыҳәкцәа реиԥш, схалан сықәтәан уадак,
Қьаадқәак схы рынкылан сынҵәаха.
Сара исыгхаз, сара исзымхаз збада,
Дсызкашәап ҳәа сизыԥшызма ара ҭынха!
Аха усгьы, Аҟәа, укәа сҭаршәын,
Уи уадаҩцәам – сара исыгыз, исыбзаз.
Схы унапы анықәушь ҽнак ухәмаршәа,
Сгәы иааснаҭеит сара акы саԥсас.

161

III
Абра исырҳаит, Аҟәа, сара аҩызцәа,
Зегьы иреиӷьыз слықәшәеит сара абра.
Ӷакгьы дсымоуп, аха сҵыхәа ԥызҵәо
Аӡәгьы дшыҟам здыруеит шьҭа сара.
Зегьы сышреиӷьым дыруп, уаҟа сҩашьом,
Аха усгьы, издыруеит, сагьреицәам.
Сымҩа сықәуп, акрыздыруоу сахьагаша,
Уи макьана акрыҟоуп, инырҵәам.
Аамҭа цеит, сышлазааит, схьырԥар хацәоуп,
Урҭ ахьӡап сара сызхьымӡаз, сыԥхашьом…
Изырхымлозеи, нас, са сыблақәа ацәа,
Зны-зынла сыҵхқәа ауцәоуп, ишом.
Схы-сыԥсы зегь ыҟоуп уахь, ақыҭахь.
Ҳаб икәасқьа гылоуп ганхашәа.
«Узкыда, нас, уахьгьы уца, узкыда?!» –
Слымҳа бжьык ааҭаҩуеит ааигәашәа.
Ԥхыӡк збеит иаха, изызҳәоу сыздыруам:
Саԥхьа дгылоуп саб, акыр дхәаны,
Акәаҭана амаа скуп аҿы цырцыруа,
Ишьҭахуп ҳа ҳҳәысҭа зегь цәаӷәаны.
***
Иацы зны ашҭа ҳҭыҵт, ҳаицықәлеит амҩа.
Ҳхацәахеит, иҳазҳаит ишҳазҳара.
Иахьа ҳанацәа ԥшыми, рбаха ҳамам,
Ҳагәқәа цәымсахама, нас, ҳара?!
Ари ҳақалақь аҭакар анахацеиуа,
Акаҭран аԥлакь еиԥш ианшуа,

162

Ҳангәамҵуа, ҳанашшуа, ҳаныгәаҭеиуа,
Ҳахқәа шьҭыхны ақыҭахь ҳаныԥшуа,
Ҳабла ихгылоуп ҳанацәа. Ҳазкыда,
Ҳзымцозеи уахь, сҩыза, ҳаиханы?
Ақыҭахь сымшуп сара еиҭах, ақыҭахь!
Сан аҩны дыԥшуп лгәы нханы.
Рхалагь уа иахымзааит, зегь аками
Ҳархәыҷқәами, ирҭаху ҳбароуп.
Ҳцап иахьаҵәҟьа! Ҳаԥхашьеит аргама,
Иаҳхаҳаршҭит адунеи шуаароу.
Ҳанацәа шьҭа рацәакгьы изцашам,
Дара ракәым, ҳа ҳцару хара?
Ҳнарыдтәалап ҳнеины ҿымҭкәа, баша,
Ҳнеихәаԥшып даргьы ҳаргь ҳазхара.
Ҳахьныҵатәо ҳнеины ҩаԥхьа ашәшьыра,
Уа ҳанацәа ражәа хаа анҳаҳа,
Иудыруеи иаабаргьы зегь кашырран,
Ҳхынҳәрын ҳагәқәа еизыразны иаҳа.
САН
Уаҳа лылам,
Дааԥсеит сан-аҭакәажә,
Избоит,
Мчыла дгылоит дҩеиханы.
Ԥшьаала
Ашҭа днықәлоит жәа мҳәаӡакәа,
Егьлылымшо,
Акы днаха-аахаргьы лҭахны.
Дынкахәыцуа
Краамҭа дтәоуп ашәшьыраҿ,

163

Уажәы-уажәы
Агәашә ахь уи дыԥшуеит.
Зегь ҳалцәеимпын,
Ҳанаахынҳәуа лыздыруам,
Уахгьы-ҽынгьы ҳшьапышьҭыбжь лаҳауеит.
Хара ицаз
Дахьцаз дынхацәагәышьеит,
Ихьзеи, дхәыцуеит, иҟам ихабар.
Ааигәа иҟоу ҳнеилоит есымҽыша,
Сан лахь амҩа сықәуп уажәы, абар.
Издыруеит
Краамҭа иахагьы дшызмыцәаз,
Даазқәылаз арҭ аҵхқәа шауцәахаз;
Ахәыцрақәа дшырхәаҽуа ихышхыҵәан,
Дмажәи, рыцҳа, лхьаақәа шыӷәӷәахаз.
Ҳара хьаас ҳашлымаз, лажәымҭыҽха,
Хьааны, гәҭыхан
Ҳара иҳацлеит иҳахшаз.
Баала ҳамшын, илмоуит ҳашҭа аҭыҵха,
Ақалақь ахь зны даагаргьы нас,
Дыҩнахәаҽуан ҳа ҳзыҩназ ауада,
Абрахь,
Ақыҭахь, ддәықәлон деиханы.
Иҟам лыԥсы ахьылшьо ҭыԥк абрада.
Ашҭа дықәын зны дҭыԥҳаханы:
Илымбацызт ҳацәгьа-мыцәгьак,
Аҩны ҳаҟан,
Лымҵәыжәҩа хҳаҵак ҳлыман илыхшаз.
Аԥсҭазаара нас акыр даргәаҟит,
Илзеилымкааит
Ҳа ҳзыцҟьазгьы закә ԥшаз.
Ҳнапы лыгхон,
Ҳажәа лыгхон, иашан,
Ҳан даҳцәажәуан,

164

Аха иаҳхашҭуан уи дшажәыз.
Дааԥышәырччар, краамҭа уи ҳазхашан,
Шәын иаҳшәыз – ҳан ашәы анылшәыз.
Сынкахәыцыр,
Сан лмыткәма слымҳа иҭаҩуеит,
Лылабжышқәа сара сгәаҵоуп изҭаԥсо.
Скалам ԥынҵа цәаҳәақәак еиҭаҩуеит,
Аха исыздыруам сан са сзы дзыԥсоу:
Макьана ашҭа дықәуп уи днеиҩеиуа,
Агәашә аҟны дгылан даҳзыԥшуп.
Ианнеитәу ҩаԥхьа еснагь аҩныҟа снеиуам,
Сара соума,
Уи азыҳәан зегь ҳаиԥшуп.
Ҳаилахоуп бааԥсыла,
Иҳамам лаха,
Ҳаргеит усқәак, рхы ҳҭадырԥацәан.
Сыԥхыӡ далан сан ари аҩахак,
Цхырааракгьы даҳәазшәа саҳан,
Сцәырҳаны сааԥшит сара иахазны.
Саауазырит, сгәы иааҵачит сыԥсы.
Исыҵасуаз цәқәырԥак сылцәагацәазаап,
Аҵх даларшәын сан нахьхьи, хазы.
***
Ажәҩан иаҵасуа арҭ ашьхақәа сԥылан,
Сышнеиуаз
иаразнак сааҭгылеит – сшанхеит.
Сзырмышьцылт –
Сҿаԥхьа иаацәырҵыр, сааҭгылон,
Зқьынтә дара рышҟа сымҩа сырхеит.

165

Иргәыҵаҽҽа арҩашқәа леиуан агәгәаҳәа,
Иалҟьан иахьҭалоз анызба – сшанхеит.
Аҳауа зҩыдан, аԥсҭазаара сгәы аҳәон,
Сыҷкәынӡан –
араҟа сгәашьамх ҵархеит.
Саахьаԥшын,
Амшын ду сышьҭахьҟа игәрымуан,
Агәеиужь схыԥшыло сынхеит – саашанхеит.
Нас амшын ахь иааган сара сымҩа,
Уи ҟәандашьшьыран, сызҭымҵуа сҭахеит.
Сыԥсаатәха дгьыли жәҩани срыбжьалон, –
Адунеи зегь сахьӡарц сҭаххеит.
Аха бҿаабхан ҽнак бара ԥшьаала,
Сҿаԥхьа баацәырҵит –
сзымцеит – сшанхеит.
Сшанхеит сара
Амра ангыла игьамгьамуа,
Амза адгьыл ахьӡы анахьнарша.
Сшанхеит сара аԥсҭазаара агьама
Сдақәа зегь ирҭалан идәықәлан аҽша.
Сыуаҩреи, сусқәеи, сылшарақәеи рыла
Сара абри адгьыл сыршанхарц сҭахны
Сықәнагалт, аха сахьааиз сгылоуп.
Абар, сгылоуп иара аҿаԥхьа сшанханы.
***
Агаҿа сшавоу ма абаҳчара сшыҵоу,
Ус амҩа ма сшықәу сзаҵәӡа,
Хҭысқәак аамҭа ашәындыҟәра иааҭыҵуеит,
Ухаҵоуп, урылҵ урҭ, наҟ урыцәца!

166

Мшаҽнеиԥш, иҿыцӡа сымҩа ианхалоит.
Схьадырԥшуеит рышҟа,
шьаҿакгьы срышьҭуам.
Схы-сгәы иҭалоит, исхагьежьуа исхалоит,
Сахьынтәаауа сарҳәоит,
исдырбоит исыхәҭам.
Асаба дыршәшәоит, идыртәым сдырдырцәоит,
Еилыҵуеит, еилалоит,
ирыцлоит, – инҵәом.
Аԥырқьҳәа иҵҟьаз амцақәа дырцәоит,
Икацәоит, – сҿаԥхьагь рацәак инхацәом.
Арҭ зегь еидаран иаҵалар сықәра,
Хара изцарым,
иазгарым ҳәа сшыԥшуа,
Даҽа хҭысқәак ааҭыҵуеит сшәындыҟәра,
Ишәахха илеиуа ӡӷьушәа еилашуа.
Сҿаԥхьа урҭ неишьҭалоит аттаҳәа,
Аҵәыуабжь ааҩуеит, ахысыбжьқәа гоит.
Ишьамхы арсны аӡә цхыраарак даҳәоит,
Ихы адгьыл ианиҟьоит, нас деилагоит.
Ҽа рыцҳарак, саблыртә амца насыжәҵо,
Сҿаԥхьа иаацәырҵыр, зынӡа сааилышшоит.
Арахь дааскьоит хаҵак дхьыжәкәыжәӡа,
Уи сышизхәыцуа мацара исыршоит.
Сызлалаз ахҭысқәа исҭахым бӷьыцны
Џьарак иааидкылан сышнеиуа исзыԥжәом.
Иааит еишьҭалан, исхыҵәо, рҽырҿыцны,
Иара ашәындыҟәрагь лассы илеихашәом.
Сызлоу салҵып, – иахьоума, уахоума, –
Сызлоу салҵып уажәы ма уашьҭан,

167

Аха егьҟамлазшәа сҭынчӡа сынхома,
Сгәырӷьо сҩагылома нас шьыжьымҭан?
Хьӡы змам акы краамҭа исыцрыхоит,
Иҭаҩуеит уи слымҳа изымтәаз бжьха.
Аха игәыҭҟьагам,
Мап, саԥхьаҟа исыхоит,
Саргылоит сымчи схыи еизырха..
Ак шынсыжьра наӡаӡаз инсыжьуеит,
Саццоит егьи, ааигәа абжьы саҳаны.
Ицази ҳаԥхьаҟа иааиуеит неиԥысшьуеит,
Идырны сышху урҭ рыбжьара цҳаны.
***
Иацоуп сара ажәҩан санҩаҵаԥш,
Адәы саннықәла, санынхыҵ ахәада…
Сахьцо схьаауп зегь ааныжь наӡаӡа, –
Аԥсра ҟадыџь сазхәцуеит иахьа шьҭа.
Иаци иахьеи. Исымбагәышьеит, егьрыбжьамӡеит,
Аццышә сабеиԥш,
сымшқәа агеит аԥша.
Азхәыцраҵәҟьагь схысуеит аԥырқьҳәа амцеиԥш –
Уаҵәы зны аҳауа иалаӡуеит схыԥша.
Ацәқәырԥақәа хыҵны арахь еиваҩуеит, –
Исыҵасны, сыргарц сықәԥаан аҟәара.
Сгәы ҭырӡыӡо асаркьалбжьқәа ааҩуеит,
Сааиҵадырсуеит урҭ ҽазныкгьы аҟәара….
Амҵәыжәҩақәа еиҵыхны аҳауа иалан,
Аԥсаатә ааины иаақәтәеит ус махәык.

168

Ианеихс, аҽаларԥс амахә иахьынҳалан,
Ишамаӡамызгьы лшара ҳәа мыцхәык.
Ажәҩан салан саргьы убас, сыԥсаатәха,
Хәык сынхыԥрыр, иҟан даҽа хәык.
Сшааиуаз, саџьал сцәа ианырзар акәхап,
Сыҽнықәскит уажә аԥсҭазаараҿ махәык.
Избоит, уаҵәы зны схы самыхәо сҭалоит,
Ишсықәшәацәгьаз агәра сымгар сҭаххоит.
Ани аԥсаатә еиԥш, амахә сахьынҳалоит,
Сҽаларԥсны краамҭагь уа сынхоит.

ИНҚЫҬ
Инаԥҳа анырҳәа, даасгәалашәоит Кьагәа,
Сынхыԥшылоит Инқыҭ иаҵәаӡа.
Инаа рқыҭа иахьа акәым, иац акәым,
Иҟамшәа, ҳадгьыл ианыӡаа ианца.
Аурымцәа роума Амшын Еиқәа ихыҵыз?
Геродот егьиҳәом, егьиҳәом Фукидид,
Дыршьас иамоузеи, нас, уара ушыӡыз?
Ушьҭақәа злазбара шсоуҳәара, Инқыҭ!
Абырзенцәеи арабцәеи ҳадгьыл ианықәҳа,
Уара уԥеиԥши уразҟымҩеи лахь рыҭ,
Ирымгоз арантә ирызгоз зегьы нықәҳәан,
Ухьӡада иумаз зегь руҭама, Инқыҭ?!
Ҳара ҳхьаақәеи ҳҭоурыхи леилаӡҩан,
Ицази иахьатәи ари амши еицуп.
Шьоуп агәы иҭыҵуа, ашьа ашьҭа зыбжьаӡуам,
Ӡиам, нас, Инқыҭгьы, ӡиам, лаӷырӡуп.

169

Иахьа ари сыдгьыл сықәланы снеиуеит.
Исымазкуа дарбан?! О, сгәы азнарҳауеит.
Аха абраҟа санааиуа еснагьгьы сгәаҭеиуеит:
Инқыҭ иҭыҩны ҳәҳәабжьык саҳауеит!
АХӘРАШӘА
Идырны иуцхраауа ҽак шумам,
Уԥсы ааивугарц нас иаҳа,
Улымҳа изкыдҵа уара Шуман,
Шопен имузыка урҳа.
Иумбаӡацшәа уи иахьада,
Адунеи ду ҿыц ибах,
Уашьҭал, иуԥшаап Ельдорадо,
Угәы аназыҟаиҵалак Бах.
Иумуӡошәа убаз ҿааҳәыра,
Унаргошәа уҿы еихакы,
Беҭховен уқәигап ацәҳәыра,
Уагьырхигап бжь-шьхакы…
Урҭгьы егьырҭгьы ирыдукылом,
Издыруеит, уацнаскьоит иаҳа,
Уԥсны уқәзаргьы ушаргыло,
Уара «Ахәрашәа» ануаҳа.

***
Сгәы иҭоуп адунеиҿ акгьы сацәшәарым ҳәа,
Иарбан уеизгьы-уеизгьы иҟоу сзыцәшәо?
Иацәшәатәума, шьоук раӷәрақәа рымҳәан,
Аҵра иахьавоу уажә ргәы иахаԥжәо?
Иаагылазар урҭ зегь злажьу ԥылҳаҭ,
Иахьрылшо исырҭозар акәхап шьапҿаршә.

170

Аха усгьы сгәы даара ираҳаҭуп,
Ирасҳәашагь сымоуп, рыц сааҿашәар.
Исыршом цәгьа-мыцәгьа, саҵаӡам гәнаҳа,
Сыԥсҭазаара абӷьыцқәа цоит еихышәшәо.
Сгәыразра сҿықәуп, иарбан, нас, уаҳа,
Иарбан уеизгьы-уеизгьы иҟоу сзыцәшәо?
Мҩакы санылеит сышмаҷӡаз, санҩыҵшәа.
Иахьа сыҵла абыӷь ҩеижьқәа ҿышәшәоит.
Ахаан, зынӡа ахаан цәаҳәакгьы сымҩыцшәа,
Саԥхьа иқәу ақьаад цқьа сацәшәоит.
***
Снахыкәшан сызцом, сахыԥраан сызҭалом,
Гәнаҳарак сҿаԥхьа ишьҭахеит ҽмырқәаца.
Исабжьоит сыбла иахьамбо сыбналарц,
Исабжьоит саахьаҳәны иҟасҵарц ҽыргаӡа.
Иамуит, мҩаҟан збомеи ԥхьаҟада,
Сҿаԥхьа иангыла иааин ихраха,
Аӡәгьы сзизыҵҟьом иҿысхуеит ҳәа аҟәада,
Аӡәгьы исызиаҳәом уа уоуп ҳәа саӷа.
Амала, сгәы нырхоуп ишакәӡамыз,
Сыҵҟьап, сыҵҟьап, адунеигьы аасырҳәып,
Ҳаиҭамхоз усҟан наҟ-ааҟгьы – ҳгаӡамыз,
Арахь иҳабжьаҳазгьы угәы хыннарҳәып.
Сахыкәшан сызцом, сахыԥраан сызҭалом…
Ибжьыҵуам, ҳабжьара ибжьахеит асыршәы.
Иҳабжьаҩуа ҳаижәиҵарц даҿыми, дгызмалуп,
Аҳәынҵәа иныласуа ишәуп акәымжәы.

171

Ашҳам ҳалаиҵарц дашьҭоуп наҟ-ааҟгьы,
Маӡа-аргама иҭахуп ҳаибарԥсырц,
Аха дхысхысуа дышгәароу, дышгәаҟуа,
Иӡыҭны идәықәлара џьысшьоит асырӡ.
***
Аӡынра хьшәашәа ашҭақәа ирҭаҳаит
Ихымкәо сханы, уи леит аашоны.
Имцагәышьозаап, рымшуп, шьҭа уаҳа,
Иҳалоуп иууа, изымтәо ԥшаны.
Амра анаацәырҵ, асырӡқәа неижәылеит,
Аха аҽырцәгьан иаақәгылт еиҭа.
Аӡынра хьшәашәа аҵаақәа хнаршәылеит,
Иуапа шкәакәан иашәылт ахәада.
Сасра иааит уи, иузышьҭаҵом иқәҳәан,
Аха дагьызбом атәашьа злаӡо.
Аӡынра зықәҵуам, адгьыл аԥсы ықәхан,
Исыздыруам ааԥынра анааиуа излацо!
***
Аҿаанахаз џьысшьеит садырны,
Акыргьы иааскьеит, аха нас
Инасыдҟьеит аҽҵыс хәыҷ кьыркьырны,
Ицеит уи ан ахьыҳәуаз.
Иаатит сара сҿаԥхьа ҽа даҟьак,
Саагылеит хәыцрак сыҽнаҭ.
Избеит сара ахара дәҟьаҟьак,
Снарылаԥшит арантә ауахьад.

172

Рыхәдақәа ҭыхны икьыркьыруан,
Илашон арахь ахаҿқәа.
Сыҽҵыс хәыҷ ахьрылаз издыруан.
Еилалон, еилыҵуан аҽқәа.
Сышнеиуаз, сшарԥысхахьаз дырны,
Ҽнак зны, еицлабрак сазкын:
Сақәдыртәеит ҽы-ццышәк кәадырны,
Раԥхьаӡа уи аӷәра сдыркын.
Иҩаҵҟьеит – иԥрит ашьамхы-ҵар,
Адәеижь аԥсаатә еиԥш иахҟьеит.
Арҵәаа-сырҵәаа ҳәа аҩыҵан,
Ашәақь еиԥш, быжьқәакгьы ҩыҭҟьеит.
Дысхашҭхьеит аԥхьахә зырҭазгьы –
Сыхшыҩаҿ ус егьа бжьаӡт, –
Аха исхашҭуам нас-насгьы
Ицәырҵәан ҳашнеиуаз ашьац.
Исхашҭуам, рнапеинҟьабжь дыдрамыз,
Шьоук сааигәа илашон рхаҿқәа.
Аӷәрақәа ҳрыхон, ируамызт,
Еиқәкышьа ҳазрымҭеит аҽқәа.
Урҭ роума, иаразнак имҵарсны,
Ишьҭкәыцәаан изгаз схәыҷрагьы?
Аҵәҩанаҿ ҽхыбаҩк ахарсны
Ишыҟаз инхеит иахьагьы.
Зныкыр уи сахьчоу, машәыршәа
Скаҳау, сагьгылоу еиҭа?
Исылоу исыламгьы шԥыршәоз,
Шьҭа ҭынч саатәама схаҭа?!
Избоит сара ахара дәҟьаҟьак, –
Еилагьежьуа еилоуп ауахьад.

173

Иаатит иахьа сҿаԥхьа ҽа даҟьак.
Сгылами хәыцрак сыҽнаҭ.
Аҿаанахаз џьысшьеит садырны,
Акыргьы иааскьеит, аха нас
Инасыдҟьеит аҽҵыс хәыҷ кьыркьырны,
Ицеит уи ан ахьыҳәуаз.
***
Аӡсашьа сдырҵарц, инасыцәхасны,
Саларыжьуан сҩызцәа зны амшын.
Смадаӷь-мадашәо сҿынасхон, ишԥазуаз,
Дара зымҩа игылан исзыԥшын.
Аӡы сшагаҵәҟьо рбар, уи салыргашан.
Рыҽналажьны сааргон аҟәарахьы.
Срызгәаалон, аха сҩызцәа шиашаз
Сара бзиа еилыскааит ашьҭахьы.
Исдырҵеит урҭ аӡсашьа, сымшәакәа
Сҽаласыжьуан снеины схаҭа амшын.
Ҳнымхеит ҳара краамҭа ҳхәыҷра алакәаҿ.
Мҩакы ҳақәын, аҭакар ҳхашын…
Амшын ҳхын, агәышҵа ду цырцыруа,
Ацәқәырԥақәа ҳажәлон еисаны.
Уи ҳныӡхыҵыр, ӡиас дуқәак ҳрыруан,
Ӡиас дуқәак ҳрыруан ҳаӡсаны.
Машәыршәа, схала, ӡыжь дук салаҳаргьы,
Сгәы сымнаҟьар ҟалозма, уи сацәцон.
Аӡ иагаз аӡә иӡбахә аасаҳаргьы,
Уи хамыхәак иакәны дсыԥхьаӡон.

174

Зегь сгәалашәон, асаара рҿаԥхьа схырхәон
Сара сҩызцәа – аӡсашьа сзырҵаз…
Ишыҟам здыруеит адунеи зегь ссирха,
Уи сарҟәышқәеит, снымхеит сышгаӡаз.
Ушзықәымҵуа збоит уи аркьыл уасны,
Зегьы ураԥысыргьы шуанамхо бзанҵы…
Аха еилкаашьа сзаҭом, исыцәхасны,
Сзаларыжьуа сҩызцәак ҩаԥхьа аӡы!
***
Ҿаҳа-ҿымҭраны дгьыли жәҩани рыбжьара,
Иахьеиԥш, абас схы саназынхо,
Сышхәыцуа, сҟәаҟәа иаақәлоит еидарак,
Еидарак, макьаназ сымчқәа зықәхо.
Сышьҭахьҟа инсыжьыз мҩакы саныԥшылоит,
Сгәы ҭнарӡыӡоит саԥхьаҟа инхаз.
Саԥхьаҟа инхазеи, иаҳҳәап, нас, шықәсылагь?
Жәаба? Ҩажәа? Иаҳҳәап, иагьреиҳаз…
Абар, ҩынҩажәа схыҵышт… жәаба ацны!
Иахьа акәымзар, иааихьеит, уаҵәоуп.
Ӡшәахшәа снышьҭаба сцома сыбжьаӡны?!
Иабаҟоу зхы иазызҳәоз «ҳанцәоуп»?
Сара ари адгьыл сахьықәыз сынцәамызт,
Ауаа срылан, сынхон ауаа реиԥш.
Исеиӷьыз џьызшьоз шьоукы сагьреицәамызт,
Изеиԥшхарызеишь наҟ-наҟ сара сԥеиԥш?
Иахьыргара рымам шьоук ахьӡи амали,
Рыӡбахә ахьҳәоу зегь рчуп хаҭаҵас.
Сара ҭынчрак ахьсоушаз сыбналеит,
Схы сазынхеит иахьа абас…

175

Схыршәлоуп амшын ду иарблаҟьо нышьны,
Зны-зынлагь иамуит, сымшуп, са стәык.
Аха, аԥсҭазаара аӡыблара ныжьны,
Иауама, сҭалан сызтәома ҳаԥык?!
***
Изакә ԥшоузеи иара усгьы
Бзыԥ аиҩхаа иҭҟьан иаауа!
Издыруада изырбыжкызгьы,
Уи абас еиԥш ианҵәаауа?!
Ашьапы ианаӷрагыла,
Иҵыҩрыма, уара, абжьас?
Дарбану ара, хратәыла,
Иаӷрагыла абжьас зыбжьаз?!
Бзыԥ аӡиасгьы ԥырӡама,
Аԥша хыслан ианҵысы?
Абӷьыжә еиларгьежьуа ицама,
Машәыр ҟамландаз, абааԥсы!
О, џьаракыр амца ахысма,
Былфҩык ацуп иахьаауа.
Исмаҳама, аӡәыр дхысма,
Агыгшәыг ҭалеит ихәаауа.
Иара сымоуп хысгьы гәысгьы,
Мҩакы сықәуп скәалаауа…
Изакә ԥшоузеи иара усгьы
Бзыԥ аиҩхаа иҭҟьан иаауа!

176

ОДИССЕИ
Сыхьӡыдаха, исшәу шысшәу икәыжәкәыжәны,
Сынкыдҳало, сҽырҽеиуа, сыбӷьаауа
Санырбалак, сыҟоу џьыршьоит ижәны,
Сагьрыцҳаршьоит схьагәгәа сахьаауа.
Уаҩ дазҵаауам сахьынтәаауа, ирнаҭои,
Уаҩ дазҵаауам сныгәнысуа сахьцо.
Сара снеиуеит иҟоу-иану гәаҭо
Аӡә дҵаазаргьы иҟаҵәҟьоу ицәӡо.
Исзыԥшуп, издыруеит, хара Итака,
Ишыԥшу агәы ԥҵәазар ҳәа сшәом.
Агәырҩа аӡы-мшын иалоу сгәазырҳага –
Пенелопа – лыхьӡ машәыршәагь исҿашәом.
Даҽак акәым,
Иргахьеит исшәу кәыжәкәыжәны,
Изсышьҭоузеи ҩаԥхьа сымҩа куа?
Сзызцо адгьыл шьҭоума баша нышәны?!
Ибашазар, ас сҟалозма сазгәыкуа?!
Арахәыц пеиԥш скылсуеит агәыр аҵагь,
Ршьапы иқәсыргылап зны ԥси бзеи.
Ирмуӡар, идсырбап, нас, сышфырхаҵоу,
Хьӡык ауп сара исымоугьы – Одиссеи!
Иааҭсырҟьар, исышьҭоу цәгьа иацәшәашан.
Азныказы ицашан урҭ еимбӷьыжә,
Нас иеидтәалан акаҭа рҳалашан,
Уи слалажьны сарҭарц уаҵә анышә!
Башоуп, маӡа аргаман шәақәымгәыӷын,
Зықь маана сыԥшаароуп сара еиҭа.
Исзыԥшуп, сагоит Итака сыхан,
Исзыԥшуп, егьахьуам сыҩнаҭа.

177

Амц иаԥысшьуеит, иахәозар, аиаша,
Агәгәаҳәа ишеиқәу срылсуеит ҩ-мцакы.
Схы сҭахымхарц иахьа сымшқәа зрашо.
Сраҩсуеит сара, сгәыӷра ҩҳаракны.
Уи бираҟуп, исхакуп бла иамбо,
Ӡи мцеи ирылга, ишәыр-шәыруа иаазгоит.
Исхыууаауеит ахаҳә, ҩада ацаҟь иамԥаз,
Иаадыды-мацәысны амшгьы еилгоит.
Убас семиаауп, Пенелопа сагьлыздыршам,
Аха егьамам – сымҩа зкыз бзаҳәит:
Иага цәгьа рыхәшьадыз, иага дыршаз,
Аха усгьы сара Итакаҟа схынҳәит!
ИСЫМОУ- ИСЫХӠУ ЗЕГЬ ШАНЫ…
Нас исыхәарц,
Нас сышнеиуа исԥыларц,
Иҭаҵәахны исымам сара акгьы.
Акы даҳәан, иаҩсымгеит агәыла, –
Сгәыла исымоу исҭоит есқьынгьы.
Санзыҟала сҩызцәа акала срыхәо,
Уи разҟуп, насыԥуп сара сзы.
Сышьха ҳауа сымала саҿыхәом,
Сыга ҟәанда сымаӡам схазы.
Ари амҩа ҽа ԥыҭҩыкгьы анӡалоит,
Исымбац ахаан иҭшәацәаны.
Ари адгьыл сцәыргоит ҳәа сеиҵалом,
Схы анызбо араҟа сынцәаны.
Схәышҭаара амца еиқәыми ишаҳәшаҳәуа,
Ҳнеидтәалоит уа зегь ҳаикәшаны.

178

Ҩба злам, адә иқәу агәараҳәа,
Сгәы аԥхарра рысҭоит ишаны.
Аԥсы ҭоуп, игылоуп аҵла дацла,
Ауаҩгьы ауаа рылоуп дызлаауа,
Ишамшамуа икыду амра сацлаб,
Аҳәиҵәҳәа исҟьоит ашәахәақәа.
Ауаа срылоуп
Шәеицынха, шәеихәа ҳәа,
Исҿырҵааша рцәыҵәах сахаԥом.
Акәапеиқәа ирнысҭәалоит ахәхәаҳәа,
Сӡыхьқәа шьоук рцас иҭасырбом.
Ашәарахқәа ирысҭоит абнаршәыра,
Аԥсаатә – ари ажәҩан ҳаракӡа.
Ԥҳәыск инага илысҭоит сгәы ашыра,
Ибмырцәгьан ҳәа слыҳәоит слахьынҵа.
Сызну аамҭа иасҭоит сымч-сылшара,
Арҩаш еиԥш, икасҭәоит сара аԥхӡы.
Сдац-ԥашә рзынсыжьуеит са сыхшара,
Иарымҭарцгьы срыҳәоит зегь аӡы.
Сыԥсҭазаара шхацсыркыз ашәалоуп,
Сашәа, заа уҿахымҵәан, абаақәа!
Уара иусҭоит сгәырӷьа, схьаа, сгәала,
Сыдгьыл гәакьа – иреиӷьу сцәаҳәақәа.
Сыԥсы злаҭоу амреи аҳауеи рыда,
Дара убарҭгьы ныжьны аҵыхәтәанӡа,
Исымоу зегь ауаа ирыҭа-рыҭо,
Абри адгьыл сықәҵуеит скалаӡа.

***
Ааԥын. Амра. Бӷьы иаҵәала
Адгьыл ҩычоуп. Зегь лашоуп.
Ԥсаатәқәак гәырӷьо ажәҩан иалоуп,
Сыкәа иҭахәмаруагь аԥшоуп.
Ажәҩан саркьаха исхагылоуп,
Адгьыл ацхафҩы ахышәшәоит.
Аха асаркьа саныԥшылом, –
Са сышлара маҷк сацәшәоит.
Исҭахы-исҭахым срызхәыцуеит
Саԥхьа иҟоу, шьҭахьҟа инхаз.
Иахьымҩахыҵтәым сымҩахыҵуеит,
Алакә салоуп сара нас.
Акгьы ыҟамшәа сгәы зырмаҷуа,
Рыгәхьаа мкыкәа сымҩа зкуа,
Ҽы-ццышәк сақәтәоит иԥаџьԥаџьуа,
Нцәахшак лышҟа сыццакуа.
Сҽы-ццышәгьы ҽума, ирашьуп,
Снанагоит сымҩа ааихҵәа.
Саӷацәа зегь раан еилажьуп,
Срылгеит, иҟам адауцәа.
Раҳәшьазаҵә ахан хьыҵәцара,
Избоит, дықәтәоуп дымраха.
Снапы накәсыршоит лӡара,
Дсыма сҿаасхоит сыԥшаха.
Еилыргашьа рмоуа еилаӡҩоит
Сара слакәи слабҿабеи.
Иҽеимхар ҳәа сшәеит ак аҵҩа,
Ахы исцәықәгылт адунеи…

180

Ааԥынран сара сыззықәԥаз,
Сызлагылоу ааԥынроуп.
Аха ашәах еиԥш наҟ инықәбан,
Уажә сзызхьаауагь са сҿароуп.
Иҟоу дыруа, иҟам дыруа,
Иалшо гәаҭан, зегь шәаны
Сшааиуаз, сылабжыш цырцыруа,
Сӡамҩа инықәшәеит икәырны.
Аҵа сҭамԥшит сара тышак,
Саџьал, саҵамшәааит учалт.
О, мап, уи гәырҩа лабжышым, –
Амра сыблақәа ирхыҷҷалт!..
***
Иацтәи арԥыс, иахьа шьҭа сабдухан,
Смаҭа дсыман савоуп аԥшаҳәа…
Рыцҳароуп, уигар аԥсцәаҳа духан,
Ианаамҭаӡам, уг-уҿы амырҳәа.
Рыцҳароуп, уажәы-уажә исхьынҳало
Абри асаби дызбаанӡа сызхара,
Сиеҵәахә лкыдшәан ҵаҟа илҭалар,
Сазааигәахар исзыԥшу сдамра…
Нҵәара зқәым акакәны сызныԥшылоз,
Изнызбааз зықь аргама, зықь маӡа.
Сымҩа уадаҩ, аҭакар шаншылоз,
Абар, егьсыгым, сааихьеит аханӡа.
Аха усгьы сгәы цаны сыгәжәажәом,
Избахуеит даҽа ԥыҭк сызцарашәа.
Смаҭа исҭоит нас са сашәеи сажәеи,
Амҩа уи данысҵоит деиқәыршәа.

181

Иазҳап уаҵәы зны уи, ԥхьаҟа изызҳаша.
Ааԥынра ааип – иҩеиуеит ҩаԥхьа аҿа.
Адәы сықәмызт, схәыцуеит, сара баша,
Иеихызымгеит баша зны сшьаҿа!..
***
Сналыхәаччеит сан аҭакәажә,
Инасылыԥсаауа дак:
«Сан, бышԥаҟоу?..» Жәа мҳәаӡакәа
Иҟалҵеит азҵаара аҭак.
Избоит, дыҟоуп уи макьана,
Иҭагәышьоуп сан лыԥсы.
Аха иашоуп зегьы ргьама,
Зегь еидароуп лара лзы.
Ҿыц илҵоит амҳаҵә акышьа
Аиҵарҟәаҟәа сҿазҵоз сан.
Дҩеиха лхала дзықәтәагәышьом,
Кырмуӡакәа цәгьа дааԥсан.
Егьҟамлазшәа, сцәажәоит цасҳәа
Схы сгәы даара иазҭаҵа.
Сылхагылан лафқәак ласҳәоит.
Иҟасҵоит, аа, ҽыргаӡа.
Санындәылҵуа лара ӡыхьшәа
Лыччаԥшь хаара сыҿлыршоит.
Иаасхьылыгӡоит: «Шәара ишәыхьша…»
Нас уаха аарлаҳәа илыршоит.

182

***
Ижәдыруама сзеигәырӷьо –
Сшәеиӷьым, сагьшәеицәам!
Ижәдыруама сзеигәырӷьо –
Шәуаауп, саргьы сынцәам!
Схазы адгьыл сықәым,
Сшәықәхәашогьы сшам.
Издыргәышьоит, смаалықьым,
Зынӡагьы сыхәшам!
Шәрыҵоуп иага гәнаҳа,
Ишәымоуп иага гха!
Саргьы анаҟа сҭаҳан,
Сҭыҵт арахь сеиха.
Аиакәымқәа анырҳәоз
Исымҳәарыз иакәым?!
Ацәгьара анысхьырҳәоз
Исраҵәон са сҭаҷкәым.
Ҳаивалеит иагарыла,
Нас ҳаивыст лассы.
Шәрыцҳарақәа срылан.
Рыцҳаран са сзы.
Ижәдыруама сзеигәырӷьо –
Сшәеиӷьым, сагьшәеицәам!
Ижәдыруама сзеигәырӷьо –
Шәуаауп, саргьы сынцәам!

183

***
Аныха-ԥшьа аҿаԥхьеиԥш, исҳәоит сматанеиуа,
Ааԥынтәи ашәҭқәа быргәылак: – Ҳаиқәшәап!
Ҳаиқәшәап аӡыхь хәыҷ ахьлеиуа икәеикәеиуа,
Игәыбзыӷӡа ашьыжь аԥша хаа ҳҿашәшәап.
Ҳаиқәшәап зегьы-зегь ҳахьырбо, аргама,
Бҭахызар – аҵх лашә ҳҽалак, маӡа,
Мҩахәасҭак снанылар, иҵәиҵәиуа игами,
Инкылсуеит ишиашоу егьи амҩа аханӡа.
Баацәырҵ бара уаҟа, бычч-ччо ахьхьаҳәа,
Былахь еиқәызҵо егьҟамлацшәа зынӡа.
Уа аҵлақәа гылан ҳамҵан шәыԥхьа ҳәа.
Уа ажәҩан ҳхагылан зны иҳаракӡа.
Ицаз, хнырҳәышьа змоуа зегь рҿыхо,
Раԥхьатәи амшқәа рцәа хаа ахьыкәкәа,
Игылоуп абааш, сара сбааш, сара сныха,
Уахь инеиҵыхны искуп уажә снапқәа.
Иԥштәызар, сыԥшызаап, ааԥынра мҩасааит,
Абыӷьқәа ҩеижьхар, ишнеиуа иҿышәшәап.
Амала, ҳаҵла аԥсы ҭазааит, имҩазааит,
Амала, сбыҳәоит, ҽазныкгьы ҳаиқәшәап.
Ҳаиқәшәап аиқәшәара агәаҳәара шҳамоу,
Идыршаз ашахеиԥш џьарак ҳаилашәап.
Хазы-хаз ҳандәықәла, исылабҵаз шҳамуп,
Уи сабмырган, о, сбыҳәоит, ҳаиқәшәап.
Ҳиақәшәап еиқәшәашьа амамшәа ахьырбо.
Ҳиақәшәарц Анцәа иахьазишаз ҳаиқәшәап.
Ҳара уаҳа гашьа ҳәа ҳамам иахырԥо,
Нас амра игылаз акәаԥҳәа илҭашәап.

184

Уаҵәгьы игылома уи амра ҳа ҳзыҳәан?
Азхәыцра аҭахым, аха маҷкгьы ҳаашәап.
Сара сакә бара бакә, еилаагеит аныҳәа,
Сбыԥхьоит аныҳәахь, сбыҳәоит, ҳаиқәшәап!
***
Бзиа сылбом уи, издыруеит, издыруеит,
Ӡибнаҟа абас дыԥшуеит есымша.
Башаӡа сгәаҟуа савоуп, суазыруеит,
Лара лхы иҭагьежьуа иҭазаап аԥша.
Саха лымаӡам, сган ахь машәыршәа
Даахьаԥшыр, ҩаԥхьа наҟ даанаҳәуеит.
Сақәиҭылтәыр, шьаҿакгьы сналԥыршәом,
Аха башаӡа ааҵраҿ слаҳәуеит.
Бзиа сылбом уи, издыруеит, издыруеит,
Ӡибнаҟа абас дыԥшуеит есымша.
Аха изкаҭәозеи лабжышқәак цырцыруа,
Ааҵра игәаҭеиуа ианавоу аԥша?
Бзиа сылбом, – сгәы скыдхоит акәкәыҳәа. –
О, зегь мариала ишԥалҭеи аӡы!
Бзиа сылбом, инҵәеит ҳара ҳныҳәа,
Аха сылхашҭрангьы дыҟам бзанҵы!

***
Адгьыл сакуазма, ажәҩан еимыздеит ,
Адгьыл ахь слалбааит нас сара еиҭа…
Абзиа сзуҳәозар, излоуҳәаша усҭеит,
Ацәгьа уашьҭазар, смаалықьмызт, уеимда.

185

Сыцәгьеи сыбзиеи еиҟаразар, суаҩыми.
Санишоз ус сишеит сара Анцәа.
Стәон снапқәа ахьхьаҳәа иаҿахәмаруа аҩымаа,
Исеигәырӷьан амҩа ансырҭа ашацәа.
Амца агәгәаҳәа еиқәыларц санаҭәҳәа,
Санҩаҵха, уи еихәлацәар ҳәа сшәон,
Иалалон ражәақәа ажәҩан иԥсаатәха,
Сааигәара игылаз хьушәа ирҿышәшәон.
Урҭ сара сныжьра ахаангьы ирҭахымызт,
Сыкәа иҭалон, иҭыҵуан смаӷра.
Аха цәгьамзар ҽеик иара ихымызт
Аҩысҭаа цәыршәагак, иҭаҳаҳа иӷра.
Уи ҳаилеиҵеит ҳарҭ ҽнак хыла-гәыла,
Сымцахә ирцәарц ихиршәҭит ақәаб.
Дыҵсырҟьеит зынӡа хара здымыз агәыла,
Аҩсҭаа сишьҭалт – дыбналахьан, дааг!
Раха смоуӡо сықәхеит аамҭала
Сҩымаа, схымаа, сҿырпын, сыԥхьарца.
Сгәы ҵкапуа шьоук рашҭа сынҭалон,
Шьоук рымԥын сықәлар сҭахымызт зынӡа.
Рыгәра сзымго сынхеит зыгәра згашаз,
Сыгәра згашазгьы ирзымгеит сыгәра.
Ацәгьара алҵуа ицон зынӡа абаша,
Аҩсҭаа данықәтәаз хыхь алыӷәра.
Иҟоуп ашьҭахь зҭыԥ иқәҵаз мариала,
Иҟоуп нас уаҳа рҽеишьа змауз.
Ӡы-хәашьи ӡы-цқьеи шнеиуаз еилалеит,
Ипылҳаҭхеит ираҳаҭӡа итәаз шьоукы рус.
Срылашәан, срылҵит ацәгьа зыхәшьадуаз,
Сҿанаасха, амҩан сагон алапҟьа.

186

Срышьҭалт, аха избомызт сызшаҭоз,
Анахь сықәҳаит, зны, ара сананҟьа.
Издыруеит, ақьиара атәылаҿ егьсыхьӡом,
Сқьиара сҿықәыҳәҳә санаагыл схаҭа.
Амра ашәахәа хаа ҿыпуан игәыбзыӷӡа,
Сҩымаа снапқәа наҿахәмарт еиҭа…
Ауаа ирыхәара сашьҭалеит, усда
Стәамызт ацәгьа зыршоз рыгәҭа.
Абзиа сзуҳәозар, излоуҳәаша усҭеит,
Ацәгьа уашьҭазар, смаалықьмызт, уеимда.
***
Амҩадуқәа рҿыцуа, аханқәа ргыло,
Акы асахьа ҭыхуа, акы шәуа,
Иблахкыгахоуп адунеи шуԥыло,
Аха, иабаҟоу, салагеит сажәуа.
Ара амра каххаа, уцоит ҩада сасра ҳәа,
Аҳәылыҳәа асы ауеит уажә уа.
Ҳаизааигәахеит, асеиԥш аамҭа ҳаҳәон,
Аха, иабаҟоу, салагеит сажәуа.
Сажәагь ыҟоуп, слафгьы сҳәоит макьана,
Аҭыԥҳацәа сраҩсуам наҟ сшәышәуа.
Аҳәсагь са сдыргылаӡом аган ахь,
Аха, иабаҟоу, салагеит сажәуа.
Сыҷкәынцәа ҩеидаст, абар ихацәоуп,
Ишәхьазароуп шьҭа зыхшыҩгьы шәуа,
Дышәҩыкхароуп, смаҭа хәыҷ дышԥаӡәхо,
Аха, иабаҟоу, салагеит сажәуа.

187

Избаз маҷым, исзымбаз кыр еиҳами,
Исҳәаз ыҟоуп, исҟәыг сеихазыршәуа.
Аԥсҭазаара, сзықәԥо уара узами,
Аха, иабаҟоу, салагеит сажәуа!
***
Срылсхьеит акырынтә қыҭагь қалақьгьы –
Зны сгәырӷьо, зны сылахь еиқәҵа.
Сахьнеилак, сахьааилак, сара сахьцалакгьы,
Ауаа срылан, урҭ рылаԥш схын ихааӡа.
Иҟан ахгарҭа, иҟан аԥсцарҭа,
Снатәахьазаргьы зны сеиҵаӷәӷәа.
Ауаа срылан, исымамызт шәарҭа,
Сдунеи иахаҷҷон ари ҳамра ашәахәа.
Сгәы ианабозгьы сымҩақәа ркызшәа,
Аԥсра ҟадыџь сҭаԥшызшәа алакҭа,
Ҽазныкгьы сымч-сылшарақәа ԥысшәон.
Издыруан сышгылаз ауаа рыгәҭа.
Акрааҵуеит, издыруеит наунагӡа сшыҟам,
Аха, абираҟ еиԥш ишьҭыхны Ауаҩра,
Ауаа срылсны саауеит сара аҩныҟа,
Аҩны сдәылҵны сцоит ауаа рахь.
Сахьнеиуа игәырӷьо ишысԥылаша здыруеит,
Исыцуп, ԥхаррак рызназгоит схаҭа.
Иацеиԥш, иахьагьы ргәыразра сныруеит,
Сынхар сҭахуп сара абас урҭ рыгәҭа.
Исыгхаз сыгхеит, самеигӡеит сылшара,
Сыҟан, сынхаргьы сҭахуп ауаа рзы.
Ирыхбалар зны сыблақәа амра лашара,
Ауаа ишрылахо жәдыруаз сыԥсы!..

188

***
Арахь лассы-ласс сааиуам, сықәла,
Хәыцрашәк сыцноуп нас сшаауа.
Абар, ихәлеит, шьҭа ашҭа снықәлап,
Сҩаҵаԥшп ажәҩан, сгәы ԥшаауа.
Ҟаҵа змам, зынӡа ак злымшац,
Ак иаԥсамхаӡаз уаҩны
Схы шызбо, аа, еилымшәац,
Еҵәа гәарҭак цәырҵт сханы.
Урҭ кәеицеит анахьгьы арахьгьы,
Сгәы дырҿыхарц иааилыџьџьеит.
Сылаԥш нықәсит ашҭа еиҭахгьы,
Хҭысқәак сгәалашәан сааччеит.
Сиеҵәахә ҳәа ак гәаҭан сгылан.
Еҳ, уи кыдшәоит, зегь акоуп,
Аха егьахьуам жәҩан ҵаула,
Асар рымҩагь ҭӷәыхаа игоуп.
***
Ҳашҭа санҭыҵуаз абаҳчақәа еинылон.
«Сынтәа агарҭа ҳаушам ашәыр», –
Иҳәеит саб, ҽакы изымҳәазт, дааҭгылан.
Сангьы даагәаҟит: «Иумыхьааит машәыр…»
Хара сагацәеит сызнылаз уи амҩа,
Сахьцаз сынхацәеит, сынхацәа!
Аха издыруан сеиҭамааргьы шамуаз,
Абар, саарылагылт сааин анхацәа.

189

Избеит, саб уажә илахь еиқәцәамыз:
Ԥшацәгьак аакылҟьан, иусқәа еилахәа,
Ишәырҵлақәа ирылгеит, аха урҭқәа иреицәамыз –
Алрагь еилаҳаит, иԥхасҭан аӡахәа!
Еиқәхаз еилырхуан ашҭа санҭыҵуаз.
Сҟәаҟәа днас-насит саб дааччашәа:
«Ҳара ҳаҟаз, дад, иаҳмоушеи иаҳцәыӡуа…»
Сангьы илҳәахырц даҿын хаз сыгәшәа.
Сеиҭанхахт. Ҽа ӡыбларак салан.
Алада сыҩуан, зны аҩада сцон.
Ҳԥацха иахылҵуаз алҩаҵә сыԥсы алан,
Уахьтә уарла-шәарла ажәабжьқәак сыхьӡон.
Инсыжьыз сыцрыхон – исымазма ԥсшьара –
Исзыԥшызгьы ргәы кыдгылт, иааԥсеит.
Санаабжьала ҽнак ҳгәарабжьара,
Исԥыргалт абригьы: ҳҵеиџь еимаԥсеит.
«Ашҭа снықәсып, сынхалап абарҵа,
Уажәыҵәҟьа сышиашоу ҳаҩны сныҩнаххып…»
Сышхәыцуаз, снеиуазаап ассиргьы збарцаз:
Аԥша иқәҳәан иагеит уи ахыб!
Нас ашҭа санҭыҵуаз ҳраҵлақәа рҟәыбон.
Лассы схынҳәуеит ҳәа исыман ҳасаб.
Аха санаахынҳә, исԥыргалт акәыба:
Аҵыхәтәантәи уажәа сахьымӡаӡеит, саб!
Рыцҳарак ҳхысит, ҽа рыцҳарак ыҟам.
Акакала амшқәа цоит, еихышәшәоит.
Амҩа сықәуп, сцоит ҩаԥхьа аҩныҟа,
Сан агәашәаҿ дысԥымларҳәагь сшәоит.

АДЫД
Ицеит шысҳәоз адыд ҭагәыргәыруа,
Агәараҳәа иԥжәоит ҩаԥхьа сханы.
Ахаҿы азыхтуам ажәҩан, исыздыруам
Изыҟоу абри амш агәы нханы.
Агәалақәа еицыла, еицыла, еицыло,
Акакала ахьаақәа еизыкәкәаны,
Алабжышқәа шьҭа уаҳа иазнымкыло,
Ахаҽаҳәа рҿаархарц аума иқәаны?
Издыруада, иааизар шьоук рныҳәа,
Рашҭа уи ахьҭалаз инаԥшьны,
Адыд абжьы гозар дара рзыҳәа,
Урҭ ирхыҩуа гәырӷьарак иабжьны?
Ицеит аамҭала адыд ҭагәыргәыруа,
Иҭахәаҽӡа уи ибжьы ааҩуеит хараны.
Изызҳәоу макьана цқьа исыздыруам,
Аха иҟоуп ҩаԥхьа усгьы идыдраны.
***
Еихаӷәӷәоит есааира амшқәа еихало,
Ижәпаҳаҳаран лашьцарак ааигәахоит.
Агәысакара сықәхазшәа зны схала,
Сышзахәо уи аԥырцқьара сҭаххоит.
Анцәа сиҳәоит: сымшқәа умган, амарџьа,
Атымитыша сҭоумҵан усыцәхас.
Сара аусқәа сымоуп, аа, сыхәмарӡом,
Угәы иамбан аамҭагь сызсырхас.
Лашарак еиԥш иҿыцәаауеит уи саамҭа,
Сымра шлеиуа акәаԥҳәа илҭашәоит.

191

Ишԥазури, иара убригьы ҳамҭан,
Исаҭәоушьаз амаҷгьы сызсырхоит.
Сцаӡаргьы, суҳәоит, сара скылаӡ,
Аӡы ықәршан сышьҭагь наҟ ианых,
Аха ари амра гылалааит ишгылац,
Ашара шьоук аԥылоз, рыхқәа шьҭых.
Урҭ рзыҳәан ҿыц иааԥшып ахсаала,
Аԥсҭазаара амшын ҩаԥхьа ицәқәырԥап;
Абри адгьыл сзықәыз, сыԥсгьы залаз,
Схы ақәсҵарц зысҭахызгьы рбап.
УЦӘАРЦ УЛШОИТ УАРА УГӘЫ РАҲАҬНЫ
Саб игәалашәара иазкны
Уаҩытәыҩса дықәмызт укәша-мыкәша,
Ианаурсыз зны араҟа уара аҵәҩан.
Ухала аужәра хутит амра уқәшуа,
Уцәеит ахьаца амҵа, нас, уааԥсан.
Иабаҟахыз краамҭа аиаха, атәаха.
Узыхьӡарыз уздымызт, уеилахон.
Думамызт, ауаҩы заҵә, хәархьк иузахоз,
Қдык ахы иузҩахоз дуҭаххон.
Абна илхны уаҵан зны абыца,
Аџьаргәал аанда еиқәуҵон даҽазны.
Гәашәк анҿоуҵа, угәырӷьо уи унҭыҵуан,
Арахь уааҭалон иаҳагьы иуҭахны.
Узаҵәын, зегьы урыхьӡон ухала,
Уҷкәынан, уҟан усҟан уӷәӷәаӡа.
Ҽнак абраҟа алҩаҵә хыхь ихалеит,
Уара уқәацә иахылҵит уи хәхәаӡа.

192

Абри ақәацә дыҩналеит сангьы дҭацан,
Даҽа хыбрак гылан илымбеит.
Нас – акәасқьа, нас иааӡан ақәаҵа,
Хшара гәарҭак нас иҳазҳауеит.
Акәасқьа инавак, хазы игылт аԥацха,
Иҭоу аԥш азышьҭымхуа аца.
Ашьхымзагәара иамоуп ҳазхара ацха,
Зынӡа ҩы ссирк ҭаҳҭәоит, ицқьаӡа.
Арахь асасцәа ааиуеит шьҭа лассы-ласс,
Убас рахә гәарҭак ҳамоуп ианҵаны,
Рхыԥхьаӡара ҳхашҭит абна илаз,
Аҩн шаҟа ааиуаз сгәалашәом, ҵаны.
Ажьҵаа кнаҳауп, ашәхақәа алҩа иашәит.
Ҽа шәышықәсагь уҟаз, зегь ҳаиқәшәоуп.
Аха, санаахьаԥш, саб, абас ушԥажәи?!
Ушааԥсазгьы ангәасҭаз, еҳ, уажәоуп.
Амҩа ҳауҭан ҳҭыҵт иаразнак ашҭа.
Ауаа рӡы-мшын ҳалалт ҳаиханы.
Ишуҳәара, иҟазма зны иаҳхашҭуаз,
Утәалозмашь уаргьы маҷк угәы нханы?
Иахьагьы иубомашь ҳара харак ҳадны?!
Умҩасит, уара уусқәа зегь нагӡа.
Уцәарц улшоит шьҭа угәы раҳаҭны.
Узгәыҵаҳәҳәоу ари адгьыл ухчынҵа.
К ЛЕОПАТРА
Сара шьҭа сыҷкәынӡам, дадраа,
Схахәы шышлара ишлахьеит,

193

Аха слызхәыцуеит Клеопатра,
Клеопатра сгәы дҭахеит.
Сара сакәу џьысшьоит, иашан,
Уи дызгәыҵаҳәҳәа даазгоз.
Адунеи ду лакәха ишԥашаз:
Аԥҳәыс дыҟан – зыгәра згоз.
Салызгоз еибгала аӡы-мшын,
Сгәы ианкылахоз сыԥсыԥ.
«Сымш!» – сымшын,
«Сымра!» – сымшын,
Ишԥасымаз, ҳаи, насыԥ!
Аха насыԥ наӡагь, дадраа,
Аӡәгьы имоуӡац, сҳәоит сара:
Дсылгеит, слыԥсахт Клеопатра,
Амца иалалыжьт Мысра!
Иахасыршәрын сыхәда ашаха,
Ахызаҵә сгәаҵӷа ҿнаҵәаарын,
Аха исмоуит сара уи аха,
Ҩаԥхьа лышҟа мҩак санын.
Сдунеи ԥҭа хәашьқәак лахаҳан,
Абас сымра лҭашәоны,
Егьыҟамлазшәа араҟа уаҳа,
Уи даацәырҵит дашәаны.
Ауаа ирбеит сара исбаҩхатәран –
Зегь ҭасыргьежьуан смацәаз.
Усҟан слыргьежьт Клеопатра,
Ислырдырит уи сшынцәаз.

***
Салыхәхәа ԥхыӡк убас еиԥш салоуп,
Сгәы ҭгәырӷьаауа, сагоит уи шҭакахьы.
Амҵәыжәҩақәа реиԥш, амахәқәа еидыԥсало,
Саахьаԥшзар, ҵлак гылоуп са схахьы.
Снаԥшы-ааԥшуа сныҵалоит ашәшьыра,
Ашьац ԥшқа аарла иқашәқашәоит.
Аҳауа уажәы убас иҟәандашьшьыроуп,
Абра сышгылоу самхацәар ҳәа сшәоит.
Сан даадәылҵуеит ус, дызҵоу уарҳалуп,
Иааган саԥхьа ишьҭалҵоит амарҭақ.
Лнапы разқәа схьысуеит, урҭ ҳалалуп,
Урҭ рыԥхара сныруеит сахьцалак.
Ижәбахьоума иазҳымшәац уалқәак ҳадны,
Хьаақәак ҳаман?.. Урҭқәа акгьы схым.
Сыцәоуп сара убас еиԥш сгәы раҳаҭны,
Сыцәоуп, ацәа салҵыргьы сҭахым.

***
Алаф шаҳҳәоз, аамҭа мҩасны ицазаап,
Сгәы ԥшаацәозаап – саналага сажәуа.
Сажәақәа ббырҳар бҭахымхеит, нас, ишԥазуаз,
Шәгәарабжьара са сыбжьысуан зны сшәышәуа.
Усшәа збоу, ҳәсақәак аҵәы сахарҵон,
Сҽырҭынчшәа сцон са сгәы еилашуа.
Быхцәқәа бԥозшәа баақәгылон абарҵа,
Сара сахьыҟам ӡибнаҟа быԥшуа.

195

Асы леиуан. Ақәа леиуан ахырхырҳәа.
Аҩы ахьсырҭаз саҵашьшьы изжәуан.
Ҽнак, сшыԥшымыз, хаҵа бцеит анырҳәа,
Ишԥазурыз, сҽыбхысымшьааит, сшәышәуан.
Иаҳзеилам ҳәа сыҟан акгьы уаҳа,
Иаацәырыргар быӡбахә, слеихашәуан.
Быҷкәын хәыҷы дбыцны саныбҿаҳа,
Сласны наҟ снашәыдымҵи, сшәышәуа.
Сқәыԥсычҳауеит, исымоуп иахьа гәалак:
Баргьы саргьы ҳалагеит ҳажәуа.
Сыԥсҭазаара мҩасуеит ус, шәышәрала,
Абар арымӡ сахьықәтәоу уажә сшәышәуа.
***
Акаҭеиԥш хәыцра хьанҭак схаҳан,
Исылнарҟьоит сышәара акы аҵәы:
Дгәаҟит, илшом, илшаҵәҟьом уи уаҳа,
Иԥсҭазаара далҵуеит уаха аӡәы!
Акы иҳәоит, аха ииҳәо хы амам,
Дбарџьеиуеит, зегьы ибоит еиқәаҵәаны.
Ҿҳәара ҟадыџь абасҵәҟьа иааигәахама –
Ашәымҭақәа цоит иццакцәаны!
Ихагьежьуеит. Иҿагылеит зегь аԥсцәаҳа.
Уажәоуп, ирбоит, узихәаӡом уаҵәы.
Аха усгьы урҭгьы ирылшом уаҳа:
Иԥсҭазаара далҵуеит уаха аӡәы!
Саргьы сгәаҟуа абри аҵх салоуп,
Гәыӷра хәҷык сгәаҵа аҭра аҳауеит.
Саргьы сгәаҟуеит, аха сгәы неиқәҳәало,
Адгьыл иқәыҩ, кьаасыбжьк саҳауеит.

196

***
Ааԥынроуп, исҿоит абыца,
Исырӷәӷәарц саҿуп аандак.
Снеиааиуа абаҳча сыҵоуп,
Акы рҽеиуа, ҽакы ааиҭак.
Срыхәаԥшуеит уажә сырхыбаан,
Игылоуп сыҵлақәа кахәхәа.
Икыдсыргылоит џьара акьыба,
Ҭынч еилысхуеит аӡахәа.
Арахь сааҭыҵт ауҭра сбаҳан,
Рыцқәак нықәсыԥсан анышә.
Исымаӡамшәа ҟаҵатә уаҳа,
Схәыцуа садгылоуп ахышә.
Сԥашә абраҟа иӷәӷәаӡахазаап,
Абрантә санеиҭоугагь, ҵаны,
Сцоит, иудыруазааит, иаразнак,
Абни аҵлеиԥш слеилҩааны.
***
Шьҭа уаҳа ҳақьымгьы дысмыхәо,
Ианааиуа ҳаиԥырҵра асааҭ,
Ижәдыруаз адәныҟа сгәы шсыхо,
Ишдәылԥыруа арантәи аԥсаатә,
Аԥсаатә – сара сгәыӷра – зымҵәыжәҩа
Сныҵак иахьанӡа саазгаз.
Иналапҟашт уи ҩада сыжәҩан,
Сыдгьыл иахыԥраап уи нас.
Зны ихало, зны иҭало, ихәмаруа,
Ицап, наҟ-ааҟ зегь еимда,

197

Ус, ажәҩан ишалоу мацара,
Егры инаркны Ԥсоунӡа еиҭа.
Ирхаԥыруа ирхалап Дали Ҵабали,
Кәдры аԥшаҳәала инаскьар,
Аиҩхаақәа ирҭыԥраап, ашьхақәа ирхалап,
Иԥсаатәуп, уи гәыӷроуп, абар,
Риҵа ихыԥшылап, аӡы иаҵәа Риҵа,
Ишсышьҭоу абазшәагьы иҟыруа лаҳәак,
Ихынҳәып сара сахь уи, ац иҵак
Исзымҩыз, сызхьымӡаз цәаҳәак.
АМҨА АЗХӘЫЦРА
Автобусқәа Риҵаҟа иқәуп уажә амҩа,
Инхаҵәи-аахаҵәиуа ицоит иԥырны.
Арыӷьарахь иҟоу еиҭаҳәашьа абамоу,
Арымарахь иҟоу узбом унаԥшны.
Ҷкәынгьы ӡӷабгьы амҩа имҵанарсуеит,
Амҩа абыргцәагь арахь иаанагоит.
Амҩа ахьааи агәалеи ԥханарсуеит,
Уи ианылаз ихы даара агәра игоит.
Иуҭаххап – амашьына. Еиӷьзар шьапыла?
Умҩахәасҭа хара икәараҵап.
Ԥсҳәынӡагьы ибжьоузеи, амҩа унанылар,
Иумбаӡакәа уаҵә уанӡа унаӡап.
Амҩа унанагап Чҳалҭанӡа ишиашоу,
Иара уаҟагь ингылаӡом нас.
Уаԥхьаҟа ишьҭазар,
иуԥхьап – уартәашам,
Ҽазнык уаннарԥшылап ушьҭахьҟа инхаз…

198

Абар, сара автобус сааҭыҵуеит,
Аныҟәацәа срыццоит шьҭа смыццакӡо.
Сынҭгыла-ааҭгыло сахьнеиуа срызхәыцуеит
Ара шьоук ирымбо ма ирмаҳаӡо.
Сшааиуа сааҭгылоит Дали Ҵабали,
Мҩақәак сырныԥшылоит сгәы ҭыԥсаауа.
Сзымцо-сзымаауа урҭ саарынхалоит,
Исзымдыруа иарбан гәаҟроу исзаауа.
Амшын Еиқәа ихылоит аӷба хыхәхәала,
Сышьҭа нхыӡла ицоит уи амшын.
Нахьхьи цәҳәырақәак срықәхахит схала,
Аԥслымӡра илаӡит сымҩа, снаԥшын.
Уи – хараӡа. Аха амҩақәа араҟа
Ицоит ишцац, ладагьы ҩадагьы.
Абар, сышиашоу саакылсит Абжьаҟәа,
Абар сахьыҟоу сара Аҟәа, сыҩнгьы.
Арантәи амҩақәа дәықәлоит Егрыҟа,
Амҩақәа сырган сыргоит сара Ԥсоу.
Сыргоит, аха ихынҳәуеит зегь аҩныҟа,
Исырдырны ҽазныкгьы Сыԥсадгьыл зыԥсоу.
Срызхәыцуа саатәоит ара ажәытәи аҿатәи,
Инымҵәаӡо сымҩақәа ахара еихоит.
Абар, сцоит сара ӡыбларак сҽаҭан, –
Ашьамҩа иангылаз зықьҩыла иҭахоит.
Иҭахоит урҭ, ари адгьыл иазықәԥаз,
Гәышԥыла иазгылаз ианшәарҭаз иаҳа.
Ихылҩа-ԥсылҩаха ицама, нас, иқәбан,
Иахьами ианышьҭыҵ, рыхьӡ ианазҳа.
Абацәа рымҩа ахьӡуп уи амҩа,
Уи амҩа ҳабацәа ршьа цқьа аныршоуп.

199

Уи саныԥшылоит сара ианысзамуа,
Арахь иаауеит уи, са сзыҳәа илашоуп.
Амҩақәа ган, ах ацҳақәа хыхын,
Амҩақәа шнеиуаз уаҟа иаанҵәон.
Мҵәыжәҩада ажәҩан ахь схалар сҭахыхын,
Аха адгьылаҿ амҩақәа срықәуп, сҳәацәон.
Исшәиуан сара амш мыждеи аҵхыи,
Сизыԥшуан сматанеиуа Анцәа.
Мцак еиқәысҵан, иҿымцәарцгьы снаҵхон,
Мчыла сылҵырц саҿын аҳәынҵәа.
Сылҵит уи алҵраз, сымҩа сабагоз,
Сабагоз, иабацоз арантә еиханы?
Схагахозар, сара амҩа сархагон:
Ишыкнаҳаз збеит шьоук рхы ларханы!
Ирымҵаныҳәон урҭ ауаа иацызны.
Ишааиуаз, рыхәда ашаха ахашәан,
Игьало икнаҳан абраҟа аф рысны,
Шьакгьы абраҟа икаҭәон, ишьҭашәуан.
Ԥштәы ахаӡамкәа икаҷҷахуан ара амза.
Ахы кыдҟьо игәаран аԥша…
Амҩа, исхашҭыз акрыҟоума мамзар,
Амҩа, исызҭада абас сара алша?!
Сышнеиуа, адыхҳәа акы сааннакылоит,
Амца ҩаҵҟьоит, алҩа ҳантоит.
Сымҩа ианыргаз еиҭааины иаангылоит,
Рхыԥша иаразнак арахь иаасындоит.
Сылаԥш иҵшәаанӡа срыҳәоит: – Уа шәгылаз…
Ихьааха исыцроу шьоук амҩа иагоит.
Иагоит, иагаӡоит,

200

ицоит дара нкылаӡ,
Уаҵәызны рыхьӡқәа саркьалбжьны игоит.
Снеиуеит,
саԥхьаҟа ишьҭоуп иага гәнаҳа,
Икаҭәап,
икаҭәап,
икаҭәап иага шьа!
Сырнылар сҭахым сара амҩақәа уаҳа,
Аха сырныҵыр ҟалом урҭ, сашьа.
Дарбан хагаз уи, сымҩа иҽаныжьлан,
Симышьҭырц иҭахызшәа шьаҿак,
Иааины исҿагылаз? Дыҟоума гәыжьла,
Дақәтәоу, ахыда, мамзаргьы ҽадак?!
Дҽадаӡам уи, издыруеит, дагьгәыжьӡам,
Дыџьнышуп,
даҩысҭаауп,
дыҵоуп анышә.
Ажрақәа сзижуеит дааизар еиужьӡан,
Ашьацҳәақәа иргылеит саԥхьаҟа хышә.
Ихы-иҿы ихалашо сымҩа дангылоуп,
Даԥсышәа мацароуп, арахь, дысцәынхом.
Илеит ашлагбаумқәа –
сымҩақәа нкылоуп.
Аха, уара аџьныш, ара сузҭархом!
Сымҵарсны, сымҩақәа срыманы инеиуеит,
Инымҵәо сымҩақәа,
схеиԥш рыгәра згоит.
Арантәи сыргоит урҭ амра схарцеиуа,
Исыхан аҩныҟа, ишцаз еиԥш, сааргоит.

201

Издыруеит,
сырдыруеит араҟа сыбжьала,
Ныҳәоуп исымоу сашҭа санҭал.
Ҩаԥхьа сшааиуа Далҟа сыбжьалоит,
Сымҩахыҵуеит сышиашоу Ҵабал.
Исмаҳазшәа, исымбазшәа, сыблақәа хымҩа,
Сҭаԥшуеит ицаз ани амш алакҭа.
Рышьҭа схыԥшылоит иану ҿаҵахәымҩак,
Срыцны нхыҵҟа сынҭалоит еиҭа.
Избоит сара ақыҭақәа алҩа рыхчыла.
Ҿаҳа-ҿымҭраха инхеит урҭ ҭацәны.
Аԥшәыма дахӡамкәа инхама Аԥсынтәыла?
Сышәҩыкны сҟаларцаз сҩагылоит саӡәны.
Агәра згоит ишааиуа ҽа аамҭакгьы.
Ианыжьлазааит сымҩа ахаҳәқәа еизганы.
Уаҵәызны иҟасҵоит сара урҭ зегьы рҭакгьы,
Уаҵәызны саатәоит сара урҭ сыхганы.
Сааиуан сара амҩан агәыӷрақәа сыцны,
Урҭ џьаҳанымҵәҟьагь сҭыган сыргон.
Адәы снықәлон сымҩақәа рҿыцны,
Искын схы шьҭыхны, уи агәра згон.
Иахьа сымҩақәа ирныҩуа ҽа шәами,
Слымҳақәа ирҭаҩуа ҽа жәоуп.
Ҽакала зегь ҳами,
ҽакала зегь шәами,
Ҽакала сандәықәлогь уажәоуп…
Аха сышьҭахьҟагь амҩақәа нымхеи,
Сеиҭанарныԥшыло абра саашьақәхоит.
Аамҭа сзымхеит,
сылшарагьы сзымхеит.

202

Иҳәатәызгьы сзырзымҳәеит,
абар, сҳәалахоит.
Сымҩа ҭалан инеиуеит ахшьырахь,
Илҭагьалан амрагь лассы исыцәҭашәоит.
Сынкахәыцуа стәоуп уажә ашәшьыраҿ,
Амҩа сызнылаз сзанымсыр ҳәа сшәоит.
Сшәоит, сара сықәра иснаҭом алшара,
Сырнымлаӡакәа мҩақәакгьы сцәынхоит.
Аха иаԥылалааит, сҳәоит, шьоук ашара,
Урҭ уаҵәы игыло амра рзыԥхоит.
Избоит урҭ рымҩақәа шҩеиуа ҵәҩанҵәыҟа,
Еҵәак аҟнытәи ишазцо ҽа еҵәак.
Аха усгьы ихынҳәышт дара аҩныҟа,
Инымхакәа уахь, иахьхалаз, рацәак.
Амҩақәа зегь ахьалаго араҟоуп,
Амҩақәа зегь ахьааиуагь аҩноуп.
Амҩа ианылаз арантә игәаҟ-гәаҟуа,
Иԥсы ахьишьо џьарак ауп – ароуп.
Агәаҿоуп уи ахьцәырҵуа имҩахәасҭан,
Ахәреиԥш, ианхалоит абраҟа, агәаҿы.
Исыԥхьоз, иреиӷьыз амҩа сҽанасҭа,
Ишиашаз уи саанагеит ауаа рҿы.

АККАРАҾ
Сыҵсны снеиуеит инымҵәаӡо ккарак.
Аԥсаатә рашәаҳәабжь гоит ихааӡа.
Ахьхьа-хьхьаҳәа ицоит ааигәа кәарак,
Аккара рцәажәо, инаскьоит хараӡа.

203

Ажәҩан иаҵасуеит ашәҵла ҟьантазқәа,
Аџьҵла дуқәа ана-ара иҽырбоит.
Ахьара сыҵсны ԥшьаала сымҩасуеит,
Сызну амҩахәасҭа хара сагаӡоит.
Ус сышнеиуа мшәык аабыбыхуеит,
Усгьы аҳәоит ашьап-ԥаҟьа шьҭакша:
– Иҟьаҟьаӡа ишьҭоу адәеиужьқәа уркыхуам.
Ахьара уҵоуп абрахь есымша!..
Ухы уҭахызар, уахьымаара уӡуеит,
Ухы уҭахызар, бжьра-быжьҵәа уца!.. –
Ари шсаҳаз сара сымҩа саныҵуеит.
Афаса сасны сцоит, агаӡа.
Аха мҩаҟаӡам уахь, скәкәы-цакә,
Шьыбжьонынӡа сылхо сылоуп ажәырҭ.
Ашьыбжьышьҭахь сцоит снапқәа сгәыҵак,
Сыцәӷәыхаа, сҿажәкуа, ӡык џьара изжәырц.
Сыԥсы ааивыган сықәлоит ҩаԥхьа амҩа,
Аккара сыҵсны снаскьоит хараӡа.
Аха абар, сара еиҭа иахьысзамуа,
Иԥаҵақәа хахаӡа џьнышк дахьсыхьӡа.
Ибжьы иргахуеит: – Башаӡа угәароуп.
Уашьны уаама арахь уара аҩы?
Ари аккара ду аџьныш иккароуп,
Ус имаӡам араҟа ауаҩы!..
Сышьхәа саақәгьежьт, дныҵаҳа дцахуеит,
Нас даацәырҟьоит нахьхьи, хараӡа.
Иҟаиҵо зегь са сцас иҟаиҵахуеит,
Дысхыччогь иҳәахуеит арахь: – Агаӡа!..

204

Лаба дук ылԥаан сишьҭалоит сыҩуа,
Сшыҩуа сыхәжәоит, аха башоуп, сихьӡом.
Изакәызеи арҭ аҵлақәа ирхыҩуа?
Схы сааҩахоит, уи цқьа избаӡом.
Ус абжьала иаразнак издыруеит.
Џьара сылаԥшгьы ахьыст иббаӡа:
Исхыкны аргама алаҳәа ҟыруеит,
Уигьы са сышьҭа ихызаап маӡа!
Ажәҩан иахьалоу иснаҭоит ҽыԥныҳәак,
Уи сара сҟынӡа ишиашоу иааӡоит:
– Укыдызҟьозеи, уаатәанда аҩны ашьшьыҳәа,
Акы уацәцаргьы, ара ҽак ухьӡоит…
Уаԥхьаҟа бзиарак ыҟоушәа убахуеит,
Уара иузыԥшуп, нас, абригьы уазхәыц,
Аӡы уахьныруа иаразнак урԥахуеит…
– Усхыҵ, – сыбжьы насыргоит сара, – усхыҵ!..
Салԥеит сышнеиуаз џьара аҩсҭаацәа рымца,
Сыҭрысшәа сандәықәла, қдык сахҟьашеит.
Ус снаӡеит сара аӡиас аҟынӡа.
Уаҟа ихәлеит, аха краамҭаӡа имшеит.
Тык ахьықәтәаз сааигәа иҩарҩаруан,
Уигьы аацәырҵит ара иҭынхаха:
– Иабоуҭахыз, улҵ уара аккара,
Уԥсы еиқәхагәышьан убозар уаха…
Сдәықәлан, сыблақәа амаӷқәа рхыслан
Сааныркылт, узыруам ҳәа сарҳәеит аӡы.
Лыхцәы шьқьыруа даалҵит уи ӡызлан,
Усгьы даацәажәеит уаҟа акранҵы:
– Идыр, нас, ахаангьы уазыхьчом аккара,
Иалухыз амҩа мҩам, иреицәоуп.

205

Уааи аӡахьы, уансыриалоит агара.
Ацәа уакуеит, избоит, уааԥсацәоуп…
Лыхцәы снамҵасны искырц снахьысуеит, –
Аӡы длалашәкәа дцоит лара еиҭа.
Сара амҩа сықәуп, схысхысуеит,
Сҭаԥшуеит џьара аҩсҭаа илакҭа.
Исымбаӡакәа ахџыџ ду сахаҳаит,
Ҭакәажәыкгьы дцыркьыԥуа дсыхьӡоит.
Сыҽхәызжәеит сара, исылшаӡом уаҳа,
Аха аккара сыҵалан сцоит.
Издыруеит еихьымӡа-еиԥымӡо ишсышьҭоу,
Срылҵәраа сахьнеиуа цәгьа еиланагоит.
Издыруеит ихыҵран ишыҟам урҭ сышьҭа,
Зегьы ираҳартә еиԥш сыбжьгьы насыргоит:
– Шәсышьҭаз, исхаз ани алаҳәагь ҟыруа,
Ишышәҭаху ала ахаангьы ҳаиқәшәом.
Сыԥхыӡ салҵны сҟаларгьы, ижәдыруаз,
Аккара сацәшәом сара, сымҩагь сацәшәом!..

ИУДА
Голгофаҟа инагоу амҩа ианылан
Ицоит ауаа рацәа, иҳәарц Анцәа.
Еиқәымтәац аамҭа асаба иаргылаз,
Рыбла иамбаша абахьеит ашацәа.
Адгьыл аҵалт изаҵымҵуа гәнаҳак,
Гәаӷьышьа змамыз аргама игәаӷьны:
Иаса Қьырса Голгофа дыкнаҳауп, –
Анцәа ихаҭаҵәҟьа, – абас дахьырхәны.

206

Игоит уазырбжьык: «Ҳадгьыл иахацәеит…»
Икаҳауа, игыло, абар, ибӷьаауа,
Амҩа иқәуп аҳәсеи ахацәеи,
Рысабицәагь ааргоит иахьаауа…
Рыԥсы рқьышә иқәкны ашьха ианхала,
Иааилагылоит урҭ уа иҿаҳаха.
Ирҳәара рҿамшәо адгьыл ианхалоит,
Иҵаарц рҭахушәа: «Дабаҟоу ҳаӷа?..»
Ахацәа рылаԥш ихыми: «Ҳазшьыда?!»
«Ҳазшьыда?!» – аҳәса ҵаауеит блала.
Дышрылагылоу рыздыруам урҭ Иуда,
Дцарц иҭахушәа шьҭа арантә маӡала.
«О, саҭамыз, – ԥҳәыск дматанеиуеит, –
Уҿаԥхьа ахара сыдуп, Анцәа,
Гәнаҳак саҵоуп, сзаҵымҵуа, снеиуеит,
Усыцхраа, сгәаҟрақәа рҵыхәа сзыԥҵәа!..»
Ҿиҭуам Анцәа. «Исанажь! Исанажь!..»
Аԥҳәыс дматанеиуа илҳәац лҳәоит.
«Ибанасыжьуеит…» Абар, уара, ашана,
Анцәа иҭак дыдрак еиԥш игоит.
Икажьыз ӷәамзеит, игылазгьы каҳаит.
«Иҳанажь!» – анаҟа, «Иҳанажь!» – ара.
Уаҵоузеи, Адгьыл, о, шаҟа гәнаҳа,
Шаҟа уанажьтәны ишьҭоузеи уара!
«Иуанасыжьуеит», – иҳәон аӡәы изыҳәа,
«Иуанасыжьуеит», – иҳәон иара еиҭа.
Иара убасҟан, иоурашәа аныҳәа,
Абраҟа даацәырҵит Иуда ихаҭа.

207

«Сара исыдуп зегь реиҳагь ахара,
Ихара дууп – аргама уснаԥхеит,
Аха исанажь, суҳәоит, о, даара…»
Уи шьаҿақәакгьы ԥхьаҟа днеихеит.
«Уҽаанкыл! – дыкнаҳаӡамшәа даацәажәеит,
Даақәацазшәагь рбеит зегь Анцәа. –
Уара иахьарнахыс иумаӡам ажәа,
Уца, улаз шьҭа уахь аҳәынҵәа…
Узыӡәӡәо ӡы ыҟаӡам, идыр, адунеиаҿ,
Уахьцалак иухышәшәоит ашьафҩы.
Урыдыркыларан иҟам уахьнеилак,
Уаныз, нас, амҩа, асаба аныҩҩы;
Уаныз, уҿажәкны џьара ушьҭахаанӡа,
Уаныз иухацеиуа еснагь аҭакар…»
Дызлагылаз рыбла иҵҟьон уажә амца,
Инеиԥырҵт зегь аӡәаӡәала, абар.
Голгофа ныжьны иҿынеихеит Иуда.
Адгьыл даақәхеит агәымха дзаҵәӡа.
Адунеи аԥсы ашьеит ҳәа аниарҳәа уа уда,
Голгофа, Анцәа иҿаԥхьа, аԥсра данацәца,
Дцаӡоит ҳәа сыԥшын уи ахыда
Дахьымаара, наҟ, иҽыбжьарӡ.
Игәы ишҭазгьы абаздыруаз Иуда
Сгәылара дааины абраҟа дынхарц.
Ишышьҭаз здыруазма иаԥхьа зқьы гәнаҳа,
Акы аҵкьыс егьи хараӡа еицәаны!
Инапала инаган анаҟа шьоук кнаҳауп,
Араҟа ишьҭоуп шьоук рыхәда хҵәаны.
Адгьыл уқәнаргылом шьоук рыҳәҳәабжь…
Иахьирхәып, о, мышкызны рацәа:

208

Иуда иеиԥшу агәымхақәа рзыҳәан
Иԥсы ҭаларан дыҟоуп Анцәа!
АԤСРА САНЫМШӘО
Ираамҭаӡамкәа рхы дырхеит анышә ахь,
Иҳацәцазеи, арантә, шаҟаҩ ҳацәца!
Аха ахаангьы сара аԥсра санышәом,
Сара аԥсра санышәаӡом зынӡа.
Агәра згом, сыҟаӡам дыԥсызшәа
Нахьхьи анышә иамадоу саҳәшьа.
Изакәызеи ишәҳәо ома ҵызшәа,
Иацы дцеит арантәи зегь ҳаиқәжьа.
Ҳашҭа дҭан шьыбжьаанӡа дԥарԥалыкьха,
Дыԥсаатәха ажәҩан дналашәкәон лара.
Исыздыруам иахьа абас излыгхаз,
Аха усгьы дыҟоуп лара ара.
Ԥсыс дахоуп ҳаҩны, дышԥалахҿыху,
Аха зны дқәыԥсычҳауеит маӡа.
Изура сыздыруам, дсырччарцгьы саҿыхуп,
Данаатәало лылахь ас еиқәҵа.
Снаскьалгоит уи агәашә аҟынӡа.
Дыҩны арахь дысԥылоит санаауа.
Агәра згом дымҩаст ҳәа дықәрахьымӡан,
Саатәалоит абраҟа сгәы ԥшаауа.
Бысцәымӡын ҳәа слышьҭоуп лара слыҳәо,
Шәарҭак уи дацәысыхьчарц сҭаххоит.
Асы лықәнауеит амҩан аҳәылыҳәа,
Ус дышнеиуа амрагь аалхаԥхоит.

209

Саҳәшьа лоуп, дхынҳәуеит уи дахьцалакгьы,
Дхынҳәаанӡа ҳәа ҳуалыуашо ҳаилоуп.
Илеишыргьы зуама уи, нас, лакгьы,
Ҳаҭыр лықәҵан шәлывси, саҳәшьа лоуп.
Ҳлырлахҿыхып лҟазшьала уи иагараан,
Иага ссир, алакә еиԥш, иаҳлырҳап.
Дадтәалоушәа шызбо ааигәа агара,
Арахь ашәхымс даахыҵуеит ҳара ҳаб.
Абык дабаҟоу, сҳәоит, нас, ҳаб иҩыза,
Ирыцҳара – маҷк игәы разцәоуп.
Ихы ихнахуам амҩа иқәу уи ахызаҵә,
Аҽивнагоит, уи ҳа ҳзы дынцәоуп.
Ибзиоуп, нас, иқәра акыргьы ифазааит,
Аха макьана уи дшажәра дажәӡам.
Дҳалатәоушәа шызбо, нас, аф асааит,
Аӡә даакылсуеит шәеиқәаҵәак лышәҵа.
Агәра згар сҭахуп лыԥсаа дышҳамам,
Сгьежьы-хынҳәуа ҳашҭа сааҭахоит.
Игәырӷәӷәагоу бжьык џьара исаҳама,
Сара абрантәи наҟ хара сеихоит.
Ҩызак дсыман, ҩызак, зыгәра згашаз,
Абжьы исаҳаз мгеи иара ибжьны.
Амҩа сықәлеит иара иахь сышиашаз,
Аха акгьы самоуп уажә сышьны.
Сцон сара, схы хан иҩныҟа,
Аха нышәынҭрак снадгылт сыгәгәаӡа,
«Дыҟоума?» – сҳәан, аҭак сырҭеит: «Дыҟам…»
Дыҟам, рҳәеит, дыҟаӡам зынӡа!
Аха уи сара дысԥылт дыԥсымшәа,
Скаҳауашәа анибагь сааиргылт.

210

Исгәалашәоит, иандәықәла саӷәра сымжәа,
Исҿагылаз днеины дырҿагылт.
Сара уи аҷкәын ҩызас дсымаӡамызт,
Дсыԥхьаӡон ешьас заҵәык, ешьас.
Маӡак соур, иара иҟны имаӡамызт,
Уахьихәаԥшуаз деиԥшын зынӡа абжьас.
Исхашҭуам, амца дақәлон сара сзыҳәан,
Аӡы хьшәашәа дӡаагылангьы иршон.
Уи арахь данааиуа исымаз ныҳәан,
Слахҿыххон, сыԥсы ааҭалон, саалашон.
Длашоит иара амреиԥш, уи иԥхара
Иахьанӡагьы сара исныруеит ихааӡа.
Издысҵода, ишәҳәа, нас, сара ахара, –
Сызлацозеи зынӡа дыҟам ҳәа ԥхьаӡа?!.
Сыԥшыр сҭахым сара уахь, анышә ахь…
Иҳацәцазеи, арантә, шаҟаҩ ҳацәца!
Аха ахаангьы сара аԥсра санышәом,
Сара аԥсра санышәаӡом зынӡа…
СЫМАЛА СЫҞОУП
Сымала сыҟоуп. Иҩахам, ихахам.
Сымала сыҟоуп. Ашәгьы схаркуп.
Қьаадқәак срылоуп, исымамкәа хҩаха,
Аҵх ааиҩнашаанӡа цәашьыкгьы сзаркуп.
Исҭаххар, смыцәакәа ашара саԥылоит.
Исҭаххар, сышьҭалан сыцәоит анша.
Снеиҩеиуа агаҿа савоуп шьапыла,
Ахақәиҭра сымоуп, сақәтәоуп аԥша.

211

Сымала сыҟоуп. Схәыцрақәа сыкәшан,
Схақәиҭра насымҳәан,
иаразнак срытҟәоит.
Снаган сдыргылоит амра ца сықәшуа,
Рацәак схы ҟадыџь смыхәо ишаҟәоит.
Акы саргәырӷьоит убас сара араҟа,
Аҟырҟырҳәа зны схала сыччоит.
Даҽазных акы убас еиԥш саргәаҟуеит.
Сыԥсы сфеит ара, сгәы еиҟәыҷҷоит.
Исхашҭхьоу хьаақәак рхы аасдырдыруеит,
Снаҳәыргьы сааҳәыргьы, исыцроуп имцаха.
Схәыцрақәа срыцны ӡиасқәак срыруеит,
Амҩа дшықәу сихьӡахуеит саӷа.
Сымала сыҟоуп. Ԥҭа ҟәашк баныртәалан,
Ибыҵасны, баман ицахуеит аԥша.
Уи арахь баанагом, сара стәала,
Баргьы ӡибнаҟоуп уахь бахьыԥшуа.
Сымала сыҟоуп. Ашә аӡәгьы дасуам.
Сҩызак сылаԥш наиқәшәоит хара.
Сааҵра давоуп уи хәлаанӡа дқәасқәасуа,
Шаанӡа иҳасабуа дтәоуп сызгара.
Сымала сыҟоуп. Сӷаруп, егьсымам.
Сҭаацәароуп. Сҵара насмыгӡац.
«Уара уцхыраара смоузар, сыԥсыма?» –
Аӡәы сизҵаауеит. Игьежьуеит сыблахаҵ.
Игьежьуеит сыблахаҵ – иҳәом аӡәы аиаша,
Ацашьа дақәымшәо дааины даатәоит.
Издыруеит уи ииуагьы ииҳәогьы шбашоу,
Арахь, иара итәала, сара сиҟаҭәоит.

212

Игьежьуеит сыблахаҵ – аӡә дшьыцны мацара,
Иҩыза ихы акәара џьара иҭарбааны,
Днеины иҽеиҭоит иахьа амра ацара,
Лафқәак иҳәоит уаха араҟа дааны.
Сымала сыҟоуп. Аӡә дахоит, деиҭахоит –
Дӷьычуеит. Дшәарҭоуп.
Иакуп иԥсы ахац.
Тышак ахықәан уи дхахачахоит.
Игьежьуеит сыблахаҵ.
Игьежьуеит сыблахаҵ.
Сымала сыҟоуп. Сгәырӷьоит, сыхәмаруеит.
Сҵәыуоит. Сыччоит. Иахьысҭаху сцоит.
Сгылоит, сҭаҷкәмқәа раҵәан смақаруеит.
Сымала сыҟоуп. Акәаԥгьы ҟасҵоит.
***
Анцәа сиҳәоит: «Схәыҷқәа еибгала
Уаха аҩныҟа исзаага.
Срыцҳауп, гәаҟрак салоумгалан,
Сымши сыҵхи еилырга…»
Анцәа сиҳәоит: «Сара сҩызцәа,
Сҩызцәа бзиақәа, жәпаҩӡам.
Исцәумырӡын, рҵыхәа ԥызҵәо
Акы сахаанхаргьы сҭахӡам…»
Анцәа сиҳәоит: «Сан дажәгәышьеит,
Уаҳа лылшаӡом зынӡа;
Шьҭа аарлагь дгәагәагәышьом,
Даҽа мшқәакгьы днархьыгӡа…»
Анцәа сиҳәоит: «Илыдумгалан
Хыхьи гәыхьи схәыҷқәа ран;

213

Сыҩны-сгәара зырманшәало,
Лара дманшәаламкәа дҟаумҵан…»
Анцәа сиҳәоит: «Сашьцәа ыҟоуп, –
Деиҳабума уи деиҵбы, –
Машәыр иақәымшәааит иахьныҟәо,
Исыгымхааит рнапы…»
Анцәа сиҳәоит: «Зегь ҳаҳәшьа заҵә
Ҳа ҳзы иҭылхгәышьоит лыԥсы,
Уи шәышықәса лыԥсы ҭазааит,
Лмыткәма сыгымхааит зназы…»
Анцәа сиҳәоит: «Ҳаилатәазааит
Ҳаилагәырӷьо ас жәларак.
Икеикеиуа ажәҩан цқьазааит,
Иҟамлакәа зны еибашьрак…
Даҵамлааит ҳауа гәнаҳа.
Иԥсы ҭазааит ҳаӷагьы…»
Абарҭ роуп, нас, иарбан уаҳа,
Схазы саҳәаӡом акгьы.
СГӘЫ ИАМЫСӠАЦШӘА…
Сгәы иамысӡацшәа, зегьы ирзартыхуп,
Зегьы сырԥылахуеит сыҩны, хәыҷҵас;
Сҽыҩнаскыргьы ауан, аха исыхоит,
Сагоит адәқәа рахь иара цас.
Сызҭарыжьуаз ани ажра снахыԥоит,
Срызҭамыжькәагь знык санрыцәца,
Исышьҭоушәа збоит шьоук хыԥхыԥуа,
Аха рцасгьы снеиуеит сласӡа.

214

Данызба ихы иқәҳан дышнеиуа,
Исыргоит аӡә иахь са сыбжьы:
– Иуцәыршьыз дызусҭада, еи, уа?!
– Сыршьыма, – дҵаауеит уи, – сыршьы?!
Уршьызшәа убазар, уршьит ауп,
Егьҟамлазшәа уца, ԥхьаҟа унеи!
Иснымшәа, абар, џьара шәытак,
Сахысрашәа сцоит адунеи.
Аӷәра сымжәо, аҽ-уыреиԥш,
Ахы иҩахошәа збар сара агәаӷ,
Наҟ, схәыҷра атәылахь, сацәырҵуеит,
Ҵәыргылак сахыԥоит еиҭах.
Агәыразра атәыла ду салоуп.
Салаӡсо салоуп. Еимгәҳәа.
Аҷнышқәа амшын ихыԥсалоуп,
Савалан сцоит аԥшаҳәа.
Издыруа, исзымдыруа – исԥыло –
Аԥсышәак нарасҳәоит схааӡа.
Снаихан аган ахь дсыргылом
Иреиӷьу, иреицәоу аӡә зынӡа.
Иумырцәгьаз, дыцәгьазаит, дгәыбзыӷуеит,
Иқьиара аиааира аургоит.
Жәларык рлакҭа хаа сҭаԥшыхуеит,
Жәларыкгьы арахь сыгәра ргоит.
Аԥҭақәа қәала еимгәамӡо
Изхаҳаз, уацәымшәан ақәа;
Уи ада ҽакы уамыргәамҵааит,
Иабацо, ихкәап, уара, ихкәа!
Издыруеит ишыҟоу шьапҿаршәи
Уи аҵкыс еицәоу даҽа шәки,

215

Аха снаргәылсуеит сыхәмаршәа,
Исхашҭшәа, сымҵаакәа: «Изакәи?..»
Сгәы иамысӡацшәа, зегьы ирзартыхуп,
Зегьы сырԥылахуеит сыҩны, хәыҷҵас.
Сҽыҩнаскыргьы ауан, аха исыхоит,
Сагоит адәқәа рахь иара цас.
***
Ахаҳә дуқәа ирыхҟьашо, ишәахха,
Аҽыҩқәа реиԥш, ицон дара еиваҩ.
Рыҽдырҭынчит шуҳәо, еиҭааилаҽҽахуан,
Ацәқәырԥақәа кҿасуан хыла аԥаҩ.
– Шәабаццакуеи? – снаразҵааит сырхыԥшыло.
– Ԥхьаҟа, – рҳәеит урҭ аҭакс, – ԥхьаҟа!
Аха иахьнеиуаз мшынын дара ирԥылоз,
Инеижәылон, ирыбжьоушәа ахҟа.
Ацәқәырԥақәа еилалан хыхь ишьҭыҵуан,
Илеилахәаша ицон дара ҵаҟа.
– Шәабаццакуеи? – сразҵаауан срызхәыцуа.
– Ԥхьаҟа, – рҳәеит урҭ аҭакс, – ԥхьаҟа!
Рыбжьы саҳаит арҩашқәа агәгәаҳәа,
Иҭаҽҽон аиҩхаа дуқәа ирыбжьҟьа.
– Шәабаццакуеи? – сааԥшит абас нараҳәан.
– Ԥхьаҟа, – рҳәеит урҭ аҭакс, – ԥхьаҟа!
Аӡыхь цқьақәа ыҵхәраауеит ахьхьаҳәа,
Ихьшәашәоузеи урҭ зегь, ҳаи, шаҟа!
– Шәабаццакуеи? – иҟахума ихьаҳәуа,
– Ԥхьаҟа, – рҳәеит урҭ аҭакс, – ԥхьаҟа!

216

Ашамҭаз дҭыҵуан арԥыс ашҭа,
Днеиуан гәарабжьарак уа дбыжьҟьа.
– Уабаццакуеи? – сиазҵааит уи дангәасҭа.
– Ԥхьаҟа, – иҳәеит уи аҭакс, – ԥхьаҟа!
Иахагьежьуеит адгьыл ду алыра.
Саамҭа цоит. Инхазеи шьҭа шаҟа?
– Сабаццакуеи? – схы сазҵаауеит, суазыруа.
– Ԥхьаҟа, – сҳәоит сара аҭакс, – ԥхьаҟа!
СЫҴӘҨАНШЬАП АХЬАРСУ
I
Абраҟоуп, дад, сыҵәҩаншьап ахьарсыз,
Сара анхара сахьалагаз уажә ҿыц.
Исыԥшаар сҭахуп иацы зны исырӡыз,
Иласҵоит ианыԥсалоу снапы арыц.
Ааԥынроуп, аҿа еихеит иаразнак,
Ишьҭазшәа ари адгьыл гәыҳәӡаны,
Зегь ахәлаӡоит. Ҳаԥшны усгьы ҳтәазма,
Ажәла ҳҟьоит, ҳнапсыргәыҵа инанҵаны.
Ицәаӷәо тракторк неиуеит саԥхьа ахәхәаҳәа,
Кәаҭанк амаа сзыркрагьы дызбом.
Шәнеибарԥшы, шәнеидгыла, шәнеихәа ҳәа
Амш ҳахәаԥшуеит, ажәҩан ԥҭа ахаԥом.
Сгәырӷьоит, са сыҵәҩангьы абраҟа иарсны,
Қәацәк ргылан, амра хаа схаԥхо,
Аӡын иацыз ҵааи ҷыхьи ԥхарсны,
Сҵеицәа саԥхьа иргылан сахьынхо.
Акы шьҭырхуеит, акы шьҭарҵоит рнапала,
Иҟәаҩ-чаҩуеит. Нас еидарак дырҳәазоит.

217

«Сахәарыма анахьгьы арахьгьы еидбала?..» –
Хәыцрақәак амшын еиԥш иаазазоит.
II
Абраҟоуп, дад, сыҵәҩаншьап ахьасырсыз,
Са сзы абраҟоуп адгьыл иахьагәҭоу.
Ԥхашьаран арахь саабжьалар сҽырсас,
Сызтәыз арбан, сцар, ладоу ҩадоу?
Ҳгәарабжьара са сеиҭабжьамлеит машәыршәа
Зны абраҟа, сыԥсы абраҟа исцәынхахьан,
Адәқәа срықәын, ампыл сасуан, аҵәы сыршәуан,
Аҵәыргылагь шәынтә сахыууаны сцахьан.
Сцон, саауан… Аха зынӡаҵәҟьа сызцарызма,
Ишәыҟәшәа ҳәа, арақәа ҟәыба ишьҭаҵаны?
Ҳаицәҟьалазшәа, схәыҷреи сареи ус ҳнеивысма?
Уи аатәама, са санамба, аԥсы ӡаны?
Исгәдхахалт иара, арахь сеиҭаныбжьала,
Аҵәыргыла еиҭанахыԥарц иҩ иаауан.
Ԥасеиԥш саргьы сҽаасырххеит, сҟазшьала,
Аха егьсылымшеит, исхароузеи, схьанҭан.
Аха усгьы схәыҷра снацлеит уа гәаныла,
Акаҩҳәа са исыбжьушәа бжьык саҳаит.
Исхашҭӡахьаз мҩахәасҭақәак сырнылан,
Сааԥсара сыхҟьеит, цәгьа сгәы иазҳаит.
Сыҟахызма, нас, арахь исыман маашьа,
Сшьапы анкыдҟьа, аӡыхьқәа зегь шәаҳәеит.
Зыҵәҩан арсым аган давоуп дҩашьан.
Аган иавоу знымзар зны длаҳәуеит.

218

III
Абраҟоуп, дад, сыҵәҩаншьап ахьасырсыз,
Сахьнылаиаз сааины ҭынч ашьац..
Са схәыцрақәа иргәылсны арахь исысыз,
Ибжьаӡша зегь ирасҳәоит: наҟ шәыбжьаӡ!
Аха бжьаӡшьа змам аацәырҟьа-цәыраст,
Урҭ са сахь есааира иааигәахоит.
Анкьа ҵлакы иаҟаран ҳәа араҟа аҭырас –
Ирҳәо ажәабжь сара даараӡа исгәаԥхоит.
Снеин снагылоит аџь џарџарқәа рымҵан,
Ашә ҟьантазқәа схы шьҭыхны сырзыԥшуеит.
Ааигәа агәгәаҳәа еиқәыми Нарҭаа рымца,
Ақәаб дуқәа ахәаҭаҳәа еилашуеит.
Ахы ааиҿаскит саргьы абраҟа сымца,
Нарҭаа рымца еихәламцәарц, сеилыхха;
Сҵеицәа ахьӡарц, уаҵәы зны, са сызхьымӡо,
Урҭ уаҩ днымхарц, снаҩс, абраҟа дԥаԥсаха.
Иқәзааит рыдгьыл, дара ишыртәу дырны,
Аҿа ҩеилап, ҳӡыхьқәа ахьхьаҳәа ишәаҳәалап.
Акы аҳәоит Абрыскьыл ирашь кьыркьырны.
Уи ҳа ҳаиԥшҵәҟьа ҽаӡәы изеилмыргар ҟалап.
ИСХАШҬЛАКГЬЫ…
Зны аԥшаҳәа саван уа сыҩуа, сыхәмаруа…
Саахьаԥшаанӡа аамҭа шԥацеи иԥры!
Аха исхашҭлакгьы – исхашҭуам Аҭара,
Сара исхашҭлакгьы – исхашҭуам Кәыдры.

219

Шьоук рдац-ԥашә иашьҭоуп ажәала,
Ргәы бажәхама, ироума аиҳабра,
Иқәлом, о, иқәлом рыҩныҟа аламала,
Сара сыҵәҩаншьап асырсит абра.
Сынҭыҵыр, сабацо арантәи сынҭыҵны,
Сынхыҵыр, ааигәаҵәҟьа сынхыҵт ахәада,
Аха усгьы схынҳәуеит зегьы рҿыцны,
Усгьы аҩныҟа саауеит сара еиҭа.
Ара аԥшаҵәҟьа гәыкыҵәыкуа исԥылоит,
Схәыҷра алакә ахь сагоит хараӡа.
Аҭаратәи ажәҩан кеикеиуа исхагылоуп,
Сықәуп аҭаратәи адгьыл разӡа.

ИҬАХАЗ ИАЖӘА
Ижәбазар, нас, аиааира сҭахымшәа,
Сышьҭахьҟа ахьаҵра саҿушәа уажәы?
Аџь ду саҩызан, аҿаҩҳәа сегьхымжәар,
Исҭахын сыԥсы ылган изгар асыршәы.
Аха иамуит. Сылшарақәа сзымхеит.
Сара сҭахеит. Аха ижәдыруаз уеизгьы:
Ишәҭаху жәуы ҳәа, сымгылеит сҭеслымха,
Схы самеигӡеит, исхамҳаит сыԥсгьы.
Сцәыҵадырбааргьы рылшон – сырԥахыр.
Схы хырсар – ирақәԥарын схәамц.
Сыфҩы сыргарын – исырҭоз сыхнахыр,
Аӡмах еиԥш исхыҵәан сахәаҽрын амц.
Еихьымӡа-еиԥымӡа исышьҭаз ансыкәша,
Са сыхәда ашаха ахашәаанӡа сыблит.

Ааи, сырцәыблит. Сыццышәха снарықәшәан,
Сышьҭахьҟа иааиуаз ргәаӷгьы ааибакит.
Сныбжьахәашеит сара абас егьҟамлазшәа,
Быжьра-быжьҵәа дгьылк леиҩжәаны…
Аха исырмариеит урҭ русқәа нас-насшәа –
Шәашҭа иҭалаз Аиааира зманы.
***
Изыԥхьам,
Зегьы ирзымдыруа бӷьыцқәан
Сара Аҟәа амҩадуқәа еихсыршәшәоит.
Ижәдыруоу, нас, иара Аҟәа иахыҵуа?
Иқәыԥшцәаха ижәбар ҳәа саашәоит.
Ишышлара
Ишлеит иара ҟәашӡа,
Ашәышықәсақәа рышьҭақәа анҵоуп.
Ижьакцаргьы ауан анап ашҵа,
Аха ҽа аамҭа ссирк иахьӡоуп.
Ишәҭит,
Аҟәа иахоу ҿара-цәами,
Аха ишлахьеит, уи сҳәахуеит еиҭа,
Агәы ҭазырҷаҷазгьы даара ирацәами,
Излархааз сыздыруам нас ҿыц алакҭа!
Идырбгон, идыргылон…
Аха уи рҩашьам,
Сыхнахт – икеикеиуа ицқьоуп ахаҿы.
Ахаангьы
Ҳҭоурых ду ашьапышьҭыбжьқәа еиқәтәашам
Аҟәа ашьхараҿ, Аҟәа абааҿы…
Сахьнеиуа ахәыцра ҵаулақәа сыҵгәан,
Абыӷь ҩеижьқәа рхала иҿышәшәоит.

221

Изыԥхьам,
Зегьы ирзымдыруа бӷьыцқәан
Сара Аҟәа амҩадуқәа еихсыршәшәоит.
ЕРМАНТӘЫЛА СГӘАЛАРШӘО
Мышқәак роуп,
Снымхеит ара сара уаҳа,
Сцеит сара арантә, аха нас
Краамҭа
Севантәи амза схакнаҳан,
Исҳәон: Арарат, Комитас…
Сдырхәыцуан –
Сдыргәырӷьон,
сдыргәамҵуан –
Арааҟа зегь збон уамашәа.
Исыцын,
Исышьҭалан иааҩит аранӡа
Исзымҵаз ахаҳәқәа рбызшәа.
Аԥсышәала
Исаакиан иҩымҭақәа цәажәон,
Сариан ишәыга ссирқәа еилыԥхон.
Сахьицыз
Абовиан бааԥсыла дыгәжәажәон,
«Ермантәыла ахәрақәа» ирӷьон.
Инымҵәаӡоз шәҟәын уи,
Сагьзаԥхьомызт уаҳа,
Сцеит сара арантә, аха нас
Краамҭа
Севантәи амза схакнаҳан,
Исҳәон: Арарат, Комитас…

222

***
Еимагылан зны асы леиуеит аҳәылыҳәа,
Зны иԥеиԥеиуа угәы армаҷуеит аҭакар.
Сҽырҭынчны зымҩа стәанда ашьшьыҳәа,
Иалшоит ссаркьалбыжь шьҭа иааиқәтәар.
Аха сгәы иауам сара, агәараҳәа,
Сымч зегь аҭа, сасуеит асаркьал.
Адгьыл шәарҭоуп! Уи ауаа инараҳәо,
Дгьыли жәҩани рҿыхо снарыбжьалт.
Аха аган рҽаҭан рыҽдырдагәеит,
Иҟарҵеит шьоук аргама ҽыргаӡа.
Сҵаар сҭахуп: ҳара ари ҳабаго?
Изҳарцәгьозеи ҳхала ҳлахьынҵа?
Ишабеит, ишьҭоуп адгьыл ӡышо,
Аҵаа цәгьа џьара агәы еиҟәнажәоит.
Сҭаԥшуеит анахь ҵа змаӡам атыша,
Адгьыл уахь иагәҭасыр ҳәа сацәшәоит.
Ҳадгьыл-ҳан, цәгьаӡа угәы нҳархамашь,
Уҳахәамԥшуашәа збоитеи угәырӷьаҵәа?
Рҽеишьа змоу ҳарҽеип, нас, уара иҳанажь,
Ҳхыдарақәа зегь ҳанажь уԥацәа…
***
Сшааиуаз агәҭынчра сцәыӡит зынӡа:
Игәҿкаагоу бжьык саҳауеит хараӡа.
Аԥша асуеит, аԥша асуеит,
ажәҩангьы шәшьуп,
Хара-хараӡантә исаҳазгьы ҳәҳәабжьуп.

223

Дарбан изхаҳаз, нас, ажәҩан бганы?
Иҟаломызт ус аҳәҳәабжь баша иганы,
Ихыҵзар аӡ дуқәа ахаҳәқәа лаго?
Иахьнеиуа, иҳәҳәабжь гоу аӡ иаго?
Ихызаҵәха ирылҟьан арахь исзаауеит.
Дарбан, о, дарбан? Сгәы ҭыԥсааауеит.
Сҩаҵҟьоит, цхыраарак исҭарц сеихоит,
Амҵәыжәҩақәа соуны сыԥрырц сҭаххоит…
Сшааиуаз агәҭынчра сцәыӡит зынӡа:
Аамҭала ашҭа сынҭыҵны санца,
Иқәсрашәа збоит сара уаҟа афырҭын.
Ихышәҭрашәа збоит ишнеиуа ауардын.
Машьыноуп сара ауардын ҳәа сызҿу.
Мап, дсыздыруам, дсыздыруам изҽу,
Аха ҽык гьежьуа ахкаара иҭахоит.
Аҩны сахьахым цәгьаӡа еиланархоит.
Изҿузеи, схәыцуеит, уа рыҽӡаны,
Ахәыҷқәа ааҵраҿ амца еиқәҵаны?
Стәоуп сара араҟа даара сшәаны,
Аԥша иагазшәа аҩны ахыбгьы хшәаны…
Сшааиуаз, агәҭынчра сцәыӡит зынӡа:
Аракетақәа гылоуп, бџьарла еиҵаҵа.
Иеиҿаҳаит џьара – абомбақәа ԥжәоит.
Смаҭа дыхәмаруеит, сабдуми, сицәшәоит.
Хәыцра хьанҭала стәоуп сеикәаҭәы.
Шьоук зынӡа хыбрада иқәхеит адәы.
Ақалақь дуқәа ахьырго ирхәаша,
Избоит, иҟәшәоит сабик ахәаша.

224

Исылоуп, исылоуп сышәара аҵәы:
Ҳадгьыл иахьуа сыздыруам уаҵәы!
Ишызбац алыра иануп, игьежьуеит.
Алабжыш срыцқьарц аӡамҩа сшьышьуеит.
САРА ИЗДЫРУЕИТ…
Сара издыруеит абри адгьыл сзықәнагалаз:
Сгәыразра ауаа ажәлеиԥш ирызҟьо,
Аԥҭа хьанҭеиԥш, наҟ ихысхроуп ргәала,
Иеилыркаароуп, уаҳа ирхамԥарц, уи зыхҟьо.
Насыԥла иҭәу иаамҭа маҷк исроуроуп
Ари аҵеи мыш, есааира изызҳауа,
Игәы ҭзыргәырӷьо лымҳаҭасны сиоуроуп
Сааигәа игылам, аха сажәа заҳауа.
Сара издыруеит абри адгьыл сзықәнагалаз:
Ажәла ахьысҟьо иҩеироуп аҟата.
Иҿажәкуа иқәхаз, аӡы зҵабаз аамҭала,
Сизыҵхәраароуп сгәырԥсаҳәаган сара еиҭа.
Илызҵааршәха, лымшқәа мҩаст лабжышла,
Дмыцәаӡакәа аҵх-ауқәа лыршеит,
Лгәырҩақәа лызхазааит ан ахцәышла, –
Мра цаҳәцаҳәны лаԥхьа сынкашуеит.
Сара издыруеит абри адгьыл сзықәнагалаз:
Сыжәҩахыр нарыдҵан, рыгәра го,
Схалароуп сара сҩызцәа ахьхало,
Иалагаргьы ҳусқәа зны еиқәыбго.
Санҩыҵхаха са сыхнахт лаԥшы хаак,
Дасмыргазааит амҩан зны агәыԥжәа,
Исаӡароуп ажәа ҟәандақәак рҳәаха,

225

Исҳәароуп,
Сара исҳәароуп уи лыгәшәа.
Сара издыруеит абри адгьыл сзықәнагалаз:
Схазы акәым, сыҟоуп ауаа рзы.
Сшыҟоугьы здыруеит сара аамҭала –
Сымҩасуазар акәхап шьҭа лассы.
Сықәнагалт – сагьашьҭалеит Аиаша.
Ацәгьаз акәзар, сҽасҭарын аган:
Сара сыдагь, иҟан уи ҟазҵашаз.
Уи азы акәзар, са смиӡаргьы ауан!
***
Сара Москва раԥхьа саднамкылеит,
Исҿагылеит ибжьыцәгьан, еилашуа.
Схала скәаҩӡа абаҳчаҟны саргылеит,
Зҵаарақәакгьы снаҭеит, исҿаԥшуа.
Исҳәо сҿамшәо, стәымны саднагалеит.
Иҳабжьоушәа збеит наҟ-ааҟ асал.
Ауаа рацәа срылан сара схала,
Ухынҳәы ҳәа исыԥхьеит авокзал.
Асасааирҭақәа срыхәаԥшуан: «Сшәыҩнашәҵом…»
Сахәаҽуоуп сышҭыҵыз аметро.
Избеит сара аханқәа зегь цәыҩҩажәӡа,
Аханқәа, ахра дуқәа ираҟароу.
Исзеилымкааит Москва ихыхны изамаз,
Исзеилымкааит урҭ риаша, рымц.
Акы снацҳауа, ихаамкәа убри агьамагь,
Скара-уара снықәтәеит сара арымӡ.
– Ашҭа Ҟаԥшь збеитеи!.. – дҳәарсалеиуа,
Даасыватәеит дхышӡа ус хәыҷык.

226

– Уара иубахьоума Ашҭа Ҟаԥшь? – дгәаҭеиуан.
Сиҵаҟьарц исыгхеит сара аҷык.
«Ашҭа Ҟаԥшь… – Стәан сара схәыц-хәыцуа. –
Ашҭа Ҟаԥшь ахаан исымбаӡац…»
Ақалақь ду сналалт сымҩа рҿыцуа,
Иахьнырҳала ишыскыз сыԥсы ахац.
Исыздыруам, ахаҳәқәа уа ихәыҭхәыҭма,
Исарҳәама иныҵак зықь маӡа,
Ашҭа сықәын сара сгәы хыҭхыҭуа,
Сааԥсарақәа схашҭны, скалаӡа.
Снаԥш-ааԥшын, сара араҟа стәымуаҩымызт,
Сҭамԥшит, мап, еихамыччо лакҭак,
Аԥсышәала, сара стәала, сҵаар сҭахымыз,
Исоурашәа иара аԥсышәалагь аҭак…
Москва гәыҭбаа, уа узы сажәа ныхцәам, –
Иабаҭаху инамыцхәны акы аҳәара, –
Аха ашьҭахь, сшааиуаз, сургәбзыӷцәан,
Исцәыцәгьоуп сара арантәи ацара.
Шәышықәсала, егьумыхьуа, убаашха угылаз,
Зегьы ирызхоит, угәы аԥхара нырҵәаӡам.
Раԥхьа-раԥхьа, зны, сыздызымкылаз,
Уаргьы арантәи сышьҭра уҭахцәаӡам…

ҬАГАЛАН
Ҭагалан. Амра гәырҟәандага сҽаҭан,
Скахәыцуа, сылахьгьы маҷк инеиқәҵа,
Сықәыԥшуеит сыдгьыл, исымбацшәа иахьада.
Цхафҩуп аҳауа иалоу ихааӡа.

227

Сыгәҭыхақәа цәырҵуеит акакала еишьҭалан,
Акы ааскьоит, ҽак наҟ аҽаӡоит.
Ааԥынрак сыбла иххалеит ҭагалан,
Уи лаԥшҵашәароуп – иниаҟьа ицоит.
Абар уажә сахьыҟоу, абар сызлагылоу –
Ихьҩежьха арҭ амшқәа еишьҭаԥсоит.
Баҳчак сылаԥш нахызгоит гәыблыла,
Ашәырҵлақәа хьыдхәан иахьгылоу изазоит.
Зегь рыҽдырҭынчхьоушәа иҟоуп ҭагалан,
Аха аамҭа, заӷәра сымызжәо сҽы,
Уабацои, уабацои, уабацои убналан?!
Иҿымшәац бӷьыцны схы збоит ҵлакаҿы.
***
Сыԥсҭазаара зегь аԥсра иаҿаргылан
Сааит сара иахьанӡа, иахьа шьҭа
Аԥсра ахаҭа даҽакала исԥылап,
Сҭанарԥшып ҽакалаӡа алакҭа.
Зегь абап уи, иқәнаҵап хәҭа-хәҭала,
Сусқәа еиқәыми, сышҟагь иццакрым,
Инасаҩсып, сышә инылҵп аамҭала,
Изықәгәаӷуа араҟа егьабарым.
Ицаз сымчқәа акгьы ихыннарҳәышам,
Аха аԥсҭазаараз ақәԥара аҭаххар,
Мариалаҵәҟьа аԥсра сеикәанарҳәышам,
Исиааир ҟалом – иҟалоит сҭахар!..

228

***
Ишымҩасра имҩасны хҭыс мцозаап,
Рыҽдырҿыцуеит, урҭ хынҳәуеит еиҭа…
Амбразурахь ихы ирхеит Матросов,
Изхымҵуа аруаа анадхала ахәада.
Саԥхьа ихәыҵҟьоит урҭ, иҿыцәаз, рымца,
Аха Карбышев иҵааршәгьы мӡыҭит.
Чапаев днаӡаӡом аҟәара аҟынӡа.,
Џьалиль дҭыҵран дыҟам Моабит!..
***
Дамокл иаҳәа шахакнаҳац иахакнаҳауп
Ари адгьыл, адгьыл – зегь ҳаҩны.
Хыхьчашьак ыҟамкәоу, мшәан, уаҳа?!
Асҟак ҳәаны, иара асҟакгьы ҩны,
Аӡы иагома ҳара ҳуси ҳажәеи?
Аццышә саба ҳхаҳарцу уаҵәы?!
Ихьаацәгьаха ари сыцроуп, сыгәжәажәоит,
Сгәы зырдашагь дыҟам ааигәа аӡәы.
Исыдыӷәӷәалоит, аа, есааира ашәарҭа.
Смаҭа ашҭа дықәуп дгәырӷьаҵәа.
Уи сихәаԥшуа, исҳәоит, исмоуа хгарҭа:
Анцәа, срыцҳашьа… Срыцҳашьа, Анцәа…

АГӘНАҲА ИАҴОУ
Уи сара даара издыруа хаҵоуп.
Дықәла, дҩыза, дысзааигәа, дхара,

229

Зегь акоуп, уи агәнаҳа даҵоуп,
Салагом, мап, сара иус арххара.
Аус иара ихы аиҭагәышьеит наӡаӡа, –
Ишар ихәлом, ихәларгьы ишаӡом.
Атыша дхықәгылоуп агәнаҳа иаҵоу,
Уи иԥсы ишьар иҭахуп, изшьаӡом.
Ауаа дахьрылоу изеиҵыхуам илахь,
Арыцҳа, башоуп дызҿу дыччошәа.
Аҳәаа еилеиган, агәымхара атәылахь
Уи дылкылсит ҽнак иҽыхәжәа.
Шьҭа деиҭалҵыргьы бзиан, дабацо?
Днаԥшы-ааԥшуеит, имҩақәа ԥҵәоуп.
Агәнаҳа даҵоуп, о, агәнаҳа даҵоуп,
Агәнаҳа иҟоу зегьы иагьреицәоуп.
Егьҟамлазшәа ауаа рыжәпара далоуп,
Дтәоуп егьҟамлазшәа, абар, дегьқәацом.
Аха иҟоуп уи агәнаҳа акала:
Иага иугаргьы, хара иузгаӡом!
АУАҨЫ – АТӘЫ – АНЦӘА
Снапала иеиҭасҳаз Вавилон абаҳчаҿ сыцәан,
Сҿыхан иамаскуан, амра сацлабуан сара.
Ахаҳә дуқәа еиқәысҵон хаҳәла иҿыцәаан,
Апирамидақәа сыргылон зны Мысра…
Цәымзаркыран зны слашеит Александриа,
Ихьыҵәцараха исыргылон Артемида лхан.
Абри адгьыл ду сгәыҵаӡартә суаҩ қьиан.
Уи аԥсы алалон есааира, са исырԥхан.

230

Исықәҳауан, сыхнаҩон сара аамҭа асаба,
Аҳәагәыжьла шәкы сыркуан сеиқәԥах.
Аха усгьы сызламыӡша акы сҳасабуан, –
Афродита леиԥш, салҵуан ҩаԥхьа ашәах.
Иблахкыгаха исыргылеит сара Акрополь,
Олимп схалан саақәтәеит сыӷәӷәаӡа.
Сышьҭа аныҵран иҟам уеизгьы Европа,
Снапы наӡеит хара, Азиа аханӡа.
Сгәамҵыртә сыҟан, аха аҟаҿыҳәа сыцҳауамызт,
Сахьцалакгьы гәыӷра дулеи қьиаралеи сҭәын.
Исаркьалбжьха, сыӡбахә адунеи ду иаҳауамызт,
Сыхьӡи сыжәлеи уаҩы издыруам. Сара стәын.
Иара акәӡан сара исымаз хьӡыси жәласи,
Снап џьаџьақәа амса шрыҵаз ус сымҩаст.
Са сымҩасит, аамҭа еиҭасит, аха инхазеи?
Кыр иаԥсоума, уи хәарҭоума, нас, инхаз?
Сара стәын, сара суаҩын, сымҩаст уаҩрала,
Сызныз амҩа хьыӡла-ԥшала зны инырҵәан.
Стәын, аха шьоукы ирхашҭлоит уи аамҭала,
Стәын, аха… аха усгьы са сынцәан!..
***
Аҳҭынрауаа, зҵаарак сымоуп шәышҟа,
Ишәасымҳәар иашам сгәы иҭашыз:
Дсыхьчом сара Дантес, аха Пушкин
Дантес заҵәык иоума, мшәан, дызшьыз?
Аҳҭынра зҭахым шәилга – ихы лахароуп!
Шәара ишәтәым ихьӡузеи? Шәаӷа!

231

Акрыжәбома ма ижәымбома ишәхароу?
Ашәшьыра шәҽыҵак шәцарцу наҟ ганха?
Пушкин, ахәыҷ ду, ибла изхымҩеит,
Имҳәар амуит иибаз – шәызлашаз.
Ианшәыргылаз дарбан уара имҩа,
Шәара шәакәзар абџьаргьы ҭзырҟьаз?
Мап, Дантес иоуп, тәымуаҩк инапала
Пушкин ду ахызаҵә дазыргаз,
Иабажәдыруаз ишкаҩуаз ҽа жәеинраалак,
Лермонтов уи дишьҭалан дшаауаз!
Иабажәдыруаз азҵаара шцәырҵуаз шәышҟа,
Ишәасымҳәар шамуаз сгәы иҭашыз:
Дсыхьчом сара Дантес, аха Пушкин
Дантес заҵәык иоума, мшәан, дызшьыз?

***
Сара сеиԥшҵәҟьа измадаз зегь дырны:
Бгәы иахәоз, иамыхәоз, бзызхәыцлоз маӡа…
Иԥаџьԥаџьуа исзыԥшызшәа сҽыхәа кәадырны,
Сышҩаҵҟьара сгылан, исоуаанӡа адҵа.
Блакҭала мацарагь быуаҩра ԥысшәон, –
Ччаԥшьын, лакҭа хаан ишаз сара сзын.
Избон адунеи ду амаа сдыркызшәа,
Иансоу бара бааигәара агылара азин.
Дгьыли жәҩани хыхын бҿарала,
Иара аԥсабарагь иахаз ҿара цәан.
Аԥсҭазаара аҳамҭа ду снаҭан мариала,
Адгьылаҿ иҟаз среиӷьын, сынцәан…

232

Сҿаԥхьа ииасуеит урҭқәа зегь ԥхыӡны,
Лакәк еиԥш еиҭасҳәарцгьы сылшоит саатәа.
Иҟаз шыҟаз шәсырбап уажә иҿыцны,
Аха иҽеихом усгьы аҵыхәтәа…
Рҽеишьа змоу ҳәа акгьы ыҟам арала,
Избанзар, ҳахьнықәлаз… мариала сҟаҭәан.
Мариала, ҳусқәа рҭыԥ иқәҵан мариала:
Сызлаз зегь ааныжьны, сымала стәан!
Настәи баргьы саргьы акымзарак ҳнаҭом,
Иҟам азцәыргом, ицаз аанагом.
Бысшаҭом, ибҳәо иашоуп, бысшаҭом,
Быгәра згон, шьҭа ахаангьы исызгом.
Сыбла ихыҷҷалоит иахьанӡагь лашарак, –
Хаарак, аамҭала, сдунеи иахьыршан.
Аха шьҭа схала саԥылоит ашара,
Шьҭатәи башан, шьҭа иҟаз ашан.
Схагахар ҳәа сышԥашәеи сыбхыбаан,
Аха бжьык саҳаит: «Ԥхьаҟа унеи!..»
Саԥхьа ибжыз уи ажра снахыԥан,
Схала снықәлеит уажә ҿыц адунеи.

***
Лыҵкы ӷраҷкәынӡа, ажәытә уахәама
Аҿаԥхьа дгылан уи дыԥшны.
Цасҳәашәа амшгьы ааилахәама,
Ақәа аҿаанахт – қәаршаҩны.
Ишеиқәызгьы гәасҭеит лылахь,
Акы лбаргьы, ак лаҳаргь

233

Лҭахӡамшәа уи зегь рыла,
Лыҽныҵалкит саԥхьа аҳаргь.
Ақәршаҩы ааиуан апыҟҟаҳәа,
Сгәы иҭасымкит – снеихап.
Саамҵагылон уи сыпҟа ҳәа,
Сыркәтрабаа ҳәа, уҭаххап.
Ларгьы дгылан ус ашьшьыҳәа,
Аха абар, абар, абар,
Арахь иааскьон ақәа ашшыҳәа,
Каканк иааиуа ацәыкәбар…
Нас аԥхыӡ еиԥш акы салан,
Исҭахымызт ихкәаӡаргь.
Иаҳҳәо ҳҿамшәо, ҳҽеидыԥсала,
Ҳаҵагылан ҳҩыџьагь ҳаргьк.
Ҳҿымҭра, ҳгылашьа агәаԥхама,
Иҟаӡамкәа уаҳа бжьык,
Аԥсы ҭалт ажәытә уахәама:
Иххаӡа иаркын цәашьык!
***
Убас дааԥсеит, убас дкаԥсеит иаразнак,
Иахьа уи диздыррым иац дызбаз.
Ахьаақәа зегь лара лгәыԥшқа иасма,
Илхыгга ишԥацеи лыԥштәы абас!
Лҽыԥхьакшәа дгылоуп уажә аганаҿ,
Ицаз лымшқәа дрышьҭоуп, аха иааг!
Усгьы сара сгәы дырԥхоит макьана
Аарла уи илхылҵуа шәахәақәак.

234

***
Ажәҩан иаҵаз аԥҭақәа леиҿаҳаит.
Еинышәашьа змам ракәны, еиқәаха.
Еибаргәаазар акәхап, нас, урҭ уаҳа
Анрылымша, рҿаархеит иқәаха.
Амацәыс ҵарыҵарт, адыд ҩаҵҟьеит,
Ладеи ҩадеи архыџхыџт, иарбгеит.
Амра анаацәырҵ, аԥҭақәа зегь ацҟьеит,
Иаразнак еимак рымамкәа еилнаргеит.
***
Сҩеизаргьы сҩеины саагылт анысгәахәуа,
Сзықәгылоу збахуеит шьхарамкәан, ихәны.
Иҩазгаз аидара амаҷцәара сгәы ахәуа,
Лыхәҭа гәӡала искуп зегьы хәны.
Саԥхьаҟа ашьхақәа шырацәоу здыруеит,
Шьхак сынхыҵыр, иааԥшып даҽа шьхак.
Сҿаԥхьа иҵааршәха асыԥса цырцыруеит,
Уи сгәы сымнаҟьар иашам зынӡак.
Сааԥсахьеит, аха уаҳа сышԥамцо,
Ԥхьаҟа снеиуеит, сышнеиуаз иацы.
Аха избагәышьоит саамҭа сышҭамӡо,
Сзышьҭоу зегь ҟаҵашьа шсызрымҭо бзанҵы!
***
Иҩежьхаз патреҭқәак сџьыбақәа ирҭыхуа,
Ицаз, сышьҭахьҟа инхаз сыртытыхуа,
Хәыҷқәакгьы сышьҭаҩуа исышьҭан еивас,
Кәрыжәаа срықәлоума, ҳаи, уара, аф аст!

235

Сыҩналар, ахьышәҭҳәа аҿар ҩеибаргыло,
Урҭ ԥхашьа-ԥхаҵо, рнапқәагь нкыло
Санрылсуа, ражәагь ааныркыло ас,
Кәрыжәаа срықәлоума, ҳаи, уара, аф аст?!
Ԥҳәызбак лҿаԥхьа сангылоу дынцәоушәа,
Сгәы ианыснаҭо зынӡа ҳаиқәлацәоушәа,
Дсықәнагоушәа уи зылбозеи ԥҳас?!
Кәрыжәаа срықәлоума, ҳаи, уара, аф аст?!
Сгәы еицҳафыруа, сшьа еилашуаны,
Аха сшышлара абас сышланы,
Изакәызеи, мшәа, асаркьа иснарбаз?!
Кәрыжәаа срықәлоума, ҳаи, уара, аф аст?!
***
Самыртәеит шьыбжьаанӡагь, ҭаха снамҭеит,
Шәыџьара сагоит уи, сеикәнаршоит.
Аамҭа сыԥханарсуеит сымҩа анҵәамҭахь,
Ишар –исцәыхәлоит, ихәлар – исыцәшоит.
Ас ианбанӡа?
Иахьа, уаҵәы, уаҵәашьҭахь…
Исҳәаргьы-изӡаргьы, сара акы сацәшәоит:
Ари аӡыблара хараӡакгьы сашьҭуам, –
Сымра шаша шьҭа лассы иҭашәоит.
Сышкаҳара сгылам, сара сԥашәдам,
Аха ианызба сымшқәа сыцәцашәа,
Акымзарак са схазыҳәан сашьҭам,
Сгәамҵхамҵуагь сдәықәым сеикәашәа.
Аԥсҭазаара – хәы змаӡам аҳамҭа –
Зны ишысцәыӡуа дырны сааилышшоит.

236

Аамҭа сыԥханарсуеит сымҩа анҵәамҭахь,
Ишар – исцәыхәлоит, ихәлар – исыцәшоит.
***
Срыцҳашьан абнара саҵәахт сахьылаз,
Сҟәаҟәа ихьшәашәаӡа ашәшьыра ҭарԥан.
Саԥхьаҟа сымҩа хҟьан иаҵәа бӷьыла,
Аҵлақәа хырхәон, сызаҵәра рбан.
Абна сахьнылсыз аӡиас аацәырҵит,
Ашшыҳәа слымҳа иааҭасхьан абжьы.
Амҩақәа ркуазу, алшарақәа ацәырӡоу,
Алахь еиқәызшәа иаауан еиқәышьшьы.
Сеиқәа ҵаркәакәан шьамхышәара сҭалеит,
Срыцҳашьо, ихьшәашәаӡа исхьысит аӡы.
Нас акраамҭа сара амра сыцәиалан,
Срызхәыцуан сышьҭахьҟа инсыжьыз иацы.
Исылам, исылангьы рбашам ҳарамра,
Адунеи зегь, схәыцуан, сгәыразра азхоит.
Срыцҳаршьоит абнеи, аӡиаси, амреи,
Сара сымҩасуеит, дара ыҟоуп, инхоит.

***
Аԥслымӡра илган игоуп сара сышьҭа,
Исыҵарсуа снеиуеит сгәыӷра-слаба.
Егьнымхар ҳәа сшәоит нас даараӡа, сышьҭахь
Инықәҳар ибылгьо аамҭа ацәқәырԥа.
Аԥслымӡра илган игоуп сара сышьҭа…
Схалоу? Избан, уара, схала? Ҳаицыз!

237

Зықь шәарҭа схала шьаҿакгьы снарышьҭуам.
Аеҵәа кыдшәеит, еилкаам иннаҵыз.
Аԥслымӡра илган игоуп сара сышьҭа…
Кәаԥ дук сыргылар акәхоит, ианба?
Зықь шәарҭа схала шьаҿакгьы снарышьҭуам.
Сышьҭахьҟа ибылгьоит аамҭа ацәқәырԥа.
АЕҴӘАҚӘА
Ажәҩан иаҵаршәу ауарҳал иаҵәа ианԥсалоуп
Еҵәа гәарҭак, миллион еҵәа, кәаԥ-кәаԥ.
Илацәҟәуеит еҵәак – хара еҵәак аԥсы алоуп.
Аԥхара уанӡа иашьҭырц иааизнаркәкәап.
Абар, шарԥы-еҵәа иамакуа икәеицеиуеит,
Хәылԥы-еҵәа иамак иара ԥхоит.
Асар рымҩа иқәлан аамҭа неиуеит,
Еҵәак ҽа еҵәак ахьгьы аҭаххоит.
Иара убасҟан акәхап жәҩан ҵауыла,
Икыдшәан уи анҭалогьы ижжаӡа.
Са сиеҵәахә кыдшәазшәоуп сышгылоу,
Асар рымҩа саныԥшыло, ҽмырқәаца.
Схы шьҭыхны уи акраамҭа саныԥшылоит,
Анцәа идырааит са сыхшыҩгьы ахьцаз.
Асар рымҩа схаҭагьы снангылоит,
Аеҵәақәа анцалан џьмақәаҵас.
Анахьгьы арахьгьы урҭ еибарлашахуеит
Уахала, сара стәала, сара сзы.
Арахь сылбааиҳәарц иршәуеит аӡәы ашаха,
Аха аранӡа уи ааӡом зназы…

238

Асар рымҩа, иҭӷәыхаа инагоу амҩа.
Лаԥшы ахьзынаӡонӡа ахьӡы аныршоуп.
Избоит сара уи санӡазар шамуа –
Ианыслогьы сара исышьҭарҵаз аԥшоуп.
Адгьыл аҟнытә иасуеит уи фырҭынха,
Аха аранӡа иааиуеит ахыԥша.
Ажәҩан сзалахазеи, мшәан, сеиҭымха,
Ара, адгьылаҿ, аԥсҭазаара аншуа?
Дгьыли жәҩани убас рҽеидырҳәалеит,
Ара ицәырҵуа иара араҟа инхом.
Ҵәҩанҵәыҟа ахшыҩи амчи халеит,
Иацу сҳәарц ацыфагь аҭаххом.
Уахь ианамуа, арахь ианамуа, изуеи,
Уахьгьы арахьгьы сзымцо срыбжьахап.
Аеҵәа кәеицеиқәа еибарлацәҟәысуеит.
Зны ҳкыдшәаргьы, шәааи, ҳеҵәақәахап!

***
Снеиуеит сымала абаҳчара сҭалан,
Абыӷь ҩежьқәа ԥшьаала иҿышәшәоит.
Ҩаԥхьа хәыцраха исысуеит ҭагалан,
Акы саргәырӷьоит, ҽакы сагьаршәоит.
Сҿара иацыз амшқәа наскьаган,
Еидарақәак ныжьны, схала саауеит.
Цәыӡ дук сымоушәа снавалоит ага,
Сцоит, саауеит, сҵаауеит, сыԥшаауеит.
Схы сықәыжьны сгәарлоит аҩныҟа,
Адунеи зегь еимыздан хәыц-хәыц.
Иацтәи амш сышԥашьҭахеи, иҟам, –
Ԥшаашьагь амам, дад, сара сцәыӡ!

239

АԤСРА АШЬҬАХЬ
Хара иҳаҩсхьаз аамҭакы датәызшәа,
Ԥхьаҟа инеиуа аамҭакы дазцошәа,
Иҽырсасны, араҟа дтәымуаҩызшәа,
Дыԥхашьа-ԥхаҵо дгылан ганхашәа.
Игәы дҭаччон, ихьибажәо, еицәхасны
Ианашьҭаз шьоукы иреиӷьыз ажьыхәҭа.
Ириҭарын наҟ иара ихәҭазгьы,
Ари аҩыза имбозар уаҵә еиҭа…
Аха уаҵәгьы ижәылон урҭ, уаҵәашьҭахь
Адунеи ду амаа рызкрашәа.
Акы иаҳәон рхазыҳәа, акы иашьҭан.
Рҽадыргон ахыдақәа агәыԥжәа.
Уаҩы издырмызт иара ихызгьы игәызгьы,
Дыцәхалацәар збодаз џьара қәак,
Дыӡма шырҳәоз, уи даацәырҵуан усгьы,
Аҭыжьыҩцәа ириҭон цәаҳәақәак.
Ааԥынран, ԥхынран, ицон ҭагалан,
Иҟан, дыҟан, дааиуан акгьы мҳәа.
Ихьшәашәаӡа ус ӡынрак инҭалон,
Ишдырххоз еилкаам ҳәа ари уцәаҳәа.
Ицагәышьон игәы аҭҳараҳәа иҭыԥан,
Аха имеикуамызт аӡәгьы ажәак.
Ирымпыҵахаз цәаҳәа ҟадыџь аҭыԥан
Аҭыжьыҩцәа ириҭон ҽа цәаҳәак.
Дыҩнатәан нас хәлаанӡа иара кәымрак,
Ахьы иҟәшәозшәа, ажәақәак иҟәшәон.
Лассы игылоит, рымшын шьоукгьы, умра, –
Иҭашәахьазшәа усҟан уи даашәон.

240

Ирырҭазшәа алақәа абаҩ ыршәны,
Инарышьҭасуан дыззыԥшыз ацәаҳәақәа.
Дрыларҵахьан цасҳәа зынгьы иржәны,
Аха аарла дрылҵит аҳәақәа.
Иасыз уара идыр, нас, игәы нгылеит
Аҽнышьыбжьон, ақалақь агәҭа.
Дхагаханы уи иԥсра даԥылеит
Знымзар-зны изхьамԥшыз ихаҭа.
Изышьҭымхуа, иаҭәам ахьӡ даҵан,
Дтәан аамҭала усҟан аханшәа.
Ажәа анирҭа, ибжьы шьҭыҵны ишԥацеи,
Дакуан, дашьҭуан нас иара омашәа…
Аӡәырҩы цәырҵит ашьҭахь уи дзакәыз ҳәа,
Ирыздыруамызт нас дышдырҽхәара.
Иазхоуп, уара, шьҭа шәаҟәыҵ анысҳәа,
Уи сиаӷоушәа иаақәгылт уажә дара.
Дышьҭаҳхуеит ҳәа иусқәа акыр иеицәартәуеит.
Зны изымгаз иааиракгьы идыргоит.
Шьҭа рацәак егьрыгым, уи дынцәартәуеит,
Иҩымҭақәа рыкәша зегь какоит…
Абираҟ еиԥш, ихьӡ есааира иҩахоит,
Иеилагылоуп рылахь цәгьа еиқәҵа.
Ирмоуӡазшәа иԥсы анҭаз жәа ҳәахак,
Игылаӡамызшәагь иааигәара зынӡа.
***
Иахьагь сара ажәҩан салан сыԥсаатәхан,
Сышиашаз геи шьхеи сырхыууааны сцон.
Шьоук ҩасыҵаԥшны иеибырҳәон: аратәхап,
Имҩасуа ԥсаатәны шьоукгьы срыԥхьаӡон.

241

Салан сара ажәҩан, схалон есааира,
Сыргьежьуа исышьҭан аԥша сыхьӡаны.
Дгьыли жәҩани рыбжьара аиааира
Змоугьы са сакәны збахуан, ҵаны.
Дрыцҳауп, аԥсаатә еиԥш, иҭымԥраац згәы ашәа,
Здунеи знапала ахы лазырхаз;
Знымзар-зны уаҳа изаламлакәа ажәҩан,
Икәаҩӡа абри адгьылаҿ мҵәыжәҩада инхаз.
АГӘЫР АҴА ДКЫЛԤАН…
Џьанаҭ сцоит ҳәа, агәыр аҵа дкылԥан,
Дахьаақәгылаз зегьы дрыхеит ихазы.
Ихаркьакьа дныҟәон иаҩсҭаа хылԥа,
Игәра згодаз – цәгьала иҭан иԥсы.
Ауаа рыхқәа еиниҟьон аҿыгә-сыгәҳәа,
Иара аҩсҭаа дныҵашәкәон маӡа.
Ишаҭозма, иԥырхагаз шьҭеиҵон иқәҳәан,
Мҩа шәарҭалоуп ус хара дышца.
Зны, агәыр аҵа дкылԥан, дныҩнашылеит
Еиҳабӡак дахьтәаз уи, дҵыхәаршәшәо.
Зны диртәеит уи, дрырҳангьы диргылеит,
Иеилкаам усуп уи иахьанӡагь дзыцәиршәо.
Имаҟахы дагьладҳәалан, ҭынч иусқәа
Еиқәырҽаҽо, ддәықәлеит ахәа жуа.
Иара илоуп рхы шыркуа иахьа ахҭысқәа,
Иара иоуп ақәабқәа зегь зыршуа.
Ажәҩашәаҟьа даԥшны рлахьынҵа иҳасабуеит,
Дрылахәмаруеит уи знацәхыԥ даԥсам.

242

Иахьыргылатәӡам иргылоит џьара асаба,
Ауаа ргәы бжьихырц дылхоит агәамсам.
Ишьҭа ирӡуа џьишьоит, аха инижьуеит, –
Ари адгьыл ҳлашәхангьы ҳаным.
Издыруеит, уи уаҵәызны иҽҭаижьуеит,
Агәыр аҵа дкылԥан, џьаҳаным!
ҨЫЏЬА АҨСҬААЦӘА
Аӡә схы дықәтәоуп дааины, ирҿыгәуа,
Уи даҩысҭаауп, деилагам.
Акы иҳәоит, ардәынеиԥш дҿықәҿықәуа,
Аха уи закәугьы еилыргам.
Дхылда-ӡылдо, аҩы дашьушәа,
Ааҵра давоуп ҽыргаӡа.
Даҽазныхгьы уи, дхьажьушәа,
Дҟыжуа даақәтәоит ааигәаӡа.
Икылго дааиуеит дахьцалакгьы,
Сырҽхәара сырџьарахьы…
Дасны дцәажәоит уи иахьакгьы.
Сылаиртәарашәа ахьы.
Ирҿыгәуа дықәтәан, дагьагәӡыхуеит,
Схы ишьышьыхуеит амишәан.
Ажра сзижуеижьҭеи кыр ҵыхуеит,
Арахь исеиҳәахуеит: «Умшәан…»
Сааибазаргьы акы дархагоит,
Дагәыднаҵоит хыла ашә.
Дахьцалакгьы схы иԥырхагоуп,
Арахь дықәтәоуп иҽырзажә.

243

Егьи усҟан дсыҵатәахуп,
Аӷа дахоит есымша.
Еихак иӡрыжәырц игәы иҭахуп,
Сыхәда хыисарц алахша.
Дышсыцәнымхо уигьы иҳәахуеит,
Ажәа ссирқәак иҿышәшәоит.
Нас дышны иҿы еимаҳәахуеит,
Маҷӡак аҟарагь дсыцәшәоит.
Сиирбоит – агәымха! – аԥсцәаҳа,
Дыҟоуп заа сигарашәа.
Исыҵижааз ажра дҭаҳан,
Дагахьан жәаха агәыԥжәа.
Ацхыраара уантә данаҳәа,
Сых иқәтәазгьы дылбааны,
Иеивагылан аӷьараҳәа,
Ажра сзыржуан уи аҽны.
Иеивагылан рус ргәы аҳәо,
Иааҭымыҳәҳәо инеихьан жәхьан.
Исыҵатәаз ихахәы ԥхьаҳәан,
Схы исцәықәхаз дышлахьан.
Аԥхӡы рылхәаҭа икаҭәазаап,
Иԥсы маҷхазаап ахҟьаш.
Ақәыхәлақәа ажра ржцәазаап,
Иааимаԥсан, аҩыџьагь ажт.
АГӘХАШҬРА ЗМОУ АУАҨЫ
Сгәысҽанны ауаарашәа сынҭыҵуеит,
Саахынҳәуеит арахьгьы сгәысҽанҵа.
Аха усгьы анаҟа акы сцәыӡуеит,
Араҟа даҽак сцәыӡуеит агаӡа.

244

Сцаԥхақәа схашҭны ашҭа сҭалоит, –
Икьатеиах ԥҵәап аӡәы иаҳаргь.
Скәаҩӡа ааҵра савахеит, сзыҩналом, –
Ақәа леиуеит, исырӡхьеит уеизгьы сҳаргь.
Сцом ианаамҭоу сара ачара ахьсаҳәоу, –
Уаҵә акәу џьысшьоит, иҟан уи иацы.
Сқәыԥсычҳауа сгылоуп сара ахәхәаҳәа, –
Сыԥҳәыс дысхашҭын, даанахәеит аӡы.
Схәыҷқәа цеит наҟ, амҩадуқәа ирнылан,
Исхашҭны аган ишаваз иуаахеит.
Саб рыцҳа, исылшом, дысзыргылом, –
Инышәынҭра схашҭын, бнарахеит.
Снеиуа џьысшьоит зны-зынлагь аҩныҟа,
Арахь снылагылоит шьоук рыҩнашә.
Схы схашҭын, зынӡа араҟа сыҟам,
Иара анаҟагь сыҟам аҽадажә.
Исаҳауеит – исхашҭуеит ауаа ирҳәо,
Исхашҭны иҟасҵаӡом азҵаара аҭак…
Сшааиуаз шьоук еибарччон аҟырҟырҳәа,
Ркьатеиах ԥҵәон урҭ жәаха ҽнак.
Шәзырыччозеи ҳәа снарыдгылеит иаша,
Уи зынӡа ркьатеиах ааԥнаҵәеит.
Иааскьан, зегь аагылт рыҽсымариаша.
– Ухы абаҟоу, уара, ухы, – рҳәеит, – ужәла нҵәеит?!
– Ишԥа, – сҳәеит, – ижәуазеи шәсыхлафуа! –
Иҿсырганда сгәахәт аӡә апҟаца.
Аха избазеи сраҩсны наҟ саннавал?
Сара схы схагылаӡам зынӡа!..

***
Агаӡа угаӡам ҳәа аниарҳәа,
Даара дҟәышны ихы ибеит.
Дрызҿамҳәеит нас уи дҿарҳәар,
Ҟәышк иҭыԥ дагьахаԥеит.
Уи иҿаԥхьа шьоук аамҭала
Рхы асаара иладырҟәышт.
Цәгьа дыхҭеикышт, дыкҿацалан,
Агаӡа ҳәа уи аҟәыш.
***
Дегьсаӷам уи, дегьысҩызам.
Дегьаԥшәымам, дегьсасым.
Дсываҩуеит – дызсаԥысуам.
Ҳтәам ҳаинышәан, ма ҳаисым.
Дыҟоуп, сыҟоуп, ҳара уаҳа
Рацәак ҳзеилыхуам уажәшьҭа.
Саашьацәхныслан џьара скаҳар,
Даасыргәырӷьап уи еиҭа.
Дахьырымбо ихы шьҭихуеит,
Дахьырзымдыруа иргаӡоит.
Сажәеинраалақәа рцәа рхихуеит,
Сцәаҳәақәакгьы иӡоит…
***
Иҟоуп уара ахаан исаноумыжьуа –
Маҷӡак уаԥхьа сгылан сахьаауа.
Издыруеит шьапҿаршә сыҭан сышкаужьуа,
Лажәхырԥа шысзууа иахьауа.

246

Аха сымҩа уи азы сзаныҵуам,
Снеиуеит сара стәала, уи сануп.
Угәы иҭаҵәахны иумаз узызхәыцуа,
Сара сымариа усҭом, сгәысҽануп.
Сгәаӷ иумоу уарцәом, уаргәаҭеиуеит,
Усҿаччо арахь усԥылахуеит анша…
Исхьаам исзырулакгьы саԥхьа инеиуа,
Срыцәшәоит сышьҭахь иааиуа есымша.

АЦӘҲӘЫРА ИҚӘХАЗ
Инымҵәарашәа саԥхьа ишьҭоу гәысакароуп,
Еиаргьежьуа аԥша аԥслымӡ сҿанаҳәоит.
Сызгалакгьы шьҭа арантә акы сагароуп,
Снапқәа раҳан ажәҩан ахь сыҳәҳәоит.
Аха жәҩан аҽырдагәан исхагылоуп,
Ишьҭоуп адгьыл егьазымҳәо, иҿаҳаха.
Сыхәдацәа ҵнакаарц арахь исԥылоит,
Аԥсы қымқымуеит азаҵәра – саӷа.
Сгәагәо снеиуеит, аха исылшом уаҳа.
Ишьҭырц иара алаҳәагь ашьа аржә,
Иԥсы ҭалоит, ихы дҩахоит аԥсцәаҳа,
Исҭашт уи уажәы-уашьҭан шьапҿаршә.
Ифырҭынха аԥша анижәла, дкаҳаит,
Уи ишьҭнаҳәаз аԥслымӡ дыхнаҩон.
Аха сибан, ишьапы дықәгылеит аԥсцәаҳа,
Ҩаԥхьа уи арахь, са сахь дгәагәон.
Ажәҩан гәыҭбаа сагьҩаҵаԥшын сара сӡышо,
Саауазырны сыбжьы ҩҭысцеит: «О, Анцәа!

247

Унапы санхалт, издыруеит са сшыԥсыша,
Аха, суҳәоит зны, ианаамҭоу, сҵыхәа ԥҵәа.
Уажәазыҳәан, суҳәоит, улаԥш схызааит,
Унапқәа ансыҵух – сыҟазаап сыԥсырц.
Скаҳар, сгылап, сгылап, сгәыӷра ашьҭа схызаап,
Исыцәурӡлак, исызныжь са сгәыӷра мырӡ!..»
Ҩаԥхьа саԥхьа ишьҭоу гәысакароуп,
Еиларгьежьуа аԥша аԥслымӡ сҿанаҳәоит.
Гәыӷрак сыцуп, шьҭа арантәи уи сагароуп,
Сыԥсы ааиҭаскын, иныҵакны ашәакгьы сҳәоит.
***
Ашҭа санҭыҵгьы, сышьҭа дхыԥшыло
Дгылан акраамҭаӡа сан…
Сыԥсылмыткуан сымҩа аҭакар ананшылоз,
Асыршәы ананыжьлаз ахьҭа сыԥсуан.
Ихааӡа уи лылаԥш ааԥын исыцын,
Аԥхын исыцын, иахьанӡа исыхшәом.
Абар, иаасыдгылеит иааины са сыӡын,
Аха уи алаԥш сыцнаҵ сыхәжәом.
Аӡқәа срырган сагеит сахьызмыруаз.
Сшакуаз, сылган сагеит аҳәынҵәа.
Сымҩа ахьынҵәаҵәҟьо заа исыздыруам,
Абас сагьызцашам сара сгәырӷьаҵәа.
Аха макьана, сҽыҵакны уи алаԥш,
Сгәы камыжькәа сара ахара сцоит.
Сан рыцҳа лиеҵәахә кыдшәан ианҭалогь,
Лылаԥш ҳәа амҩан џьара инасыхьӡоит.

248

АМРА АНГЫЛО
Сҿыхоит амра ангыло,
Ныҳәоуп сара сзы.
Ажәҩан ду исхагылоу
Илалашәкәоит сыԥсы.
Уи ҭыкками, ҵа амам,
Адунеи лашоит.
Сымҩагь сама ицама,
Абар, сеикәнаршоит.
Анцәа ибаҳча сыҵоуп.
Сгәырӷьоит уамашәа.
Иануп снапсыргәыҵа,
Сышықәсқәа еизыршәшәа.
Иацтәи амш абаҟоу –
Иацтәи агәырҩа?
Амра ашәахәа араҟа
Иснарбоит ҽа мҩак.
Ажәҵыс алоуп ажәҩан,
Иҭалоит икаууа.
Иабаҟоу сара сажәа?
Схами сзызҵаауа.
Сышьҭахьҟа, сгәы ахәуан,
Исхасыршҭит ак нас,
Издыруандаз сгәахәуеит,
Саԥхьаҟа исзынхаз.
Иауам зегь сырҿыцыр.
Изызбозеи, саашәа,
Саԥхьа ахәы сынхыҵыр,
Сымҩагь нҵәошәа?!

249

Аха амра ангыло
Сгылоит саргьы еиҭа.
Ашәахәқәа исԥыло
Идырлашоит сгәаҭа.
Сықәуп сара амҩа –
Издыруада сзыхьӡо?
Сахьымаараҵәҟьа акәзар
Сара шьҭа сахьцо?
Сшәоит, исҳәаргьы изӡаргьы,
Сара даара сшәоит:
Иага сымра ԥхаргьы,
Акәаԥҳәа зны иҭашәоит.
Акы сааннакылоит,
Илеиуеит аԥарда,
Нахьхьи амра шгыло
Шызбо сара еиҭа.
АХЫНҲӘРА
Уи мариам, издыруеит, шәынтә сеикәаҳәыроуп.
Сҭалароуп, сҭыҵроуп шәынтә сара сцәа.
Аха усгьы… усгьы зны аҩныҟа схынҳәыроуп,
Акрааҵуеит аҩны исзыԥшуижьҭеи сҭаацәа.
Сцеит сара арантәи, ашә агәараҳәа
Инкыдҟьан, уаҳа арахь смаарашәа.
Ахақәиҭра! Абриак заҵәык саҳәон, сеиҭаҳәон.
Абри ахьӡала сдәылҵит сыҩны, сеикәашәа.
Агәарабжьара сыбжьҟьеит сара ахызаҵә
Схьымӡо, сцеит шьҭа арантә сышцара.
Дысзыԥшымызт нахьхьи џьара сҩызак,
Схы ахьхазгьы сыздыруамызт, иашан, сара.

250

Аха сцон уахь, салҵ ҟыба-ӡыбак,
Аха сцон уахь, иныжьны аҭыӡшәа.
Сласкәантраӡа ажра дуқәа сырхыԥон,
Самгап ҳәа сгәыӷуан уаҳа агәыԥжәа.
Арха санылт сара исҿахәмаруа аԥшалас,
Исгәыдкылан гәыӷрақәак згон еизыҳәҳәа.
Снаскьеит сара наҟ ԥхыӡ хааӡак сшалаз,
Сшаваз мацара ӡык аԥшаҳәа.
Саахьаԥшуан, –зны-зынла исышьҭазшәа збахуан,
Хьы-уардынк сақәтәан сцозшәа сласуан.
Схәыцрақәа, ашахеиԥш, сахьаатәоз сырԥахуан,
Аха сыцәон сара амҩан, сааԥсан.
Ӡызлан дсышьҭазшәа збон сара ԥхыӡла,
Гәаҩа дук сҭысны сцон сеиханы.
Ӷбакы сақәтәан Амшын еиқәа схыӡлон,
Амҩан даацәырҵуан уа џьнышк дсаӷаны.
Игәеиҭон уи сара сгылашьа, стәашьа,
Лаԥшыла мацара харантә сиҟаҟон.
Дақәшәомызт уи, избон, акы аҳәашьа,
Издыруан, илшаргьы сыцҳа иҿаҟәон.
Аха сышьҭахьҟа сыцҳақәа хыхын,
Саԥхьаҟа усгьы цҳа хымызт зынӡа.
Наҟ усԥырҵ ҳәа наиасҳәарц сҭахыхын,
Аха стәан уа, стәан ҽмырқәаца.
Умгылар уабацо ҳәа дтәазаарын гәымха,
Дыԥшызаап џьара амҩан ацәҟьаҵәҟьа ҳаны.
Уи санакы акәу, аҳауа анысзымха,
Сҿыхеит сахьышьҭаз сара сцәырҳаны.

251

Сықәлеит нас амҩа, уи, џьаргьы игамыз,
Сагон, саанагон, сажьон, сеикәнаршон.
Ахара зду иеиԥш абрантәи сахгамыз
Схатәгәаԥхарала. Хара аҵхқәа сыршон.
Краамҭа избомызт сара амшқәа шымшымыз,
Схы зжьон, сақәтәан сгәаран аԥша.
Аха усҟан хәыҷ гәарҭак сзыԥшымыз,
Рыгәнаҳагь шсықәыз збеит, алахша.
Иагьысҳәеит убасҟан: шәынтә сеиқәаҳәыроуп,
Сҭалароуп, сҭыҵроуп шәынтә сара сцәа,
Аха усгьы… усгьы шьҭа аҩныҟа схынҳәыроуп,
Акрааҵуеит аҩны исзыԥшуижьҭеи сҭаацәа.
Сыӷба саманы идәықәлеит, сыӡхыҵуеит,
Лассы иланашьҭуеит избоит, аԥырсал.
Макьана сшазхәыцыц хақәиҭрак сазхәыцуеит.
Арахәыц-пеиԥш уи скуп сахьынҳал.

***
Ижәшәа дыҟан, дыччон аҟырҟырҳәа,
Алаф иҳәон даара игәарԥханы.
Иирҳауамызт рацәак ауаа ирҳәоз,
Иҳәатәыз иара иҳәарц иҭахханы.
Мап ацәикуан дызлацәажәоз мцызшәа,
Иуирбон шьҭа аҵәы иахаҵаны.
Дгылан уи еидарак даҵыҵызшәа,
«Ҳаи» ануҳәа, дҩаҵҟьартә дласӡаны.
Илаф илафын, деиҭаччон аҟырҟырҳәа.
Акы иҳәеит, ирбон, уи акы иӡеит.

252

– Иҟоузеи, мшәан, узыргәырӷьозеи? – анырҳәа,
– Сыԥҳәыс, – иҳәеит, – иаха хаҵа дцеит!..

АԤШАҲӘАҾЫ
Аԥшаҳәа ҳавоуп, машәыршәа,
Ҳшааиуаз, абраҟа ҳаиқәшәан.
Ишьҭысхуам анҭ аҵәқәа иуршәуа,
Ишьҭысхуам, иубаргьы омашәа.
Иуласҵарц сылшоит, ҳәарада,
Уа уеиԥш, саргьы уышәара аҵәы.
Аха уи акгьы ҳнаҭом,
Абра ҳаиднагалом уаҵәы.
Иҳаман ҳарҭ ҟыба-ӡыбак,
Иҳалан ҳарҭ аҭыӡшәа,
Урҭ сара ақдеиԥш санырхыԥа,
Инаскьеит шьоук наҟ исыцәшәан.
Уаагылт уаргьы аганахь уҽаҭан.
Ажәала, ма шәҟәыла иҩны,
Исымҳәаз уааҵраҿ изҳәада,
Инеины иҩнатәада уҩны?
Абзиа иҭахым уи са сзыҳәа, –
Дзакәыҵәҟьоу здыруеит уеизгьы, –
Дцом уаргьы гәыкала уныҳәан,
Абзиа иҭахым уара узгьы.
Абар, нас, аҵааршә ҳабжьалеит,
Иаҳҳәа, уи аргама иҳамҳәа.
Угәы иҭоу зегь еилыскааит убжьала,
Ҳавалан ҳцоит аԥшаҳәа.

253

Краамҭагьы ҳавоуп, машәыршәа,
Ҳшааиуаз, абраҟа ҳаиқәшәан.
Ишьҭысхуам анҭ аҵәқәа иуршәуа,
Ишьҭысхуам, иубаргьы омашәа.
Мачхәума ҳарҭ ҳаизырсыша,
Ишьҭымҵуа иҳабжьазҵо асыршәы.
Срыгәҭасуеит урҭ зегь атышахь,
Ҳаинзыршәара сашьҭоуп уажәы.

АМШЫН
Аҭра иҭабылгьон амшын иахантәарак,
Икараха ицәеит уи шьыжьымҭан.
Схыԥшылан, иажәызшәа збеит сара даара,
Изымнаҳәааҳәуа, амч алӡаан ишьҭан.
Иажәызаргьы, уи ԥхашьароума, сазхәыцуан,
Иуыууа, иахашәышә иаацәырҟьар аԥша,
Ацәқәырԥа дуқәа хаббала ишьҭыҵуан,
Ицон, илеиқәаҳа, урҭ хәаш-хәаша.
Иамгаз арбан уи азқәа инарықәҵан,
Иамбаз арбан ицәқәырԥо иахьаауаз.
Аӷбақәа азаақьҳәа рымҩақәа ирықәӡан,
Агәы еиҩыхуоуп ишааз, дара шцаз.
Зны идыргәырӷьацәон – ашәҭқәа хыԥсалан,
Зны аҭҭаҳәа лабжышқәак ҭаԥсон.
Амра хыҷҷало иаацәырҵыр, аԥсы алан,
Иажәларц нахьхьи џьара аӡыхәашьқәа еизон.
Аха ицәқәырԥон уи, еснагь аҽарҿыцуан,
Аҵа уҭаԥшыртә икеикеиуа иҭаион.

254

Иҭалон – иҭыҵуан, иӡхылон – иӡхыҵуан,
Ацәгьагь абзиагь еицын, ирынион.
Иара мшынмыз, идумыз зегьрыла,
Иамбаша абар, иамаҳаша аҳаны,
Гәала амамшәа амш ҿыц иаԥылон,
Аҵх иагәылсуан уи зегь чҳаны.
Аҭра иҭабылгьон, абар, иахантәарак,
Икараха ицәеит уи шьыжьымҭан.
Схыԥшылан, иажәызшәа збеит иара даара,
Изымнаҳәааҳәуа, амч алӡаан ишьҭан.
АИБАШЬРА АНЦОЗ АНАҞӘАԤИА
Аибашьра анцоз Анаҟәаԥиа, –
Иугәаларшәа уи аамҭа даҽазнык, –
Игәы акызаап, рыцҳа, аӡәы абиа,
Ацалаҟьа дықәтәан даҽа арныгк.
Арахь, еибашьран Анаҟәаԥиа,
Ҳанхықәгылеит усҟан аԥсра ахықә.
Афаха Анцәа иумҭан уи абиа,
Дубахьоума асгьы, уара, арныг!
Аӷа изымгеит усгьы Анаҟәаԥиа,
Ҳхьаԥшны уи ҳахыччоит даҽазнык:
Игәы акызаап, рыцҳа, аӡә абиа,
Ацалаҟьа дықәтәан даҽа арныгк.
***
Аӡынра ааскьеит абра аҟәараҿынӡа,
Иаҳа-иаҳа ахьҭагь аҿало иаауеит.

255

Ицәгьамызт маҷӡак снаҵхаргьы сымца,
Кәицқәак рыблақәа аарла иҭаауеит.
Аҵлақәагь гылоуп ахьҭа иакызшәа,
Иҭақыџьқыџьуашәа збоит дара рцәа.
Иажәыма, аԥшоума, иараби, ихызжәаз,
Ҵла наакгьы лалаӡ ицеит уажә рацәа.
Амшын ҭаиоуп иахьантәарак игәрымуа,
Агәараҳәа иқәҳауеит иааины аҟәара.
Хәыцра хьанҭыџьқәак сыршаҟьо срыман,
Исыҵасны, сықәлан сцоит уажә хара.
Снаскьоит сара акырӡа аԥшаҳәала,
Сгәы арахәыцқәа есааира иххахоит.
Аԥша иаанагоит абӷьыжәқәа еидыҳәҳәалан,
Сеидшәылан, иаҳа-иаҳа ԥхарак сҭаххоит.
Иаасхаҷҷоит ус, зынӡаск сазыԥшымкәа,
Аԥҭақәа ирылҟьан амра ашәахәа.
Иҟамызт сара сымшгьы шьҭа имшымкәа,
Сааҵыҵны ишьҭасҵазшәа збеит ауахәа.
Избомызт сахьааиуаз исаҩсуаз, исԥылоз,
Схы сҩахан аԥсышәакгьы сҳәомызт зынӡа.
Иҭабуп, уара амра, аԥҭақәа ирылаз,
Ирылсны сымҩа сзырбаз хараӡа!
АԤША
Стәан сара сгәы ҭырхаха,
Сԥенџьыр ҟьаҟьаӡа иаартны.
Ҵла дукгьы, амахә иаахан,
Илагылан уа ипытны.

256

Иҩнашьқьыруан сара суада
Ицәырҵыз амра ашәахәақәа
Абарҵаҿгьы амра сҽаҭан
Саатәеит, аха уа рацәак
Исымаӡамызт сара атәаха,
Қьаадқәак срылан сынҵәаха.
Срыцҳахәха схы сааҩахон,
Зны сҩагылон сынцәаха.
Адәахьы снаԥшуан, сгәы рзыраз
Сылаԥш иааҵашәоз зегьы.
Дыҟаӡамызт ара издыруаз
Са исыгәҭыхазгьы уеизгьы.
Схәыцра арантәи сахьагази
Сахьаҟьази дыр уара,
Исымбаӡакәа ус аԥша асит,
Иаҿын аҵлақәа аҵысра.
Сгылан сԥенџьыргьы асыркуамызт,
Ицо-иаауа арахь аԥша,
Иҩнашьқьыруа суада иҩнамыз,
Ссаркьа агаанӡа ихәаш-хәаша.
Санҩыҵахаха, иҟалаша
Ҟалахьан – акы сцахьан…
Сыԥсҭазаара цомызт баша,
Уи акырқәа снарҵахьан,
Аха сааиуан, ицәырҟьа-цәырас
Исышьҭаз ацәгьара мбаӡо.
Инамҵаскуан уи са сгәыраз,
Рацәак хьаасгьы иҟамҵаӡо.
«Уи угәыразра уқәнамгашеи», –
Бжьыкгьы сааигәа исаҳауан.

257

Аха сиаша сара исиашан,
Сацын, сацӡан, сызҳауан.
Иҟьаҟьаӡа сышәқәа аартымыз,
Цәгьарагь алазма, уазхәыц,
Арахь иааиуаз сырзыԥшымыз,
Инарасҳәон: «Шәымҩахыҵ!»
Иҟалазеи, аӡәы сижьазар?
Сижьалома шьҭа есымша?!
Сгәы ҩбахазар, иаабжьажьазар,
Уара иухароуп уи, аԥша!
СЫБЗИАБАРА
Сықәнакшеит уи, сеигәырӷьан саԥылан,
Агәра зган, ишааиуазгьы сажьеит.
Сгәы аҵаа ҭанаршәит бааԥсыла,
Сыԥсы ҭыхуа, нас сыԥсы снаршьеит.
Амца акны ибылуан зны араҟа арха,
Сыԥсылмыткуа
дгьыли жәҩани срыбжьахеит.
Иԥеиԥеиуа исхаҳаит уи ҭакарха.
Сызлымгаша хьааны исыцрахеит.
Еидараха иқәҳаит иара сыжәҩа,
Исышьҭан сахьцалакгьы игагаха.
Иԥҭа хәашьха иаҵалеит нас сыжәҩан.
Иаасҿагылеит иаианы ибгаха.
Ацәгьа дырны бзиа ҟанаҵомызт,
Сықәхеит уи аҿаԥхьа цәгьа слаҳәны.
Иныжьны сара аҩада сызцомызт,
Алада сзаауамызт зны схынҳәны.

258

Инабжьаӡуаны иаацәырҵуан ишьыжь шәаԥшьны.
Ахьы-шәахәақәа ацҳаиԥш ихнаҵон.
Слымҳа иҭаҩуан инымҵәашаз ажәабжьны,
Амҵәыжәҩақәа срыҵак сама ицон.
Ахақәиҭра снаҭон уи бааԥсыла,
Сааццакцәар, иаразнак сҿанаҳәон.
Ишьац татан снылаҳауа сылан,
Исҿахәыҭхәыҭуа уи маӡа ак аҳәон.
Исханаршҭуан сышқәыԥшцәаз, сагьархаҵон,
Исханаршҭуан, санхаҵаха, сшажәуаз.
Иԥхашьа-ԥхаҵо игылан иара ҭацан,
Ар рхы ҭнагахуан зынгьы нас.
Исыднаҵон акымкәа-ҩбамкәа ахара,
Сахьчон, сусқәа аншәарҭаз сеиқәнархон.
Саргәыбзыӷуан, ахәыҷ иеиԥш, исылахәмаруан,
Мраны игылон, мзаны зны исзыԥхон.
Сыбла ихгылан, ицозма уи насԥыршәан,
Сышьҭа ихыла идәықәлон санҵысы.
Исыҵаҵан лаӷәымк еиԥш исыцәԥыржәон,
Ишахҭнысҵаҵәҟьо рымбозар шьоук сыԥсы.
Уи ахьсыцыз сахьнеилакгьы схаҵахон, –
Сдауаԥшьын, сгәымшәан, сыхҿахон;
Сҵыс ԥшқаха, зны ачалт еиԥш саҵахон,
Сажәра сааҭагылон еиԥш сҿахон…
Уҟаз, сҳәоит, узеиԥшразаалакгьы, усыцыз,
Зны сырҵәыуа, зны сыргәырӷьа еиҭа.
Уҟаӡамшәа уара наӡаӡа узцәыӡыз –
Зегьы ицәыӡит, дыҟам ихаҭа!..

***
Ԥсаатәқәак шәаҳәоит ара иҟармаҵысха,
Аха издыруеит шьҭа ааԥынра шцаз.
Салагеит сымшқәа аԥареиԥш инысхуа,
Исхашҭит, ибӷьыжәхан, саамҭа зыԥсаз.
Қәакгьы аҿаанахан, уаҳа ианхымкәа,
Сцәыланы снеиуеит, абар, сыгәгәаӡа.
Сцоит сара абрантәи, сцоит схы сҭахымкәа,
Уаҩгьы симбаӡакәа, сындәылышьшь, маӡа.
Былаԥшгьы сышьҭоушәа збоит хараӡантәи,
Уи сааннакылоит, исыхан сагоит.
Ақәа ацәыкәбарқәа иреиԥшха еиламҭәеи,
Лаӷырӡқәакгьы каԥсоит – сеилагоит.
Агаҿа савсны, ауаа рацәа рӡы-мшын
Сналалоит, уи сегьналаӡуеит наҟ.
«Дабаҟоу?» – рымшын, «Дабаӡи, мшәан?!» – рымшын,
Аӡәгьы сибаӡомызт уа сара агәаҟ.
Ага акгьы снаҭом, ашьха акгьы снаҭом,
Сҵаа-ԥшаауа агеи ашьхеи срыбжьоуп:
Уабаҟоу, уабаӡи, иҳәа, Ельдорадо?
«Араҟа!» – ҳәа иааҩуа… Уи ба быбжьоуп!..
Ишԥацо, аф асит, ишԥацо схы схыҵны,
Уаҩы издырӡом, анаҩс бахьагаз.
Адәы бықәсҵеит ааԥынраз бхәыцны,
Багьанбацеи блыбжьахәаша абас!..

260

ИБАСҲӘОИТ
Еиқәуп амца акраамҭагьы агәгәаҳәа,
Ахьҭа цәгьа иҟаз ҳхыган ҳарԥхеит.
Ҳшааиуаз ҳаҷкәынцәа алакәқәа нараҳәо,
Ҳхала уажә аҽҳәаҿ абра ҳааизынхеит.
Ицәар ҳәа ҳшәазшәа,
уажәы-уажәы ҳнаҵхоит,
Ишеиқәыц амца ааибакуеит иххаӡа.
Макьана алҩаҵә ахылҵуеит аԥацха,
Исыхәаԥшуагь џьысшьоит былаԥш хааӡа.
Фархьума иақәу, амца ҳаиҭаҵхоит.
Ихәыжжаӡа акәицқәа арахь иааҳҿаԥхоит.
Ус раԥхьатәи ҳамши раԥхьатәи ҳаҵхыи
Арантәи сылаԥш нархызгар сҭаххоит.
Стәоуп сара араҟа, бааигәа стәаӡамшәа,
Стәоуп сара араҟа, араҟа сегьтәам.
Ани аӡыблара ҳзалҵру ҳара, мшәан?
Изеиԥшрахарызеи ани ҳус аҵыхәтәа?..
Хҭысқәак цәырҵуеит, ирмоуа еилыргашьа,
Ҳқәыԥшқәоуп макьана – рхы ҳҭадырԥоит.
Ҳаилазго рцасгьы ҳара ҳаилагашам,
Ҳрылҵуеит, ҳахьнеиуа рҭаҷкәымқәа ҳдырбоит.
Иааныжьны ҳцазшәа сыҟами даара,
Аха ишҳашьҭаз акыргьы иқамсеит.
Урҭгьы егьырҭгьы неилалан, сдыркареит,
Иаармариа ажәа заҵәык басҳәоит: «Сааԥсеит».
Сааԥсеит салҵны сшаауаз ҟыба-ӡыбак,
Сшаԥырҵуаз аус иаԥырхагаз ҭыӡшәак.
Ибасҳәоит, машәыршәа аԥсра санахыԥа,
Ишаԥысҵаз нас даҽа ашәак…

261

Ибасҳәоит хьаас ишсымоу сызхьымӡаз,
Саԥхьаҟа сусқәа шыҟоу ахыцәхәыц.
Ибасҳәоит ишыҟоу макьана сахьымцац,
Ҽа усқәак шыҟоу уаҵәызны шьха-нхыҵ.
Ибасҳәоит, ибдыруеит усгьы ишсыхцәажәо
Сара сызҭахым –изаԥызгаз хәыҷӡак.
Ибасҳәоит ишыҟоу абраҟа сызражәуа,
Ибдыруеит, ибасҳәоит, ибасҳәом маӡак.
Ибасҳәоит, – ҿымҭӡакәа аҽҳәаҿ итәода, –
Сгәы шыснархьыз ажәабжьк ансаҳа…
Бара ибасымҳәар, арҭ зегь засҳәода,
Исымада насгьы исзааигәан иаҳа?!

***
Уаҵәызны, уаҵәызны, аха ансоулак,
Венециаҟа ҳцап ҳаиманы.
Абжьы хаа бсырҳап баркаролак,
Ибхашҭып быштәаз бааԥсаны.
Ибхашҭып зны ишсымамыз баха.
Ишсықәшәалоз бныжьны ацара.
Ишыбмаӡоз ажәа хаак, ашәа хаак,
Аиааира шагоз сгаӡара:
Ибеиӷьмыз сышхырхуаз аамҭала, –
Смаалықьмызт, ирбом уамашәа, –
Сагхан сара ашҭа сышҭалоз,
Сагхан ишысҳәоз быгәшәа.
Сыҟазааит ҩаха ма хаха,
Аԥшьахарз сагон аҽа уск.
Ҩаԥхьа исоуӡомызт баха,
Анцәагьы идырааит сызҿыз.

262

Ис-быбышха схы ашлара анықәҳа,
Ажәҩангьы анеилас сханы,
Сҿаасхеит арахь сара агәықәха,
Сааит сара арахь сеиханы.
Сусқәоу? Ирымоума нҵәашьа,
Аха, ибымбан уамашәа,
Иеилыскааит, издырит сышҩашьоз:
Сыҩны быҩнатәоуп ахьҟәыршәа!..
Уаҵәызны, уаҵәызны, аха ансоулак,
Венециаҟа ҳцап ҳаиманы.
Абжьы хаа бсырҳап баркаролак,
Ибхашҭып быштәаз бааԥсаны.
***
Шьапышьҭыбжьык атыгә-тыгәҳәа
Ихарацәамкәа џьара игоит.
Еидара дук нас исықәҳәан
Уи иагоит, сыԥсы еивнагоит.
Амш иацуп, аҵх иалоуп,
Наҟ иахыҩуеит адунеи.
Арахәыц-па иахьынҳалоуп,
Сыԥсы иацуп илеи-ҩеи.
Атыгә-тыгәҳәа адгьыл иқәхан,
Ихарацәамкәа џьара игоит.
Сеилагозар, сажәымҭыҽха,
Сара уи сеиланагоит.
Суалуашо савоуп ага,
Уи шәазхәыц, нас, абаақәа,

263

Ашьапышьҭыбжь ас иархагаз
Сшыҟарҵашагь ашьапқәа!
ҲАИԤЫРҴЫМҬАЗ
Абзиала! Сгылоуп быбла схыԥшыло,
Исҳәаша сҳәама, сажәақәа нҵәан.
Бцоит, аҳаирплан бымҵанарсуеит жәҩангәыла,
Адгьыл ҳа ҳзыҳәан араҟа иҭшәацәан.
Абзиала! Амра ҳамҩа ианшылон.
Араҟа иԥсырмаҷгаха иббеит аҭакар.
Быԥсылмыткрым, аԥша хьшәашәа бԥылап,
Аҳаирплан ҽа ҩ-сааҭк рыла итәар.
Абзиала! Бымҩа сақәныҳәо сгылоуп,
Иҟалар сҭахуп уи мҩамшны аханӡа.
Бнапы ҟәымшәышәқәа ҽазныкгьы иаанкыло,
Блымҳа иҭасҳәоит аргама, маӡа.
Быхьӡ шахыҩуа инхоит ари ага,
Арҭ ашьхақәа азхьалашт блакҭа.
Абзиала, сыхаара! Ҽаӡә иахь бнаскьаган,
Схынҳәны аҩныҟа саауеит сара еиҭа.
***
Акьанџьақәа дрылахәмаруа
Лаԥхьа иргылан иаалгошәа,
Ларԥарацәа анахь икәаруа,
Арахьгьы икәаруеит уамашәа.
Рыхәда хжәартә илымҵахырхәан,
Рыхқәа шьҭасуеит асаара.

264

Ирҳәо ажәақәагь дхырхуам,
Иагьылзеинҟьом лызхара.
Акыркырҳәа ана дыччахуеит,
Ахьырхьырҳәа ара дыччоит.
Даҽазныкгьы уи ихнахуеит,
Даҽазныкгьы ргәы еиҟәыҷҷоит.
Арԥарацәа анахь икәаруа,
Арахьгьы икәаруеит уамашәа, –
Акьанџьақәа дрылахәмаруа
Лаԥхьа иргылан иаалгошәа…
Ахәмаррагьы хәмарран, иалгеит,
Зегьы ирымоуп аҿҳәара.
Ишԥеимбӷьыжәи, ранаџьалбеит,
Дыҟам ԥсышәак залҳәара!
***
Бааҩнаԥалт арахь, нас, аратәхап,
Баатәа, нас, баазгазгьы аԥшоуп.
Бындәылԥраан бымцашеи быԥсаатәхан, –
Дгьылым, бара ажәҩан базшоуп.
Бышԥашоу нцәа хшаран, бышԥаша,
Быбла лахҿыхқәа ҭҳаца!..
Бақәшәом цқьа агылашьа, атәашьа,
Ацашьаҵәҟьагь бақәшәом зынӡа.
Ихьааха исыцрасит иаразнак
Иҟәашӡа иахьықәу схы асы.
Сықәра сҵәахыҵәҟьаргьы ауазма,
«Еҳ», – саақәыԥсычҳаит схазы.

265

Бааџьасшьахт,
Еиҭасҳәахт: – Бышԥашоу!
Иагьызбеит шьҭа абрантәи бцошәа,
Бхалошәа амрахь бышиашоу,
Бымҵәыжәҩақәагь заа ибылрашәа.
***
Сыҷкәынра сышьҭахьҟа иныжьны сандәықәла,
Сыгәгьы сгәымшәа збеит сара, аф аст.
Деиқәышла сҿаԥхьа дгылами сықәлагь,
Иабаҟоу уи аамҭа, амца анҳацраз?
Ашьыжь сара сара сакәӡамкәа сгылеит,
Сара сара сакәӡамшәа збоит хәылбыҽха.
Имшара џьысшьоит сахьышьҭоу уахыла,
Дааигәахо џьысшьоит аԥсцәаҳа – саӷа.
Аха усгьы, сҳәеит ҳәа, сажәит ҳәа,
Снапқәа сыважьны стәом шамаха.
Бжьык мгаӡаргьы исыԥхьаша «шәит» ҳәа,
Мҩакы снангылоит сара сеилыхха.
Аԥша анас, абыӷьқәа зегь ҿышәшәозааит,
Сара снылсуеит саԥхьаҟа абӷьыжә.
Сахьнеиуа аԥсцәаҳа дсыхьӡоит ҳәа сымшәозааит,
Инысҵыр ҟалоит сара усҟан ҽа хышә.
Аус сеиқәнархап ҳәа сгәыӷуеит, сбаҩданым,
Ианбыкәыз сҽацәыхьчан сантәаз сара аус!
Ашьхақәа ирывҵыз иара амра ахаҭами,
Сыҷкәынха саагылоит ашәахәа хаа анысхьыс.
Исхьынҳалан иаауаз зегь сырҿыцуеит –
Иԥхасҵоит сгәыӷрақәа згоз ирхәаша.

266

Схы сааҩахоит, сымҩа сырҿыцуеит,
Сгәышԥы ҭыган саԥылоит аԥша.
Иааиуашәа збап сара амшын сшьамхаҟынӡа,
Далгеит, дажәит ҳәа шьоукы ианыргәахә,
Урҭ рцасгьы исырцәаран сыҟаӡам сымца,
Урҭ рцасгьы уаҵәызны схалап Ерцахә.
Ахаҳәқәа сыҵҟьан сышьҭахьҟа ибӷалап,
Арҩашқәа хыҵны ицалап еилашуа.
Аԥҭа ҟәашқәа снеин снарынтәалап,
Сыҵаҟа ишьҭоу дунеик сазыԥшуа.
Агәхьаа мкӡакәа ацәҳәыра снахыԥраап,
Ихьы-уарҳалха аԥҭа ӡсалап…
Ажәҩан схагылап имажәӡо хыбран,
Иҿыцӡа ҳадгьыл сымбацшәа избалап.
Сааԥсара схашҭып, сажәра аха соурым,
Сыԥсаатәха дгьыли жәҩани срыбжьаз.
Аҟара ацлазшәа збап сара соура,
Саагылар шәыгәҭаҵәҟьа сааин сара нас.
Адгьылгьы џьасшьап, ажәҩангьы џьасшьап,
Гәыблыла сылаԥш нархызгап еиҭа.
Абраҟа иҟоума сҳәап сара мҩасшьа,
Деилаҳауазар абра Анцәа ихаҭа!
***
Уаахьаԥшаанӡа ишԥацо амшқәа еишьҭалан,
Ихәлоит шуҳәо, абар, икаххаа ишоит.
Аԥхынрагь цеит, иааит ҩаԥхьа ҭагалан…
Адунеи ду шыҟац иҟоуп, аамҭа еикәшоит.

267

Аамҭа еикәшоит, илагоит уи ҳаӡлагара,
Ақәа анхымкәа, идәықәлеит аӡқәа хыҵ.
Ааҵра иавоуп ԥшак мақаруа уахантәарак.
Снарызхәыцуеит са сахьышьҭоу уажә зегь ҿыц.
Иргәырӷьагоу ааины сыбла ихгылоуп,
Игәнырхагоугьы зымцеит наҟ хара.
Сцо-саауа жәытәи ҿатәи срылоуп.
Снахьыԥшыхуеит илаԥшҵашәараха схәыҷра.
Сгәаҟ-гәаҟуа сишьҭоуп сҩызак дыӡны,
Иеилыскаауеит иара уи дшаԥсам.
Снарылагоит, сымшуп, зегьы рҿыцны,
Идәылҳәан наҟ исыршәуеит агәамсам.
Ибыбышӡа адәқәа хҟьоуп санҿыха,
Схәыҷхазшәагьы сгәы иабоит уажәы.
Сышьҭԥааны сагеит арантә исыхан,
Сагьнылагылт снеин сара асыршәы.
Исҭахуп уи сылсны акыргьы сцаргьы,
Аха ԥшак аацәырҵт иҵәыҵәӡаны…
Ицеит, сҳәоит, саамҭа, исҳәаргьы изӡаргьы,
Иаагәышьеит, сҳәоит, сыӡынра аҽӡаны.
ԤХЫӠЛА
Иаха акраамҭа ԥхыӡ ҿаасҭак салан.
Ицәырҟьа-цәырасуа избон гагақәак.
Сшәа-ӡыӡо маакырак џьара сахьынҳалан,
Игазҽазуашәа сықәгылан цҳак.
Шьоук аацәырҵуан абраҟа имаалықьцәан,
Исҿаччошәа иааиуан, рхы сгәадырԥхон.
Нас иаасыжәлон иргылан ргыгцәа,
Схы санамыхәа, избон, сҭадырхон.

268

Ацҳа газҽазуан, ацҳа газҽазуан,
Сақәшәомызт цашьа,
игьежьуан сыблахаҵ.
Сықәҳәан сагарц аҭахызшәа, аԥша асуан,
Иакызшәагь збон сара уа сыԥсы ахац.
Аҟырҟырҳәа анҭ аҩсҭаацәа ччахуан,
Исԥырҵны ицаӡомызт, ҳаи, аф зысыз;
Сыԥсахы еиҟәыҷҷон, цәгьа ргәаӷгьы сагахуан,
Дара ракәушәа аԥша зырҵысыз.
Сыҳәҳәабжь рмаҳаит урҭ, сыбз санацҳа, –
Срыцҳара рбаҵәҟьар сҭахымызт зынӡа.
Изулакгьы сыԥсы ықәызгеит ацҳа,
Амҩа санылангьы сцон хараӡа.
Ана-ара агыгшәыгқәа рыцқәа хдырџьаџьон,
Ирфаша рмоукәа, дара-дара еишьҭан.
Аҩысҭаак аганаҿ, ихы ҭадырҷаҷан,
Амҵқәа ихаабыцуа, илган дышьҭан.
Сыԥсы сыман сааит сара аҩнынӡа.
Гыгшәыги, аҩысҭааи, ԥшеи санрыцәца,
Агәгәаҳәа еиқәысҵарц снаҵхахит сымца,
Аха стәан сара аҽҳәаҿ сзаҵәӡа.
Сҵаа-ԥшаауа аҵх-еиқәа салан,
Џьанаҭ саауан, џьаҳанымҟа сцаны…
Бцозшәа збеит сара ԥхыӡла быбналан,
Бцошәа збеит бара абрантә быҽӡаны.
«Ибуазеи, – сыҩуа сбышьҭалахт, – ибуа,
Зегь реиҳа ишәарҭоу абрантә ацароуп…»
Аха снеиуан баша схыԥхыԥуа,
Ибышьҭасҳәон баша: «Ари гаӡароуп…»

269

Аҩысҭаак илган, дыԥшын даҽа аҩысҭаак,
Дцыркьыԥуа аџьнышгьы даван аган.
Бызжьада? Руа дарбан? Дызусҭа?
Рыгәра бымган, о, рыгәра бымган!
Бықәымлан, ани ацҳагь уашәшәыроуп,
Дазынкылом уаҩ днықәлар ҽазнык.
Убри бнықәсны бцаӡаргьы, бнаршәыроуп,
Бнарылашәоит уаҟа агыгшәыг!..
Ибҭахымхеит исҳәо баҳарц аламала,
Ибырцәон бнапала, зны сымца еиқәҵаны.
Бцозшәа збеит сара ԥхыӡла быбналан,
Бцозшәа збеит бара абрантә быҽӡаны.
АБҲӘАСА
Ахьҭа аҿан, аха имлеицызт асы.
Аӡынра ааиуан, абар, шьҭа лассы.
Рдәынак ҿықәҿықәуан, шәарҭак абан,
Рхьынак аацәырҵуан, иашьҭаз кәыҿбан, –
Еимдон, рыфатә иашьҭан аҵар,
Аӡынра шааиуаз рбон даргьы, абар.
Ихиаалон быӷь ҩеижьқәак, ԥшак нарындо,
Ажәҩан иаҵан ԥҭақәакгьы ҳанҭо.
Амш хәарчаруан, илеиуан ақәа.
Ахьҭа рықәлан иааиуан адәқәа.
Ахара, ашьхарахь, иҟаз хазын,
Уа уажәы илеиуазгьы, хымԥада, исын.

270

Ус, икеикеиуа ажәҩан ааилган,
Амра шеишеиуа убла хнакуан.
Иҩналан итәаз адәахьы инеихеит
Урҭ зегьы иаразнак амра иарԥхеит.
Ихынҳәит ицәарц ицоз аҳәаза…
Иаалырҟьан ус… Ишәҭит абҳәаса!
Аха илеиласуеит амшгьы, қәақәак
Рыманы рҿаархоит арахь ԥҭақәак.
Аԥша шԥасуеи, уаршәап, нас, уаршәа!
Абыӷь ҩеижьқәа цоит иҿышәшәа.
Ақәа иашьҭахх илеиуеит асы,
Аӡынрагь ааиуеит араҟа лассы.
Арахь ибыбышӡа игылоуп, – шәеиза,
Шәахәаԥш, шәахәаԥш, – ишәҭит абҳәаса!
Ианаамҭам ишәҭит. Иԥшуеит иԥхашьан.
Ишәҭит абҳәаса, аԥхарра иажьан.

АУАҨЫ ДЫЗШЬЫЗ
Уи дсымамызт сара усҟан хысгьы гәысгьы,
Даҽакы сазхәыцуа сшааиуаз даасыхьӡеит.
Ибазар акәхап еимаҳәахны сҿы шакызгьы,
Аха егьҟамлазшәа дсываԥало дцеит.
Игәы алаҟазшәа збеит иахьала даара, –
Дынцәыҵыԥшшәа арахь даасыхәаԥшны дыччон.
Лабак икын ҷынк еиҳамкәа, далахәмаруа.
Дасны аӡә дирҽхәон уи, аӡә дирџьон.

271

Исаҳауан уи ииҳәоз рахьтә ԥыҭ-чыҭқәак,
Ԥыҭ-чыҭқәакгьы зынӡа слымҳа иамаҳаит.
Исзымдыруаз дрылацәажәон харак рыдқәан;
«Ҳаит, амарџьа, – иҳәахуан насшәа, – ҳаит…»
Иаацәыригеит ус дышнеиуаз сыззыԥшымыз, –
Ауаҩы дшишьыз илеигәыдҵан, диаӷаха…
Ари амш сара сзыҳәан шьҭа имшымызт,
Сзымца-сзымаауа сааидхалт сҿаҳаха.
Иара дцәажәон, иҳәон ишыҟалаз машәыршәа,
Нас дааҭгылон силгеит ҳәа ихәҭаны.
Аҟәараӷ еиԥш, бла иамбо шахак иршәуан,
Шьҭа дагьааиуан иаҳа игәы рданы.
Иахьаҭыԥӡам зны дыччахуан аҟырҟырҳәа,
Ус ашырҳәа шьҭахьҟа дхьаԥшуан уи дшәаны.
Агәхьаа икымшәа далацәажәон ауаа изырҳәо,
Иҿаԥхьа ишьҭахын адунеигьы игәы ахшәаны.
Дақәмақаруа, акы иҳәон араҟа ажәада,
Дшыкшара икын ираҵәан иҭаҷкәым.
Даҽаџьара сара сеиԥшгьы уи иаршәада,
Сара сеиԥшгьы иазыԥшыдаз нас иакәымк?!
Иаргьы саргьы ҳаҵсны ҳнеиуан ккарак,
Срылашәазшәа сгәы иабон алашәага.
Ҳааԥсеит иҳәан, ус ҳашнеиуаз даара,
Хџыџк даақәтәеит ацәыршәага, аҿҿа ихга.
Сынҭаԥшит машәыршәа абра илакҭа цәгьа,
Ҵла хаккалак данҩаҵаԥш дшанхашәа.
Бжьра-быжьҵәа сцар сҭаххеит абраҵәҟьа,
Сшагара саган сара ашәа…
Ҿаҳа-ҿымҭран, аԥсабара каххаа ицәан,
Сгәы сҭаҳәҳәон са сахьгылаз шьаҟаҵас.

272

Илаба нкаршәны ҳәызбак цәыриган, дҟыцәҟыцәуан,
Ҿымҭӡакәагь краамҭа дтәахын сара сцас.
Сихашҭызшәа сгәы иснаҭан, саахьаԥш-кәаԥшит,
Афаса сасны сцар сҭахын уажәы.
Саԥхьа ишьҭан инымҵәаӡоз сымҩа абжа,
Ахџыџ дықәтәан иаргьы саԥхьаҵәҟьа деиқәшәы.
– Абгақәа! – иҳәеит, ихы дҩахан, шьоук рзыҳәа,
Ишьамхы инықәсит ираҵәан иикыз аҭаҷкәым.
Нас дҩагылеит ахџыџ ныжьны уи ашьшьыҳәа,
Иҟаиҵозар иҟаиҵаҵәҟьарц уажә иакәымк.
Сара схәыцуан: «Абри иаҳәызба цагә ала
Иара саргьы дсылгоит уажә абра…
Избан? – Схы сназҵааит ус иаразнакала –
Иҟоузеи, нас, сара абри сзыхирҟьара?..»
Иагьеилыскааит: сыԥсы соур сара абраҟа,
Исымазма ҵәахышьа, иӡбахә сҳәон,
Исҳәон, еиҭасҳәон сара уи сгәаҟ-гәаҟуа,
Зегьы идсырҳарц сықәгылан сыҳәҳәон.
Абна дылоуп, сҳәашан, уи дыбналан,
Дгәароуп, сҳәашан, иаҳәызба ҵарӡа…
Убарҭқәа рзы сахәитәышт уажә мариала,
Дцап дысхысны, ҳаинымиазшәа зынӡа…
Икаԥсон ҳаԥхьа абыӷь ҩежьқәа еишьҭалан,
Аҵыхәтәантәи ԥша хаакгьы аасындон.
Сара сгәаҟуан, сара ашәиқәа салан,
Иара ицәажәарала игәы ирдон.
Иахьаҭыԥӡам зны дыччахуан аҟырҟырҳәа,
Ус ашырҳәа шьҭахьҟа дхьаԥшуан уи дшәаны.
Агәхьаа икымшәа далацәажәон ауаа изырҳәо,
Иҿаԥхьа ишьҭахын адунеигьы игәы ахшәаны.

273

Акыр ҳнаскьеит ҳшыҵаз ус аккара,
Ҳныҵсуан, абгеиԥш, иблақәа аакәеицеит.
Иудым ҳәа иҳәозшәа нас уи харак,
Днықәхәаша ҽа мҩакала дцеит.
Иара дцеит, сынхеит сара сахьгылаз,
Сзеиҭамҵуа, абра иадырсыз шьаҟаҵас.
Аӡәгьы издыруам нас дахьцаз, дахькылаӡ,
Иоуз уи нас-насгьы лахьынҵас.
Исгәалашәо: сыԥсы ансоу, санҿыха,
Сдәықәлагәышьеит сара аҩныҟа сеиханы.
Сакызшәа, сагьацәцазшәа збон аныха,
Уаҩшьҩык сышьҭа дхызшәагь дсаӷаны…
Аамҭа цеит, иҵуеит уи аахыс шьарда,
Сара сқәыԥшӡан, иахьа сшышлара сышлоуп.
Аха иоузар ҳәа сшәоит џьара ахгарҭа, –
Дрыцәцазар ҳәа сшәоит уи, зегь акоуп.
Издыруада ҳааигәара иԥсы иӡазар, –
Ихарԥазар уи иахьа ҽа цәак?
Иҟалап уи амҩан шьоук ихьӡазар,
Дырмышьҭыргьы алшон, нас, рацәак.
Аха сара снеиуеит ишьҭа схылан,
Уажәымзар-уажә џьара сихьӡарашәа.
Сыцәа рҟьало даацәырҵуеит уи уахыла,
Саиргарц даҿыхуп ҩаԥхьа ашәа…
Иахьаҭыԥӡам зны дыччахуеит аҟырҟырҳәа,
Ус ашырҳәа шьҭахьҟа дхьаԥшуеит уи дшәаны.
Агәхьаа икымшәа далацәажәоит ауаа изырҳәо,
Иҿаԥхьа ишьҭахуп адунеигьы игәы ахшәаны.

ИСЫЗМЫРҾЫХО
Даналымҵӡа, сигәеит, сихеит,
Жәақәак иасҳәеит сыҳәҳәаны,
Аха иамуит, дсызмырҿыхеит, –
Деиҭанықәиеит наҟ днаҳәны.
Сара сгәааит уа бааԥсыла,
Сеикәашәеит, изӡом, сыцәҳаит.
Сҳәацәагәышьеит, уаҳа сылам,
Изурызеи, имаҳаит.
Дцәалаԥсып – ихьымӡар сылаԥш.
Снаицәхасын, дааӷызит.
Агылараз усгьы дгылом,
Аҿыхараз – уаҳа умԥсит!
Дыцәан ус убри нахысгьы,
Тышак аҵа дҭахашәа.
Дыцәан, ицәан иламысгьы,
Уагарын уара агәыԥжәа.
Дсырҿыхарц ауп сажәеинраалагь
Зызҩыз – даԥхьарц сҭаххеит.
Изыскьыԥхьит ацәа дшалаз.
Аха уи сара исзынхеит.
Инықәысҵеит инаган иаԥхьа,
Иухьзеи, сҳәеит, уара, ҳаит,
Сгыланы аҿҿаҳәа саԥхьан,
Иара убригьы имаҳаит.
Даналымҵӡа, сигәеит, сихеит,
Жәақәак иасҳәеит сыҳәҳәаны,
Аха иамуит, дсызмырҿыхеит, –
Деиҭанықәиеит наҟ днаҳәны.

275

АВОКЗАЛАҾ
Уи аԥҳәыс саргьы дысхьынҳалеит,
Сылдырызшәа арахь дысҿаԥшуеит.
Ауаа ҳахәаԥшуа, Аҟәа авокзалаҿ,
Дысхьынҳалоуп: – Уааи, сузаԥшуеит…
Сара сыччоит, лафқәакгьы ласҳәоит.
Сдәықәлоит, сылԥырҵырц снапы наҟьаны.
Аха, аф зысша, исзылуашәа цасҳәа,
Сара дсышьҭоуп абрахь дыҭҟьаны.
– Салатәоуп сара амц хәдацәаҟынӡа,
Исыгызгьы убри акәын, ба бымц! –
Сааласуеит, аха илуама дысхьымӡар.
– Ҳнықәтәап, – лҳәоит, – анаҟашәа арымӡ!
Сара атәахагь сымам, аԥшыхагь,
Аԥсыхагь сыман ҳәа сыҟам зынӡа,
Аха аӡбахә лымоуп сыгәҭыха,
Аха исалҳәоит уи слахьынҵа.
– Сара сакәым, узжьаҵәҟьо даацәырҵуеит, –
Саԥхьа даагылоит аԥҳәыс днасаԥҟьан. –
Уи уанлықәымӡ, уҩызак уирӡуеит, –
Иԥхарс аҩыџьагь, – зынӡас рыгәра умган!..
– Уи акәын исыгыз…
– Аҩысҭаацәа ҩыџьа
Уцрыҵуам, – лҳәахуеит арахь дысҿаԥшуа. –
Ухы дықәтәоуп аӡә ҳамҭала дҩычан,
Егьи дуҵатәоуп анышәаӡа жуа…
– Сзыхдырҟьозеи, инҵәаша? – ҳәа сҵаахуеит.
– Аӡә ахьӡ дашьҭоуп, егьи – уара уҭыԥ.
– Иазхоуп! – ҳәа слыдҟьан акыргьы слыцәцахуеит.
Сыхәдагь иааҵачуеит сшааиуа сыԥсыԥ.

276

– Аҟәрышь уамеигӡан, инухыз хынҳәыхуеит,
Ушнеиуа иуоуран иҟоуп амал… –
Ауаа ҳнарылҵуеит – сыццакра сыхәеит.
– Исымоу басҳәап иахьала? Аҳампал!
– Зегь уоуеит, ушнеи-шнеиуа уриааиуеит
Иушьклаҳәуа ушьҭа иху уаӷацәа… –
Арҭ ажәақәа слымҳаҟны иааиуеит,
Сааҟарҵахуеит, аф аст, сгәырӷьаҵәа.
– Шәы-шықәса нуҵуеит! – ҿаалҭуеит уи насшәа.
Илбон, саргәырӷьеит уи иаҳагьы…
Иҟоуп уи аахыс акраамҭаӡагь мҩасшәа,
Аха ациган ԥҳәыс дызбоит иахьагьы.
Ауаа ҳахәаԥшуа Аҟәа авокзалаҿ,
Дысхьынҳалан: – Уааи, сузаԥшуеит…
Аамҭа цоит аанҿасрада иҭалан.
Ӡы-мшынк саларшәуп, уи еилашуеит.
Ациган ԥҳәыс акырџьара диашоуп.
Сшааиуаз,
амҩан сыржьеит, сырҟаҭәеит.
Ҩыџьа аҩсҭаацәа сышьҭамыз баша,
Сыхьӡгьы рзымгеит,
сҭыԥ аҿгьы имтәеит.
Ауаа срылан уаҩҵас, иара абраҟа
Абзиа саҳаит сара, ацәгьа саҳаит.
Ахаан сашьҭамызт мал дук сгәаҟ-гәаҟуа,
Сашьҭамызт, ус сегьынхеит, исмырҳаит.
Агәра згоит, аха ириааиӡам макьана,
Исышьклаҳәуа сышьҭа иху саӷацәа.
Сазыԥшым сара саԥхьаҟа шанак,
Шаҟа нысҵшагьы идырааит Анцәа.

277

***
Сара исылшоз аазгагәышьеит.
Исыздыруам быззыԥшыз…
Исаҳаз агәра згагәышьеит,
Сацәцагәышьеит сызлаԥшыз.
Сыркәаҳазшәа збеит бааԥсыла,
Ифырҭынха ак сындан.
Исцәыӡыргьы ауан исымаз, –
Аусқәа убас еилаԥаҭан.
Ибзаазгази исцәынхази –
Ауаҩымреи ауаҩреи –
Цқьа иббар, ибшәар иауазеи,
Сбыцнаҵ, сықәнаҵ адунеи.
Сахьааиз быгәра згагәышьеит.
Сацәцагәышьеит сызлаԥшыз.
Сгәы шысгәыз ибзаазгагәышьеит,
Исыздыруам быззыԥшыз…
***
Уԥсы ахаара уқьышә ианықәку акәхап,
Иҟаз, иҟоу, иҟало неиԥшьы,
Ианаацәырҵуа адунеигьы уҿаԥхьа илакәха,
Иануқәнарго даҽакала уи абжьы.
Инхаз умшқәа убас ургәылахалоуп,
Уԥсҭазаара убас ихаауп, избан,
Изухашҭуазеи арахәыц па ушахьынҳалоу,
Ишыԥҵәашагьы уи уажәы-уашьҭан?

278

ААМҬАК ЫҞАН…
Аамҭак ыҟан, са сыӷбагьы ӡыхгылан.
Ицон, иаауан уи амшын еимгәҳәаны.
Ацәқәырԥа дуқәа шьҭууаан иаԥылон,
Аԥшацәгьагь аԥылон арахь иҳәҳәаны.
Аха, ишнеиц еиԥш, сыӷба ду неиуан,
Амшқәа еилгамзааит, аҵхқәа лашәыз…
Џьаргьы ҳмыццакӡо, уажә зынӡа ҳамгәаҭеиуа,
Уара уакәу, нас, са сакәу иажәыз?..
Ирылдыршама, сҵаауеит, зегьы ирылаз?
Ибатәугьы рбоу хара инхаз?
Амшынуаа ирызгәамҭеит сыӷба шӡааҟәрылаз,
Саргьы уи аҵан наӡаӡа сшынхаз…
Сихьӡом, ак иасҳәарц сҭахуп аӡә дынкылан.
Аӡы аҵан ацәа салҵт шьыжьымҭан.
Аамҭак ыҟан, са сыӷбагь ӡыхгылан…
Исҳәо урҳа, уара, еи, акаԥдан!..

***
Уаала, ҳцап абрантә ҳабналан,
Ҳалҵып ацәгьаршра, уҳәан-сҳәан,
Иухаршҭ ишумоу уара агәала,
Умыҵҟьа-мыҵԥан, умыҳәҳәан, –
Убжьы цап уара егьызламаз,
Угәы бжьнахӡап иузаԥсам.
Еилаҳанто еснагь еиламыз
Аԥша ахьныласуа агәамсам.

279

Абарҭ аиҩхаақәа ҳрыбжьысып,
Ҳнаскьап ҳара аԥсҭахьы.
Ԥшакгьы усып, ԥшакгьы сысып,
Арахь уаарылҵи, игәаӷьы.
Иубахьоума амра ангыло?
Иубахьоума уи шҭашәо?..
Даҽакала уара иуԥылап,
Адунеи угәы ахзыршәо.
Аҳ, ишԥахаау арҩаш рашәа!
Аӡыхь кәеикәеиуа унахәа,
Бзиабарак уалацәажәап,
Уаҵазаргьы ауахәа.
Иаҳхагылам ари ажәҩан,
Уара ишубо, икаҭаха.
Ҳазҭыҵрым, игәынкыл сажәа,
Абри агәаҩа ҳанҭаха.
Анахь ҳаԥхьаҟа ҳанхалар,
Иблахкыгаха адәқәа шьҭоуп.
Ацәгьа нықәаҳҳәар ҳаҿалан,
Аԥсабара ҳахадоуп.
Ишьыцраны, иуҳәан-сҳәанха
Иааиуа ҳхы ианҳацәҭаԥа,
Мап, уаргьы саргьы ҳарзамхуам,
Ихәашьӡа илеиуа рыцәқәырԥа.
Узыршаҟьоз агәаӷ ырӡны,
Ухы-уԥсы раӡа,
Адунеи лашахь уаацәырҵны,
Шьаҿақәак иахьа иҟаҵа.
Иуԥырхагамхааит иурӡуа,
Иудукыло ума унеи.

280

Узлазхәыцуаз аасҭа акырӡа,
Иеилкаа, еиӷьуп адунеи.
***
Изыхдырҟьаз аӡәгьы издырӡом,
Сыхшыҩ азымхеит, анцәиныс.
Ахаҳә аԥырҳәа имҩанырҵан,
Икакәкәа иҭалт аҟармаҵыс.
Мышгаҩцәоуп, рацәак ирџьыршьом,
Аха ирыжәлом иҳәҳәаны…
Рыцҳарами абас уаныршьуа,
Абасгьы ашәақәа уҳәоны!
***
Сгәы иҭыхо сҿы иаҳәоит,
Сқьышә иқәку снапы иаҩуеит,
Сара сашәа амҵәыжәҩақәа амоуп,
Адгьыл иқәсуеит иԥшаха.
Шәара шәакәым, ашышкамсқәа
Ак шеимаркуа слымҳа иҭаҩуеит,
Сыҽсырдагәар сгәы иауама,
Зымҩа ак саҩшәом шамаха.
Аҵар рашәа гәыҟаҵагоуп,
Аха уи ашәа мацарам,
Исаҳауеит ианацу ашәа
Агәқәа ҭызфаауа агәырҩа.
Исмоурашәа арахь, ҿааҳәыра,
Уҭалт анырҳәо хылаӷьарак,

281

Ирыздыруам сара сҿаԥхьа
Иаатуа усҟан шаҟа мҩа.
Ашьабысҭа рхәын, икаҳаит,
Аха игылт, ашьа ацрашыми,
Агәышԥы иҵаст, ԥхьаҟа иашьҭуам,
Ишьҭоуп ишьҭымҵуа асыршәы.
Сара адунеи самкуа сықәхеит,
Ашьабысҭа сазыԥшыми,
Схаҭа исықәку џьысшьоит абџьар,
Сеилшьааа самоуп уи уажәы.
Бжьаск аацәырҟьоит абна рӡыӡо,
Иҩуеит анҭгьы рабџьар кажьны,
Ашьабысҭа асыршәы илхоит,
Ҽырҵыс амаӡам абжьас.
Дгьыли жәҩани ирыбжьууааит,
Сара сажәа ԥрит ирашьны,
Сара сажәа ԥсеиқәырхаган
Дгьыли жәҩани иагьрыбжьаз.
Исҭахым абжьас гыгшәыгха
Ус инхар иахьа абна ишылоу;
Ашьабысҭа, ашьа зыцрыҵуа,
Аԥсра машәыршәа иацәынхаз,
Асыршәы илсны, ашьҭа ихылан,
Инеины ҭынч ианахагыло,
Иаҳәааит бџьар анҭҟьа нахысгьы
Иара ацәгьара ишаӷаз.
Ашьабысҭа цааит игылан,
Иазыԥшу аԥацәа рами,
Аҿаҵахәы аԥшаап иара абжьасгьы.
Абна иамазар аҳас…

282

Сызлацәажәо иҟамлашоуп,
Аӡәгьы иҳәашт: игаӡарами!
Аха иҟоуп адунеиаҿ
Зыгәра угаша, сгәы аззырҳаз:
Ахаан ҟалашьак амаӡамшәа,
Баша ажәҩан иалакнаҳан,
Илабҿабамкәа, – иԥхыӡны, илакәны, –
Мчы зқәымхон изхәаԥшуаз,
Ауаҩы ицуп агәадыҳәа,
Рыц хырџьаџьа иԥылом уаҳа,
Амра ашәахәақәа хыҷҷалеит
Тымитышак – сызҭаԥшуаз…
Ажәа ажәазар, баша иҳәамзар,
Ашәа гәыҭгаган уи аԥҵазар,
Ашышкамсқәа реимак иахәоит,
Уара уԥҵәазар уеиԥнашьып.
Сгәы сҭахәыцуа, иҟамлашахь,
Ажәҩан сшалаз хыхьӡа сцазар,
Адгьыл аҿтәи ҳусқәа схьаауп,
Схынҳәуеит усгьы, уаасзыԥшып.
Сара сашәа абас сышьҭыхны
Сама ишнеиуа, слалаԥсыхуеит,
Сгәы еиҟәызжәаз Анцәа идырааит,
Сусқәа нхозаап еиԥхьытта.
Сааԥшыр, ажәҩан схалашахуеит.
Агыгшәыг шәала исыргәыбзыӷуеит,
Дгьыли жәҩани раҳра нкылан,
Ԥхьаҟа сҿынасхоит еиҭа.

283

Изакәызаалакгьы акгьы саҩшәом,
Ашьҭыбжьқәа зегь слымҳа иҭаҩуеит.
Исашьоу дахьыҟоу здыруеит,
Иҽирҩашьар зуам саӷа.
Сгәы иҭоу сҿы иаҳәоит,
Сқьышә иқәку снапы иаҩуеит,
Сара сашәа амҵәажәҩақәа амоуп,
Адгьыл иқәсуеит иԥшаха.
***
Қәра лымоума,
Жәаф заҵәык лхыҵуеит!
Акрыҟоума жәаф, аха, изӡом,
Дынцәахашаха даацәырҵын, уи слызхәыцуеит
Дсымбаӡазшәа слывсны наҟ сызцом.
Сырхыԥшылан,
Лыблақәа амца рхыми,
Сгәы акы аалнарҟьеит аҽнышьыбжьон хҿаҵас.
Уи илгәаԥхаша сҳәар, изур сҭахыми,
Аха ажәак ауп исҳәаӡо: – Баанҿас…
Инацысҵоит:
– Баанҿас, змоурахә мыӡыз,
Ҩ-ажәак басҳәоит, иҟалозар, иаабырҳа….
Уи илыздырмызт сыԥсы гәаҟуа ишлыцыз,
Илыздырмызт са сшыҷкәынхаз уажә иаҳа.
– Ҩ-ажәак мыцхәуп… –
Уи дыччон нас акыркырҳәа,
Днасыдҟьан, дыҩуа-дыҩуа дцон.
Анцәа идырааит са сызбоз исзырҳәоз,
Лаԥшыла заҵәык саргьы сыҩ слыхьӡон.

284

***
Аԥсабара ахьӡы ахьыршоуп ҭагалан.
Иансыҵаԥса абыӷь ҩеижьқәа ҿышәшәаны,
Сеиҭазхәыцит ҳшыҟоу зегь аамҭала,
Сегьааҭгылеит маҷк сара сшәаны.
Ашәак саҳаит, уи агәаҟра иашәан,
Хьаак сгәы иацралт иаразнакы.
Сзықәгылаз ари адгьыл аӡа хьшәашәан,
Исцәагахьан наҟ иамгашаз шьоукы.
Урҭ рыбжьада бжьы ыҟаӡамкәа уаҳа,
Схала урҭ саарыдхалт сыууаӡа.
Аӡыхәашь ирыз амҩан тышак дҭаҳаит.
Сара дсықәлан. Ицәгьахеит заа илахьынҵа.
Мҩакы иқәын уи иҩызцәа еихьымӡа-еиԥымӡо.
Адунеи зегь дара иртәызшәа рхы ржьон.
Сҭахар амуаз саргьы, схәыцуан, сықәрахьымӡан.
Иаци иахьеи срыбжьагылан, сыбжьажьон.
Схы хнасарц аамҭа ачархьаҿ ҳәызбак ахуан.
Сахьааҭгылаз ус сынхеит сара сшәаны.
Схы санҩаха, арахь, инапқәа рхаха
Дааскьон смаҭа. Абыӷьқәа цон иҿышәшәаны.
***
Леиԥш дабаҟаз ахьҟәыршәа!
Дкыдшәан укәа данҭашәа,
Унлырхон уи, ма… ухлырҵәон:
Лааигәа игылаз зегь лҿынҵәон!
Аӡә дыргәыӷын, даҽаӡә джьан.
Лареи сареи ҳәаак ҳабжьан,

285

Хыҵшьа сымазма – зегь сшәон –
Бзиа дсамхабарҳәагь сшәон!
***
Сыцәоушәа, сыцәамшәа, схырсысуа
Сыштәаз, сара аамҭа згацәаӡеит.
Аҩысҭаацәак сҿаԥхьа еихьыс-еиԥысуан,
Аҵх-лашә иналаӡ дара цеит.
Сахьнықәҳауагь ацәа ҭынч сагашам,
Еинҟьа-еиныруа хәыцрашәк аасхаԥоит.
Снархьыԥшуеит уаҵәызны сгәы зырдаша,
Ҩаԥхьа сазыргашагь шьоукы збоит.
Итәом, игылоуп урҭ, џьара сыршаҭом,
Иаҩсран иҟам сымариа бзанҵы,
Аха башоуп, уеизгьы аӡы сырзаҭом,
Сара исыҵоу амца еибакнаҵы!
***
Сҩызцәа ҳәа срылатәан рыгәҭаҵәҟьа.
Ҩы ссирк аажәуан, аҵәцақәа ирҭыԥхо.
Игәы иҭоуп ҳәа схахьы имааит аӡә ацәгьа,
Машәырны сыԥхыӡ даламшәацызт сҭазырхо.
Ажәа уаара рибамҭо, игыланы сырныҳәон,
Аӡәы иажәа даалгар, дналагон аҽаӡәы.
Рхы хырҵәон уаҟа рызегь сара сзыҳәа,
Сышьҭыхны ажәҩан саларҵон ҵәҩанҵәы.
Исмаҳацыз асҟак ажәа хаа ансарҳәа,
Аҩны сыҟоушәа, сгәы каршәны стәан.

286

Саныҩагыла, ишәазаап шьҭа срыцәцар ҳәа,
Гәыршшагас ҳәа исдыржәит…
Амаҭаԥшьқәа ртәан!
Исылгарц акәын агәымхақәа,
Исылгарц акәын урҭ сышҿаз.
Аха ирзымдрит,
Нарџьхьоу иеиԥш,
сара аџыр-ԥаҵа шысҿаз:
Ртәан насҿаскын, уи сԥаҵала исраӡеит,
Нас, Анцәа ҳаибаумырбан ҳәа,
Сҩагылан аҩныҟа сцеит.
***
Даҽаӡә иӷба шкәакәа бҭахын,
Иныжьны бцахуан сысқьала.
Акыркырҳәа ба быччахуан,
Сылаԥш быцхын маӡала.
Ишәхарԥазшәа збон ахаҵа
Маҭ еиқәаҵәа дук ацәа.
Ашьа ҭыкәкәон сара сгәаҵа,
Шәара шәнеиуан шәгәырӷьаҵәа.
Иҭысԥаар сҭахымхеи саҳәа,
Аха исымам ҽырҵысы.
Ианамуӡа, ашҳам саҳәон,
Иҭамзарц еиӷьысшьеит сыԥсы.
Сара сымч анымха, шԥазуаз,
Сагар акәхеит агәыԥжәа.
Аӷба ахьнеиуаз игазҽазуа,
Избон цаҟьак ианҟьарашәа.

287

Машәыршәа ус ианеиқәшәа ҳалаԥш,
Еилкаашьа змамыз ак ҳәаны,
Аргама ихәдагь бшахьынҳалаз
Гәасҭан, сҿыхеит сыҳәҳәаны.
Мшәан, дабагеи бара ибыцыз?
Бгылоуп быблақәа ҭыгга.
Сгәаҟуа абас сызлаз шыԥхыӡыз,
Сбыҳәоит даара, агәра сырга.
***
Сҵәыуар акәын, схы сықәыжьны, акьыжыҳәа,
Сгәы скыдхо стәазар акәын ма хазы,
Аха сара снеиуеит уажә ашьшьыҳәа,
Иҭысхырцгьы сгәы иҭаӡам сыԥсы.
Сара снеиуеит, сымҩа убрахь ихазшәа,
Дәеиужь иаҵәак сықәуп, ашәҭқәа ҟәшәо.
Сыччо сҿаасхоит насгьы, схагахазшәа,
Сыкәша-мыкәша игылоу зегьы ршәо.
Рхы сҭарԥаны лафи қьафи сыхеит,
Избеит сара схьаақәа абра ишынҵәо.
Схы сахыччоит, иахьа аргама сҿыхеит,
Снеиуеит сара абас, скьатеиах ԥҵәо!
***
Аӡқәа хыҵны, ихышхыҵәан,
Рыҭрақәа зегь наҟ иԥжәа,
Рҿанаарха, сымцахә дырцәап, –
Урҭ аамышьҭуа бсызкашәа.

288

Сажәа ахырҟьацәан исҳәама?
Сызлацәажәо ба былшоуп.
Аԥсабараҵәҟьагь мыч амам
Бара беиҳа, убасшәа бшоуп.
Ба бзықәгылоу адгьыл сшаҭоит.
Бара исзыбҳәо ҩбаҟа ажәа
Убас иӷәӷәоуп, сгәы иснаҭоит
Адунеи аадырҳәрашәа.
АПАРАНХЬЧА ИАХЬ
Аӡы иааруан, аӡы иныруан,
Кәыдры ихырҵан апаран.
Апаранхьча зегьы идыруан,
Уи дызҿыз царан, ааран.
Алаф иҳәон иара бааԥсыла,
Икьатеиахгьы ԥнаҵәон.
Исылоушәа иҳәон исылам,
Иҭаҭынжәга ицәацәон.
Уццакуазар, дыццакуамызт –
Ухынҳәаанӡа ҳәа дыԥшуан.
Аӡәы изыҳәа ацәгьа иуамызт,
Дхааӡа улакҭа дҭаԥшуан.
Иҟалазеи, нас, усҿаччом,
Алаф шуҳәогь саҳаӡом.
Кәыдры шцац ицоит еилаҽҽо,
Кәыдры ахаангьы иҭабаӡом.
Уи ахықәан уааины усԥылом,
Аӡы ихуҵом апаран.

289

Снаскьоугом нас лаԥшыла,
Иуҳәом: «Еҳ, уара ахәыҷра!..»
Кәыдры сырган саақәургылеит.
Сласны снавалт аԥшаҳәа.
Апаран хынҳәын, инхылеит,
Уахь егьхыӡламашь, иҳәа?!
Уара уда, исҳәашм «сыруеит»,
Хынҳәышьа ыҟам схәыҷрахьы!
Сзаиааиуам, уаргьы иудыруеит,
Уара уда, ацәқәырԥа ӷьы.
Иҟалозеи, мшәан, уаацәырҵыр,
Схәыҷра аԥша хаа аасында?!
Ирыцҳароуп уа акы сцәыӡыр,
Иаасгәаларшәа, нас еиҭа:
Аӡы иааруан, аӡы иныруан,
Кәыдры ихырҵан апаран.
Апаранхьча зегьы идыруан,
Уи дызҿыз царан, ааран.
***
Ашықәсқәа цеит, иҩызцәагь абаҟоу,
Хаҳәык дықәтәоуп дкахәыцуа, дзаҵәӡа.
Аӡәгьы издыруам ихьаау, дзыргәаҟуа,
Игәаҟуашәа идхоит ԥшакгьы ҵәыҵәӡа.
Ари ҳдунеи уаара ибоит даҽакала,
Иара аԥсабарагь иахоуп даҽа цәак.
Аԥҭақәа ажәҩан иаҵоуп гәырҩала,
Амра ааԥхаргьы, длахҿыхым рацәак.

290

Игәы ҭыблаахьеит уи амца ҩахысны,
Акәиц хәыҷ аҵан иакуп иҭааӡа.
Даауеит дзыркараз амҩа данысны,
Егьигым, дааихьеит, абар, аханӡа.
Ибоит ажәҩан акырӡа илаҟәызшәа,
Ҽа маҷк илаҟәыргьы ихы анҟьарашәа;
Икәаҩӡа адәы изықәхаз иҩыза дыԥсызшәа,
Дишьҭагалан иаргьы дыргошәа.
Агаҿа давоуп илабҷашь хәыҷ нкылан,
Идырны дызҭамԥшит дахьнеиуа лакҭак.
Драцәжәоит нас егьахьыҟам ингылаз,
Иара дҵаауеит, иҟаиҵоит иара аҭак.
Дрыланахалоит, изгәаҭом дахьыҟоу,
Ихала дгәаауеит, ихала дыччоит.
Агаҿа дшавоу даауеит нас аҩныҟа,
Уаҳа злымшо инапы қачқачоит.
Хҭысқәак бжьаӡуеит ихәыцрақәа инрылаӡ,
Дааҭгылан, акыргьы дыԥшуеит дымқәацо.
Хьаас икуеит егьахьыҟам ингылаз,
Иара даныҟамла, арантә даргьы ахьцо.
САРА АРАҞА ЗЕГЬЫ - ЗЕГЬ СЫРДЫРУЕИТ
Исеигәырӷьазшәа аԥсаатәқәа ҷырҷыруеит,
Ицқьоуп иахьа жәҩангә ахаҿы.
Сара араҟа зегьы-зегь сырдыруеит:
Агәыла-азла, аду, ахәыҷы…
Аҵлақәаҵәҟьа, сгәарҭама, ихырхәоит,
Иԥшандагаха рымахә дыршәшәоит.

291

Сахьнеиуа аҳауа ҩушәа саҿыхәоит,
Ашҭаҿ ашьац қашәқашәоит.
Сыԥшын, аҩада асыԥса цырцыруеит,
Алада икараха иқәиоуп амшын.
Сара араҟа зегьы-зегь сырдыруеит,
Сара араҟа баша исзыԥшым.
Дцеит шырҳәо, саакылҟьоит иаразнак,
Дцеит шырҳәо, саахыҵуеит ашәхымс.
Араҟатәи аамҭа шызбо еиҭасуеит,
Иарбан араҟа сылаԥшгьы зхым!
Ашәа мацарала исԥылом араҟа, –
Усгьы игәырдагоуп арҭ, зегь акоуп.
Саргәаҟуеит сара араҟа изыргәаҟуа,
Араҟа ирхьаау хьааха исыцроуп.
Убри азакәхап, сгәырӷьо саабжьалар,
Ашҭақәа зегь зызбо иччошәа.
Даҽак акәым, издыруеит рҟазшьала,
Исҵеит ара ашәаԥыџьаԥ рбызшәа.
Асаркьеиԥш ажәҩан хаҿы-цқьа цырцыруеит,
Саагылоит маҷк сылахь неиқәҵа.
Сара араҟа зегьы-зегь сырдыруеит,
Сара араҟа сырхашҭрым зынӡа…
***
Ашәшьыраҿ иеиҭаатәеит абдуи амаҭеи,
Ашҭа иахьықәгылоу ихызазо рак.
Абду иажәа ахы аҭа, ашьапы аҭа,
Аҭак ҟаиҵоит, абар, ҽа зҵаарак.

292

Аха амаҭа уи аҟны дузынкылом,
Абду ихәрақәа ӷьар ҳәа дшәошәа,
Диазҵаауеит: – Амҩан аӷа данышәԥыла,
Ушьҭахьҟа узымцеи, даду, уҽӡашәа?
Иҭахаз ирҳәоз иаҳаит иуазырран,
Дара ирҭакноуп иажәа ширха:
– Ушьҭахьҟа мҩаҟам ахаангьы, иудыруаз,
Уаԥхьаҟа джәылан данааскьо уаӷа.
***
Ибжьахеит, иҳәеит, ҳабжьара,
Амбатә, амбатә зегь бжьахеит.
Ҳаицаԥылап ҳәа ашара,
Аҵх лашә салалан сеихеит.
Сагахьан, иҳәеит, атыша,
Сҭашәахьан џьара амацәаз,
Аха идырны бшысзыԥшышаз,
Сара исхызгеит иреицәаз –
Ихарамкәа, зынӡа саԥхьа
Сынҭаԥшит аԥсра алакҭа.
Агәсакара амҩан саақәхон,
Аха сҿынасхон еиҭа.
Пенелопа блеиԥшнысшьалон,
Схы иазысҳәон Одиссеи,
Аӡыблара, агәаҟра салан,
Уаҳа сыламкәа сааԥсеит.
Иҿымцәанда, иҳәеит, сымца,
Сгәы ааҭӡыӡаалоит зынгьы.

293

Снаӡоит, иҳәеит бара бҟынӡа,
Бысзыԥшызар, сҳәазангьы.
АМААКЫРА
Маакырадагь дшыршаз идыруан,
Аха уи агәра иган,
Иҽеиҭеит ахаҵа амаакыра,
Иҽеиҭеит дгәыӷцәан аган.
Ихьит, ихьит уи мдырран, –
Иҟазма асҵәҟьа агәра уго:
Иҽеиҭеит иоуз амаакыра,
Ишәымбо, нас аӡы дахьаго!

АРИ АМШ
Ари амш иагеит сара исцәагашаз,
Ицеит – акәалаԥ ахҩа ахашәеит.
Иснаҭазеи, имҩасну зынӡа баша,
Аҵх сазныжьны? Маҷӡак сагьаршәеит.
Еивҵарыԥх уи усла иҭәызшәа збахуан,
Илеидшәаҟьалан ишԥацеи ҳаҭаҵас!
Снапсыргәыҵаҿ бырлашк еилыԥхахуан,
Иҭацәупеи уи, нас, уажә зынӡас.
Дарбан иахьантәарак сызвагылаз,
Уи дабаӡи, дцәырҵуамашь уаҵәы?
Исырԥсах ҳәа дааихит аӡәы ашыла,
Исылаиҵарц дааизар иара аҵәы?
Сгәы дықәсуан ԥҳәызбак атыгә-тыгәҳәа,
Дсыԥхьон уи уажәы-уажә адәахьы.

294

Амш иалалаз, иалаӡҩаз ашьшьыҳәа,
Сусқәа зегь ахылгеит уаҵәахьы.
Аԥсымра ахҟьеит сшаҿаԥшуаз ҩадарак,
Аҭынчра ахаҳаит адгьыл, иууаӡа,
Мҩабжаранӡа инагаӡам еидарак,
Ааигәа бжьыкгьы еиқәымтәац: «Унаӡа…»
Исымпыҵҵәрааит ԥсыӡҵас уи ԥаҭԥаҭуа,
Иацәыхьанҭазшәа наҟ сыҵәгәыр иаҿшәеит.
Ицеит, аха усгьы сгәыбылра адуп,
Ицеит – акәалаԥ ахҩа ахашәеит.
Ицеит ари амш, сара амца схыжьны,
Исҿалашеит, исҿахәмарт , исҿацеит.
Гәыӷра лашак усгьы сгәы иазныжьны,
Уаҵәтәи амшгьы умаз ҳәа исыцәцеит!
АҲӘАТӘХАМҴА
Иеизибаган, иус рыӡбон ҳәатәхамҵак.
– Хыла-гәыла еилеиҵеит ҳаҳҭынра,
Изыԥштәым, далажьтәуп уи амца! –
Деикәашәаны ҿааиҭит аӡәы убра.
Иааилахоит зназыҳәа акгьы рзымҳәо.
Икәанызануа иаақәхоит, иааҿахоит.
– Ус уаҩы ибахьоума, даҳҭахым ҳәа,
Харада ауаҩ баша дҭаҳархоит!..
Арҭ ажәақәа зҳәоз ихы дымҩахеит,
Аха усгьы… аха усгьы иҳәеит.
Иақәшаҳаҭхашәа шьоукгьы аахаха-чахеит,
Аха зегь зымчыз дахьтәаз дыҳәҳәеит.

295

– Амцахь! Ҽа мҩак ыҟам уаҳа, амцахь!
Ишәҭахызар, икашәыжь ихгьы ихсаны!
Ҳгәы ифахьеит, ҳхы игахьеит ҳәатәхамҵа…
Даҽазныкгьы абраҟа ҳаизаны…
Мап, иӡбоуп, уаҳа ҳзалацәажәом! –
Абра акәаԥ иргылеит зегь зымчыз.
– Иҟалома, нас, саҳәоит сара ажәа, –
Ибжьы аарлаҳәа иааҩит ихәҷыз,
Зажәа рацәак ылнамдоз ахаҵа.
– Иууазеи?
– Исымоуп азҵаара.
Аҳәатәхамҵа ус сара дсымбацызт –
Ихы лаирҟәхьазма зны асаара?
– Ихы лаимырҟәыцызт уи ахаангьы! –
Игылаз зегь ҿаарҭит уа иеицҿак.
Иааҵысит, иахыџхыџт ахангьы,
Иақәшаҳаҭны абриала зегьы рҭак.
– Иҟаиҵозма изқәикыз?
– Хьаҵра издырмызт.
– Диашазма?
– Уи диашан есымша.
Дхызхуазгьы баша хьы цырцырмызт,
Иҟанамҵацызт малла игәы ашша.
– Ӡәыр диԥсахма? Иҩызак ицәгьа иҳәама?
– Дҳәатәхамҵан!
Аха диашан уи уеизгьы.
– Ианаҳажьып.
– Ианажьтәуп аргама…
Дрыхәоит ҳара ҳусқәа ҽазынгьы…
– Шәажәа злаҟоу ала, аҳәатәхамҵа
Шәаргьы саргьы дҳаиӷьуп хараӡа.

296

Ус аума? – Изҵаара аҭак даргәамҵуа,
Даарылаԥшит зегь зымчыз аҵыхәтәанӡа.
– Дҳаиӷьуп, – рҳәеит, – дҳаиӷьуп аҳәатәхамҵа… –
Ирдарц иҭахызшәа игәы ичыз.
– Амцахь, – иҳәеит, – ус анакәха, амцахь!
Дбылтәуп! – иҳәеит иаразнак зегь зымчыз.

***
Сыҩуеит, саԥхьоит, сыҟоуп сымацара,
Сымацара исырхәлоит, исыршоит.
Хҭысқәак цәырҵуеит схәыцра аханаӡараҿ,
Аҳәақәа реиԥш, хҭысқәак еиҿакшоит.
Иӡыблараха ишааиуа срылашәахуеит,
Сдәықәыргалоит скыдҟьо , сеикәыршо.
Сыҽсырхаҵоит, аха башоуп, сшәахуеит,
Ак саҳазшәа збахуеит сзырхәашо.
Аӡыблара шьҭа сшацәцо сыздырӡом,
Аха убасҟан, лакәкаҿ еиԥш, еиҭах,
«Ара ҳаҟоуп, иууазеи!» – ҳәа ицәырҵуеит,
Сырзыԥшымкәа иалҵуеит шьоук ашәах.
Сҩызцәа роуп! Сышҟа рнапқәа еиҵыхуп,
Исыкәшан урҭ аагылоит иразӡа.
Иеилыскаауеит, шәарҭа бааԥск аԥыхуп,
Аха сҩызцәа егьрасҳәаӡом зынӡа.
Ҳаилибакааит. Ҳааиуеит ус мацара,
Иаҳзаԥсам ажәа мыцхә ҳабжьаӡам.
Аха иацлом сҩызцәа рхыԥхьаӡара, –
Даарак дара урҭгьы рацәаҩӡам.

297

«Ус ҟалома, – исырҭоит шьоук ҽыԥныҳәан, –
Уҩызцәа маҷзар, ҽа ԥыҭҩыкгьы рҳа!..»
Еснагь сара сҩызцәа рааира ныҳәан,
Сҩызцәа рҩызцәагь сҩызцәахон иаҳа.
Аха ԥасеиԥш урҭ зегь мҩахыҵуам,
Изызӡозеи, ԥасеиԥшгьы ижәпаҩым.
Избоит сара, араҟа егьузацҵом,
Иҳәам узҳәом, иузыҩуам иҩым.
Аха иааиуеит, сырзыԥшуп, сегьрыццоит
Аӡәык-ҩыџьак – саархәом, сырҭиуам.
Сара сзыҳәа убарҭ ахаан имыӡааит,
Шьҭа ҿыц аҩызцәа сзырҳауам…
***
Аԥсҭазаара ашахақәа еиланаршәуеит,
Ианакәӡам уаԥахуеит, уарқәацом.
Еилагьежьуа, аԥшацәгьа асуеит аршәаа,
Ақәа леиуеит, асы леиуеит, ихкәаӡом.
Угәы зышьҭыз зегь раԥхьаӡа – шьапҿаршәуп,
Узқәыз ацҳа ҿарҟәеит ианакәӡам.
Уҭәыц хәыҷны ажәҩан амҵа укаршәуп,
Ухы шьҭыхны уи аҵаԥшра уҭахӡам…
Игәкажьгазааит исҳәо, иара убраҟа
Уагьынхоит – ушхаҵоу анухашҭ.
Адунеи ду нықәҳаргьы зны уҟәаҟәа,
Ухаҵаз – уаҵәы ажәҩангьы еихыккашт.

298

***
Ишәаҳәо идәықәлеит арҩашқәа хышхыҵәан,
Иаауеит ҩаԥхьа архаҟа иласны.
Ааԥынрами, шьҭа аԥсабара зыцәом,
Еибарҿыхо иҭалеит зегь рыԥсы.
Иааԥшит иахьа ажәҩангьы казказуа,
Амра ашәахәа аҳәиҵәҳәа иаҟьеит.
Аеш нықәԥала-аақәԥалеит иаразнак,
Илбааит, ихалеит, амахәқәа еимнарҟьеит.
Амшә аҭыҩра иҭыҵт икаҳа-бӷало,
Еицәхасуа иашьҭагылоуп амышәҳәар.
Шьабысҭеи бӷаби ахра ихалоит,
Хыхьӡа ихалоит, уахьынтә акы рҳәарц.
Улаԥш аарла ирықәшәоит шьауардынқәак,
Ажәҩан урҭ ахьалоу ҳаракӡа.
Абжьы рацәа гоит, зынӡа еиԥшымкәа,
Абра инаркны Ерцахә ду аханӡа.
Арҩашқәа шьҭа иҵегь еилаҽҽароуп.
Ажәҩангьы акраамҭа ас еилгаз.
Ҩыжәрак ыҟаӡамкәа, иахьа чароуп,
Аԥсабара ныҳәоуп иаанагаз.
СҨЫЗАК
Дара ртәала даара иишаан
Иныҟәозаап – са сҿы ирӡом:
Џьара инеины сыцәгьа рҳәашам.
Аха… сыбзиагь рызҳәаӡом.

299

***
Уаҩы издырамызт азнык азы иҟаҵәҟьаз.
Рыхәдацәақәа ҵибакааит – иқәԥеит…
Акыр шықәса ԥсышьацәгьала иҟаҵаз,
Илажәлан, мышкы агәҭаҵәҟьа леиҟәдырԥеит.
Рыҽдырҭынчма, нас зынӡаск еилыхаран,
Ак еиқәхар ҳәа ишәазшәа, идырхәашон.
Инымхеит уаҟа узымҵаныҳәоз ныхақәак,
Сара усҟан ажәҩан аҵаҟа исыршон.
Ахара здыз наҟ рхала иҵацәеит,
Аԥша анрыҵас, имҩасқәеит урҭ ласны…
Сара сынасыԥ амцхә ахҭнысҵацәеит –
Уи аӡәгьы исызиҭом знымзар-зны!

БАРА БҞНЫТӘ – БАРА БАХЬ
I
Иагьныдҳалеит аихатә гәашәқәа,
рыбжьы геит урҭ агәараҳәа,
Иҳабжьаҳазшәа сымбахи
ҳарҭ наҟ-ааҟ амшын газго.
Ԥхьаҟа сҿынасхеит сгәеигәеиуа,
аеҵәа кәеицеиқәа ак раҳәо,
Исзымдыргәышьеит џьаргьы имцо
ари амҩа сахьаго.
Аԥша анрылс, сыкәша-мыкәша
игылаз зегьы еилаӡыӡон,
Иргәаҟрахеит аҵла ахьгылаз,
рымахә хәон, еилаԥаҭон.

300

Сыԥшатлакәха ажәҩан салан,
сышәара ҵаҟа адгьыл сыҵан,
Сҭанаршәын шоурак акәа,
исҳәо сзымдыруа спатон.
Аха исҳәоз смырҳәацәакәа,
аԥша аакылҟьан имҵанарсуан,
Адгьыл ҟьаҟьа иқәнагалон,
иама инеиуан шәышәраны.
Гәнаҳа-гәымхарак са сҿаԥхьа
иаацәырҟьон, уа ашьамхы арсуа,
Ихырқәақәошәа иааи иаагылон,
исыхьӡан иара ажәраны.
Сабаҟахыз сара ажәрахь!
Адәы саақәлеит ирмацәысуа.
Санаацәырҟьазгьы уажә акәын, –
агәараҳәа сшьа еилашуан.
Аха рҿаархеит иара убасҟан
сара анахьгьы арахьгьы исысуа.
Сыркәаҳарц иаҿын аргама,
инараӡаргьы сыржуан.
II
Усҟан аума ԥсеиқәырхаган,
бымрахәаган сышә банхыҵыз?
Иабаздыруаз сара усҟан
аихатә гәашә дуқәа шбызҿаз.
Егьыҟам ауп, нас, сышьҭахьҟа,
егьыҟам ауп, иӡит иӡыз,
Исхасыршҭыԥ, нас, уаҵәы зны
насыԥ шсымаз, зны сышҿаз.
Исыздыруам наҟ сахьнеиуа
аҵхи амши ахьеилыҵуа,

301

Сзалымҵуазаргьы сыздыруам,
ари аҵх ду ауцәахеит.
Иудыруазеи адәы снықәлар,
ианаашалак, зегь рҿыцуа?
Арахәыц па снахьынҳалеит,
сыгәгьы даара иҵаӷахеит.
III
Саауан сара скаҳа-бӷало,
аихатә гәашә дуқәа сырҭысны,
Сықәнагалан амца ахьықәсыз,
уажәгьы акы ааҩуан былфыҩха.
Саауан сара сгәы каҳан –
уахь инеиуаз згәы заԥсыны,
Снапыршьышьуа аҵх салан,
сымҩа ахьгоугьы збом уаха.
IV
Иахьгазаалак сара сымҩа,
ибдыруазааит, ԥсыхәа сымам,
Атыша аҵа сыҭнагаргьы,
бара бахь саауеит уеизгьы.
Адәы иқәлоит шьҭа ашара,
амҩа сықәуп хыма-ԥсыма,
Акымзарак шьҭазы исымам –
бара быхьӡ рхуп зегьы…
Настәи ԥхыӡу лакәу сеидру,
сыжәҩа ҭҟьазшәа абна сылан,
Нҵәара зқәымыз мҩакы сықәын,
ицон, иаауан, сеикәнаршон.
Ацәа салҵызшәа снаԥшызар,
аихатә гәашәқәа срылагылан,

302

Шьыжьы шәаԥшь хара иуаркалеиуан,
иҟьаҟьаӡа шьҭа иаашон.
Иудыруазеи ара ируа,
иудыруазеи шьҭа ара ирҳәо,
Иуԥылома арахь иҩны,
иушьҭарҵома ма алақәа, –
Еилкаа сымамкәа иахьала,
издыруада агәашәқәа аатыр ҳәа,
Сгәыҭҟьа-ԥсыҭҟьаха сышгылаз,
исыхьӡеит амра ашәахәақәа.
V
Аихатә гәашәқәа аахьархьарит,
игәҭҟьаган – сцәа сҭаӡыӡеит,
Быччо арахь баасҿагылеит –
исхаԥаз зегь насыхҟьеит.
Амра гылоит ишамшамуа,
сшахәаԥшуа амра шьҭыҵуеит,
Арахь уҭал ҳәа амҩа сыҭо,
аихатә гәашәқәагь неимдырҟьеит.
Иҟалап сара исызшазар,
иҟалап нас аԥҭа хыҵзар, –
Агәра згар сҭахын, иауамызт,
ишшоу сеидру слахьынҵа…
Сбыхӡыӡаауа адәы сықәхеит –
иҟалап абарҭқәа схәыцзар,
Уа иҿаӡамзаргь иудыруазеи
аихатә гәашә дуқәа зынӡа.

« ШӘҞӘЫШҚӘАЗ, АМАРЏЬА!..»
«Шәҟәышқәаз, амарџьа! Шәҟәышқәаз, амарџьа!..»
Саб рыцҳа ибжьы саҳауеит.
Иҭаҭынжәга дахо дықәтәоуп абарҵа.
Ҳхәыҷқәоуп – ҳара иҳазҳауеит.
Иҳәоит, иеиҭеиҳәоит – ҳлымҳақәа ирҭалом,
Ҳаицәхасуа ҳрықәуп адәқәа.
Дҩагылар, иусқәа рӡыблара далоуп,
Ирыҵацәоуп амса инапқәа.
Уаххьа ҳфарц аҭаацәа зегь ҳанеиза,
«Амарџьа…» – уи дцәажәоит еиҭа.
Ахаангьы жәа-џьбара ҳаиҳәом, дагьҳаисуам.
«Шәарԥарцәоуп, идыртәу жәдырааит уажәшьҭа…»
Еиҭаҳәашьа рымоума слымҳақәа ирҭамлаз
Урҭ ажәақәа? Ишәырхынҳә зегьы!..
Ахьҭа сацәыхьчоуп, самгеит сара амла –
Урҭ ажәақәа сыхәеит уеизгьы…
Адунеи дақәлахоз џьысшьама, аф асит,
Аамҭа ццакит, иара атәы ҟанаҵеит.
Қәоурахеит, соурахеит, иқәгьежьуа аԥша асит,
Сабгьы наӡаӡа дахьыцәаша дцеит.
Сгылоуп ҩадатәи иааиуа ак сыцрыхо,
Сгылоуп ладатә иаауа сышьҭнажәо.
Исымоуп, ахаангьы исымҵәом агәҭыха,
Иҟан, иҟоуп, инхоит сегьзыршәо.
«Шәҟәышқәаз, амарџьа!..» – сымшуп саазқәылаз.
«Шәҟәышқәаз, амарџьа!..» – хьаас иҟасҵоит.
Сыҷкәынцәа неиуеит, абар, иеивагылан,
Исҳәо рмаҳазшәа, урҭ рымҩала ицоит.

304

***
Исыздыруам иҟаз шәарҭас,
Бызсыхҟьозгьы бымцаны,
Аха исоуамызт ахгарҭа,
Бхьаа-гәырҩацәгьахан, ҵаны.
Зны ҳҿанынаҳха хазы-хаз,
Ҳа ҳабӷьыцқәа ааԥжәаны,
Ҳәаак амазма сыгәҭыха,
Сыԥшуан даара сбыцәшәаны.
Сшәон ауаа банрылагылаз,
Сшәон – бхала банынха.
Бысцәыӡрашәа, бнапқәа нкылан,
Аҩны саабыдтәалон уаха…
Абас сықәхеит сара аф сысны.
Сымши сыҵхи еилахәаны.
Бҭахар ҳәа сшәоит мышкызны
Сдамра хьшәашәа бшәахәаны.

СЫШУАҨУ ААСХАШҬЫР –
СЫШУАҨУ ААСГӘАЛАШӘАР
Сышуаҩу аасхашҭыр, џьаргьы изгами,
Изнылаӡуеи сымҩа афасара?..
Сышԥахәыҷхо сахьрыбжьаршәу дгьыли жәҩани,
Аӡ еиԥш скаԥа-чаԥоит џьара абра.
Ашышкамс еиԥш, исаҟароу еидарак
Саҵалан сахьнеиуа бла сабом.
Сашьҭам, иагьысхылҵуам ауп лашара,
Хәыцра хьанҭак ааины иаасхаԥом.

305

Сгәыруп, џьара амҩан сынкашәаргьы,
Аԥсҭазаара-ауардын хара инаскьап.
Агыгшәыг сԥылар, иҟалап сымшәаргьы, –
Ас схәыҷызар, срымбаӡар ҟалап…
Излеиԥшымзеи нас аԥшӡеи ацәыршәагеи –
Ҩ-шьапык рыҵоуп, ирхагылоуп хык?
Ирызхоит абзиеи ацәгьеи шәагак.
Уаӷак дызлаиеиӷьузеи уҭахык?..
Унҭыҵыр уара, ушуаҩу ааухашҭны,
Даԥшәымахап атәымуаҩ уа уҩны.
Ма аҳәакама ахыҵәап зынӡа уашҭа…
Аха унха, унхароуп ууаҩны!
Суаҩны схы анызбо, ҳаи, сышԥанхо!
Сыԥшӡахоит, иаҳа-иаҳа саухоит.
Сымчқәа ахьызго сзымдыруа сыӷламхоит,
Сышнеи-шнеиуа зынӡагьы сдаухоит.
Схы шьҭыхны, агәыӷра дуқәа сыман,
Сԥынгылақәа сыриааиуа ԥхьа снеихоит.
Абри адгьыл саақәгылоит саԥшәыман,
Наӡаӡа абра саԥшәымангьы саанхоит.
Снеиуеит, сара убас еиԥш амчгьы сылоуп,
Датәазбаӡом – иааимаскуеит Анцәа.
Суаҩуп. Дгьыли жәҩани срыбжьагылоуп.
Иахагьежьуеит урҭ сара снацәа.
***
«Сара исыхьша сыхьхьеит усгьы…» –
Заа исҿыҵҟьаз ажәақәоуп.
Исхасыршҭит урҭ закәызгьы,
Урҭ ахьынтәаауаз жәагәоуп.

306

Уахьынтә уаҳа ԥша ҭышәшәашам,
Тышазаргьы ахықә сазцом
Шысҳәоз, сақәшәеит, иқәынҵәаша,
Иреицәазгьы – саақәацом:
Гәыхьи, хыхьи, ус пылҳаҭи
Сымҩа ԥырҵәеит – сыршьаҳаит.
Зны самыӡәӡәо аӡы саҭан,
Исмаҳашаз зны исаҳаит.
Уаҳа ансылымшалак сгәыӷьуа, –
Сызҭашәазгьы закә мшыз!..
Иабаздыруаз ԥхьаҟа исыхьуаз,
Иабаздыруаз исзыԥшыз!
***
– Сиқәшәеит, – лҳәеит, – сара ахага,
Дҩашьаӡеит иаци иахьеи:
Дысхыбаан дыԥсуеит ауаҩага –
Ҳсаанқәа ҟәаҟәаса игахьеит…
– Ҳаи, – лҳәеит егьи, – бымҩашьан,
Ибуазеи, – лҳәеит, – агаӡа…
– Ашәахьа дцар, даауеит аҩаша,
Убригь – уахазны, дыгәгәаӡа.
Сиқәшәеит, – лҳәеит, – сара ахага,
Дыҵҟьоит, дыҵԥоит, дыцәҳауеит,
Нас савигоит жәохәынтә ага,
Жәохәынтә ахатәы ҳҳауеит…
Мчыла сигоит зны ачарахь,
Сима ддәықәлоит аԥсрахьы…

307

– Ҳаи, – лҳәеит егьи дыхәмаруа, –
Иманда, – лҳәеит, – аԥсрахы!..
– Сиқәшәеит, – лҳәеит, – сара ахага,
Иахьа хәынтә абысҭа зуеит.
Ҳаныхынҳәлак аӡә днаскьаган,
Ҩыџьа ҳашьҭалан иаауеит.
– Ҳаи, – лҳәеит егьи, – бнасԥыдан
Зынӡа баша ибыԥхьаӡеит.
Бааҭынчымхоз са даасыбҭар!.. –
Абасгьы лажәа налыгӡеит:
– Насыԥдаран уи, ҵлак амҵан
Бтәазар, дбымамзар зынӡа
Бсаанқәа ԥызҽуа, бламца-ҩамцо,
Уахазны игәарло игәгәаӡа…
***
Аҽага хаҳәқәак ирынҟьоит, сагьарҿыхоит
Акаҩҳәа ашьыжь иналыҩуа абжьы.
Сылаԥш кыдхалт – аҭуан ахь сыԥшыхуеит,
Амра мгылац макьана, шьыжьы.
Ахәыжә-хәыжәҳәа иҟьоит иара аҽага,
Амхы далоуп саб шаанӡа драшәо.
Сара сгылар сҭахым, ауаҩ ага,
Саашьоит,
снылсуам шьыжь шьац қашәқашәо.
Аха уеизгьы сҩаҵыгәгәоит насшәа,
Сеимаа ԥшьаала сшьапы нҭасырԥоит.
Амра сԥылоит сандәылҵуа иԥхашьазшәа,
Уи ҵлак ашәара ишҩеихьоу снарбоит.

308

Ашьацра илԥхоит цәыкәбарқәак цырцыруа,
Иахьа аҭакар бааԥс ҟалар ҳәа саашәоит.
Изакә насыԥу сара исымоу сыздыруам:
Шаанӡа игылаз саб сааигәа драшәоит!..
***
Уахантәарак лак ааҟәымҵӡо иуыууеит,
Аҵх иалыхәхәа абжь гәыҭшьаага гоит.
Ҩада игылоу ашьхақәа уи рҿыҩуеит,
Лада ишьҭоу арха еиланагоит.
Ала уыууеит, рыцҳарак ҟалазшәа,
Ала уыууеит, уи ааигәахошәа.
Сҭынчым сара, ааҵра аӡә давахазшәа,
Иара абрахь, са сахьгьы деихошәа.
Ҽа лақәакгьы ааилалоит ахыусуҳәа,
Аха рыҽдырҭынчуеит дара нас.
Иара уыууеит, ҩаԥхьа абрахь исыҳәо,
Иазымдырӡо изыргәаҟуа шысмаҳаз.
Аԥша еиқәымтәеит. Ахара асы аҩуеит.
Уаха шьҭа аҵх мҩасшам еиқәышьшьы.
Ала уыууеит. Сара слымҳа иҭаҩуеит
Арыцҳара иақәшәаз аӡә ибжьы.

***
Игәасҭеит санааскьа: аусқәа мариамызт,
Џьанаҭҟа игамызт уи амҩа сызқәыз.
Сара сзыцәхалаз сымызт, иқәамызт,
Аха скәытрабааха сааиуан – сеилыст.

309

Сара сахьнеилак аԥшацәгьақәа еиҿасуан, Џьара ҭакарран,
иаҿан џьара аҷыхь.
Ихалон, иҭалон, сымҩа ҭагәҭасуан,
Иснаҭон уи зны агәыхь, зынгьы ахыхь.
Сангәырӷьоз ажәҩан схалон ҵәҩанҵәыҟа,
Адунеи ду сакуамызт, сдақәа еибарххон.
Сынҭыҵыр, сгәы сыхон иаразнак аҩныҟа,
Сыԥсы алан – сыдгьыл гәакьаҿ сынхон.
Аха исыгәҭыхан еснагь адунеи зегь, –
Исыцран, сырбылуан уи ахьаақәа есымша.
Ахәыцрақәа рылҵшьа сымамкәа исзеизон,
Зегьы срыхьнагӡон, сеикәнаршон сара аԥша.
Адгьыл снықәҳаит смыткәмаха, суазха,
Иҳәам, аха мҳәашьа змам ашәаха.
Иԥырҵәон аҽнышьыбжьон гәаҟрақәак сгәаҵӷа,
Цашьа смоуит урҭ срывсны ганха.
Иааигәа саагылон икаҳаз машәыршәа,
Дсыргылон, иаԥхьаҟа имҩа исырбон.
Ишәымбахьеи, шәара ампыл андыршәуа, –
Ианалахәмаруа – скыдҟьон, санԥон…
Сгәырӷьеи сгәырҩеи еилалон, еилыҵуан,
Урҭ ирхылҵуан сзышьҭаз ацәаҳәа.
Адунеи ду есааира исырҿыцуан,
Саҵан, изгон иара саԥхьаҟа ишьҭҳәа.
Иеинысраалон зны ақәыџьмеи асыси,
Краамҭа сцо-саауа урҭ сышрыбжьаз,
Ажәҩан бгазшәа, сара адыдгьы сысит,
Сеиқәхеит – асаса сҭашәон зны абжьас…
Зегьи сара суси џьарак илеидҳәалан,
Аӷәра сдыркит – узцозаргьы уца!

310

Қьаф уа цашьа ҟалама ԥшаҳәала,
Ҳҩахаха соума мамзаргьы зынӡа!
Сыҵаҟа тышан, сызҿаз хра ҭакнаҳан,
Рахәыц-пан са сызхьынҳалаз цәаҳәан.
Иҟамызт сыцәа, о, исылшомызт уаҳа,
Аха шьоук гылан харантә исзыԥшуан…
Ихьыдыҩрны илеиуа аҵла ирыбӷьушәа,
Ажәақәа срылоуп – ицоит еиԥхьытта.
Џьара адгьыл аҵан иҵырхуа хьушәа,
Урҭ акы сашьҭоуп, абар, сара еиҭа.
Издырыр, сцон, анцәиныс, ҽа мҩакала,
Сцон ҽа мҩакала, анцәиныс, аха иааг!
Сыԥсы ааиҭакны ҩаԥхьа ахра саҿалоит,
Аарла иҟасҵоит ҽа шьаҿак…
Сгәыӷуеит: мышкызны, сышнеиуа, ихьыршәыгәха
Са сзышьҭоу зегь џьарак еизыкәкәап.
Ишәысҭоит – уи азоуп сара амҩа сегьзықәлаз,
Иагьсыргылоит убра џьара акәаԥ…
***
Иҳамбаӡакәа акәара хәыҷ ҳаиҭаруеит,
Ҳааины уи ацҳа ҳаақәгылоит еиҭа;
Лафҳәараха исысуеит, ба быхәмаруеит,
Ҳаагылоит нас ҳхәыцрақәа еиԥхьытта.
Абзиала! Аҵх ганы ҳаиԥырҵуеит.
Сара ԥхыӡ ссирк сшалоу ихааӡа,
Нахьхьи хара амра ҩаԥхьа ицәырҵуеит,
Ашәахәақәа ари ҳадгьыл иахьыгӡа.

311

Адәы баақәлоит усҟан бԥарԥалыкьха.
Сгәы ҭыԥо сгылан сыбзыԥшуеит.
Бхьышьаргәыҵа ахьықәсыз са сыԥсы ықәхоит,
Сыбзыԥшуеит, акгьы сеилнашьаауеит.
Абаҳча аҵыхәан ҳамала ҳнеидтәалоит,
Исҳәо сҿамшәо сшықәхо уамашәоуп.
Исгәалашәом жәаа шықәса сырҭалоу,
Ҩынҩажәа сырҭысижьҭеи кыр ҵуоу.
***
Дунеи лашак иалашәеит илакәха,
Излааз амҩа абраҟа инырҵәан.
Изаԥырымҵит, иҟалазгьы уи акәхап,
Ҭагалантәи амра хаахацәан.
Аха усгьы ажәҩан ахь ихалеит,
Аҩызцәа уи нарышьҭалеит уажәы.
Уаҳа аламкәа инеиуеит иара ахала.
Инеиуеит уи аԥсаатә-заҵә ихьшәаны…
Быжәҩан хьшәашәа салахеит сыԥсаатәха,
Сымҵәыжәҩақәа хьанҭоуп сԥырны сахьцо.
Сцоит, аха усгьы изымцо сакәхап, –
Избоит сара ара аӡынра шсыхьӡо…
***
Сыҟан сара абра сыԥсы ықәхан,
Ааҵра сшавазгьы исыршон.
Быҩны гылан аӡы ахықәан,
Ихан хьыҵәцараха илашон.

312

Зны абра иалагон, бахьыҟаз,
Сдунеи иара абраҟа инҵәон…
Схы сықәыжьны сааит аҩныҟа,
Сгәы арахәыцқәагь сырххацәон.
Стәоуп, аҭӡамцқәа срыдыԥшылоит,
Лаԥшҵашәарак еиԥш зынгьы
Баацәырҵуеит, аха са сыбԥылом –
Са сзы быҟаӡам џьаргьы!
Бжьык сышьҭоуп: «Ухынҳәыроуп…»
Аха, сҟәыш, сара сгаӡа.
Сабахынҳәуеи, са сзы ицәҳәыроуп,
Уа уаҩ дықәыршәым зынӡа!
***
Иаци иахьеи иаразнак иааиларҩашьан,
Сышә баалаҽҽеит сшыԥшымыз бқәыршаҩха.
Иббахьоу сабаҟоу, стәашьа стәашьам,
Сгылашьаҵәҟьагь ҽеим сара уаха.
Избоит амҩа бшықәу хыма-ԥсыма,
Бгәы икылахеит,
бахьаатәаз,
уажә быԥсыԥ.
Аԥсӡы наҩма, ибыхьзеи, ӡәыр дыԥсыма,
Ирҳәама ма: уажәы-уашьҭан дыԥсып?
Сара егьсарҳәом еишьҭаԥсаз а-«мап»-қәа.
Ижәпахазар, иараби сгәаҵәа?
Бзиабароуп, сымыш, араҟа изхабгаз,
Ицхыраара баҳәала шьҭа Анцәа.
Бқәыршаҩха баакылсхьан зны апыҟҟаҳәа,
Бнасыхҟьеит убас багәқәыршаҩха.

313

Рыцҳашьарак, ба ибцәыкәбарха, саҳәон,
Аха бара наҟ бнаскьон ганха.
Сыҷкәынӡамыз, агәы санықәха, сҿажәкит,
Аҵх лашьцақәа срылахеит, сбызхьуан.
Ифха исысит: усҟан шәымца еиҿашәкит,
Аха дгьылгьы жәҩангьы ба ибзаӷьуан.
Ибдырыр акәын уаҟа егьшалымҵышаз,
Ишамоушаз, – хыдарамыз, – шәразҟ нарха.
Абар, бҭысны бааит уажә бара атыша,
Сышә баалаҽҽеит сшыԥшымыз бқәыршаҩха.
Иаци иахьеи иаразнак иааиларҩашьан…
Ицаз арахь ирхынҳәны исзаагом.
Избоит, бара бааишьа усгьы ибцашьоуп,
Аха са сзыҳәан шьҭа акраамҭа ихкәом.

***
Схы шәсырбоит насыԥ ду сыман,
Нас, шәаннықәыԥшлак схацәа,
Сцоит, сыбжьаӡуеит, хыма-ԥсыма
Наҟ снарылҵуеит саӷацәа.
Сызҭаху зегь гәырӷьо игылоуп –
Сынасыԥ ду агәра ргоит.
Саӷацәа тәоуп рыхқәа нкылан –
Насыԥ сымоуп – еилагоит.
Исҭаху зегь саԥхьа икажьуп, –
Ԥхыӡгьы избом аҿабырҳацә.
Рыкәша-мыкәша амшын қашьуп,
Дара ироуӡахуам амҳаҵә.

314

Срыцәцацәазаап насыԥ сыман,
Ари рбозаап уамашәа…
Ӡәыр дынхама, ӡәыр дыԥсыма, –
Ӡәыр дагама агәыԥжәа?
Аха усҟан аӡәгьы издыруам, –
Снарылҵны зегь зымҩа,
Сыӷба гылоуп – аӡы сзыруам,
Шьапҿаршә снаҭеит агәырҩа:
Амш рацәак самырманшәалеит,
Аҵх агәырӷьа сзаанагом.
Хара сзымцеит жәалеи шәалеи,
Сыӡлагарақәа лагом.
Исԥырхагоу қәамхо, сымхо,
Сымҩақәа аларкуеит адаҷ…
Зынӡа амаҷ ауп сара исзымхо,
Аха иҟам уи, амаҷ!
Аха усгьы насыԥ сыман
Схы шәсырбахуеит сара нҵәа.
Сцоит, сыбжьаӡуеит, хыма-ԥсыма
Наҟ снарылҵуеит саӷацәа.
Урҭ рцасгьы, урҭ рцасгьы
Сара аԥсҭазаара сҭаххоит.
Амҩан џьара скаҳазаргьы,
Сгылан саԥхьаҟа снеихоит.
***
Амаалықьцәа срылахеит – имам аӡәгьы гха,
Исырҭом рааигәа агылаха – сыкнарҳап схы ларха.
Иеихьыс-еиԥысуа иавами – рольқәакгьы шахоит.
Исзыруша сзырунда – даргьы саргьы ҳаиԥшхоит.

315

Ҳмаалықьцәахон ҳарҭ зегьы, аха са сҟалом.
Шәара насгьы шәгәыӷуама: ҳмаалықьцәам ҳәа рҳәалом?
Ирымҳәалашеи ирҳәалац, ишьҭалап раӷа…
Амаалықьцәа срылахеит – имам аӡәгьы гха!

***
Ари амш аӡыжь еиԥш салагылоуп,
Сгәы ҷкәынцәан, сцәеижь хьанҭаӡа.
Сахьцаша акы сашьҭуам, сыннакылоит,
Сахьымцаша ак сыгәоит: нас, уца…
Сгәы иснаҭоит сусқәа еилаԥаҭазшәа,
Урҭ зегь еилсыргазшәагь схаҭа;
Сышьҭахьҟа аӡы ықәршан саатәазшәа,
Саԥхьаҟа зегь сԥылахуашәа еиҭа.
Издыруеит – уеизгьы сааԥынра хынҳәышам,
Саамҭа цеит – сара шьҭа сҿахом.
Сгәыӷуеит – зны сҭаҳауам атыша,
Сгәыӷуеит – цәгьала ашьха саҿахом.
Схьы-мацәаз аҵх иаласырӡуеит,
Сыҿҟьаса уи сашьҭалоит анша.
Ҳахьеиԥылаз иара убра ҳаиԥырҵуеит,
Исышьҭагьежь сааскьанагоит аԥша.
Амшқәа исырҭаз амҩан џьара исҿырхуеит.
Ԥхыӡк еиԥш наҟ иргоит исырбаны.
Саауеит сара, сынкахәыцуа, сҽырхәан,
Кьаҿк еиԥш, сықәра сыжәҩа иҭарԥаны.

316

***
Сдәықәлеит зны, сахьдәықәлазгьы снаӡароуп,
Хьаҵшьа сыман сыҟам сара шьҭак.
Исымоу салаӡароуп, сымҩа салацароуп,
Сашьҭаӡам, иагьсоуам даҽа аамҭак.
Иҭабгап ҳәа сыҟам сыцҳа ҿыцқәа,
Урҭ хысҵонаҵ исхаҟыруан лаҳәақәак.
Снаҩс игыло еилдыршәшәап сыбӷьыцқәа,
Џьара акала ирыхәап сцәаҳәақәак.
Шьыбжьаанӡагьы стәамызт сара усда,
Сымшқәа мҩасит – сакәшангьы сааҭалт.
Рыцҳарам – иааиуаз амҩа рысҭеит –
Сара исхысит сшәышықәса абарбал.

***
Уи ассирҵәҟьа далашан, иашан, –
Иаалҭаххар, сдунеи аалырҳәуан:
Аӡын ицәырҵуаз мра шашан,
Кәыркәа шоураз слаҳәуан…
Амҩақәа ашәҭқәа рныԥсалан,
Ирнылахуан дахьнеиуа аҳәынҵәа.
Уи лажәа ҳабжьара исалын,
Наҟ-ааҟ иҳазҳәомызт аахҵәа.
Исзааиуан амшын шьамханынӡа,
Ирашьха снақәтәон шьхакы.
Сбылуамызт – снапы алак аҳәымца,
Сҷыҷуан лара лымца анакы.

317

Бзиабарак, аԥсыԥ лага-ҩаго,
Аарла, зынӡа аарла еиқәлырхеит.
Аԥсы анҭала, уи иаган
Изымқәацо ишьҭоуп – ихаҳәхеит.
Алашә иблақәа хылтит,
Длырцәажәеит ҽнак аҿаҳа.
Адагәа дунеи ҿыцк наилҭеит –
Деивысхьан ибжьы аниаҳа.
Ихырқәақәо илатәаз ахәа,
Амҵәыжәҩақәа илҭан, дыԥрит;
Сдауаԥшьуп ҳәа игылаз «дыҽхәахуеит»,
Лгәаӷ назыцралаз дыбрит.
Шьыбжьаанӡа аԥҭақәа хылҵан,
Шьыбжьышьҭахь ихылцеит ашәшьы.
Амцқәа амҵ реиԥш индәылцан,
Ирықәлыргеит ҳаи ҳәа лыбжьы.
Сынлыжьит, дахьыҟазгьы сзымцеит,
Ҽнак лаԥшҵашәаран дызбеит;
Иага зундагь сылхьымӡеит,
Дмацәысны, дшәахны дкабеит.
АҲКӘАЖӘ
Алакә
Ахан лаша дшықәтәаз данҿажәк,
Дыбналарц лҿаалхеит аҳкәажәк.
Слыцхраан, аҩнашәқәа еимсырҟьеит,
Слыцхраан, агәашәгьы дныҭҟьеит.

318

Уи дналаӡит аҵх-лашә зназы,
Аарла ҳәа иҭан нас лыԥсы.
Дназгон наҟ сгәаҟуа,сҽышьны.
Сыԥхон уи лаԥхьа сцәашьны.
Ахан лаша дшықәтәаз данҿажәк,
Даауан дыбналан аҳкәажәк.
Уахык ала, насыԥны слыхьӡан,
Амҩан уи ацҳа лзыхҵан.
Еибгала агәаҩа ҳанҭыс.
Амҩа даангылеит арԥыск.
«Аӡы!» –лҳәан аҳкәажә, зназы
Илылышәшәан дкаҳаит лыԥсы.
Арԥыс дҵарын, дааикәҟьашеит,
Дналхьысит, иаразнакгьы ишеит.
Дгылан аҳкәажә дкахәхәа,
Илықәҷҷо амра ашәахәа.
Даашьҭиԥаан нас Анцәахша,
Арԥыс днақәтәеит аԥша.
Ишнеиуаз ԥҭак инахьӡеит,
Уарҳалҵас инақәтәангьы ицеит.
Са сгылан. Еҳ, сыбзаҳәит!
Сышьҭахьҟа абрахь саахынҳәит.
Аамҭа неиуан, еикәшон.
Ахара ахан ду лашон…

***
Ицаз, аха изымцо ак сыцрыхоит,
Ҩаԥхьа сгәы ҭнарӡыӡоит уамашәа.
Сарцәалом уахынла, заа сарҿыхоит, Избоит исԥырҵны Ахаангьы имцарашәа.
Иагәыдыҽҽалан, цәқәырԥақәа­к уи хырҩеит,
Аха иалҵны иаақәгылеит ашәах.
Сара ҩаԥхьа абасгьы сзыруазыруеи?
Ааҵра изавауыууеи аԥша еиҭах?..
Саамҭа ԥрит арахь, нкылашьа амам,
Сыҟам ауаа ирылоу ауаарашәа.
Сгәы ҭнарӡыӡоит, сгәы ҭнарӡыӡоит акы аргама,
Нас избоит лассы исызшарашәа.
Акы сарԥхап шысҳәо, сарлаҳәыхуеит,
Ара самкуа, сдәықәлоит сасрагьы.
Сҽаасырҭынчуеит ус: адунеи ааҳәыхуеит ­–
Избахуеит саԥхьа ишьҭамшәа аԥсрагьы.
АМШ АЗХӘЫЦРА
Мышкоуп ауаҩытәыҩса ԥсҭазаарас иҭоу,
Иара убригьы убоит ихыҭҳәаашәа.
Мышкала идмыргылац ахаан пирамидак,
Сыҟам мышкала ашәакгьы ииуашәа.
Иахьатәи ашәа иацтәи иаанагаз ауп,
Еилалеит, еилаӡҩеит, ирылҵит аҿыц.
Дарбан, нас, уи, иацтәиқәа ирыгәҭасуа?
Иацтәи мыӡуеи – иахьатәи ануцәыӡ!

320

Сара абри амш смышьҭырц сахьынҳалеит,
Амшқәа – ицази иааиуеи – неиԥшьы.
Уҳахьӡа, рҳәеит, усҟан, зегь ҳалаԥш
Уҵымшәан ҳәа иааҩит рыбжьы…
Иҽеиӡамшәа збеит ара сара ак аҵҩа,
Уи снахеит, саахеит арахь даҽакы.
Сназыхазгьы саазыхазгьы еилаӡҩеит,
Наҟ-ааҟ еиҿагылеит урҭ сеимакы.
Иахьатәи амш иагәылаӡсоит сҩызцәа,
Дара рыла идырҭәуеит ихыхәхәа.
Ирыԥсыхәозеи, зҵыхәа сызԥымҵәаз,
Уи ицлаз, иахо агәымха иуахәа?!
Урҭ урыҵаҟьан сымш иагьузалцом,
Иԥхарс – мчыла арахь иуцәаауеит.
Иаднакылом иара амшгьы иҳалалӡа,
Ашьапы иаӷрагылазшәа, абар, иҵәаауеит, –
Арҭ агәықәхақәа цасҳәагь ихьаҵуам…
Агәҭа итәашаз шьоук авоуп аган.
Иарбан лаԥш иҵамшәакәан ибжьаӡуа?
Ианшәалаз арбан иџьтәымкәа адырган?
Ахара иҟоу сааигәа исыргылоит,
Аха сааигәара игылоу срыхьӡом.
Шьоук ахыԥоит анаҟа аҵәыргыла,
Иҟоу рыздыруам, ирыхьуа рбаӡом:
Аҽаӡоит, имҩасуеит ашьшьыҳәа,
Ари амш ауп ирымоу, ирыцәцоит…
Иӷьаҵәыӷьаҵәуа дарбану сшьы ҳәа?
Рыцҳарак шыҟаз здыруан, сахьӡоит.
Аха иамоума, иамоума, рҽеишьа?!
Ҿырҭуам, игылоуп гәыԥҩык еихашәы.

321

Еҳ, ишԥацәгьоу ҳамш ага алеишәа,
Иааины уи аасҿагылеит уажәы.
Анахь ак канажьуеит, арахь ак канажьуеит,
Ани агәаԥхом уи, аригьы агәаԥхом.
Агәымбылџьбара! Иажуагь дышԥажуеи!
Аха наӡаӡагь уаҩ дыннархом…
Иахьатәи ауп уи гәыӷрас иунаҭо,
Иахьатәи ауп иашозаргь иашо…
Ари асаби иааиуа дысмаҭоуп,
Унаиԥыландаз, амш, улашо!..
Имыцәаӡакәа изыршаз иеиԥш еихәлаҳауп,
Иҟалаз сеидру, алахь еиқәцәоуп.
Уаҵазар, нас, амш, уара гәнаҳак?
Иубоу уаԥхьаҟа иааиуа шеицәоу?
Уи сара смаҭа итәуп, еицәахома?!
Дарбан уа ицәыҵхо, иакәым зыхҭашәаз?
Амш, уаргьы саргьы убас ҳаилахәоума,
Иаҳмаҳаитеи иаҳхыҩуа шашәаз?!
Амш, бжьы рацәа ухыҩуеит, ушьҭыҵуеит,
Усимфониан џьарак уеилаҭәоит.
Сгәаҟ-гәаҟуа сзышьҭаз акы сцәыӡуеит,
Уи сазхәцуа ԥшьаала саатәоит.
Сҿаԥхьа шәахсҭак анылоит уӡамҩа,
Хьаак аасыӷрыхоит – сашьуеит.
Снангылоит нас сара еиҭа амҩа,
Ани уӡамҩагь ԥшьаала исшьышьуеит.
Ахәра сырӷьоит быӷь ҟьаҟьақәак ақәҵан,
Сыхәрабӷьыцзар сҭаххоит схаҭагьы.

Иара абриак мацараҵәҟьагь акәӡам
Сара исылшо ҳәа сгәы ансырдагьы,
Абар, даҽаџьара снеиуеит сышьҭрақәлан,
Иахьа шәынтә абраҟа сеикәшоит.
Дысцәавахама, схәыцуеит сара, ақәла,
Сыԥшын, егьихьаам, дықәԥраа дкәашоит –
Имш игоит иара ус, кәашарала.
Хыдароуп, сыҳәҳәоит, иазырха!..
Аха илымҳа акымзарак ҭалом,
Иҩыҵра дыҵак даагылоит иаӷа.
Ара сыҟоуп, сахьыҟоугьы аракәӡам.
Аӷа сахоит, амца еибакуеит.
Ирбом, аха иафоит ажьакца,
Анаҟа шьоук атышахь еигәеит.
Иқәибагозаап уахь дара, ахыдақәа!
Рымҩа сҽаԥыражь саагылан, иԥҵәоуп.
Снарылалоит нас сара ақыҭақәа,
Ақалақьқәа срылсуеит – сынцәоуп.
Сынцәоуп сара, акы самырҩашьар,
Сынцәоуп суаҩны схы збонаҵы.
Ишԥаҟоу, нас, аԥсҭазаара ацашьа?
Ишнеиц иқәшьшь инеиуама аӡы?
Ицахьеит ари ҳамш абжеиҳарак,
Ҳаԥсҭазаара – ҳамш – ҳацәҭыкәкәоит.
Изакәызеи, мшәа, абасгьы сзыркараз?
Шьыбжьышьҭахь саԥхьаҟа аарла сгәагәоит.
Иалсыршаша акрыҟоуп макьана,
Аха иҟоуп сызхьымӡо, сзыцәшәо.
Саҿахашт сышнеиуа ус анаа, –
Сыԥсы ацҭамшәашеи амра анҭашәо.

323

Аԥсреи сареи ҭынч ҳахқәа анеиду,
Аӡә ҿааиҭып абас сара сзы:
«Игәыдигӡаларц дшаҿыз адунеи ду,
Далгеит имш ианахыҵуаз аԥсы!..»
МАРТ МЗА ЖӘАХА
Раԥхьатәи сымш – март мза жәаха –
Ааԥынра раԥхьатәи амшқәа руакы,
Суҳәоит, исыҭ даҽа шәынтә уара убаха,
Даҽа шәынтә ара сымца еибаркы!
Сара сныҳәа ду цәырҵуеит араҟа –
Сҿаԥхьа аԥсҭазаара асцена лашеит.
Абрантәи идәықәлоит сыргәырӷьо, сыргәаҟуа,
Иудыруеит, уи сымҩа акыр сеикәнаршеит.
Ааԥынра сԥугалт, март мза жәаха,
Скаҩында сгәахәит абра сашәаха.
Сҿыцуп, сыбӷьыцуп, скаршәым сыԥжәахан,
Уаҵәашьҭахь сышԥаӡри, сҩагылан жәаха.
Сҩызцәа цәырҵуеит сышнеиуа жәпаҩыла,
Сгылоуп рыгәҭаҵәҟьа, сгәы аздырҳауеит.
Урҭ рҽырџаџан исыкәшан иангылоу
Нахьхьи акаҭа аӡә баша иҳауеит.
Ӡыбларак салсит, март мза жәаха,
Мышқәакгьы, изӡома, аҳәа-ццышәха исҿацеит.
Аха сдунеи ду иахыҩуа ашәа хаауп,
Смыцәҳаит, сымгәааит, џьара усымшәиӡеит.
Издыруеит амш аиҳа аҵх-лашә мыч шамам, –
Снеиуам сахошәа мчыла ауахәа.

324

Ажәҩан икыдуп амра шамшамуа,
Аҳәиҵҳәа уи исзаҟьоит ашәахәа.
Ашьха рҩашқәа еилалоит ишәахха,
Ԥхьаҟа иӡиасха амшын ахь еихоит.
Сымҩа анылысх, исымазма атәаха,
Сааиуан, абар, сымшынгьы ааигәахоит.
Зны алада сыҩуеит,
зны аҩада сыҩуеит,
Зегьы срыхьӡап ҳәа снеиуеит хара.
Сышьха дуқәа ахьгылоу ицыҩцыҩуеит,
Дгьыли жәҩани сызбом сызхара.
Усызцәырҵит уажәа хаан, уашәа хаан,
Даҽа шәынтәгьы ацәашьеиԥш усзакы,
Раԥхьатәи сымш – март мза жәаха –
Ааԥынра раԥхьатәи амшқәа руакы…
***
Ҩаԥхьа ашәхымс даахыҵт иҽырмаалықьны,
Даасҿаччеит, дааи даасыдтәалт сиҭахшәа.
Дрыцҳахәха дызбеит уи, даарагь игны,
Исҳәандазгьы аасгәахәт, уара, игәшәа.
Дтәеит уи, ишысымҳәазгьы унатәа ҳәа,
Азныказ акыр дааҳәалахеит.
Аха нас иҽкажьны ак даара даҳәон, –
Сыда ԥсыхәа имоуа сиҭаххеит.
Ихы дымҩахо дтәан – ицәыуадаҩхеит,
Уаала, абааԥс, уаасыцхраа ҳәа дҩагылт.
Сара зынӡа исымаӡамызт аҩха,
Аха исирбаз амҩа ҭшәа снанылт…

325

Шьҭа еилкаа, нас, абри сара санҟәышхо, –
Амҽеи ауаа изырҳәо ансаҳауа,
Схәыҷымкәа-смыҷымкәа, абар, сеиқәышла,
Ицхыраараз абрахь сықәлан санаауа.
Сгәы иҭамызт сара абри агәашә аҟынӡа
Сицнаскьап ҳәа, аха сгәы ԥшқахеит.
Ицәыцәозар, сгәахәит, иахьа амца,
Ацхыраара иҭатәуп – снеихеит.
Исхасыршҭит зны аӡыхәашь шсыжәиҵазгьы, –
Сизаргозар, сара уи сагьаиргон.
Абзиара изызуеит иахьа цасгьы,
Иахьа сшиҭахызгьы агәра згон.
Ихазгьы акәзааит – усгьы сиҭахымыз,
Ибзиеи ицәгьеи дгәаҟуа дрыбжьахоит.
Сымԥын дықәымларгьы иара хымыз,
Сыхәрабӷьыцны усгьы сизынхоит…
Дгылоуп уи, иԥсы аниоугьы, дцәышха,
Иацы зны исыззыргылоз ашьацҳәа.
Шьҭа иеилкаа, нас, абри сара санҟәышхо…
Наҟ сиԥырҵны снеиуеит, акгьы мҳәа.
ИХЬШӘАНЫ ИЕИНИАЗ РАЖӘЕИНРААЛА
Сыԥшымызт. Быԥшымызт. Машәыршәа,
Ҳаиқәшәеит ҳарҭ машәыршәа зынӡак.
Наҟ-ааҟ иҳабжьаз цқьа ианыршәа,
Иҟалаз бдыруоу? Шьаҿак!..
Иахьанӡа еихыгашьа змамыз,
Иссирми, иҳабжьаз ашьаҿоуп.

326

Саниеит сгәы иҭамыз, схы иҭамыз, –
Сышлоуп, аха сгәы ҟадыџь ҿоуп.
Бабаҟаз иахьанӡа, бхарамкәа,
Абас зынӡа ааҵраҿ бтәаны?
Сцозма, – сдырҩашьоу ҳарамқәак, –
Иаазгоит ҳәа ҽа ӡыхьқәак таны.
Саԥхьа баацәырҵит уажә бшанан,
Иеихгоуп, иҟаҵоуп ашьаҿа.
Уаҩытәыҩса издыруам макьана
Ишсылҟьара ишсылҟьаз быхҿа!
***
Аԥсабара ахаҭа саԥшааит, сама ицәырҵит
Сшьац ҟәымшәышәны, иҩеиуа быӷь-ҿаны.
Нас сышнеиуаз ҽнак иара сацәырӡеит,
Сузымдыруа сдыргылеит скаҿаны.
Ааԥынра ааин, сцәырҵит ҩаԥхьа мчыла,
Избеит сара аԥсабара саҭахны.
Сҿалеит сара аҵла сеиԥынчыла,
Сцәырҵит сара абнара сахны –
Сџарџаруан, аҵлақәа сырхыҳәҳәон,
Уаҩ дысмыхәо сгылан сыӷәӷәаӡа.
Инеишьҭалан амшқәа цон ашьшьыҳәа,
Исыздыруам ас сшаҟа аамҭа ца.
Слыҵыҩрын ҽнак зны, агәараҳәа
Снарылаҳаит аҵлақәа шьаҽны.
Сышьҭан сара исхызгаз зегь нараҳәо,
Сшықәӡаауазгьы гәасҭеит уи аҽны.

327

Суаҩума, мшәан, сыҵлоума, сыхьӡ сырӡит,
Сынтәа сыҟам, аха сааихып нас, ҽааны.
Аԥсабара ахаҭа саԥшаап, сама ицәырҵып
Сшьац ҟәымшәышәны, иҩеиуа быӷь-ҿаны.
***
Баасԥылеит ауп ус машәыршәа,
Сызмышьҭуадаз – сымҩа ԥҵәоуп.
Исыздыруам аӡы сшырша,
Аӡы смырыргьы сзеицәоуп.
Акгьы сзымҳәо, акгьы сзымӡо,
Сгәы ҭыфаауп – иазырҳауп;
Сызнымгыло, џьаргьы сзымцо,
Шьамҭлаҳә сышьамкәа сшьаҳауп.
***
Саԥхьаҟа аԥхынра шьҭамзар,
Ишԥазуаз сара ааԥынра анца?!
Ааԥын иаҵалт снапы амса,
Ԥхьа сусқәа еиҳахоит хараӡа.
Аԥхынрагь иаарласны сҭысуеит,
Исыман убригь ауаара.
Ԥшакгьы хьшәашәаӡа исысуеит,
Ҭагалара ааит ишаара.
Инымҵәаӡоз усқәак сышрышьҭаз, –
Иҟан урҭ зқьи хышә, –
Ҭагалара нықәҵхьан сышьҭахь,
Аӡынрагь аалаҳаит сышә.

328

Абраҟагь сымҩа нырҵәамзаап,
Ишԥазуаз, схәыцуеит сара,
Саԥхьаҟа ааԥынра шьҭамзар,
Гәыӷрак сымбозар хара?!
***
Абна иаразнак бжьы рацәа ахыҩит:
Симфониан ицәырҵит,
ишәахха еилаҭәеит…
Ардәынак гәырӷьан ҽа ардәынак иазыҩит,
Архьынак неин кәыҿбакаҿ иаатәеит.
Аҳәынҵәраԥшь хаз ахала икәаԥкәаԥуеит,
Аеш акы ақьышә ахьнашьуеит.
Абаӷырқәа ҷырҷыруеит, еицлабуеит,
Аҟармаҵыс шәаҳәарала аҽашьуеит.
Инықәӡыҭуеит ҵаа дук аԥҽыха,
Лаӷырӡушәа цәыкәбарқәак кәеицеит.
Амра ааҭгылеит адунеи зегь рҿыхан.
Убасҟан… ушыцәаз уааԥынра цеит!
***
Агәаӷ сҵәахуам уаҵәазын, ҽазназынгьы,
Бжьра-быжьҵәа адгьыл иасҭоит агәаӷ.
Сара сҟны иамам уи зынӡа зингьы,
Аха ахы иҩахама агәаӷ, уара, еиҭах?!
Амҩа ианықәла – ацҳақәа хыхзааит,
Иамукәа идәықәлар, ишнеиуа иҭабгап.
Абӷьыц ианшәалар, иаразнак ианыхзааит, –
Сажәа арҽеиуам, сцәаҳәа еиланагап.

329

Ԥсҭазаара усҭом, акгьы ҳаиднакылом,
Арахь уанаауа уԥштәы наухыггоит.
Ишԥасҭаху уи дамоургьы дгылаҩ, –
Агәаӷ акгьы аргылом,
агәаӷ зегь арбгоит.
АԤХЫӠ БААԤС АШЬҬАХЬ
Лабҿабоушәа, иԥхыӡушәа иубахуеит:
Адгьыл ду шьҭоуп иҭыкка.
Укәаҩӡа, абар, умала унхахуеит,
Узқәиҭымҳәагь иарбан – зегь га!
Иугәалашәеит: ахан дуқәа еилаҳаит, –
Уҿаԥхьа урҭ цон ихәаша.
Ушәан, унапқәа аҩада иураҳаит,
Уқәҳәан уагон уара аԥша.
Унаԥшы-ааԥшын, зынӡаск игәыҭҟьаган:
Уааигәа дубомызт ԥсы зхаз!
Уара аӡәк уоуп иеиқәхаз ара, ага,
Анышь узықәтәазгьы аагазҽазт.
Уи неиуан аӡы-хәашь ихылан –
Ицхлымуа иуцраст ацәқәырԥа.
Уажәы-уажә наҟ-ааҟ шәааидыххылон,
Ашәарҭа ааскьон лабҿаба.
Уцарц уҭахызшәа убналан,
Унышь хәыҷ ажәҩақәа уҟьон.
Аӡы-хәашь иаҳа-иаҳа ихалон,
Унышьгьы аҵысхәеиԥш иаҟьон.
Нахьхьи џьара ашьхақәа ҭәахуан,
Ахрақәа хышәҭны еиҿабгон.

330

Нырцә-аарцә зегь аццышә катәахуан,
Ажәҩан маҷ-маҷ иааихыккон.
Ус лаԥшҵашәаран зегь ыӡуеит,
Адунеи ду аанхоит иууаӡа.
Унышь ала умала уӡхыҵуеит, –
Амшынгьы аҽарҭынчын зынӡа.
Лабҿабоушәа, иԥхыӡушәа иубахуеит:
Адгьыл ду шьҭоуп иҭыкка.
Укәаҩӡа, абар, умала унхахуеит,
Узқәиҭымҳәагь иарбан – зегь га!
Аха ункахәыцуа уааҭгылоит –
Уаԥхьаҟа егьыҟам, узцом.
Лакгьы ҟьаланы иуԥылом,
Цәҳәыроуп – улаԥш ахьӡом.
Шьҭа гәылакгьы думамкәа уаҳа,
Адунеи ду уанықәха узаҵәӡа,
Уҽушьыр ҳәа сшәоит уҽыкнаҳан,
Узҵәыуогь дуоушам зынӡа.
***
Еидарак шьҭаҵазар, ҳласымхо,
Аха ҽа еидарак ҳарххоит.
Исыздыруам ауаатәыҩса иаҳзымхо, –
Арацәа еснагь иаҳгәаԥхоит.
Игәаҭи сынтәала ҳахьнеихьоу,
Иҳамазгьы беи уара ҵыԥх…
Моторқәак ирымаӡам ҿеихак,
Бџьарқәак збоит еивҵарыԥх.

331

Акалашәа иҟами ҳнеишьа –
Ҽынкылашьак ҳамам зынӡас.
Сшәоит иамоур ҳәа рҽеишьа
Ҳжәылан ҳзышьҭоу иахьа абас.
Арацәа ауаа рацәа хнахуеит,
Ахьеиԥш иасны ирыҟәшәоит.
Аха ишнеи-шнеиуа иартәахуеит,
Аха ишнеи-шнеиуа ихәнажәоит.
Аусқәа акакала еиқәылоит,
Уаҵәтәиқәа урызхәыцыр, еицәоуп.
Аизараҿ знык ҳанызгыла,
Ҳангылом – ҳажәа рацәоуп.
Ак аҩада шыҟоу ҳазыҩуеит,
Ак алада шыҟоу ҳахьӡом.
Наҟ-ааҟ бжьы рацәа еиныҩуеит,
Ирҳәо ажәак саҳаӡом.
Арацәа, арацәа ҳашьҭоуп,
Даара агәамгьы еизыҳәҳәоуп.
Ирынхалома мҩа рацәа ҳашьҭа –
Ҳазнылаз, ҳазныҵуагь акоуп.
Ҽак акәым, аеҵә ҳазхашам,
Урҭ ҳауҭар макәанк илҭаҵа:
Ҽа еҵәақәак рахь ҳмеихашеи, –
Иҟа ма иҟам зынӡа.
ИЕИԤЫРҴУА
Иаҭахым шьҭа аҽкыдҟьара, аҵәыуара,
Иаҭахым иҳәатәымгьы аҳәара.

332

Ҳаиниршәара џьылшьоит аӡәы, уара,
Инхаз џьылшьоит ажәа «ахынҳәра».
Иаҳҳәап, иагьынхаз, – уи ҵакыдоуп,
Ианызар, са сзыҳәан ианӡам…
Бзаламларгьы алшоит, сыхаара, ақыҭа,
Арантәи ианаамҭоу ианцам.
Баднакылап уи ақалақь, шыкьра
Згымхо, иаҳа бзыхьчо, бызҵәахуа.
Былахоит, схыда, бзылымҵуа, алыкьра,
Ианаамҭоу ирхьыбымҳәар зегь аҵәаӷәа.
Бымаалықьра ҽа шәынтәгьы банықәыр,
Идикылом араҟа аӡәгьы ахы аҭ…
Џьаҳанымҟа узго амҩала зныкыр
Аӡәыр днеихьоума дықәҳа џьанаҭ!
***
Злыԥха ҳаура, зегь ҳамҩасуеит!
Абарҭ иубо уаҩ дынхом –
Адамра хьшәашәа хыла иасуеит…
Абри дырны, схы сҭаххом.
Аԥшь-ҭӡыкгьы неидыӷәӷәалоит,
Сыԥсы сзымхо саарҭахоит.
Сыҟоуп, сыҟоуп зынӡа схала,
Ажәак даара ихәарҭахоит.
Ауаа рыжәпарахьгьы снеиуеит,
Схәыцра сыцноуп сшаауа:
«Арҭ аамҭала инеиҩеиуеит…
Шәышԥарыцҳау, мшәан, ауаа!..»

333

Аӡәгьы издыруам сгәы иҭыхо,
Иццакы-ццакуеит зегьы.
Шьоукгьы аччара иаҿыхуп,
Сраҩст – иаҟәыҵуам зынӡагьы.
«Шәыччала, – сҳәоит нас гәаныла, –
Шәыччалар ауанаҵы…
Нас… аԥсра ҟадыџь шәаԥылап,
Нас зегь ықәнагоит аӡы…»
Ус иҿааихоит дбажәгәаламуа,
Сабик сылаԥш наихьӡоит.
Схәыцра хьанҭагь акы иаман
Инылаҳа наҟ ицоит.
Снеиуеит џьара ашәқәа акызшәа,
Урҭ ааимҟьахызшәа еиҭа;
Иакәымк амҩан сақәыркызшәа,
Сыхгьы ҿысхуашәа схаҭа…
САРА ИЛАСҴО…
Егьирахь сыздыруам, саныҟамло аамҭаз,
Адгьыл дацәыӡыр ҟалап цәаӷәаҩык.
Иқәырбаап сыгага аӷьара ашамҭаз,
Сиеиԥшныршьалап изымтәо нхаҩык.
Сара сегьызтәомызт, сгәы иснаруамызт,
Сҩаҵҟьон исԥылаанӡа амра ашәахәа.
Цәаӷәарамыз нас сызҿыз, лаҵарамыз,
Аҳәиҵәҳәа ажәла сҟьон сеилыхха.
Ажәла сҟьон сара зны, санарԥысыз,
Схы агәра анызгоз, саныӷәӷәаз иаҳа.

334

Ажәла сҟьон сара уи ақәра санҭысуаз,
Иаҳа санҟәышха, иаҳа иансызҳа.
Аӷьара сықәҵын,
ҩаԥхьа аӷьара схымыз, –
Дгьылмыз сзықәгылаз, уи ҽа ӷьараз.
Иласҵо схымыз, исрашәо схымыз,
Иҭазгалап, схәыцуан, урҭ сара нас.
Сҿаԥхьа иԥыххааса ишьҭаз нышәгәалын.
Ажәла ҵәыӷьон – амхеиужь лаҵан.
Сылаԥш ахсырԥар ҟаломызт, уи суалын,
Аҟата ҩеиуан, амшқәа акыр цан…
Илаҵоуп ауп – макьана иаарыхым,
Макьана иҟоуа арам, ацароуп.
Аамҭа сыԥхьоит, сгәаҳәара сыхоит,
Сынхаҩуп, нас, сызҿу лаҵароп.
Амшқәа сҭахуп сара, аԥҭақәа хымлааит,
Ӡысаамҭак иқәнамгар, ажәла лаҵоуп.
Издыруеит зегьыҵәҟьа хаҭала ишысԥымло,
Аха зегьыҵәҟьа ирзыԥшугьы дгаӡоуп.
Сара исымаз иазышьҭыхуа арма,
Арӷьа ишьҭнахуа нхап шәара шәзы.
Дарбан, аҽаҩраҵәҟьа ҭазгало дарбан?
Изқәысҵо дарбан уаҵәызны сыԥсы?..
Исгәыдымҳалт акымзарак хышәҭны, –
уи рдыруаз, –
Ԥхӡашала абри зегь цәаӷәоуп, илаҵоуп.
Ирзалдан сҩагылт нахьхьи џьара аҵыруа,
Сымшқәеи сыҵхқәеи дара ирыхҭынҵоуп.

335

***
Ахаҳәқәа ҩаԥхьа рҿаархахит аҟәҟәаҳәа –
Уҳәан-сҳәанны, ӷьраны, цәҳараны…
Аҭакс сара урҭ ажәакгьы сызраҳәом,
Сусқәа рахь сгылоит наҟ схараны, –
Дара ахьыҟам, иахьысымбо, рыҽкажьны
Ашәҟәеиқәаҵәақәа цәыхьцәыхьуа иахьтәам.
Снарылҟьоит ҽы-ццышәк сақәтәан, уи рашьны,
Дареи сареи уаҳагь ҳаиқәшәом, ҳаимаҭәам.
Аха рхаҳә дуқәа шдыршәыц идыршәуеит,
Еибарҳәҳәо исышьҭоуп,
шьоук асуеит атрышә.
Ираӡар, сҽы-ццышә ашҳам адыржәуеит,
Саргьы сарҭоит аргама зны анышә.
Адгьыл иқәҳаз аҭакаргьы ԥеиԥеиуаз,
Афы ықәсуаз,
иҵаауаз ма еиҩжәаны.
Исышьҭоуп, рыцҳа, ргәаӷ ду пеипеиуа, –
Сымҩаҵәҟьа рзымкит арахь ишәаны.
Срашь дақәтәоушәа ибоит аӡәгьы ԥхыӡла,
Днеиуашәа саӷәрагь аанкылан, абар,
Ишԥеиҭаху, гәаҟ, сахьымаара схыӡлар,
Сыӷба ӡааҟәрылар, амшын насхатәар.
Ахаҳәқәа ирышьҭалан иааиуеит ахаҳә ду,
Сара акыр садыргозар, абри садыргоит.
Аха издыруеит иахьхьаҵтәу, иахьхьаҳәтәу, –
Ахаҳә ду амҩа агәара наннаргоит.
Уи дарбан, уи дарбан аҵәы назсыркызгьы?
Иқәнагоит иқәҭәан дыблызаргьы агаз…

336

Нас, егьихьуам, ижәдыруазааит, усгьы,
Изыцрымҵуа,
акырынтә
ахаҳә иадыргаз!
***
Ҭыԥқәак збарц аҳәаагь сынхыҵит,
Қалақь дуқәак неимсырҟьеит.
Саахынҳәит – исхашҭит, иӡит,
Қәаршыҩҵас зегь насыхҟьеит.
Саԥхьа ицәырҟьоит уарла-шәарла,
Хьыӡқәак, ҭыԥқәак еицрышәшәа.
Арахь, аҩныҟа, знык сангәарла,
Сгәырӷьеит, иашан, уамашәа.
Снышәнап хаауп ишыхаам ацха,
Ахаан сыдгьыл сузаҟәгом.
Аԥсуа кәаскьеи аԥсуа ԥацхеи
Ираҩсуа хан хьыҵәцарагь збом.
НАС
Ҵәҩанк аирсын, ҽакгьы аирсырц нас,
Уи дыштәаз ауп ааԥынра шицәцаз.
Мхык изылан, исрашәап ҳәа нас,
Дшазыԥшыз ауп аҳаскьын ишицәагаз.
Ажь ҟалеит, иҭаатәымыз, аха нас
Аҵар ирфеит, сахьӡап шиҳәоз нас.

337

Сыҩны рҿыцны исхыбып шиҳәоз нас,
Иахазгьы наҟ иахнамҳәеи, аԥша анас.
Сҩызцәа срыԥхьап, иааидсыртәалап шимшыз нас,
Ибеит дшааиуаз зынӡа ҩызада дшынхаз.
Зегьы иреиӷьыз даазгап шиҳәоз нас,
Длыдналагеит дыхзырҵәашаз уи ахаас.
Ԥсҭазаарак иоура шџьишьоз нас,
Дабаҟаху, дубар дааг, наҟ дымҩаст.

АФЫРХАҴАРАЗЫ
Сасрыҟәа дфырхаҵан,
Уи иамазкуа дарбан!
Ирашь акьыркьырыбжьы,
Азқьышықәсақәа ирылыҩны,
Ишиашоу, са сҟынӡа,
Иахьанӡа иааӡоит.
Сасрыҟәа дфырхаҵан.
Уаргьы, Сасрыҟәа иеиԥш,
Уфырхаҵазарц азыҳәан,
Егьырҭ-егьырҭқәа инараԥшьны,
Уи ирашь аԥынҵа икылҟьоз
Афақь-мца
Бӷьыжәҵас иеиланаргьежьуаз
Аӷацәагьы умазароуп, дад!

338

***
Нарџьхьоу аџыр-ԥаҵа,
Нарџьхьоу афырхаҵа,
Абар, Гәында ԥшӡа
Ирашь ахәда дықәкны,
Аанкылашьак имамкәа дахьцо!
Аӡиасқәа иԥырхагам,
Аиҩхаақәа дрыбжьыууааит,
Ахрақәа дырҿысит,
Днеиуеит дԥырӡаны.
Идыды-мацәысуазар,
Уи адыд-мацәыс шәарҭаӡам,
Акырцх леиааит аҟәҟәаҳәагьы
Хаҳәык иаҟараны,
Нгылашьа имоума,
Абар, уи
Гәында ԥшӡа
Ирашь ахәда дықәкны,
Дахьнеиуа
Дгьыли жәҩани дрыбжьыууаа!
…Игәы сгәында сгәахәуан,
Сара с-Гәында,
Уи афырхаҵа, – аџыр-ԥаҵа Нарџьхьоу, –
Срашь ахәда бықәкны,
Аиҩхаақәа срыбжьыууааны,
Сышиашаз Қлыхәранӡа снаӡон.
Ҳҳашҳатәарахар
Баргьы саргьы уаҟа,
Ҳабзиабара иадырганы,
Ахаан акгьы амыхьуа,
Ашәышықәсақәа идыргыло асаба ахаҳаргьы,
Иааиуа егьырҭ ашәышықәсақәа
Иқәдыршәшәарын, с-Гәында ԥшӡа,
Ныхак еиԥшгьы инамҵагыларын ауаа
Бареи сареи иаҳҭынхаз уи ақьашана.

339

***
Аҵх-лашә салаԥшуа сгылоуп,
Царҭак, аарҭак сымбо.
Ԥшакгьы хьшәашәаӡа исԥылоит,
Хәыцроуп каҭоушәа исхаԥо.
Сымҩашьозар, ажәҩан асы аҩуеит,
Аҳауа џьбароуп, иҿацоуп.
Уазырран бжьы хьанҭак ааҩуеит,
Илашьцоуп, бааԥсыла илашьцоуп.
Акы иазыԥшушәа еишьхныԥсылан,
Рлымҳақәа кыдуп зегьы.
Дарбан аҷыхь ицәыԥсыло,
Дарбан иҵәыуо еиҵақьы?
Дгьыл кәымпылк ҳақәуп, ирыцҳауп,
Ҳазныҟәошәа збоит ишакәым.
Абар, уажәы, иҽықәыжьны ҿыцха,
Аӡә дықәсуеит, ираҵәа иҭаҷкәым.
Ихыбра шьҭарҵама иццышәха,
Далԥаан дизымгоу ихәыҷы?
Дгылом дахькажьу уи ҿыцха,
Имамзаап уаҳа шьҭа мчы.
Иҵҟьазар адгьыл аҵыхәан,
Са сҿынӡа иааӡоит мцакы.
Ишәырцә, уара, иамазар ԥсыхәа,
Ишәкы, уара, амҩақәа шәкы!..
Аҵх-лашә салаԥшуа сгылоуп,
Царҭак, аарҭак сымбо.
Ԥшакгьы хьшәашәаӡа исԥылоит,
Хәыцроуп каҭоушәа исхаԥо.

340

Иабыкәу гәаныла сахьымцаз,
Снаԥшын сара ус хараӡа,
Аҵх-лашә неимыцҟьаан ҩахьхьынӡа,
Лашарак акуеит иххаӡа.
АМҨАСЦӘА РАХЬ
Исымам сымам, аха исымоу
Схазы иҵәахны сымтәеит.
Сыҩны сыҟоуп, са саԥшәымоуп,
Исҳәоит: – Бзиала шәаабеит!
Шәмыццакуазар, ҩык ҳнаҿыхәап,
Аҵәца иҭыԥоит уи кәеикәеи.
Шәымцар ада ишәмоузар ԥсыхәа,
Сӡыхь ихыршәлоуп акәапеи!..
***
Сынхацәеит, –
гхақәак саргьы исмыхькәа, –
Аха ӡибнаҟа сцома схы рханы,
Ӡыхь еиԥшым, исгәалашәоит, са сӡыхьқәа,
Иара ажәҩангьы ҽа жәҩанын са сханы.
Иааит аамҭакгьы, избоит ихарацәамшәа,
Сԥа ҟьалаха аныҟәара азсырхап:
Исылаԥсыз ари ақалақь сыҽнамжәан,
Сқыҭа амҩаду ахь схы сырхап.
Аԥсшәа расҳәап, среихырхәан исԥыло.
Сааидгылап аӡәгьы иҟәаҟәа снас.
Исанарыжьып снеин сахьрылагыло,
Сынҭыҵны, абасҟаамҭа сахьынхаз.

341

***
Сеимдан, џьаргьы быҟамызт, бысхәыцит.
Сҿаԥхьа баасыргылт бынцәахшаха.
Сааигәа быҟан, бышьҭаҩра саҟәыҵит.
Быҵсыршәомызт сылаԥш шамаха.
Аха сшааиуаз бныҵаҳа бысцәыӡит,
Бсыцәцаху ма ацәашьеиԥш бҭәаны?
Изысхашҭзеи сара абри – бысхәыцит,
Сызбыхьҵәыуо арбан уажә стәаны?!
***
Дцеит, дыҟаӡам шьҭа азыҳәа,
Иҳаргылеит ҳара акәаԥ.
Аԥшаҳәа снавалап ашьшьыҳәа,
Схаҿы схәыцрақәа еизыкәкәап.
Исынсырԥшрым сара сгәала,
Аха сылахь еиқәҵаны,
Ас сахьнеиуа аԥшаҳәала
Шьоук ҵаауеит исыхьӡаны:
Дҳаиӷьны убама џьара акала,
Узлышьҭалазеи убӷьаауа?
Лымҩа дықәуҵеит қәнагала,
Узтәарызеи угәы ԥшаауа?
Уԥсы ҭылхт, угәы лгагәышьеит,
Усс улкымызт зынӡагьы;
Уақәмшәама мап лыцәкышьа,
Нас, арантәи данцагьы?..

342

Аҭак сымам, сгылоуп сдысны,
Сыԥшуеит дыӡӡар ҳәа сшәаны.
Сдунеи дазцәырҵыр уи мышкызны,
Дсырхынҳәроуп дашәаны.

***
Асы леиуеит аҳәылыҳәа.
Сааин сҭагылоуп ҽа ӡынрак.
Асы леиуеит. Уажә азыҳәа
Акоуп исҭаху, абри ак:
Даара сзырааԥсаз еидарак
Нышьҭасҵазшәа зымҩа наҟ,
Сынкахәыцуа сымацара
Сыҽҳәатәазар ҳа ҳуаџьаҟ!
Саԥхьа дцәырҵыр длаԥшҵашәаран,
Аха маҷкгьы игәы нханы.
Саб сишьҭрызмашь амҿырҟәарахь,
Схы збарызмашь схәыҷханы?
***
Сара саб ихы дахашшаауамызт,
Игәы иалазгьы иҳәомызт шамаха;
Иҽрыцҳатәны игәыла диҿаԥшуамызт,
Ицхыраарк уи даҳәомызт, аха…
«Сышԥаҟаху –ауардын схысны ицазшәа…»
Иҟаиҵеит абас азҵаара аҭак.
Схәыҷымыз, саб сизхәыцуан насшәа,
Еилкаашьагьы сзаҭомызт зынӡак:

343

Ишԥацеи, мшәан, ауардын ихысны?
Ауардын ду дагарын деилаԥыҵәҵәа!..
Сара схаҭа саҵазшәа, сдысны,
Ауардын шылсуаз гәасҭон аҳәынҵәа.
Ҳәынҵәак сылхон, мҩакы сықәын насшәа, –
Зны аԥсҭазаара иҵнамкааи сыхәдацәа.
Сгәы иснаҭон ауардын схысны ицазшәа,
Сцәа иҭаԥсоушәа сыбаҩқәа ԥыҵәҵәа.
Саб иажәақәа рҿыцны схаҿы иааиуан,
Рҵакы саназхәыцыз ашьҭахьоуп.
Схаԥыцқәа аҿҿа рыҵго, схьаа саиааиуан,
Сыхәрақәагьы шәа ишәмырбакәа ирӷьоуп.
Аха аԥсҭазаара ыҟоуп, дад, абасшәа –
Шьапҿаршә даҽазныкгьы иҟанаҵеит.
Избоит уажәгьы ауардын схысны ицазшәа,
Самшьит, аха усгьы исхысны ицеит!
АКӘАРА
Зегьы ирыздыруам, иарбаӡам ахсаалаҿ,
Инацларгьы, ицом ицәқәырԥаны.
Иагхар, асабигь шьапыла дҭалап,
Ицазшәа убоит акәара ҭыкәкәаны.
Аха ӡы агхом усгьы, ахьхьа-хьхьаҳәа
Инеиуеит, хараӡак изцарашәа.
Ахықәан акраауан аԥхӡы наԥхьаҳәо,
Ҳара зны ҳлаҵа, зынгьы ҳрашәа.
Иԥсҭаҵагаз, иӡышахҽыгаз ҳкәароуп…
Сажәӡар, уахь схынҳәыроуп сгәагәогьы.

344

Исхашҭызшәа мшынк ахықәахь сгәароуп,
Сгәы иҭыкәкәароуп зынӡа ианҭыкәкәогьы.
***
Зны ҳаиҩызцәан, уск ҳаҿгәышьан –
Иара дыҟам, са сынхеит.
Сынхеит, аха исхарагәышьам –
Саргьы сыҟамзар бҭаххеит.
Схы сырхом макьана анышә ахь.
Аха усгьы жәа ҭынхак
Заа инсыжьуеит: сҩызцәа ԥсышәа
Рамҳәаӡакәа, урҭ раӷак
Сиеиԥшныршьало, сылашара,
Бымцалан, – убас сҭаххеит.
Урҭ акымзаракгьы рхарам:
Сара сыҟам, дара нхеит.
НАСЫԤУМАШЬ?
Иқәԥатәуп, рҳәеит, анасыԥ азы.
Иаҭахны ианыҟала,
Умшәан, рҳәеит, уԥхамшьан, рҳәеит,
Ухьамҵын, рҳәеит, зынӡа.
Мап анакәха, дамҵасны
Уара унасыԥ игозаап даҽаӡәы!
Мап анакәха, уеимырҵәозаап,
Ухьагәгәа уаахыҳәуазаап уара аҩныҟа.
Анасыԥ иашьҭоу игароума, мшәан,
Изымаатыз агәашәқәа зегь ҿжәаны?!
Иқәԥатәуп, рҳәеит, анасыԥ азы.

345

Ибзиоуп, сықәԥап, аха,
Шьоукы аҟәада рҿыхны,
Иара саргьы свардым ыдыршааны,
Аҟырҟы икылысхыз уи анасыԥ насыԥумашь?
***
Саршәҭит, анапсыргәыҵа саннаргылеит,
Зназы сгәы икыдлеит ихәшаха.
Ианакәӡамыз аҳәаҭыхла исԥылеит,
Исыгәҭасны сдәықәнаҵеит хагәха.
Амца салган амца сыцранарсит,
Саԥсахит сагәыҵакны ишаауаз;
Исыҵҟьан, алаапк еиԥш, сыԥханарсит,
Исыхәаччо исԥылеит еиҭа нас.
Сызланажьыз ӡы-хәашьқәакгьы срырит,
Сыԥсы рылган амҩаду сазцеит.
Аԥсҭазаара убасҟак снардырит,
Акгьы сзымдырӡозшәа сҟанаҵеит.
АИРГЬАА РАҲӘШЬА- ЗАҴӘ ЛЕИԤШ…
Нацәа каҷҷа, Аиргьаа раҳәшьа-заҵә,
Сасрыҟәа даауеит ҳәа дшыԥшыз,
Хланҵы Ҟәбина аӡиас дазцазаап,
Аха акгьы лхараӡам аԥҳәыс.
Аҽыԥныҳәақәа ирҭон уи Нарҭаа,
Нацәа каҷҷа ари лылмырҳаит…
Ҟәбина даныруаз зны ашәарҭа
Дҭагылт: иуахьад зегьы рҳаит.

346

Илырлашеит имҩа, Нацәа каҷҷа илхараз
Иара убри акәӡан, уаҳа акагьы.
Дшәеит нас Ҟәбина Сасрыҟәа дагар ҳәа,
Дҭахеит, аӡиас дазцан лхаҭагьы.
… Аҵх-лашә сагәылсны,
сықәлеит сара амҩа.
Ирлаша сымҩа, уи сазыԥшуеит.
Аха ибгәаларшәа зны-зынла ишамуа,
Ӡиаск сҿаԥхьа агәгәаҳәа еилашуеит.
Сбыҳәоит, машәыршәа уи сышьҭнаԥааргьы,
Бҿаабымхан, бықәхх арахь аԥшаҳәа.
Шәынтә ацәқәырԥа шла схы иҭанарԥаргьы,
Изгоит сара урҭ зегь наҟ исыхҳәа.
Амала, ибдыруаз, Аиргьаа раҳәшьа-заҵә
Нацәа каҷҷа леиԥш, баргьы быԥшаауа,
Гәаныла аҵх-лашә баналоу, – сынхазааит, –
Зегь акоуп, сара аҩныҟа сшаауа!..
***
Икеикеиуа иаҳхагылаз ажәҩан ҳхыбран,
Аԥҭа ҟәашқәа ҳаҵаршәын цәарҭас…
Ҳнеиуан ҳара Енисеи ҳахыԥраан,
Дҳәыҵәыҳәыҵәуан сывараҿ итәаз.
– Нахьхьи, Енисеи ахықәан, – избарызшәа,
Иркәаӷны уахь ирххон иара инацәа, –
Ҳаҩны гылоуп… – Саргьы исҳәон урысшәак,
Аха аԥсышәала акы сазхәыцуан сгәырӷьаҵәа.
Исзынкыломызт уи са схәыцра аӡы-мшын,
Ажәҩан иалԥраа, сышьҭахьҟа ихынҳәуан.

347

Иара «Нахьхьи, Енисеи ахықәан» имшын,
Анахь днаҳәуан, нас арахь дааҳәуан.
Избон, сыбла ихгылан уи ахыбра,
Икеикеиуан ажәҩан саркьа ду ҳханы.
Ҳнеиуан ҳара Енисеи ҳахыԥраан,
Амрагылара Наскьа шыҟаз ҳхы рханы.
САРА ИСЫМАӠАМ АҨЫХА
Адәы снықәлеит са санҿыха,
Сылсны сҿынасхеит ашьац.
Сара исымаӡам аҩыха,
Сара араҟа сыԥс сымшьац.
Цәаӷәарами, иҟам ԥшыха,
Рашәарами – сеилахоуп.
Сара исымаӡам аҩыха,
Сыԥсы анааивызго уахоуп.
Сҿынасхеит аԥшгьы ҿыхуа,
Аҵла сықәуп ажь ҭаауа.
Сара исымаӡам аҩыха,
Аҩныҟа асасцәа анаауа.
Сҩызцәа уаха сгәы аадырҿыхап,
Ҳа ҳаидәымтәалац ааигәа.
Сара исымаӡам аҩыха,
Исырҟьалеит сцәаҳәақәа.
Ишьҭоуп ақыд ду еиҩыхаан –
Саҿуп сасны амҿыршьара.
Сара исымаӡам аҩыха,
Сара исмоуит ԥсшьара.

348

Ҳаи, сакыма, уара, аныха,
Сеилахеит, сеилахаӡеит.
Сара исымаӡам аҩыха,
Сара саамҭа цеит, ицеит.
Сааиуан иара абас иныхуа,
Аха исԥызгалоит, ҵаны,
Ус иаҿымыз, аха аҩыха
Змаз зегь реиҳа ҟаҵаны!
***
Иуҭахы-иуҭахым, гәалашәарақәак еилалоит,
Ирҩашха урҭ унаргоит ицәқәырԥо…
Сыҷкәынӡахан сыҩуа ҳашҭа сҭалоит,
Мпылымзар уаҳа ҽак сымбо.
Сузыртәом, џьара сагьузыргылом,
Санабылуа сеидру, мцак сыӷроуп.
Сахыԥоит Кәыдры ахықәан аҵәыргыла,
Хыла аӡы сасуеит – еисароуп…
Аԥша иақәтәаз, аӷәра ансырҭа, сҽыжәлеит,
Ашьац цәырҵәо саақәыххит адәы.
Шьоукы срыжәлеит, шьоукгьы арахь исыжәлеит.
Сҽыжәҟьеит. Исҳәахьеит сара уи атәы.
Сзыниалакгьы, сымҩа хан аҩныҟа.
Абар, ашҭа саақәлеит сара еиҭа.
Иарбан иагу, дарбан насгьы иҟам,
Ахаҿы ас ианыччо ҳаҩнаҭа?
Угәы дырҿыхоит усгьы ашәеи ажәеи,
Исгәалашәоит, урҭ ирыцлеит ҳпатефон.
Хәылбыҽхоуп. Ҳааидтәалеит. Аӡәгьы дцәажәом.
Аҭаацәа зегь ҳаҟан. Уаххьа ҳфон.

349

– Анцәа абас ҳишьҭааит, – аҵәца нкылан,
Саб даацәажәоит, – саҳәом даҽакы…
Иаҳхын ҳара акраамҭа «Анцәа илаԥш».
Ус ауп саргьы сшықәырҵаз мҩакы.
Ишшәоз, ишсыхӡыӡоз, сышхәыҷыршьоз,
Снаскьаган, данбаауеи ҳәа ишыԥшыз,
Тышак џьара сҭаҳарагьы шџьыршьоз,
Абар, сабаҟоу, сымҩақәа сырныст.
Асабагь тәан, сара амҩан исыргылаз,
Сеиқәышла аҩны саакылсит хәылбыҽхак.
Схәыҷроуп зегь раԥхьаӡагь исԥылаз,
Схәыҷроуп исызҭаз шә-зҵаарак.
Са схаҭагьы зҵаарала араҟа сҭәыми,
Иҟазҵо дсыздыруам урҭ рҭак.
Ари адгьыл, ари ажәҩан стәыми,
Аха стәымшәа са сҟалеит зынӡак.
Зегьы мҩасуеит шысҳәоз, акгьы мҩасуам!
Ҩаԥхьа сышьҭа схылоит сыԥшаауа.
Дарбан ашҭа иқәлаз ампыл иасуа?
Игәыԥшаа-хыԥшаагь дарбан иззыԥшуа?..
***
Амшқәа ааиласын,
Шьҭа ахьҭа аҿалеит,
Ҭагалара ақәҵрахь ахы археит.
Ажәҩан иаҵсны,
Ԥсаатәқәак цоит еишьҭалан,
Са сеиԥш, урҭгьы ԥхаррак рҭаххеит.
Ҵәа уаркалеик
Аҵла иҿоуп макьана,

350

Аҵла рықәцәан рдәыноу џьушьап
Жьымжәақәак.
Иамоу џьысшьоит иара аҳауагь
Ацха агьама,
Уи саҿыхәо сгылоуп, аа, иахьак.
Абыӷь ҩеижьқәа
Хиаала аҳауа иалоуп,
Акакала избоит дара шҿышәшәо.
Сеиҵаӷәӷәа сыркуеит ус схьааи сгәалеи,
Иагьалагоит маҷ-маҷ акы саршәо.
Сылаԥш ақәшәоит
Ҵлак ахьгылоу ихынаан,
Акы ицеит, избоит, уи ԥшак анас.
Хьаас исымам сара исымоу, исымам,
Сазхәыцуеит ауп наҟ хара исцәынхаз.
Ашьхарахь снаԥшын,
Ихҟьан зегь сыла,
Ас маҷ-маҷ арахьгьы шьҭа илбаауан.
Дгьыли жәҩани ԥшын ус ишьхныԥсыла,
Гәыӷрак ацәашь еиԥш хара иҭаауан.
Еиманадар сҭахын уи ашьхеи агеи,
Адунеи ҟамларц џьара аԥсы еихәлахо.
Избеит ааигәа алҩаҵәгьы гәыҿкааган,
Ианалага сыӡынра ааигәахо…
***
Мап, рҿаархом урҭ раҳәақәа ҭкәыцәаа,
Аргама уаҩ дааиуам суаӷоуп ҳәа дымшәа.
Арахь ируам урҭ агәымхақәа сыцәан,
Рҽыԥхьакны ааҵрахьтә иааԥшуеит уамашәа.

351

Ачараҿ иаагылоит, аа, сныҳәаҿа нкылан, –
Сырҩызоуп, сгәакьоуп, сҭынхоуп, сегьрашьоуп.
Арахь аҳәаҭыхла исҿагылоуп гәаныла,
Арахь даргьы саргь атыша ҳабжьоуп.
Срыцҳара, сҩызцәа сыздыруам, сдырҩашьеит,
Сҩызцәа ираԥыргоит, иҭырхуеит рыԥсы.
Сыхьӡала ажәҩан ихалоит ишиашоу,
Аеҵә кыдԥаан иааргоит сара сзы.
Арҩашқәа хыҵны илеиуеит агәгәаҳәа,
Арҩашқәа гәааны иҭалоит хагәха.
Сашьҭоуп, акызаҵәык аилкаара саҳәоит:
Сҩыза дабаҟоу, мшәан, дабаҟоу саӷа?
Исҳәом, уара, исывсааит,
исҳәом, уара, иснышәааит,
Ирҭахымзар, ҳабжьарагь ацҳа ҭаԥҵәоуп.
Асыԥсеиԥш, нкылашьа рымамкәа исыжәлааит,
Сықәҳәан сагьыргарц иаауаз – ҳаиӷацәоуп!..
АԤСРЕИ АБЗАРЕИ
Ҳанинахыс наҟ-ааҟ ҳрыбжьагылоуп,
Ҳаркуп ҳаимырххо аԥсреи абзареи.
Ҳаџьал иахыццакуа шәкы-зықь ҳҿагылоит,
Иааҳәуеит, инаҳәуеит –
еикәшоит адунеи.
Ахаҳәқәа рбылгьо, еилагьежьуа инеиуеит,
Аҵысхәеиԥш уаршәуеит
аԥсҭазаара аӡӷьы.
Иԥсырмаҷгаха зны амра ухацеиуеит,
Адгьыл ҵысуеит, идыдуеит жәҩангәахьы.

352

Жәынгьы ҿангьы ӡыбларак уалоуп,
Ԥсҭазаароуп уи, –
зны ишәахха инкабоит.
Абар, шьҭа арахәыц-пеиԥш акы уахьынҳалоуп,
Аха удақәа зегь ҭымԥсаарц иқәԥоит.
Ианбанӡа?
Шәышықәса иугааит аҭаххаргьы,
Усгьы иргылатәхоит нас џьара акәаԥ.
Иеиԥшуп араҟа абеиагь аӷаргьы,
Ахшыҩдагь ахшыҩҭрагь зны инеиваиап.
Ауаҩытәыҩса имҩа нҵәом, мап, араҟа.
Инхаз ирызныжьны ихьааи игәырҩеи,
Днеи дрыбжьагылоит
уи ҩаԥхьа дгәаҟуа
Аԥсреи абзареи. Аԥсреи абзареи.
Дзыԥсаз ркапануеит, дзыԥсамыз азгәарҭоит,
Икацәоит ма ишьҭыҵуеит ихьӡи-иԥшеи.
Бжьра-быжьҵәа адгьыл леиҩыжааны дарҭоит,
Ма дымрахоит уи – уаҵәызны дшеишеип!
Аамҭа аԥшацәгьа иарбгоит абаагәара,
Ишнеи-шнеиуа уи наҟ иархәашоит.
Сабиҵас хьӡы бзиа аниалоуп агара,
Игарҵуеит ҩаԥхьа, иазҳауеит, илашоит.
Знык иԥсыз –
уи иԥсыҵәҟьаз рахь дыҟам,
Ицәеижь ауп иҳалҵыз ҳарҭ, иҳаԥхаз.
Иԥсыз-иеиҭаԥсыз иоуп ихнымҳәыз аҩныҟа,
Аԥсра зиааиз, ицаз, ицаӡаз!..

353

АҨСҬАА ИМШЫНҴА
Иҟасҵахьеит, срыцәцахьеит иага гәнаҳа!
Сыркит ҩаԥхьа сҵыхәа шьҭагәа,
Аха амца сырцәалԥеит, иарбан, нас, уаҳа!
Исышьҭарҵеит баша алақәа…
Цҳа-ҵәрык сықәсит – арахәыц сахьынҳалеит,
Дгьыли жәҩани рыбжьара сыбжьаӡт.
Адәҳәыԥш санаақәгыл, еиҭеиқәшәахит ҳалаԥш,
Снылашәкәа сцеит сара ашьац.
Ифҩышәо ишааиуаз ихылазаап сышьҭа,
Аху-суҳәа иҭрысит лақәак.
Ҽеира шыҟамыз здырит са сышьҭахь,
Ҽеирак ма саԥхьаҟа, саҳәоит, исзааг!
Уахьгьы арахьгьы, игәасҭоит, исхабгоит,
Бжьра-быжьҵәа сцанда абра леиҩжәаны!
Ацқәа еихасуеит сааигәа џьара абга,
Стәоит сара ажьеиԥш саашәаны.
Ус мышә ҭыҩрак ааҵашәоит сылаԥш,
Схызаҵәха снеиуеит уахь сыкәкәаӡа.
Сҽысҵәахрын, схәыцуеит, сҵыхәа шьҭарҽыла,
Аха, саахьаԥшын, митә сыхьт агаӡа:
Иҿаӡам, зынӡа иҿаӡам сара сҵыхәа,
Лоума, бгоума акы иҿнаҳәахьеит!
Саҩысҭаан, ҵыхәада исымоума ԥсыхәа!
Аҩсҭаа ҵыхәа ҳәа ахьӡ рҳәахьеит.
Сызусҭа, схәыцуеит, иахьала сызусҭа,
Иарбан мҩоу сара шьҭа сызлацо?
Адәы сықәзааит сшықәыц, саҩысҭаан,
Арахь сшаҩысҭаау уаҩы имырбаӡо!

354

ҬАГАЛАН АҚЫҬАН
Аурақәа зегь шьҭа иҭагалоуп,
Аԥҳә еиқәҵоуп, аҩы ҭаҭәоуп…
Ус рымаӡам, нас, иахьала,
Ҩы хәашьк ыжәуа еилатәоуп.
Иҟарҵозеи уаҳа ақыҭан,
Рҽадыргома, нас, агәҿыӷь!
Аҵәца зкыда, изымкыда?
Аҩы зымжәуада, измада агәыхь?
«Уажәа уасуа уҳадымтәалан,
Ҳаумырԥшцәан!» – ҳәа даамақар,
Атолбашь аҩы анудицало,
Ишамоу ихашҭуеит ашьақар.
Уаҵәцақәа еиԥхыҟәҟәа уаарыхоит,
Уԥхашьар ҳәа даара ушәоит.
Иужәгәышьароуп, иҟам ԥсыхәа,
Уи уаҵәызны ухы еиҟәнажәоит.
Еишәак уахыҵны даҽа еишәак ахь
Уара унеиуеит убӷаӷо.
Иуздыруам ушцәыршәагоу,
Иуздыруам ушҭахо.
Мшаԥуп, ныҳәоуп, ԥсроуп, ичароуп,
Умцар ҟалома иануаҳа!
Аҷкәын днеины аҩы инаҳароуп,
Аҩы лнаҳароуп аҭыԥҳа.
Адунеиаҿ уаҳа егьыҟам,
Ақыҭан ҩыжәроуп иахьазы.
Аибашьрахьтә дхынҳәызшәа аҩныҟа,
Даакылст аԥшәма, иҭоуп иԥсы!

355

Ижәны иҟоуп зегьы рцәа азна,
Иашьны ишьҭоуп рыхқәа ларха.
Ақыҭа даалалар уахазны,
Дмеибашьӡакәа игоит аӷа!
***
Аӡын, ахьҭа убас иаҿалеит –
Адәы ицәхалаз, ҳаи, дыԥсит!
Сымҩа сшәоит шьаҿа-шьаҿала,
Аха сзымцо сҭанасит.
Амш ааилгаргьы, аҵаа иарӷьаҩуеит,
Уԥынҵа ҿнахп аԥша ҵәыҵәы.
Ус, абар, ҩаԥхьа амш асы аҩуеит,
Ишҳазшаша дыр уаҵәы.
Аха жәҩан кеикеик сазхәыцуеит,
Еҵәак ахара илашоит.
Аҵх агәазы аԥҭа хыҵуеит,
Иҟьаҟьаӡагь ус иаашоит.
Агәра згоит аԥхара шааиуа,
Ҽа мышқәакгьы ас ианцәырҵ,
Амра ахьҭа цәгьа ишаиааиуа,
Аҿшаанахо лассы асырӡ.
Ус анакәха, адгьыл ҿыхоит,
Иааскьоит ныҳәак иаразы.
Ауаа рахьгьы сгәы насыхоит,
Иагьааивызгоит шьҭа сыԥсы.
Адгьыл иқәҵып ахьҭа ахала,
Амра ахьӡап ладеи ҩадеи.
Гәырӷьарала, гәыразрала,
Сыԥшуп, иҭәышт адунеи!

356

***
Даақәыԥсычҳаит, даахәыц-хәыцит амҳаџьыр…
Са сеиԥш, иҳәеит, ублыр, уҷыҷыр,
Уҩны-угәара аццышә нахатәар,
Уӡи умцеи шубогьы инеиқәтәар,
Ихаҳәхашт угәы ҟадыџь зназы,
Аха иузымхо уқәхап уара уԥсы,
Ужәҩан бганы илоухаҳап агәара,
Абра уԥсы ҳәа унаргар тәымџьара.
Аха, аԥсҭазаара иагагьы уаргәаҟ,
Уахьымаара ухы умырхароуп наҟ.
Уԥсгьы акызааит, иҳәеит, аарла ахац,
Ухаҵами, имгьежьыроуп ублахаҵ.
Уԥсадгьыл хәыҷ алазар уԥхыӡ,
Уи иазеиӷьу, уи узлахьӡо уазхәыц.
Исмоут, иҳәеит, қьафурак џьара,
Ԥсрам, иҳәеит, Аԥсынтәыла аԥсра!
***
Схәыҷын, абна сылахеит зны сҟьалан.
Ажәырҭ сыцрыхо сылсит афаса.
Сааӡырҩын, сгәы иабеит иаразнакала
Ааигәа рыбжьқәа газшәа абгасса.
Сеихеит ԥхьаҟа, сазынкыломызт баагәарак,
Аҭакарха, са сеиҵасуан аҟәара.
Иара убас мацара сылст аккара,
Убас мацара са снаскьеит хара.
Сыхшыҩ сахыҵу, сҿаԥхьа аҵх еимаҳау,
Схы самыхәо снықәҳаит нас сааԥсан.
Исылшомызт, исылшомызт сара уаҳа,
Ажәа заҵәык сқьышә иқәкын: сан!

357

***
Аамҭоу? Аамҭа ҳәа акрыҟоума, џьымхеит:
Ҳаиқәышла ҳгылоуп иацтәи ахәыҷқәа!..
Сыгхақәоу, нас? О, гхада сызнымхеит,
Издыруеит, исымоуп даара агхақәа.
Шьоук уи зынӡа ираҳаргьы рҭахымхеит,
Арахь иаауеит рыгхақәа ирыхҟьашо…
О, зегь сыриашон, аха аамҭа сызнымхеит,
Ицеит, иахьцаз сымбаӡакәа, еикәшо…
Акрыҟоума, аамҭа ҳәа акрыҟоума, џьымхеит!
***
Бара бҟынӡа ибжьаз аиҳа бжьоума,
Схынҳәын,
аҩнынӡа сзаауам,
сеиҿышәшәоит…
Схы кны садтәалоуп
убас еиԥш аксиомак,
Ашколхәыҷқәа ироуҳәар,
исхыччар ҳәа сшәоит.
АНАСЫԤ
Насыԥуп ари – аӡы иҭоу акалмаҳа
Атәым нап ианамго арантә иҭԥааны,
Аҽыҩқәа ангылоу рыҽрызхнымкыло уаҳа,
Уаӷәра умпыҵжәо, урҭ рԥырцәқәа ԥаны.
Насыԥуп – дуашьоушәа дубозар иуԥыло,
Аԥҳәызба – лцәа ԥшӡа лхукаар уаҳәшьа.

358

Уаҟара уцланы умҩа унангылап,
Ишрылоу удырыр урҭ уара ушьа.
Дрыдкыл аҷкәын ҟәыбҷагь уҵеицәа –
Насыԥуп уи уара угәы аназирҳа.
Ужәҩан лаҟәуам, умрагь кацеицәом,
Угәыразра ӷәӷәала ашьаҭа аҳар.
Зегь акоуп уи, уҿоума, уажәума,
Убеиа, убеиам – уигь зегь акоуп,
Удгьыл гәакьа уанықәу уаԥшәыман,
Насыԥуп – ужәҩан ҭбаауп, еихыккоуп.
КӘЫДРЫ АХЫҚӘАН
Аӡиасқәа анракәха, сышцәырҵуа Кәыдры алоуп.
– Кәыдры! – аақәххит раԥхьаӡа сқьышә.
Егьсыгым сниакәкәа сцарц аҟазшьала, –
Кәыдры ахықәан самажәда анышә!
Сшьапқәа хырҟьаҟьа, еимаада-еимсыда,
Сыҩуа саван абраҟа аԥшаҳәа….
Иҳәа, Кәыдры аӡиас, инхада, иԥсыда,
Хынҳәышьа зырмоузеи?.. Иудыруа ҳәа.
Гәалақәак амазар акәхап аӡиас,
Аҽазырҭынчуам иӡныз ма иԥхныз.
Ажәак саҳауан сахьцалакгьы: «Убзиаз…»
Сыцәгьа-сыбзиа, сымҩа саныст.
Избом саамҭа ахьцази иахьаази,
Саалагылеит икыдыҩруа абӷьыжә.
Исхьаауп: сымҩасит! Еиҭасҳәоит: сымҩасит!
Кәыдры ахықәан самажәда анышә!

359

Иара шлеилац илеилааит еибафо,
Иазцәырҵуа гәырҩеи гәалеи ахҳәа…
Смаҭа иоума, ишышәҳәара, иавоу,
Сара санхәыҷыз еиԥш, иҩуа аԥшаҳәа?
СЫҶКӘЫНЦӘА РАХЬ
Даури Дамеии ирызкны
Ишәзымдыруа, ишәасымҳәац иарбан ишәасҳәо,
Иарбан ицәырган ишәсырбо уажә иаҳа,
Аха ак ҳәатәуп ҳәа сцәажәом, нас, цасҳәа,
Сгәаҵа иҵәахын ҽа ажәақәакгьы, ишәшәырҳа.
Шәҟәышзар сҭахуп сара амш анымшымхо,
Шәыжәҩан ианааҵало аԥҭа ҳанҭо,
Шәхы жәбаргьы, схьырԥар, аамҭала, шәеиҭымха,
Шәнеилап уаҵәы зны аԥша хаа шәындо.
Ацәгьеи абзиеи еишьҭоуп, нас, ижәдыруаз,
Агәырӷьара иашьҭахх иаакылсп агәырҩа,
Аха асыршәы ықәхом ани ашьха ицырцыруа,
Ӡынгьы ԥхынгьы иқәсуам уаҟа аԥшаҩа.
Адунеи иахьнагӡароуп амра ашәахәа хаа,
Дгьыли жәҩани рыбжьара еихыккап…
Уӷә хьанҭак саҵан, еидара дук сахон,
Сызнысыз уи амҩа жәбар, шәеилагап.
Аха сымҩа са исымҩан, шәзанылом,
Шәгыл шәаныԥшыло – ибатәу зегь шәызбом.
Сара сызмырцәоз зны акрыҟан уахыла,
Сгәыӷуеит, ус еиԥш ҵхы-лашә шәхаԥом.

360

Ианызбашаз адунеи зегь кашырран,
Сгәы сызмырҭынчит, еивызгартә сыԥсы,
Ҳусқәа ҭалар ҳәа сшәон уаҵә ахшьыра,
Сгылан сантәашаз, сықәԥон шәара шәзы.
Шәыҩнасҵар сҭахымхеи ахан лаша ргылан,
Ахаҳәқәа сырбылгьеит, ауахәа сырҳәазеит.
Саҭамыз, иацызнеиԥш, сџыхӡа сышәԥылом,
Арӷьажәҩара сылшом, саҭамыз, сааԥсеит.
Скаҳауан, сгылон, исылшомызт уаҳа,
Сшааиуаз аԥсреи абзареи срыбжьашәеит.
Иц хырџьаџьа даасыдгылт аԥсцәаҳа,
Аха акаҭа иршәыз наҟ исыхшәеит.
Исҭахуп сара исыгхаз зегь шәыцлар,
Сара сызхьымӡаз акрыҟоуп, шәрыхьӡа.
Икаҳаз шәыргыла, игылоу шәырҿыцла,
Шәымҩагь мҩа мариан збом, аха шәца.
Шәышьаҭамырӡгоуп, ишәырҽеи шәара шәусқәа,
Хыла сашәмырсын, амарџьа, адамра!
Сгәы шәызҭынчхар, сраҳаҭӡахап усҟан,
Мчы амангьы ишыҟам жәдыруаз аԥсра!
***
Уцәажәоит схәыҷқәа шьҭа ихәыҷқәамшәа,
Суқәшаҳаҭхоит, исҳәоит: ихәыҷқәам…
Аха урҭ рхала ианылартә игамшәа,
Рымҩа ҭаха снаҭом, иауам.
Сшәоит, саныҟамла, амла иакыр ҳәа,
Ахьҭа иакырҳәагь ы сшәоит.

361

Слымҳақәа ираҩшәан амуит ирзырҳәо,
Ирзыруа сазхәыцуа
баҩ-баҩы сеиҿышәшәоит.
Иарбан усгьы ирзырҳәо, ирзыруа?
Шәарҭа сымам,
Арахь, зегь акоуп,
Рышьҭа схыҵуам, аӡы иахьызмыруа
Срыцхраарц сымҩагь иахьнеиуахь игоуп.
Гәҭынчра сымамкәоуп иахьа ишсызшазгьы,
Гәҭыхала аҵх ицаз сыхганы…
Сыԥсы ахьынӡаҭоу инхозаап абасгьы –
Урҭ хәыҷқәамкәа, са сзы ихәыҷқәаны.
***
Сыԥсҭазаара аиҳарак ныжьуп сышьҭахь,
Сазгом, схәыцуеит, сымҩа хараӡак.
Сааҭгылоит –
сынхыԥшылоит ҩаԥхьа сышьҭа –
Снарышьҭалоит,
аха ицаз, ухаҵоуп, иааг!
Илакьы-лакьуа инеиуан сымҩахәасҭа,
Мҩа дук ахь изцәырымҵит лассы.
Дарбан сара срыцҳарақәа гәазҭаз?
Дарбан еиқәзырхаз сара сыԥсы?
Ҟәарак савахазма наҟ сызмыруа?
Стәарызма абраҟа схы еимлагәа?!
Аӡы ансыҵаҽҽоз самҵасит маакырак,
Ацҳа снықәст –
имҵадырст ацәқәырԥақәа.

362

Акәтаӷь былгьо идәықәымлаӡеит насгьы –
Сеихеигәо џьара наара цәгьак саҿан.
Аԥсҭазаара, иҟалеит усгәазырԥхазгьы,
Схьамҵуазар –
Сара усҟан сҿан…
Аҳәынҵәа илгаз амҩа асаба аргылон,
Сныҽԥынгылон сышнеиуаз даҽа ӡык.
Абз сахәуан,
ихааӡа ашәа сԥылон,
Ажәак сарԥрит, саблит лаӷырӡык.
Убзиа, уцәгьа…
Аха усгьы уныҳәан.
Шәкы-зықь рыла адунеи сзырбаз,
Иҭабуп ҳәа уасҳәоит зегь рзыҳәан,
Сагьуеихырхәоит сӡышӡа сара абас.
***
Ицахьоугьы ҵәахышьа амам,
Ҳазҭагылоугь, дад…
Урылагәышьан уара амҩан,
Издыруеит, зықь пылҳаҭ.
Уԥсажә еиқәурхан, уаауеит,
Иуқәмкәа ааԥсара.
Исҭихьада ҳәа уҵаауеит,
Иухьчада ҳәа – сара.

363

АБЗИАБАРА
Ихьаауп, игәырҩоуп, иуазырроуп,
Иаргамоуп, зынгьы имаӡоуп,
Иӡиас хышхыҵәоуп, узыруам,
Иуцрасит – узалҵуам, имцоуп.
Имҵәыжәҩоуп, ушьҭыхны уагароуп,
Уанҟьароуп, уанԥароуп цаҟьак.
Ухыдаха уқәхар – еидароуп,
Зҵаароуп, иазыԥшуп иара аҭак.
Илакәуп, иажәабжьуп, идрамоуп,
Имыткәмоуп, исзымҳәац ашәоуп.
Ишоу ауп, макьаназ ишам ауп,
Ихаауп, иашоуп, уамашәоуп
Адунеи зегь амҽхакны ишамоу,
Мза шашоуп, уи мра шәахәоуп.
Наунагӡа адгьыл иашама,
Ажәҩан иахшама, сыӷәӷәоуп
Уи сара сымшқәа ианрыцу,
Ианыӡуа – исхыку еҵәоуп.
Аԥсҭазаара ахьӡуп, иҿыцуп,
Исымҵәом азыҳәан сынцәоуп!
***
Сара аҩада сахоит саазқәылаз,
Лара алада дцоит деиханы.
Ингылар ахәҭоуп, аха ингылом,
Игьежьуеит апластинка ханы.

364

Ҳжәытә ашәа иамам рҿыцшьа,
Аҿатә ашәа шьҭа иҳазҵарым.
Избоит ацәаныррақәа рыӡшьа,
Урҭ ыӡӡар, ҳахьцо ҳазцарым.
Ҳабацо? Амҩақәа нҵәазшәа
Ҳаатәоит гәыҭҟьак ҳаганы.
Иацы зны схы збонеи сынцәазшәа,
Схан лаша цама ибганы?
Ҳаихәом ҳәа сгылан сылԥырҵуеит,
Сымҩа хара икәараҵоит.
Илзымԥшаауа сышьҭақәа сырӡуеит,
Бжьра-быжьҵәа сцозаргьы, сцоит.
Схәыцуеит: лызхәыцра саҟәыҵуеит,
Лымԥынгьы сықәлом уажәшьҭа…
Аха иахьантәарак слызхәыцуеит,
Лара лахь схынҳәыхуеит еиҭа.
АМШИ АҴХИ
Аҵх адәы инықәҵуан сара амш санаԥылаз.
Ԥсыуа ҩнаҭак аҟны сиит. Ааԥынран.
Исхалашо, ажәҩан кеикеиуа исхагылан,
Саԥхьаҟа амшқәеи аҵхқәеи рацәан.
Амши аҵхи. Еилалоит – еилыҵуеит.
Ак цар, ак аауеит, еишьҭаӡоуп.
Иажәит шуҳәо – дунеик аҽарҿыцуеит,
Иацу насыԥуп, гәырҩоуп, лахьынҵоуп.
Мшаԥын сара сзыҳәан, скаҳауа-сгыло,
Ҳашҭа санықәыз, санылаз ашьац.

365

Амшгьы царц аҭахымшәа иааҭгылон,
Аха ицон иара нас иныбжьаӡ…
Иааиуан аҵх, игәҭҟьагаха, илакәха,
Амза гьамгьамуа икнаҳан сханы.
Аҵх неимаҳар, суалуашо саақәхон.
Сшәон, аҩныҟа саауан сеиханы.
Сара исгәалашәоит имшаӡоз уаҳа,
Аҵх-лашә – сҳәыԥыӡыԥуа зны сызлахаз…
Сыкәша-мыкәша иҵәахын иага гәнаҳа,
Аха ашара сеиҭаԥылеит нас.
Амш иаанагон агәырӷьара, аныҳәа,
Сҿарагьы мҵарсны исмырбакәа иагон.
Сызқәымгәыӷқәоз архион сара сзыҳәа,
Еиқәымтәаӡо аамҭа аӡлагара лагон.
Амш сара истәыстәуан исышьклаҳәуа рцасгьы,
Сааиуан сманшәалан
ихиан сара снаршә.
Шьоукы среиӷьын зегьы санреиҵазгьы:
Дыҟам иззызуз сара амҩан шьапҿаршә.
Икаҳаз дыргыло, игылоу дырхаҵо,
Сажәа абџьарҵас искызар сҭахын.
Иауын сара сымш, аидара саҵан,
Абзиара, ақьиара, агәыразра схын.
Аха урҭгьы акырџьара исмыхәеит –
Тышак сҭарыжьырц иааскьон гагақәак.
Иамазма ԥсыхәа, о, иамазма ԥсыхәа,
Иҟасымҵар сара агәымхара аҭак?!
Уи саиааирц аҵх-лашә сахьалаз,
Ашамҭаз аеҵәа цәырҵуан сханы.

366

Ҩаԥхьа издыруан сшыҟамыз схала,
Саԥылон сара амш сеиханы.
Амши ҵхи. Еилалоит – еилыҵуеит.
Ак цар, ҽак аауеит, еишьҭаӡоуп.
Иажәит шуҳәо – дунеик аҽарҿыцуеит,
Иацу насыԥуп, гәырҩоуп, лахьынҵоуп.
Саҵаԥшуеит ажәҩан – амш еилгарымашь?
Саҵаԥшуеит ажәҩан – аҵх еихыккоу?
Мҩакы сықәуп, абар, хыма-ԥсыма,
Нҵәара зқәым еиԥш уи саԥхьаҟа игоуп.
***
Уажә амҩа зегь ықәлеит ақыҭахь,
Арахь сара сааихьан иацгьы.
Саднакылт, ԥхарак насыҭан,
Уи нсыжьыр аушам бзанҵгьы.
Ара сыҷкәын иеиҭеиҳаз аҵла
Сынтәа раԥхьаӡа иҿалеит ашәыр.
Ҩнаҭа лашак сҳабла ианацла,
Зегь гәырӷьо имҩахыҵит, уԥшыр.
Ара адгьыл агәеисра ду сныруеит,
Ара ажәҩан ҵаулоуп иаҳа.
Сахьынтәаауа ара иаҳа издыруеит,
Ароуп, сара ароуп иахьсызҳа.
Ара амра ашәахәа хаа гәыбзыӷуп,
Амза алакҭа раз схьыршоуп.
Исыхӡыӡо шьоук сышьҭоуп, схәыҷыхуп,
Аҽыҩ еиԥш, сзықәтәахызгьы аԥшоуп.

367

Сышлазааит, араҟа сажәымоу,
Есааира, есааира сҿахоит.
Сҵеиуп, сабуп, сагьаԥшәымоуп,
Ара саҭахуп, сегьынхоит.
Нымха-хымҵәақәак шьыцуеит,
Иахалааит ршьыцра ауахәа –
Икаҳахьаз аанда сырҿыцуеит,
Иеиҭасҳауеит ҿыц аӡахәа.
Гәнаҳаки хараки сыдӡам,
Саақәгылт абраҟа сразӡа.
Сыӡрыҩуеит слымҳақәа кыдҵан, –
Ажәабжьк рҳәоит ааигәаӡа.
Игоит ара саԥсшәа ахьхьаҳәа,
Ареиԥш уи џьаргьы ицқьаӡам.
Ароуп сара аҭынчра сахьаҳәо,
Сазхәыцуа уаҵәтәи ҳлахьынҵа.
Ари адгьылаҿ иҟоу са сами,
Ажәҩанаҿ дшыҟоу Анцәа.
Снықәлашт, еҳ, саргьы амҩа,
Уаҵә уи нарызныжьны сԥацәа…
***
Слымҳа ианааҭас, сгәы иахәан,
Ирылкаан сназыӡырҩт иаҳа.
Аҟармаҵыс, уашәақәа шԥахаау,
Даҽа шәынтә,
Даҽа зқьынтә исырҳа!
Сыбла иахьамбаша, ибжьаӡшәа,
Иқәтәоуп махәык, аа, иароуп.

368

Абжьы хаа иахьада исмаҳацшәа
Сгылоуп, уи зҿу шәаҳәароуп.
Сгәы ԥнамҵәац, о, мап, зынӡагьы,
Ашәак ауп, арахь, иаҳәогьы.
***
Сгәаҭеиуеит, –
сымчқәа ахьызгара сыздыруам,
Адәы сықәуп,
ахьшь еиԥш, сыблақәа ҵарӡа.
Ихышхыҵәааит, –
ӡиас неиуам са сызмыруа,
Насыԥк сашьҭоуп,
быжь шьхак рынхыҵ, хараӡа.
Ақәаб дуқәа аршып исыҵоу амца,
Сымца қьоуқьадха сеибакып,
ианаҭахха.
Исзеилкаауам
агеи ашьхеи сызрыбжьамӡо,
Дгьыли жәҩани снарыбжьысуеит сынцәаха.
Сҩыҵахахеит –
избеит дунеи лашарак,
Саршанхеит,
исзаатит уи жәаха,
Абар саԥылоит сгәырӷьо ашьыжь шара,
Ныҳәак сацны,
снасыԥха,
сашәаха.
Исгәалашәоит,
иара абраҟоуп сахьбыниазгьы,

369

Блашараха,
баасыдгылт сеилаго.
Сеилабгарц баҿын бара нас-насгьы, –
Цәқәырԥа хаган бсыжәло, сеилаго.
Сара сышламызт,
бара бышламызт усҟан,
Ҳҩыџьагь иаҳхьыҳәҳәын аҿара ацәа…
Иҭазҵада ахшьырахь ҳара ҳусқәа?
Иҳәа, бара, ҳзигәамԥхазеи Анцәа?!
Иҳәа изыбхашҭыз иҟаз, аха имҩасыз,
Ҳамшқәеи ҳаҵхқәеи быжьра-быжьҵәа изагаз.
Зегьы бхашҭыз, –
иамуз, нас, аф асит, –
Аха ҳаиқәшәара зыбхашҭзеи бара абас?!
***
Ақәа леиуеит,
асы леиуеит аҳәылыҳәа,
Уҽынкыл, аԥша,
махәқәак гәаҟуа еилархоуп.
Қәагьы, сгьы ԥшагьы ыҟаӡам са сзыҳәа,
Ауадаҟны снеиааиуеит, –
сҭәуп, сыԥхоуп.
Аха срызхәыцуеит
амҩан ақәа ицәхалаз,
Илаҳәны итәоу нахьхьи – иҭанасыз.
Аԥша гәаҟуа
избан адәы изанхалаз?
Игоит аҳәҳәабжь –
дарбан, уара, иԥсыз?

370

Иага рыцҳара ыҟоуп, нас, ҳдунеиаҿ,
Џьара ӡхыҵроуп, џьара ихәыҵҟьо мцоуп…
Сара урҭ зегь сзеиԥшым,
сдыргәаҭеиуеит,
Исгәырҩоуп,
исхуп –
ислахьынҵоуп.
Сзымнаӡеит,
сзымцеит са сахьцашаз,
Иутәыз сзымуит,
исзымҳәеит иҳәатәыз –
Ари сара сыԥсҭазаара цәгьа иарашоит,
Харак сыдны збоит, иахьа, анцәиныс!
Ишԥазури,
сара исымчым крыҟоуп,
Жәпаџьара, ижәдыр, снапы наӡом.
Аха усгьы
урҭ срызхәыцуа сныҟәоит.
Зымҩа снапқәа ҟьаҵәҟьангьы сцаӡом.
Сыгәгьы ҭыхны исҭап сара агәыла,
Схы иқәысҵап сҩыза, иаҭаххар,
Аха схәыцра уҳәаақәа ирхысуеит, стәыла,
Адунеи ду са сзахьӡар, сзазхар.
Африкаҟа снықәлоит џьара ацәҳәыра,
Америка зны ссасны сырҭан.
Еибашьрак иамоуааит, сҳәоит, ҿааҳәыра,
Сҵеицәа алга изгоит Афганисҭан.
Сабицәақәак, рнапқәа рхаха, еибархьыусыууеит,
Иаҳәо игылоуп урҭ ача ҿаҵа.
Харак сыдны збоит, исымоу ирзызуеи,
Шьоук абас ианыцәгьоу рлахьынҵа.

371

Иажәы, идырбга,
шьоукы рхыбра еилаҳаит, –
Ари ажәҩангьы рхаҳаит ибганы.
Адунеи ду, уаҵои шаҟа гәнаҳа,
Сызуртәеи уҵеи, зегь гәынганы?!
Ишԥасҭаху
зегь алшозар иахьа ажәа,
Аха бжеиҳан уи шажәоу инхоит.
Сара араҟа башаӡа сыгәжәажәоит,
Ауаа шгәаҟыц игәаҟуеит, иҭахоит…
Сааҭгылоит ус,
сааин саатәоит ашьшьыҳәа,
Арҭ схәыцрақәа сдыркаран, сеилышша.
Ақәа леиуеит,
асы леиуеит аҳәылыҳәа,
Игәаҟуа ааҵра иавоуп уаха аԥша.

***
Исгәалашәом схымҩаԥгашьала сшыҟаз,
Аха ажәала сшылзыҟаз сымҳәеит.
Сышлызхәыцуаз схынҳәуан сара аҩныҟа,
Убас исырхәлеит, убас исыршеит;
Ааԥынра мҩасит, аԥхынра мҩасит,
Аӡынра нықәҵны, иааит ҽа ааԥынрак.
Аха иласҳәаша сзымҳәеит, аф асит,
Сымҵааит, ҟалашьа абамаз аҭак!
Илеиӷьыз лааигәа дгылазшәа збама,
Слышьҭалан сцама, сыздыруам, зымҩа,

372

Исгәалашәоит, салахәын зны мелодрамак,
Сырнылазгьы сеидру нас шаҟа мҩа.
Аган ахь инхеит уи, сызнылашаз амҩа,
Сахьцалак лара лҿы саанагон.
Амра ахагылан, избоит, ишамшамуа,
Уа сырҭахын сара,
уа сыгәра ргон.
Дыԥшызшәагьы сыҟоуп лымала акырӡа,
Аха слыбжьахәаша сцан, сынхаӡеит.
Сара иахьанӡагьы исыхьыз сыздырӡом, –
Сҿы иааҭыхны ажәак сымҳәаӡеит.
Иахьа урҭ ажәақәа ақьаад илзанысҵоит –
Сзыргәаҟуаз,
лара дыззыԥшыз,
иҳәатәыз.
Аха, издыруеит, ма аарла иналхьысӡом,
Ҵакыкгьы рыман лбом шьҭарнахыс.
Ихалҵаран дыҟам цәаныррак хышхыҵәан
Ишсыжәлаз – иҟоуп лԥагьы лыԥҳагьы …
Сҿыхазшәа, абар, акыр шықәса сыцәан,
Иахьа бзиа дызбоит иаҳагьы.
Сагхеит, сагхаӡеит, ҳаи, уи азакәхап,
Сиеиԥшхошәа зызбо уажәгьы аҿаҳа.
Бзиа дызбоит сара усҟантәи аӡӷаб,
Бзиа дызбоит ашьҭахьтәи аҭыԥҳа.
Амала, издыруеит, исҳәақәо башоуп,
Аӡәы илызнеигаргьы шәҟәык инанҵа,
Уи арҭ ажәақәа рыгәра лызгашам,
Лара илызкымгьы џьылшьоит зынӡа.

373

***
Ажәҩан еиԥш, абри адгьыл сахагылан
Схы збалоит, лаԥшылагь сааимдалоит.
Амшынқәеи аокеанқәеи ргыгцәа ргылан
Ана, сыҵаҟа, ишәахха еилаҭәалоит.
Џьара ацәҳәыраҿ аҭакар ԥеиԥеиуеит,
Џьара ашьхақәа ирықәҵуам асыршәы.
Еилахәашьӡа џьара алҩа ҩеиуеит,
Иқәыццышәаа ицоит џьара уажәы.
Ана ак ԥыршәоит,
сыԥшын, ара ак ԥыршәоит,
Ақәаб иҭоушәа,
ахәаҭаҳәа аӡқәа шуеит.
Анаџьалбеит, анаџьалбеит, ҳадгьыл ԥыржәоит,
Изури ҳәа сгәы ҭшәаауа сыԥшуеит.
Ишаҵәышаҵәуеит ҩнык иҩнасыз амца,
Иҩнаҳауеит ишнеиуа ҽа ҩнаҭак.
Шә-зҵаарак сдырхагалоит иахьанӡагь,
Иҟаҵам зҵаара заҵәык аҭак.
Европа шысҳәоз, Азиа амца ацрасуеит,
Изалҵуам, крааҵуеит, Африка абылра.
Гәаҟ-ҵәаҟрыла, адгьыл, уаамҭа мҩасуеит,
Излаулаӡои, зегь злаулаӡои уара?!
Аха адгьыл, алахь цәгьа иааиқәылан,
Ҿаҳа-ҿымҭрак неин иахатәалоит.
Ажәҩан еиԥш, избоит уи сахагылан,
Сгәаӷгьы хыҵны ишәахха еилаҭәалоит.
Адгьыл сара абас сагьахагылоуп.
Сқәацом, акы самахуп схәаҽны.

374

Аха краамҭа сара асҵәҟьа сҽысзынкылом,
Снықәҳарашәа збоит уи сгәы ҭаԥҽны.
***
Иудыруаз,
Абраҟа саргьы стәымуаҩымызт,
Сҽырсасны, сҽаҭан стәамызт аган.
Уара ухьаа ауп хьаан сара исымаз,
Уара агәырӷьара анумаз – сԥыруан.
Уеидара шсықәыц исықәуп еидаран,
Избоит, есааира уи хьанҭахоит.
Аха ухьӡала саҵоуп, саркаром,
Иҭахатәызар, уа узыҳәа сҭахоит.
(Сныҟәом исуҭартә ахаангьы ҽыԥныҳәа,
Схьаҵран сыҟам ахаан аказы…)
Аха, сыдгьыл – сымш, сара сныҳәа, –
Сыԥсы ҭазар сҭахуп уара узы.
***
Анхаҩ иеиԥш, икара-уараха, иҭаҳан
Ицәоуп адгьыл. Асы шьҭоуп. Ӡынроуп.
Имҿыхара џьысшьоит иара уаҳа.
Арахь ааԥнынӡа акыр бжьоуп, хароуп.
Аха ахәыҷқәа ирымоуп уеизгьы аныҳәа –
Иеибархаган иеигәыдырҵоит асы.
Аҽарҿыцуеит, иауеит иара аҳәылыҳәа,
Ибахҵәаӡа ишьҭагылоит уи лассы.

375

Имыцәанда ҳәа сҩаҵхоит ҩаԥхьа сымца,
Схы иҭагьежьуа рҿаархоит цәаҳәақәак.
Ибжьоузеи ҳәа схәыцуеит сара ааԥнынӡа,
Исхьаауп арахь исаҩсыз ааԥынрак…
ИГӘАҞУА ИАЖӘА
Уаха акгьы смыхьыр, уаҵәынӡа
Сызнеигәышьар исыман сыԥсы,
Акраамҭа иҿыцәом са сымца,
Снаг, нас, уаҵәынӡа, абааԥсы.
Сумхәаҽын, аҵх-лашә, усхаҳан,
Схьаақәа маҷк еиқәыртәа.
Иубоит ишсылымшо уаҳа,
Сымчқәа зегь шсылӡааз сынтәа.
Сус-ҳәысқәа ныжьуп аган ахь,
Сыхшарагь макьана иааӡам.
Саԥхьаҟа ишьҭами макьана
Ицәыргам, иҳәам зықь маӡа.
Амш лаша иснаҭап алшара,
Иеивызгап ҽакала сыԥсы,
Аҵх-лашә, сгәаҟра сызхароуп,
Снаг, нас, уаҵәынӡа, абааԥсы!
Инымҵәаӡаз гәаҟра цәгьак салоуп,
Исзымхаз – исзымҳәаз ашәоуп.
Аԥсҭазаара арахәыц сахьынҳалоуп,
Изыԥсаҵәҟьаз аныздыр уажәоуп.

376

***
Сҩыза бзиа исанаимыжьуа
Саналыжьуеит сан.
Бзиа избо исаналмыжьуа
Саналыжьуеит сан.
Исыхшаз исанармыжьуа
Саналыжьуеит сан.
Дгьыли жәҩани исанармыжьуа
Саналыжьуеит сан.
Сыбзиара са исзынлыжьуеит,
Дазхьаԥшуам сызлаԥсам…
Убри азакәхап бара бҿаԥхьа
Хара зсыдым, сан.
***
Мшынгьы исзадымкылеит, жәҩан ҵаулагь,
Сыбзиабара дгьылгьы жәҩангьы иреиҳан.
Уажә еиҵалан, бӷьыцны шәҟәык иагәылоуп,
Инагәылаԥшит, уи аӡбахәқәа раҳан.
Уа цәаҳәак ҽа цәаҳәак иахьысуеит,
Ифымца лашараха ак каҷҷоит.
Аха агәаҵа иҭалаз наҟ иҭысуеит.
Аамҭа хара игыланы иччоит…
НАТАЛИ
Ԥхыӡла,
сара акгьы схараӡам ҳәа,
Ашәхымс даахыҵит Гончарова Натали.

377

Сгылан краамҭа зынӡа ажәак сызламҳәо,
Ахара лыдны лнарбазаап иаҳагь уи.
«Сара исхарам…» –
лҳәеит Наташа, лхы дымҩахо,
Иакәым зымпыҵҟьаз ахәыҷ леиԥш днапырҟәыҷуа.
«Агәра сбыргарц баҿызаргь даҽа хаха…»
Жәақәак сгәаҵа еизахуан хәыҷ-хәыҷ уа.
«Изхарада,
Дантес мацара иоума изхароу?» –
Ҭынч сналазҵааит Гончарова Натали.
Сажәа џьбарахоу, – исҳәоу мыцхәы смақарны, –
Санаахьаԥш, дубар даахә, дысцәыӡхьан уи.
Аҵх-лашә салан нас, лара слызхәыцуа,
Уи иалыҩны
игон аӡә лыччабжь, мҩабжара
Снаӡаанӡа уи сышлышьҭаз, дымҩахыҵуан
Сара неишьа ахьсымам кәашара.
Аҳәынҭқар ихаҭа иакәын дымҩахызгаз,
Илыцкәашозгьы иара иакәын уажәазы.
Хьаас измада Пушкин нас игәнигаз,
Ауаа цәырҵны иԥшуеитеи лбаразы.
Дантес ллымҳа дҭахәыҭхәыҭуеит насшәа,
Рыкәша-мыкәша иҟарҵоит зегь ҽыргаӡа.
Изыҵәахрызма арҭқәа збаша имбазшәа,
Аҽырдагәара игәы иаурызу, нас, зынӡа ?
«Акгьы лхарам!» – рымшуп. «Лара илхароуп!” –
Ражәа џьбароуп,
иавоуп шьоук хазы.
Урҭгьы егьырҭгьы ирҳәаз аздырхароуп,
Илылан азы Пушкин ду иԥсы.

378

Ахысбжь геит,
аха аамҭа цеит, ианбыкәу,
Рҽеишьа змоу ҳәа егьыҟам шьҭа, ҵаны,
Аха исзышьҭыхуам уи лгәы ахаҳә ахьықәу,
«Пушкина-Ланскаиа» ҳәа анҵаны.
***
Иҟәбаҟәшәо иеидтәалоуп, срыҵашьыцуеит,
Уаҩытәыҩса дыҟам дара рнаҩс.
Снарыхәаԥшуеит, исыцәцаз сазхәыцуеит,
Схықәгылоит скәаҩӡа хазы аԥаҩ.
Аԥсҭазаара ӡиаск еиԥш игәрымуеит.
Уи аҵәаҟьеиԥш схыршәылоушәа саашәоит.
Сахьаго сыздыргәышьом, мыч сымам,
Шәҟәушәа сымшқәа, сыҵыхқәа еихсыршәшәоит.
Аҿара иабжьушәа бжьык аагахуеит,
Сеиқәлымҳаха са снаԥшуеит хара.
Алакәаҿ еиԥш, дгьылкаҿ снанагахуеит,
Сыкәша-мыкәша сзымбо сызхара.
Абаҳчара гәырӷьа бжьыла иҭәыхуп.
Сахьыԥшра сыздыруам, сахьцара.
Адунеи зегь сымала истәыхуп,
Аха аӡә дагхуп. Дарбану? Лара!
Дкәаԥкәаԥуа ус ларгьы даацәырҵуеит,
Иахьада уи дсымбацшәа, саашанхоит.
Ԥхыӡу лакәу нас сызлоу сыздырӡом,
Аԥсаатә еиԥш ажәҩан салалар сҭаххоит…
Избоз лаԥшҵашәарак еиԥш исцәыӡуеит,
Аҽыҩқәа реиԥш,
инеиуеит амшқәа еиваҩ…

379

Иҟәбаҟәшәо арҭ еидтәалоуп, срыҵашьыцуеит,
Уаҩытәыҩса дыҟам дара рнаҩс…
***
Быгәхьаа шыскым бдыруеит, крааҵуеит.
Зны саацәырҵны сшааиуа, иббоит,
Иҟамыз иеиԥш наҟ сыбжьаӡуеит,
Наҟ, ашәах еиԥш, сынкабоит.
Сахьнеилак хақәиҭрак саҳәоит,
Сӡышо саҳәоит уа аҿамҩа.
Стәоуп аҭра иҭажьакцо саҳәа,
Исымамшәагь збоит шьҭа мҩа.
Са слашәхама, аҵх еимаҳау,
Сааигәа-сигәа акгьы збом.
Ҭаха снамҭахуашәа гәнаҳак,
Ҭынч сызгылом, сагьызтәом.
Амца шыскыз сықәсит арха,
Сбылуа сылст сара асыршәы.
Сҭақыџьқыџьуеит сцәа, аҭакарха, –
Ӡынроу џьысшьахуеит уажәы…
Арахь сызԥырҵыз ԥсуам, иӡуам,
Сыбла ихыҵуам. Сааилышшоит.
Цәашьа сымам, сышбызхәыцуа,
Ус мацара иаасыршоит…
САЖӘА
Иҳәазааит, иҩызааит, ианызааит,
Сгәаҵа иҭашьымзааит маӡа,

380

Исажәан сымҩа ианысааит,
Иагәылҟьааит ахҿеиԥш слахьынҵа;
Иаргәырӷьааит, иарҵәыуааит, иархәыцааит,
Иаргылааит, иагааит иаԥцаны,
Ишиашоу ашьхақәа ирхыҵааит,
Ихааны, иашаны, иҿацаны;
Имҩахыҵааит, иӡхыҵааит, имыӡааит,
Ишнеиуа изыдгыло арҳааит,
Имшәааит, имажәааит, аҽарҿыцааит,
Зегьы уи шсажәоу ираҳааит.
Шьоук аман иаԥылааит ашара,
Иарԥхааит – шьоук ахьнеиуа илаҳәып.
Иаԥсамзар, – егьзлымҵыз ахшара, –
Ахы ақәыжь аҩныҟа ихынҳәып.

АКЬЫԤХЬҨЫ
– Наҟ бырызгоит бара аӡы-мшын,
Ара ҽеира ҳәа акгьы ббом…
«Баала», – имшын, «Ҳашьҭы», – имшын,
Аха ак иалҳәом, ак лынԥом.
Дтәоуп акьыԥхьҩы дынкахәыцуа,
Иара иҵыхәа ду шьҭакшоит.
Ииҳәац иҳәоит, уи даҟәыҵуам,
Инацәкьарақәагь кәашоит.
– Акы бсыцхраа, акы бсыхәа, –
Даҽазныкгьы ибжьы иргеит.
– Аха уԥҳәыс ишԥалыԥсыхәо?
– Наҟ былҟәаҵ, аӡы дагеит!..

381

Лкьыԥхьга аҟыгәҳәа днаҿасуан,
Лыгәгьы ҭынчымкәа рацәак.
Шьыбжьаанӡа аҭел дылзасуан,
Иналиркуан шьыбжьышьҭахь ҵәак.
Уаҵәы илзааигон шоколадқәак,
Нас илыцижәуан каҳуак.
Илзааихәеит аҳәса рықлаԥадқәа
Иеицны иахьныҵалазгьы ҽнак.
Сценак дықәушәа, даахәмарны,
Лабжышк лҿаԥхьа инкаҭәеит.
Иара уи акәмхеи, даакәарын,
Имашьынагь дынҭатәеит.
Амашьына цоит, ингылом,
Даанагоит арахь, дагоит…
Дызмырцәозеи, нас, уахыла?
Аԥҳәызба акы деиланагоит.
Иахьа дыҟам, уаҵәы дыҟам,
Илбом уи дахьихьӡара.
Дцазар акәхап, нас, аҩныҟа,
Ҿааҳәырада, аӡы шцара!
Дышизхәыцуа аамҭа мҩасуеит, –
Ажәҩан даҵаԥшуеит – дынцәоуп.
Лкьыԥхьга аҟыгәҳәа днаҿасуеит,
Агха ҟадыџьқәагь рацәацәоуп.
АИЛЫҴРА
Бысҭа рзеицыфом уаҳа, иеилыҵуеит,
Ирымоу-ирыхӡу зегьы ршоит.
Иара акы ицәыӡуеит, лара акы лцәыӡуеит.
Аха иеилыҵуеит, иаашоит –

382

Иаауеит ҳәа иԥшыми аныҳәа,
Иаҿоуп ишаҿыц ашара:
Ари – уара узыҳәа,
ари сара сзыҳәа,
Ари – банцо кәашара…
Иреиԥшыз иацы зны абатқәа,
Иҭыӷьха ртәыҩа еиҿакшоит.
Иршоит иахьа урҭ акаруаҭқәа,
Аҟәардәқәа акакала иршоит.
Саани мҳаҵәи зегь ҭыжәга.
Хчи гәабани еиқәҵоуп…
Иршоит ақлаԥадқәа,
иршоит акьынтыжәқәа,
Ҩ-мацәазк нацәак иахаҵоуп.
Ишнеиуаз урҭ Чехов дырзымшеит,
Бааԥсыла деимаркит Бальзак…
«Иабабҭаху!» – имшын,
«Иабоуҭаху!» – лымшын,
Еисран, еицәҳаран нас зынӡак…
Агәаӷ агәаӷ бааԥс ахымшеи,
Инаԥш-ааԥшуа игылоуп еиҭа.
Аха ирхашҭит,
ирхашҭит ирзымшо –
Ҷкәын хәыҷык дгылоуп рыгәҭа!
***
Аамҭа ҽы-ццышәха иҩаҵҟьеит ашамҭаз,
Уажәоуп ианызбо уи сахьагаз.
Савнамганда аԥсҭазаара – аҳамҭа,
Инымҵәаӡо ныҳәан саԥхьаҟа ишьҭаз!

383

Сааскьахьеит сара сааԥынра ныжьны,
Иреиӷьыз сымшқәа сышьҭахьҟа инхеит.
Сыццышәны сыргарц абра амца насхыжьны,
Сахьақәак сҿаԥхьа еилыџьџьоит, еилыԥхеит.
Сыҽсырҭынчыр сҭахуп, аха ак ҭаха
Снаҭом, иԥсҭыхгаха абра иаасыхьӡоит.
Аӷәра скуп сара сахо, сеиҭахо,
Аха сҽы-ццышә аҽсымжәан ицоит.

***
Аҩн ҿыцқәа зегь шԥеиԥшу араҟа,
Удырҟьалоит уахьнеиуа уԥшаауа.
Уи аҩны, са сзышьҭаҵәҟьоу абаҟоу?
Ирҳәо рҿашәом сара ара сзызҵаауа.
Уажә аӡә алада сықәиҵоит амҩа,
Егьи наҟ аҩада аҩны санирион.
Издырит шьҭа асала ишамуа, –
Иҿыццәоуп, макьана иҵам араион.
Схылоит ажәытәӡатәи сышьҭа,
Ажәытәтәи гәашәк сыԥшаауеит.
Аха бахьыҟоу снарышьҭуам,
Амҩақәа арахь ихынҳәуеит.
Знызаҵәык, знык снабҿаԥшыроуп,
Уаҳа рацәакгьы сҭахым.
Аха аҩн ҿыцқәа бнаршәыроуп,
Ажәытәтәи ацҳаҵәҟьагь хым.
Уи ацҳала арахь саанагашан,
Иқәрымгар наҟ атрамваи.

384

Сара ақалақь салахеит баша,
Башаӡа сбышьҭалан сааит…
Аха абрантәи сегьзымцо,
Сгылоуп сара сшьаҟаха.
Сылаԥшҵәҟьа аарла изыбхьымӡо,
Бышԥацеи ас бхараха!
Баацәырҵуеит ус лаԥшҵашәаран,
Иаразнак сгәы нҭыԥсаауеит.
Бҟазшьала бычча-ччоит, быхәмаруа,
Бышиашоу бықәлан баауеит.
Атрамваи гәаргәаруа имҩасуеит.
Ҳахьӡоит. Исабҳәо маӡоуп.
Билеҭқәак аасхәоит иаразнак,
Урҭ рыхә ауп сџьыба иҭаӡоу…
***
Зегьы здыруа, избахьоу, ирхаану,
Акырынтә цәгьеи бзиеи ирыниахьоу,
Уаҩ дзыргачамкша ассирқәа збахьоу,
Знапы ахьы аԥссо, зыхшыҩ еилфаҷоу,
Ауаҩ ҟәыш ду, сыдгьыл дахьаақәгылаз,
Дины ҿыц абраҟа дынкашәазшәа,
Дхәыҷханы, дшанханы,
Ииҳәара иҿамшәо даанхеит.
Сара уи дџьасшьом зынӡагьы.
Омажә зегьы схыҵуашәа збоит,
Кәрыжәаа срықәлоуп, сҳәоит, сара шьҭа,
Аха, сыдгьыл гәакьа, с-Аԥсынтәыла, сыхьҟәыршәа,
Иахьада усымбацшәа схаҭагьы,
Схәыҷханы, сшанханы,
Исҳәара сҿамшәо сузыԥшуеит.

385

ИЦӘАЖӘОИТ АҞӘА
«Ицәажәоит Аҟәа»… Жәытәи ҿатәи
Сҿаԥхьа ицәырҵуеит еишьҭаххы.
Ицаз, иҟоу, иааиуа гәаҭо,
Искуп ишьҭыхны ҩаԥхьа схы.
Ицәажәоит Аҟәа, сара сҟәаҟәа
Еидарак ықәҳәан ишьҭаҵо.
Схы схамрышҭуа ицәажәоит Аҟәа,
Иснарбоит амҩагь сызлацо.
Аԥсышәала ицәажәоит Аҟәа,
Иаахәанчар ҳәа зны саашәоит,
Аха убригь еидаран сҟәаҟәа
Инықәнахызшәа, иааихышәшәоит…
Игәышьҭыхгаз слымҳа иҭаҩуа,
Сагьарԥшлар сҭахуп хара.
Аҟәа Анцәажәо, аԥсшәа анкаҩуа,
Иҟоуп, иӡуам Аԥсынра!

АҾАР РЫБЖЬЫ
Сгылан баша абадақь сасуам,
Игәынкыл, сажәақәа еиқәырха…
Зегьы мҩасуеит – акгьы мҩасуам,
Исныкшоит аамҭа – саӷа.
Иҟалазеи, бхы ҭнаҟьама, –
Иацтәи бгәалашәом уаҩҵас.
Бхала бцама, бымҩахҟьама, –
Арахь быҟаӡам зынӡас.

386

Сара цас сыбҿагәыбзыӷуам,
Ибаҳарц сықәгылан сыҳәҳәом.
Ажәала сҿаасымхаӡеит бхыхуа,
Сгәы иҭамгьы сҿы исзарҳәом.
Сыԥшуп исҳәо ҩаԥхьа еиҭаҳәо,
Сааргьы, сцаргьы – иара акоуп.
Бара былаԥш хаара саҳәоит,
Бара бышҟа сымҩа гоуп.
Быҽбырдагәар, усҟан шԥазуеи?!
Сҭабырхеит ауп, сҭабырха.
Сгылан баша абадақь сасуам,
Игәынкыл, сажәақәа еиқәырха…
Урҭ ирыцуп са сыгәҭыха,
Урҭ ирылоуп са сыԥсы.
Амхылдыз еиԥш, уахь ак сыхоит,
Арахь сгәаҟуеит уажә хазы…

СУХАРШҬ, ЛҲӘЕИТ…
Сухаршҭ, лҳәеит, усԥырҵ, лҳәеит, уца,
Уца, лҳәеит, сыбла уахьамбо хараӡа.
Уӷәӷәоуп, лҳәеит, уеиԥшуп, лҳәеит, абжьас,
Ихых, лҳәеит, арҭ ацҳақәа иҳабжьаз.
Иумыргьежьын, лҳәеит, уаҳа шьҭа ублахаҵ,
Убжьаӡ, лҳәеит, наҟ ус, гәырӡ-шашәаӡ.
Сухаршҭ, лҳәеит, уца, лҳәеит, мҩа урбоуп,
Ухаҵоуп, лҳәеит, сухаршҭ, лҳәеит, уаб уиԥоуп!

387

***
Ҳааӡеит, ҳалҵит ҳара қыҭак.
Партак зны ҳаицахатәан.
Ашкол ахь усҟан сара сыда
Бҿынабхомызт шьыжьымҭан.
Ҳҽеибаркны ӡиаск ҳаруан,
Ҳаицны ақыҭамҩа ҳанын.
Дәы ԥшӡак аҟны ҳаицыхәмаруан,
Зынгьы ҳаргь заҵәык ҳхакын.
Изакәызеи, нас, сзырҩашьаз,
Сагьышԥагеи сара аф сыс,
Ишԥасзамҭеи сара ҳәашьа
Уи, зегь реиҳагь иҳәатәыз!
Сара срыцҳара крахыҵуеит,
Аха уи ахаан иажәуам,
Сажәымҭыҽха сеиҭазхәыцуеит,
Сазымхәыцыргьы ауам.
Ашкол ахь усҟан сара сыда
Бҿынабхомызт шьыжьымҭан…
Ҳааӡеит, ҳалҵит ҳара қыҭак,
Партак зны ҳаицахатәан.
БЗИАБАРАК ИАРЛАШӘЫЗ ИАЖӘА
Исзыԥшыда, аха усгьы уахь сымҩахыҵуеит,
Знык иахьысхабгаз, знык сахьыблыз.
Рҿыцшьа змам акы аамҭала исырҿыцуеит,
Сагозаргьы уи сагарц, анцәиныс!
Издыруеит, араҟа ҽазныкгьы срыԥсахуеит,
Сҽысдыршьыргьы ҟалап зынӡагьы,

388

Аха исхашҭхьаз ажәақәа сҳәахуеит,
Сгәаҵа иҭахазаап арантә санцагьы.
Буада ирхәыз шәарахҵас сыҩнаҳаит,
Ажәақәа исҳәозгьы еилгамызт рацәак.
Арахь бысԥылеит ибымамшәа гәнаҳа,
Санаацәырҵ, бҟалазшәа збеит бгәырӷьаҵәа.
Сыҟамызт сыхәра ахаангьы иӷьап ҳәа, –
Ибдыруеит сыхәдагь шаҟа ихнаҽыз, –
Уажә сазыӡырҩуа сгылоуп исабҳәо,
Ари сара сакәмшәагь збоит, анцәиныс!
Быччабжь, иахьада исмаҳацшәа, сархагоит,
Икыдлоит ибҳәо зегь сгәаҵа ихәшаха.
Издыруеит, издыруеит, схы саԥырхагоуп,
Сара сҟнами дахьыҟоу саӷа…
Аха исхашҭхьаз ажәақәа сҳәахуеит, –
Сгәаҵа иҭахазаап арантә санцагьы.
Издыруеит, араҟа ҽазныкгьы срыԥсахуеит,
Сҽысдыршьыргьы ҟалап зынӡагьы…
АБЫРГ ИМШҚӘА
Ицаз амшқәа срыхьҵәыуоит, хнырҳәышьа
Шрымамгьы здыруеит – ицеит, ицаӡеит.
Ахҳәа злымсуаз схахә еиқәаҵәа ҳәышам,
Уи аӷахеит, дара инхазгьы шлаӡеит.
Сыҷкәынра агәы! Уи макьана исызҭами,
Аха изызхьуеи сара сымчқәеи еизхом.
Сымҩахәасҭақәа ахьдәықәлаз ладами,
Ҭагалантәи амра цқьа сазырԥхом.

389

Ашьхақәа, ахрақәа сышьҭахьҟа инсыжьуеит,
Сҭалеит сырҿысны, скаҳар ҳәа сшәо.
Игазго амшын ду ихгылоуп анышьқәа,
Срықәтәом, сазхәыцуеит ласс амра шҭашәо.
Ицахьеит сара сыӷба амшын ихыхәхәала,
Аҟәара сықәгылоуп скәаҩӡа акаԥдан.
Избахуеит цәҳәырак сықәхазшәа схала,
Издыруагь дыҟам, лаԥшыла сааимдан.
Кәрыжәаа срықәлоума, иараби, схәыцуеит,
Сааигәа-сигәа сықәлак дсымбо!
Исабаха схәыцрақәа еилаҳанто ишьҭыҵуеит,
Аҭра иааҭабылгьоит амшынгьы цәқәырԥо.
Сахьӡоит ицаз ани аӷба гәаныла,
Аԥсҟы зку сара сакәушәа збоит.
Сҩызцәа рхаҵо аԥшацәгьа саԥылоит,
Исынҟьо зегь наҟ исынԥоит…
Аԥсҭазаара аӡы-мшын есааира сархаҵоит,
Сымшқәа есааира, ашәҟәеиԥш, еихышәшәоит.
Сабацо, схы сазҵаауеит, нас, сабацо?
Саамҭа ԥырӡазшәа збахуеит, саашәоит.
Сшышлара сшышлаз гәасҭоит сышнеиуа,
Сыҷкәынрагь цаҵәҟьоу? Мап, агәра згом.
Аха ԥасеиԥш ари ажәҩан кеикеиуам,
Ари амшгьы ԥасеиԥш еилгом…
Адгьыл ду сҿаԥхьа ишцәырҵыз ҽакалоуп,
Ишызбо ҽакалоуп жәҩан алакҭа.
Дгьылгьы жәҩангьы, схәыцуеит, иргәалоуп
Ирбац сакәны сахьыҟамло шьҭа.
Ицаз амшқәа срыхьҵәыуоит аҳәҳәыҳәа,
Сылабжышқәа уаҩы имырбаӡо.

390

Инҵәеит, сгәахәуеит, ицеит сара сныҳәа,
Исыздыруам уи шьҭа сахьахьӡо.
Исԥыларан иҟам амшқәа срызхәыцуеит,
Урҭ срыхьҵәыуар сҭахуп иаҳагьы.
Уанӡа исызнамгаз сусқәа зегь ыӡуеит,
Сусқәа роуп сҭәымҭаз сгәы аззырҳагьы.
Нагӡара ақәзааит Аԥсҭазаара-аныҳәа!
Иахьанӡа саазгаз, уаҵәынӡагьы сга.
Гәыжьжьагас иҟоу абри ауп сара сзыҳәа:
Сымшқәа мҩасны имцеит иҭыкка!..

АРИ АДГЬЫЛ
Снықәлеит саргьы, сналҵт Аԥсынтәыла,
Срылсит қыҭеи қалақьи жәпакы.
Аха аԥсуа дгьыл сыбла ихгылан,
Уи еиӷьыз санымиеит ҽакы.
Мраҭашәараҟа аҳәаагьы снахыҵит,
Мрагылара наскьанӡа снаӡеит.
Уахьгьы анахьгьы сыдгьыл сархәыцит,
Сыдгьыл еиӷьыз дгьыл сымбаӡеит.
Сахьцалакгьы исыцын иара алаԥш,
Сахьцалакгьы уи алан сыԥсы.
Сара схьаақәа зегь хьааха иацралон,
Ԥсеиқәырхаган еснагь сара сзы.
Сгәы иҭаҽҽоит арҩашқәа агәгәаҳәа,
Иҵхәраа иааиуеит аӡыхьқәа цқьаӡа.
Жәытәи ҿатәи рыӡбахә насҳаәо,
Иаасхагылоит жәҩангә иаҵәаӡа.

391

Уарҳалҵас еиҵыхны икаршәуп ашәшьыра,
Сраҳаҭӡа сыцәоит араҟа сҭахәхәа.
Сҭалоит, сҭыҵуеит амшын ҟәандашьшьыра,
Ицаҳәцаҳәуеит амра ашәахәа.
Шаҟа еилкаами, ҳаи, шаҟа бамии
Сымдыркәа! Саман идәықәлоит аԥша.
Схьааган исԥыло шьхатәыла саԥами,
Уи саара иазыԥшуп есымша.
Ари адгьыл, сыдгьыл хазына,
Сабацәа, рабацәа ршьала икәабоуп.
Ажәа сҳәозар, иара, иара азыноуп,
Ахсаалаҿ уи раԥхьа исзарбоуп.
Адунеи зегь сырҭааит, сазхьаҳәуам,
Аԥсынтәыла – сан, сыхьҟәыршәа,
Уара аԥсышәала уцәажәоит ахьхьаҳәа,
Уара угара игарҵит сбызшәа.
Уара слымҳа уҭаҩуеит ажәа хаан,
Уара сгәаҵа уҭыҩуеит, уашәоуп.
Узбахьоу уаҩ дахьымӡац убаха,
Аԥсынтәыла, ушшоу уамашәоуп.
Нарҭаа рықәла, амбатәӡа ухыҵны,
Мыҟәмабара шьарда ухганы,
Уеиҭаацәырҵуеит сҿаԥхьа уҽырҿыцны,
Иахьа иузааиз амшгьы еилганы.
Иҟалом, мап, ахаангьы ицырцыруа
Узыхҭнысҵо адунеиаҿ ахьгьы.
Сгәаҵа иадырҷаблоуп, иудыруаз,
Уара иутәу, иҿшәаз абыӷьгьы.

392

НИКА, СМАҬА ХӘЫҶЫ
Ҳаҩны ҭацәушәа збоит уи даныҟам,
Схы ахьызгара смоуа стәоуп уамашәа,
Аха ус даакылҟьоит уи, Ника, –
Изышьҭымхзаап, даҵоуп сыхьӡ хырффашәа.
«Сара сцоит, аха, ҳаит, уара ахаҵа
Уааины уҟазаап!» – ҿаасҭуеит дбаны.
«Уабацо?» – дҵаауеит уи. Сабацо, сабацо?
Макьана џьаргьы, аха, аа, ицәқәырԥаны
Хәыцрақәак сышҟа рҿаархоит еишьҭалан,
Инахьынҳалоит рахәыц пак сыԥсы.
Ника, Ника хәыҷ, сҩыза Никәала,
Макьана имаӡазар сҭахуп уара узы,
Аҿа анҩеиуа иажәыз зегь шаныҵуа…
Стәам, ҵабыргуп, сабдузааит, сажәны,
Аха уаҵәтәи амш ауп сзызхәыцуа,
Избоит сара уи ааигәаны, еихашәны.
Иуасҳәо: сыхьӡи сыжәлеи сцәумырӡын.
Ҳабацәа рықәра ду уиҭааит Анцәа,
Рыуаҩра, рыламыс, раԥсуара сыцын,
Урҭ уара иусҭоит, аа, сгәырӷьаҵәа.
Ника, Ника хәыҷ, сҩыза Никәала…
***
Дыҟан уи, дтәан абраҟа ааигәаӡа.
Адунеи хыифаара џьишьон, гаӡа.
Иҳәон ауаа рзыҳәа иҭихуашәа иԥсы,
Аха уи иаиуаз иуан ихазы…

393

Ладантә ак ааигон, ҩадантә ак ааигон,
Игәылацәа ирымаз ааимоур, деилагон.
Иԥсы ахьынӡаҭаз ҭрак иҳауан,
Унаикьысыр алеиԥш дыцҳауан.
Хыхьки гәыхьки имоуцызт зынӡа,
Дааиуан, амшә еиԥш, уи дыӷәӷәаӡа.
Иҭаххар, инапала ахаҳә еиҩирԥон,
Уахьнеилак игәышԥы ргылан дубон.
Дыҟан, дҳалан, деибган ауаҩы.
Инхазеи? Амҩа, асаба аныҩҩы.
***
Ихьаазгоит – сзымцеит сахьцашаз,
Ицатәымызт сықәҳа сахьцаз.
Ихьаазгоит – сырхьымӡеит сзыхьӡашаз,
Срызхьамԥшыргьы ауан сзыхьӡаз.
Иқәлатәын амҩа ҽакала,
Ҽакалагь арахь иааскьатәын.
Иҩтәын зынӡаск ҽа жәеинраалак,
Иҳәатәызгьы ҽакала иҳәатәын.
Схәыцуеит абас иахьантәарак,
Сықәхеит схы саӷаха.
Ишьҭысхыр сҭахуп даҽа еидарак,
Исырҽеир сҭахуп са сыгха.
Иаԥсам аԥсам, акгьы снаҭом.
Абас иахьа сгәы анахшәа,

394

Сыԥсҭазаара адаҟьақәак сшаҭом,
Ишьҭасҵар сҭахуп ианыжәжәа.
Иахьцәырҵтәымгьы ыҟами, сыӡуеит,
Сазхәыцуеит схы санаӷаз.
Бӷьыцқәак сҵәаӷәоит, исырҿыцуеит,
Ирнысҵоит урҭ сгәаҵа иҭахаз.
Сдәықәлеит иахьыҟам хынҳәышьа,
Исыриашоит риашашьа змам.
Иҟаӡам ԥсҭазаашьа, ҩышьа,
Угәы бжьажьо асгьы уантәам…
***
Дуаҩ иашоуп, имоуп зегь дырны,
Иҟаимҵац ахаан џьара агха.
Дымбааӡаӡакәа, аӡиасқәа дрырны,
Дааит уи арахь деилыхха.
Ииҳәаз иҳәеит, дахьынҳалоуп,
Днахысны шьаҿак днақәацом.
Аиқәаҵәа шкәакәоуп ҳәа дҳалоуп,
Ашкәакәа ахьыҟоу ибаӡом.
Днеины днатәар, дузыргылом,
Дгыларгьы дыҟоуп дтәара!
Илахь ааиҵыхны дуԥылом,
Иумамзар маҷк аиҳабра.
Дшәоит, акы дыннакылоит –
Зегь маӡа ирхыихуеит рцәа.
Ҳаирыцқьарц уи дгәамха дҩагылоит,
Дшылатәоу ихашҭны аҳәынҵәа.

395

***
Ҩаԥхьа хәыцрақәак сықәҳаит еидаран,
Сгәы арахәыцқәа урҭ роуп изырххаз.
Ахшьырахь иҭалеит сыԥсҭазаара аиҳарак,
Аиҵароуп инхаз, амаҷ ауп инхаз.
Сқәыԥшра, сарԥысра цеит лаԥшҵашәаран,
Сҭәымҭаз сымшқәа ԥрит уамашәа.
Исзымхошәа збоит саазқәылаз аԥхара,
Исыҵыууаа адгьыл сызқәугьы цошәа.
Сахьынҳалан искуп уажә маакырак,
Сыҵаҟа исыҵаҽҽо ӡиаск цәқәырԥоит.
Сшәама, сыруоу сызмыруоу сыздыруам,
Ҵәаҟьан аӡиас сыхшәалошәа збоит.
Ари аӡиас ду ацҳақәа хнахуеит,
Ахаҳәқәа еигәыдҵан иагоит ирхәашо.
Саҿагылеит ҳәа, рыцҳа, сабахәо!
Искуп амаакыра, сыԥшуп сеилышшо.
Сышьҭахьҟа иҟоуп ацҳа абжеиҳарак,
Инеихызгар шьаҿак, ҽа шьаҿак...
Иахьызгара сымам исықәу еидарак,
Слымҳа иааҭаҩуеит ус сара «аҿақ»…
Ахаҳә хьанҭеиԥш сцоит сылӡаакәкәала,
Сгәы аасымҟьан… аха, иууазеи, ҳаи,
Аӡы уҽоуҭар ԥсроуп ҳәа, Никәала,
Сҽысҟьеит, аҳәҳәабжь игазгьы смаҳаит.
Ицхлымуа сназгоз аӡӷьы саҿагылеит:
Уи сеисеит, саиааирц сҭаххеит.
Згәы иахәазгьы симбазшәа дааҭгылеит,
Иҳәеит ажәакгьы гәаныла: «Дҭахеит…»

396

Имааҩыз џьишьоит уи сара сҿынӡа,
Аха слымҳа иҭаҩт дыдраны.
Иара убри ауп измырцәазгьы сымца,
Сахзырԥаз саныҟаз сара сыԥсраны…
Саӷацәа рцасгьы салҵхьеит сара амца,
Саӷацәа рцасгьы аӡӷьы сацәцахьеит….
Урҭқәа срызхәыцуа стәоуп уажә ара амҵа,
Иагьызбоит: саамҭа шьҭа инаскьахьеит….
Аха мап сныҵыҵны сдәықәлоит ашәшьыра,
Стәанхалама, иараби, маҷк сааццакуеит.
Схы сырхаргьы сҭахым сара ахшьырахь,
Сара сатәуп, сагоит ҽа дунеик…
Аԥсҭазаара шьха ӡиасшәа агәгәаҳәа
Илеиузар, уи саҿаӡсоит, сықәԥоит.
Саныҟамгьы, сыӡбахә алакә еиԥш еиҭаҳәо,
Санналашәаз еиԥш, ишуеит, ицәқәырԥоит.

***
Уаҵәтәи иахьа усгьы еилкаам, иҳаздырӡом,
Зегьыҵәҟьа заа иудырыр, уегьшәап.
Сыцәгьеи сыбзиеи капангак ианырҵап,
Инықәҵан, ирыгымкәа, ирыцымкәа иршәап.
Иктәым сара сыцәгьак рбар иахьынҳалан,
Ишԥааури, амшгьы зны иааилахәоит.
Аха суаҩра бжьасмырӡт аламала,
Сымҩашьо, сыбзиа шеиҳау агәра згоит.

397

***
Сара Кәрыжәаа срықәлаӡам,
Аха шьҭа схәыҷӡам.
Адәгьы баша снықәлаӡом,
Аҩынгьы стәаӡам.
Абар, сымра лҭагьалан,
Ҵлакашәара илеит.
Амш, уи ԥшьаала илагала, –
Сшышлара сышлеит.
Адунеи ак сылаӡом,
Имаҷхацәоу сзыхьӡо.
Схынҳәны еиҭа саԥылаӡом
Ари амш ицо!
Сахьызхамлац схалашам,
Сдәықәларгьы сҽыхәжәа.
Ари амра схалашом,
Знык иансыцәҭашәа.
Иааҭгыланда – ингылаӡом! –
Аамҭа аҽмырқәацо.
Схынҳәны еиҭа саԥылаӡом
Ари амш ицо!
ХЫРҚЬИАГАН АКӘЫМКӘА
Мышкызны,
Абырҵкал скылхны иансыхәаԥшуа,
Зегьы аныршәо, ианырзо, ианырҳасабуа,
Рҿанынархо исзаԥсамыз шьҭаҵаны,
Ирдыруазааит
Сара схаҭагьы сышкаҳалоз

398

Сыгха ҟадыџьқәа срыхҟьаша.
Игха мацараха итәаз шьоукы,
Рыблақәа аш рхыланы,
Урҭ зынӡа ирымбозаргьы ҟалон,
Ма ираҩсуан, цас,
Ирымбазшәа ҟаҵаны…
Абаразы исымбакәа,
Сара избон урҭ сыгхақәа,
Зегь раԥхьагьы сылаԥш нарыхьӡон,
Аха,
Шәкы-зықь сышрышьҭаз сгәаҟ-гәаҟуа,
Урҭ рыриашаха смоуит сара зынӡа.
***
Сгәалашәарақәа,
Ихьаақәаха, игәалақәаха,
Цқьа ухаҿы иузаамго хҭысқәаха,
Ҵеџь ҵауылак аҵан иҭаԥсоуп.
Иахьызгара сыздыруам,
Ирзызура сыздыруам,
Ирхысҳәаара сыздыруам.
Ахьҩежь еиԥш иҿыпуеит,
Абырлаш еиԥш исҿацырцыруеит
Сара уахьынтә зны-зынла иаазго.
Зны-зынлагьы,
Игәыҭҟьагақәаха, ицәыршәагақәаха,
Убас еиԥш хҭысқәак ҩазгоит
Сара арахь аҵәаҳә иаҿарԥаны,
Изҭызгаз аҵеџь аҵахь снарыгәҭасны
Иеиҭанҭасыжьырц сҭаххоит…

399

***
Аҩызцәа рҳаны,
Урҭ срыдтәаланы, срыдгыланы, –
Ргәырӷьара сҽалархәны,
Рынасыԥ баны, –
Зны сузнымкыло, зны сҽынкыланы,
Саапкны, –
Срынҟьаны, срынԥаны, –
Исхызгаз,
Сзыниаз зегь срызхәыцны,
Ҳахькылсызгьы гәаҭан ҳара,
Исҳәоит:
– Иеиқәырхара ауп ҳәа,
Акраҭахума аҩыза ирҳара!..
***
Ҳалгеит, иҳәеит. Ҳҭахеит, иҳәеит, ахәылак,
Ажә нҵәеит, ҳахьӡом, иҳәеит, аҿа.
Дыҟам, иҳәеит, узықәгәыӷша, иҳәеит, агәыла,
Иеихгатәым, иҳәеит, аҩыза изы ашьаҿа.
Иҟам, иҳәеит, бзиабарак – зыгәра угаша,
Дышьтәуп, иҳәеит, улжьоит, иҳәеит, аԥҳәыс.
Уашьаҵәҟьа, иҳәеит, думоуп, иҳәеит, баша,
Ибом, иҳәеит, иҵаар, иҳәеит, ушлаҳәыз.
Ахшара, иҳәеит, баша, иҳәеит, ҳрызгәаҟуеит,
Рхазоуп, иҳәеит, изықәу урҭ адәы.
Ауаа роуп, иҳәеит, ажәларҵәҟьа абаҟоу,
Ҳанҵәеит, иҳәеит, ҳаниеит, иҳәеит, мбатәы.
Ҳаҿиом, иҳәеит, инҵәеит, иҳәеит, ҳкәакәылах,
Иаҳҳәом, иҳәеит, иԥсит, иҳәеит, ҳбызшәа.

400

Ҳаауам, иҳәеит, ҳцом, иҳәеит, ҳаидгылан,
Ҳҟалеит, иҳәеит, ҳҟалеит, уара, омашәа…
Исзеилымкааз, иџьасшьо, сзызҵаауа –
Абас дхәыцуа, иара абранӡагь дызлаауа…
***
Аҩныҟа сдәықәнагалеит ҩаԥхьа ари амҩа,
Ҳашҭа ҭбаа снықәнарԥшт иккаӡа…
Ахухуҳәа исԥылеит, уи сыцәшәама,
Аха нас ишьҭыԥеит ҳла гаӡа.
Ак санаҳәоит уи уажә иара атәала,
Инасыдҟьоит,
арахь ҩаԥхьа ихынҳәуеит.
Ҳаиҩызцәахан ашәшьыраҿ нас ҳаидтәалоуп,
Аҵыхәа шьҭанакшоит – сара исҿаԥшуеит.
Сҩагыланы игәасҭоит ҩцареи қәаҵеи,
Сныҩныс-ааҩнысуеит ԥшьаала нас ҳаҩны.
Сааиҵаӷәӷәоит –
иаацәырҵуеит хьаак сгәаҵан,
Схы збоит сара абра иаҳа суаҩны.
Исцәыцәахьаз аацәхәаҭоит – иҿыхоит,
Сдақәа ирҭала идәықәлоит сбыл-былуа.
Исыгхаз зегь акәкәыҳәа иаасыцрыхоит,
Сыргоит урҭ иаразнак слеилыууаа.
Иҟам хьааго, иҟоу гәаҭо сгылоуп,
Ирыцҳашьашәа сылаԥшуеит ашьац.
Ажәҩан саҵаԥшын,
убас еиԥш иҵаулоуп,
Иааргьежьуеит ишызбо сыблахаҵ.

401

Агәылацәа еиқәҿырҭуеит, сара стәымшәа
Сыԥшуеит уаҩ дызҭам амхырҭахьы.
Ҵәак сацҳауеит,
ҳак сацҳауеит сҭәымшәа,
Исырҭошәагьы сыҟоуп шьоук лахьы:
Иага умҳәан, ссасхеит сара араҟа,
Иааиуа аԥсшәа рҳәоит иԥхашьаны…
– Укыдхалацәеит, – лымшуп ҳгәылак, – Аҟәа, –
Даасыхәаԥшуеит уажәы-уажә сџьашьаны.
Уи илыԥсахит ара гәаблаак ашыла,
Дымтәакәа, сныҳәан ахпыҿгьы лҭалырпҟеит.
Сара саазгаз ани амҩа саныԥшылон,
Сеимаркуа сгылан сымцареи сцареи…
***
– Ирымҳәац иуҳәаран иҟоузеи усгьы,
Утәоупеи ҩаԥхьа ақьаад ак анҵо?
– Издыруада, агәгәаҳәа амца анысхысгьы,
Сышгылаз, – иԥсышаз – сышиашоу сышцо?!
– Ирҳәаша рҳәеитеи Петраркеи Катулли,
Урзыӡырыҩ, ражәа зҳәоу уара узоуп.
– Схьаақәа зегь сыман сымҩа сангылоуп,
Урҭ здыруа, изылҟьаз сара соуп.
– Иҿыцузеи дгьыли жәҩани рыбжьара?
Ашкәакәа ыҟоуп, ҽак еиқәаҵәоуп.
– Имиц, иҿыцуп сызԥыло ашара,
Саргьы адгьыл иазымдыруа нцәоуп!..

402

УԤСҬАЗААРА МҨАСУЕИТ…
Укараха ушааиуаз,
Ԥсеивгарак, ҭынчрак ушаҳәоз,
Шьаҿашьҭыбжьқәак арахь иааскьоит
Идыдраха.
Саркьалбжьқәак геит ааигәа агәараҳәа,
Уаагылт уаргьы уарԥысха,
Уеилыхха.
Аамҭа уҵаст ихышхыҵәоу ӡӷьушәа,
Узыргылазгьы иара убри аамҭа абжьоуп.
Даҽазныкгьы иулоу, иулшо ԥушәап,
Агәыцыхцыхра усгьы уа иуҟазшьоуп.
Уԥсҭазаара аамҭа иацны имҩасуеит.
Уԥсҭазаара.
Иуоуам ҽазны ацкы.
Уаԥхьа ишьҭоуп амшын, агәы казказуеит.
Еиҩырффо ԥхьаҟа унеила, уааццакы.
Иугәыдыҽҽалахьеит иагараан,
Агыгцәа ргылан,
Аха имцац иахьанӡа укәаҳаны.
Ибылгьо уи иагараан ҩаԥхьа иуԥылап,
Акаҭақәа аргылап зны иҳаны.
Аха уара умҩа га ихыхәхәала,
Хьаасгьы иумкын иухьыр џьара агха.
Гха ҟаиҵом, идыр, аӡы-мшын иалам,
Дыҟаӡамшәа адә иқәу дгагаха.
Ицаз цеит,
Уи уахьҵәыуар иашам,
Иҟоу дырны, иҟалашахь ԥхьа уеиха.
Иушьклаҳәуа рхы дыргәаҟуеит, ируа башоуп.

403

Урзыкнаҳара џьыршьоит урҭ уаха…
Аха уара аҵх-лашә уалҵп еибгала,
Арантә иубозар иааиуа амш лашо.
Уԥсҭазаара цоит, ицоит иҭалан,
Зны ургьежьуа,
Зны урхынҳәуа – уеикәыршо.
Уахьагалакгьы
Удгьыл ушьхәа ахьысуеит,
Уи аԥхара уныруеит ихааӡа.
Амч унаҭоит,
Ахра цәгьақәа урҿысуеит,
Иубоит умҩа шнагоу хараӡа.
Иуҿахәмаруеит ашьыжь амра гылан,
Иухалашо ицәырҵуеит ҽа мышкы.
Уԥсҭазаара мҩасуеит – ҿыц иуԥылом,
Уԥсҭазаара мҩасуеит – уццакы!

***
Сыбжьаӡны сыҟазшәа,
исзыԥшым рахь саацәырҵуеит,
Исҟьоит, амра ашәахәеиԥш, ажәақәак.
Исышьклаҳәуа
исышьҭалан иааиуаз зегь сырӡуеит,
Иҟасҵоит ҳәагьы сааит ҽак аҭак.
Сеидарак саҵоуп,
иласым иара даарак, –
Ҽаӡәы изгаӡом уи, игаргьы исыргом.
Сахатәоушәа сгәы иснаҭоит ӡлагарак,
Аха, ижәдыр, уи са сзыҳәа илагом.

404

Исҳәахьеит,
схазыҳәан акымзарак сашьҭам,
Гәҭыхала исырхәлоит,
иара убас исыршоит.
Избоит, ԥынгылакгьы саԥхьаҟа сашьҭуам,
Аха, ибаагәаразаргь, уи сырхәашоит.
Саԥхьа-сышьҭахь иҟоу леилаӡҩоит,
Сназхәыцуеит абри сара нас:
Сыҟамызшәа,
мышкы зны сыбжьаӡуеит,
Ашшыҳәа сниасны сцоит қәыршаҩҵас!..
***
Ашьыжь,
ԥхыӡ хаак салыхәхәа сшалаз,
Сарҿыхеит сара арбаӷь абжьы.
Сԥенџьыр ахьаатыз иҩнасуан аԥшалас,
Адунеи ду шьҭан еиқәышьшьы.
Сазмырҿыхазшәа абама, сыздыруам,
Еиҭагахт уи арбаӷь абжьы.
Сындәылҵит,
аӡаӡа пҟышқәа цырцыруан.
Уа амра анаацәырҵ шьыжьы.
Исхашҭхьан
сшыҟаз сусқәа сдыркаран,
Ицахьан зегь аҩеиԥш исхыԥсаа.
Иблахкыгаха иԥшӡан аԥсабара,
Сыкәша-мыкәша ишәаҳәон уажә аԥсаа.
Адгьыл гәыразрак ықәланы исԥылеит,
Исхагылаз ажәҩан ҵаула еихыккан.

405

Ашәаԥыџьаԥ зегь хҟьан иаҵәа бӷьыла,
Шьҭақәакгьы ашьацра илганы иган.
Абри ашҭа инҭыҵит, сназхәыцуеит,
Ашьацра инылсны ицеит са схәыҷра.
Уи снахьыԥшуеит, ахара исцәыӡуеит,
Ихынҳәны сҿаԥхьа иаагылоит абра.
Сҩызцәеи сареи еилахәлаанӡа ҳасуеит,
Ампыл ду ҭаргьежьуа ашҭа ҳҭаӡоуп.
Ҳхәыҷра гәырӷьахә абраҟа имҩасуеит,
Ицоит,
уи иадҳәалоу амшқәа ԥхьаӡоуп.
Алада, аҩада амҩақәа ҳаԥхьоит,
Абар, сымҵарсны сагоит сара акы.
Исзымдыруа ишьҭам иҟоузеи саԥхьа,
Сахьӡанда ҳәа снеиуеит са сыгәҭакы.
Сахьа-шәк сыжәҩан аҵаҟа инкылоуп,
Сахьа-шәк,
ахаангьы хашҭра зықәӡам.
Иҟьаҟьаӡа абраҟа ишьҭоуп схәыҷра атәыла,
Уи саалалт иахьа, алҵрагь сҭахӡам.
***
Скараха сыҟамыз, сыцәеит сынҭаҳан.
Сықәиан акраамҭа убас ҽмырқәаца,
Иашан, сымҿыхара џьушьарын уаҳа,
Аха сааҭқәак ниас ианца,
Сара ҩаԥхьа саақәтәахит сҿыхан.
Адунеигьы
иаҳа иааилгеит, иаалашеит.
Шьҭала исмоурашәа ахьааи агәҭыхеи,
Саԥхьаҟа, сыԥсы ааивыган, сыԥшуеит.

406

Ԥсҭазаароуп избо, акыргьы игәыҭгагоуп,
Скыдҟьо мацара сагом, сырҳәацәо.
Ахара, бжьы-шьхак рынхыҵ, инагоуп,
Исбарҭам уи уажә арантә иахьынҵәо…
***
Иҩымҭақәа рыла,
Имоуп ҩызцәа гәарҭак,
Ихаҵкы кадыршәуам,
Рхеиԥш игәра ргоит.
Ахаан иакәымк изыруам, аӡы дарҭом,
Деихәлахом, –
Иӡлагара ахуҳәа илагоит.
Иҩымҭақәа рыла,
Аԥҳәыс ҳәа нцәахшазаап
Аҩны изыҩноу уи – мроушәа длашоит.
Насыԥла иҭәызаап,
Адунеи ду лашазаап,
Ахшара ҳәа ишнеиуа ахьҩежьқәа рыхшоит.
Иҩымҭақәа рыла,
Адауаԥшь иоуп, дынцәами,
Қәеи си изеиԥшны дгылоуп храҵас;
Кашырроуп,
Аҩысҭааи џьныши нырҵәами,
Иаӷоу шьоук харантәи иубоит гагаҵас.
Иҩымҭақәа рыла,
Гха заҵәык имам,
Убас еиԥш дыцқьоуп – хышла дкәабоуп –
Иааигәара анеира зҭахым дҟаларыма, –
Ажәлар дрылиааит, уи ажәлар дырԥоуп…
Арахь
Иҩызак дҭамлеижьҭеи иашҭа

407

Амбатә зегь ҵуеит – дзаҵәӡа дынхахьеит.
Деихоит – алада, аҩада дашьҭуам,
Гәрамгарҭас дрымоуп, иаҳартәгьы ирҳәахьеит.
Арахь
Аԥҳәыс ҳәа дизтәоуп ацәыршәага,
Лыбз уаҩ дахәом, илыцу ҭыӡшәоуп.
Рыхшара амш го иаваӡоуп ага,
Аҷкәынцәа аҩыџьагь анҭаркыз уажәоуп.
Арахь
Раб ҟадыџь ииҳәо ҵак амам,
Дымчыдоуп, дзалҵран ибом апылҳат.
Дырҩегьых аԥша ахьасыз дагама,
Араҟа дыҟам, даҳҩызам уи, дад.
Арахь
Убас еиԥш иҽиҟьашьхьеит амҩан,
Ӡы дазыӡәӡәаран дыҟам уи шьҭа.
Дааиуеит уи, дааиуеит аргама
Ииҳәо шиашамгьы дырны ихаҭа…
***
Ааԥынра ааизар,
Шьҭа аҩны дузаркышам,
Иуадақәа роума, ақалақь дуӡӡа ҭшәахоит.
Дкәыкәы-цыкәуа ақыҭан дызбоит ес-мҽыша,
Абраҟа, иаб рыцҳа инхараҿ дынхоит.
Ҳанхәыҷқәаз
Ашкол ахь зны амҩа ҳаицықәын,
Шьала ҳаизааигәан, ҳаблак ҳатәын.
Иагараан дубаргьы лахьеиқәрак иҿықәын,
Аҷкәын хәыҷ гәҭыхала, хәыцрала дҭәын.

408

Хәыцрала дҭәуп уи ахаҵа иахьанӡагь.
Ҳара иаҳхашҭыз акырӡа ирацәаз,
Иара, адунеиаҿ иҵҟьар џьара амца,
Игәалашәоит аҳәҳәабжь игәы аныҿнаҵәаз.
«Иуаҳама?» – имшуп уи, адгьыл аҵыхәан
Шьоук еиҿаҳар, иҟалар еибашьрак.
«Иҟаӡами уаҳа, мшәан, ԥсыхәа?!» –
Дҵаауеит, иҳәоит иара аҭак…
Икуп иахьа ажыга, аҽага, аҳәҳәага,
Аҟәынџь хыиҟьоит, – криуеит, ааԥынроуп.
Иҟам, иҳәоит, ари еиԥш гәазырҳага,
Аԥсҭазаара ахьибо, иахьыҟоу аброуп.
Днаԥшы-ааԥшуа дгылоуп абраҟа даԥшәыман,
Абратәи адгьыл дамеидеит иан.
Дшышлазгьы ибоит. Аф асит, дажәыма,
Дажәыма, дтәомеи уи иҽаҭан аган?!
Игәылацәа ирбахуеит ақалақь дабжан,
Аха ари анхароуп иҟоу иа изы.
Иара абраҟоуп, ицар ҩбаҟа сабша,
Иҷкәын ачара ахьизиуагь лассы…
***
Дырдыруа џьыршьоит ана-ара дахьырбо,
Дахьалагылоу рыԥсреи рыбзареи.
Акы даанагоит уи иаџьал дахырԥо,
Зегь раԥхьа изыргыло ауаҩи ауаҩреи…
Аӡәырҩы зхыччало ҵәыуатәны ибахуеит,
Изеигәырӷьо зны илахь цәгьа еиқәнаҵоит.

409

Ахақәиҭра зырҭаз даҳәынҷоит, даԥахуеит,
Дызгылар, аӷәра лаҿеикырцгьы дцоит.
Амали аҭыԥи ахаангьы дрызхыхуам,
Малси ҭыԥси уи имоу хазӡоуп.
Инапқәа анҿырхуагьы иус дырзаҟәыхуам,
Згәеилгара маҷу рзыҳәа имаӡоуп.
Хан лашан даҵаԥшуеит ажәҩан казказуа,
Машәыршәагь дзықәгылоу шьац ирҟьыцуам.
Аха дызлиааз аԥша-цәгьа анырзасуа,
Раԥхьа дҩагылан дымнеиларгьы иуам.
Акырынтә дыршьхьеит уи игәыдҵан аҟәҟәаҳәа –
Зны иҭадырхаз зегь ирыцын иԥсы.
Арыцҳацәа рзыҳәан ахәашаҵәҟьагьы даҳәон,
Аҿаҵа акыр ианаԥсаз ихазы…
Ахыдақәа аганахь ддыргылон датәамбо,
Аласбеиԥш бзанҵык џьаргьы дымқьақьеит.
Иеиқәирхеит уи аӡыхь цқьақәа ҭамбо,
Ихаҭа дӡыхьны ахәхәаҳәа даауеит.
Иԥсы шҭаҵәҟьаз шьоукы ианырхашҭуаз,
Дықәҵхьоушәа анырбоз наҟ адунеи,
Иара дыҷкәынхан даақәгылон ашҭа,
Даалагылон рыԥсреи рыбзареи…
Дырдыруа џьыршьоит ана-ара дахьырбо,
Рыблагь дхаҳалом уи шамаха.
Акы даанагоит уи иаџьал дахырԥо,
Даақәгыларгьы алшоит зны дбаҟаха.

***
Ҳшааиуаз иаргьы саргь ҳаилаҵәан,
Сгәы анахшәа ма агәы ансыхшәа,
Инсыжьит қалақьк ҭанагалон еиԥш ацәа,
Нахьхьи хара, Урыстәыла агәахьшәа.
Хәышықәса цама, нас, жәашықәса цама,
Исыздыруам шәышықәсагь цоу,
Сааит сара арахь, саазгазгьы маӡами,
Гәыӷракгьы аҵәҵәеиԥш исхаҵоуп –
Сара снаҩс уаҩԥсыкгьы иаҳашам
Иахылҵуа абжьы – сцоит сахьаго.
Амҩадуқәа сырнызар сҳашҳашуа,
Ирҳәозеи, ирҳәозеи усҟан сызбо?
Сыццакцәозаап, шьоук хьаԥшуеит иааҭгылан,
Сыздыруа ракәхап ҟасҵахуеит зназы.
Аха сыздыруа ара уаҩ дысԥылом,
Издыруа дыҟам араҟа уаҩԥсы…
Снавалоит ақалақь иалсуа аӡиас,
Ак сыцәҭашәазшәагьы аҵа сҭаԥшуеит.
Жәытәтәи хыбрак аҿаԥхьа санныиас,
Амца сыцрасуеит, схьаԥшны сааԥшуеит.
Иароуп! Имажәит. Иршәуеит, идырҿыцуеит,
Излазбо ала, акыргьы уи ргоит.
Аԥарда ԥшьаала-ԥшьаалаӡа ишьҭыҵуеит,
Аӡлагареиԥш ахуҳәа ажәҩан лагоит.
Асы леиуеит еимагыла аҳәалыҳәа,
Ауарҳал шкәакәа ҭанаршәит апарк…
Адәахьы ддәылҵны дааиуеит санлыҳәа,
Сҿынасхоит нас иаанкыла лмахәар.

411

Лыччабжь амҩақәа, ашҭақәа ирныҩуеит,
Асырҳәы ацны игьежьы-хынҳәуа ицоит.
Нырцәи аарцәи ччабжьыла еигәныҩуеит,
Уи лыччабжь аранӡа, иахьанӡа, иааӡоит.
Ҳнеиуеит, иаҿоу ари ахьҭа ҳԥырхагам,
Ираҵәан, мпылк еиԥш, иаҳкуп ҳара асы.
Ус ҳаҩуа ҳнеишьҭалоит ҳқәыԥшра ҳархаган,
Наӡаӡаз ҳлеилаҵәа ҳцоит хәылԥазы…
Игылоуп ажәытәтәи ахыбра кахәыцуа,
Аамҭа иазымгаз ахҭысқәа аҿашны.
Издыруа аԥенџьыр лашарак ахылҵуеит,
Аха игылада уаҟа исзыԥшны?..

***
Издыруеит, ибымоуп, бангылоуп ҽа мҩак.
Исзымхаз басҳәап: амаҷӡа – ҿамҩак.
Аҿамҩа нхоу, мшәан, изжәыз ҿамҩоу?
Аҿамҩа зжәызаап, сҟырҟ ас еиԥш ианҩоу!
Иараби, иамоуи ҽа ԥыҭрак баанхар?
Ҽа ԥыҭрак, ҽа ԥыҭрак сгәаҵа аабырххар,
Сдунеи зегь усҟан ишәҭуеит, илашоит…
Ихәлеит шысҳәоз, абар, исыцәшоит…
Амҩа бнангылоит. Иабыкәу бахьцо?
Амҩа бнангылоит. Бымцар ҟамлаӡо?
Хҭысқәак еишьҭалан арахь исцәаауеит,
Баазгаз адәыӷба цома, иҵәаауеит.
Адунеи ду ааҳәызшәа, избо ҽакӡоуп,
Исыхьыз, сзыблызгьы, абар лаӷырӡ-цоуп.

412

Ацәҳәыра сықәхама – иаст аԥшаҩа.
Ҳаиԥыларан ҳаҟам – убриоуп агәырҩа!
***
Дшаҵәышаҵәуа сажәеинраала ҿыцқәа днарылалт,
Сцәаҳәақәа днарылсит лыблақәа ҭҳаца.
Жәа дуқәак лҳәон еиқәыргыла-еиҵаргыла,
Лхы иҭаз лгәы иҭамшәагь збеит уи зынӡа.
Даахынҳәын, ацәаҳәеи ацәаҳәеи днарыбжьалеит,
Днаԥшы-ааԥшуан дааҭгылан, краамҭа, егьымҳәа.
Сыстол акьыԥшь днықәтәеит нас ԥшьаала,
Днахыԥашәа дааин иреиӷьу сцәаҳәа…
Дысҿаччарц далаган – лыччаԥшь лнаалом,
Сыбла дамбеит – лҽыргәаашәа даатәеит.
Исзукыр иауазеи ҳәа лҳәозшәа жәеинраалак,
Лаӷырӡыкгьы акәаԥҳәа сҿаԥхьа инкаҭәеит.
Аҭӡамцқәа днархьысит, ауадагь ҭацәызшәа
Дныҩнысны, лылаԥш аасхьыст иҵарӡа.
Лгәы илнаҭазар акәхап дышнеиуаз сажәызшәа,
Дхьаԥшны дсыхәамԥшит уаҳа зынӡа…
Арахь илыдҳалт сыҩнашә агәараҳәа,
Издырит, дшааиз еиԥш, дымҵаакәа дышцаз.
Ашәаҿгьы дгылан илԥылаз ак раҳәо,
Аха лшьапышьҭыбжьқәагь ааҩуамызт нас.
Бца, сҳәеит, бнаскьа, сҳәеит, уаҳа бымԥшыкәа,
Идыр, сҳәеит, саҳҭны, сҳәеит,
аӡәы лхала дазхоит.
Дҭаршәуп, сҳәеит, уи сара сҩымҭақәа рыкәа,
Урҭ аныҟам ларгьы саргьы абра ҳаицҭахоит.

413

***
Арҭ амҽеиқәа аԥхьахә згаҵәҟьаргьы исырҭом,
Арҭ амҽеиқәа сҽы-ццышә иахьӡар, иршьаҳап.
Ишышәҳәара, изхызаҵәда иақәку сыԥсырҭа?
Ишәыздыруам акәалӡы шысшәу, зны ишәаҳап.
Уажә ааҵра шәаваҩуа, амҽеиқәа, шәгәароуп,
Аҽыхацәа гылоуп наҟ-ааҟ – иҳәацәоит.
Аԥхьахә ргароуп, урҭ иахьа аԥхьахә ргароуп,
Слымҳақәа ҭыршьааит – ианцәырҵ – иҳәҳәацәоит.
Нахьхьи џьара, еилыхо, аҩысҭаацәак цәырҵит,
Рҽырӡоит, дааскьом аӡәгьы арахь хаҵаҵас.
Иҭҟьоит сара сҽы-ццышә, ашҭа ду цәырҵәан,
Сҽы ццышә, сара исышьҭоу амҽеиқәа рцас.
***
Ажьабаақәа ишрылгахьоу здыруеит,
Аха усгьы ак азхом.
Исхалан алаҳәа ҟыруеит,
Иабазеи, уи харахом….
Инсыжьуам ак ҳәамшәа, ак ҳәоушәа,
Алаҳәажә цап иббаӡа, –
Акы узымҳәо, уаҳхоуп улаҳәоушәа, –
Убриоуп исызхымго зынӡа.
Ашша рыхшәыла ицырцыруеит
Ублақәа, иузаазшәа азаара.
Аҩнытәи алаҳәа, уҟыруеит, –
Ухьыдыҩрны улеит асаара.
Аганахь аҵаргьы ҷырҷыруеит, –
Арыцҳақәа, ирмоуит ҿашәа:

414

Исхалан алаҳәа ҟыруеит,
Сахьтәоу сагоит сара ашәа.
Хышә-шықәса егьахьуам, издыруеит.
Аамҭа аӡлагара лагоит.
Алаҳәа, алаҳәажә ҟыруеит,
Уи зны ажьабаа иагоит.
***
Ақәа кылыҩрны ажәҩангьы хазшәа,
Уажә ацәаҟәа кыдуп нахьхьи ихәаны.
Амш анеилга изызбозеи инхазшәа
Абри ҳдунеи ду аԥсы еивҵаӷәӷәаны.
Ашьхақәа ахьгылаз ахәхәаҳәа иқәыԥсычҳаит,
Рычҳара хыҵызшәа, идәықәлеит асырӡ.
Ацәқәырԥа караха агаҿа инықәҳаит,
Аԥслымӡра илгаз ашьҭақәагь ырӡ.
Аԥсҭазаара бзиаз – игәылшәоу жәеинраалам.
Ҳрыбжьагылоуп аԥсреи абзареи…
Угәыла уинышәар, уҩыза уинаалар,
Аԥсеивгара маҷк иласхап адунеи.
СХЫ САНАЦӘЫМШӘО
Иарбан иуго аԥхьыжәҳәа исымжәан?!
Иусҭар иугап, абжьааԥны
Мыч умам – схы санацәымшәо…
Снеиуеит асы мҟәылқәа ԥны…
Изубазеи сус ду саҿушәа, саҿымшәа,
Уцазшәагь уҟоума, арныг, сырҳәны?!

415

Схы санацәымшәо, схы санацәымшәо,
Иусырбап адунеи зегь аарҳәны!
АМҲАЏЬЫР
Аҟәара дықәхеит уи, ара аӷба ӡхыҵын.
Иԥсыз ԥсит, аха инхазгьы ԥсым-ибзам.
Царҭа ыҟангьы имбеит, зегьы дрызхәыцын.
Аҟазарагь, иеиликааит, шьҭа изаԥсам,
Аха ахаҳә ихы изанымҟьеит агәараҳәа,
Амшын ихы изамҭеит даагьежьны,
Иҿынеихеит иҟоу, иԥыло ирыхьыз раҳәо,
Абжьы ихылҵуагь игәыҭҟьагоу бжьны.
Дцон дыгәжәажәо, дцон абас ҟәарала,
«Уаҩ шәыҟами, шәуаами, абааԥсы!..»
Шиҳәоз, адәы даақәхеит зынӡа ихала,
Илышәшәеит дышнеиуаз иара иԥсы.
Диан акраамҭа, игәышԥы аҵакны ажәҩан,
Дынхықәтәалеит нас уи аарла деиханы.
Ихы дацәажәон, ашоура дҭан, дыгәжәажәон,
Ихыибаҳәан аԥҭа неиуан иханы.
Дҿажәкны аҟәара даақәхеит иара насшәа,
Аӡы дашьҭоуп, аӡы даҳәоит – аҿамҩа!
Ҽыкнаҳарҭакгьы ыҟам, цас иауазшәа,
Уи ауп, нас, уаҳа имам аҽа мҩак.
Днаԥшы-ааԥшуеит, аха ибом ихы ахьирхаша,
Аҟәара ҭацәу, дыҟам ааигәа аӡәгьы.
Илаԥш ақәшәом уи нас-насгьы дахьынхаша,
Аха – арыцҳара! – дахьыԥсыша ибом џьаргьы.

416

РЫԤСАДГЬЫЛ ААНЫЖЬНЫ…
Рыԥсадгьыл ааныжьны, амшын ихыхәхәала…
Зегь акоуп, уи сзаагом схаҿы,
Ныжьшьас иамоузеи, угәаҟӡаргьы ӷәӷәала,
Ани анышәынҭра, иубо ахәаҿы?!
Уара уабацәа рыбаҩ амадоуп уаҟа.
Рхы зқәырҵазгьы ҽакым, уара уоуп!
Издыруеит, издыруеит иқәҳаз уҟәаҟәа,
Аха усгьы исҳәоит: зегь акоуп.
Ныжьшьас иамуозеи уи шьҭа ахаангьы
Убла иамбо, Ерцахә ду заҵәӡа?!
Унеизааит џьанаҭ, иуздыргылааит ахангьы,
Ԥсҭазаара уоуран збом уа зынӡа.
Удәықәлааит уаҵәызны уи аӡбахә нараҳәо,
Дара уи хьаас иркымкәа рацәак…
Арахь Кәыдры аӡиас леилашт агәгәаҳәа,
Арахь адгьыл иахоуп даҽа цәак.
Ныжьшьас иамоузеи, иҳәа, ахәшҭаара амца,
Аԥсуа ԥацха, зны угара ахьҵысуаз?!
Шаҟа ыҟоузеи ҳәашьа змам, аҿы иҭамӡо.
Ԥсадгьылуп урҭ зегь хьӡыс ирзынхаз.
Даҽазнык иахьа сгәы неиднарӷәӷәалеит
Сахьа хлымӡаахны сылаԥш ахьӡоит:
Аӷбақәа неиуеит амшын ихыхәхәала
Рыԥсадгьыл ааныжьны, амҳаџьыррахь ицоит,
Аха иамоузеи,
иамоузеи,
иамоузеи ныжьшьас?

417

***
Сажәуа салагазаап, ҳаи, аф асит,
Сгәы ԥшаацәазаап ҳашҭа санҭаԥшы,
Цәыкәбарқәак лаӷырӡушәа иааказказит,
Снықәсит уи аӡаӡа сыцрашы…
Иаалаҟәын, махәқәак арахь исхьысит,
Иаахәыҭхәыҭны исарҳәеит ак маӡа.
Сҿаԥхьа ҩаԥхьа хәыцрақәак неилысит,
Дагьҩыҵхахеит ана, ашҭа аханӡа,
Арԥыс хәыҷы, хьааи гәҭыхеи змамыз,
Игәырӷьо амра игылаз иазыԥшыз,
Иахьа иҭымҵуаз, уаҵәы араҟа иҭамыз,
Уаҵәы ахьаагьы агәҭыхагьы ззыԥшыз…
Сара сакәын уи, сегьрылахәмаруан
Иҿыпны ашҭа иқәҳаз ашәахәа.
Унеила, ус унеила ҳәа имақаруан
Ԥсҭазаарак, арантә, аԥсы схьыхәхәа.
Сагама уи арантәи сыргәаҭеиуа,
Еиӷьу џьара акы ыҟоушәа сжьа-жьо?
Аха ишцара ицаз зынӡаскгьы среиуам,
Схьагәгәа абар сахьааиуа сыԥхашьо.
Сџьоушьоит, сашҭа, сыҟаӡам схы здыруа,
Иара саргьы ихасҵом – сышлацәоуп.
Анахь ашьхақәа гылоуп ицырцыруа,
Арахь, алада, амшын ду еиқәаҵәоуп.
Сааит еимаздарц сара ашьхеи агеи,
Иахьатәи амши ицахьоу схәыҷреи.
Адунеи ду сԥылт игәазырҳаган,
Иарҵысит нас схьаақәеи сгәырҩақәеи.

418

Сара араҟа акымзаракгьы схашҭуам,
Избазаргьы цәашьҵас ак ҭаауашәа.
Сгәы ԥшаауа сҭыҵуеит ҩаԥхьа ҳашҭа,
Абрахь схынҳәны уаҳа смаауашәа.
***
Сгәы хьаауеит сара абрахь санааиуа,
Сгәы акы ыҵалоит сара абрантә санцо…
Ашҭа снықәлоит сгәырӷьара насиааиуа,
Снеиуеит ҭынч ашьацра сышьҭа анҵо.
Аласба ԥшқеиԥш, гәалашәарак сԥылоит,
Исгәыдхахалоит самышьҭырц шьаҿак.
Махәык схы инықәсуеит ус, напыла
Днасхьысызшәа сан дансыхьӡалак.
Ах, иҵуазеи, иҵуазеи, анаџьалбеит,
Аха дысгәалашәом уи сара дҿаны.
Снапқәа нкылан уи џьара сеиҭалгеит,
Слалбаауеит уа аҵла каҿаны…
Мжәабаӷьума, дкәаруа акы даҵоуп.
Саргьы акы сашьҭалт – илызхом.
Агәыла бырг дааир, лара дҭацоуп…
Дзымгыло макьанагь дышьҭахом.
Аиха иҟьахуеит сабгьы амҿырҟәараҿ,
Ишьҭеиҵоит акатаҳәа амҿы ршьаны.
Сима нас дынҭыҵуеит уи акәарахь,
Ҳаахынҳәуеит аҽы кәаба-ишьышьны.
Аӡын, ааԥын, аԥхынра, ҭагалан…
Аԥшь-аамҭак еилысуеит, иҳантоит.

419

Сҿаԥхьа зегь аацәырҵуеит зны акала,
Нас ҽакала рхыԥша аасындоит.
Сахьцалакгьы, сара абрахь саакылсуеит,
Саабжьалоит ҳгәарабжьара схәыҷханы.
Иҩы-џьбараха бзиабарак сылсуеит,
Амра шаша ҩышьҭыҵуеит сханы.
Сынхацәама, сгәы аҭҳараҳәа иҭыҵуеит,
Сылаԥш акы иашьҭоуп, иԥшаауеит.
Акиносахьаҿеиԥш, сҿаԥхьа акы аныҵуеит,
Иаҳа-иаҳа иацло ҽак аауеит.
Аҵыс еиԥш, сгәы абраҟа џьара аҭра амоуп.
Игәыҿкаагаха абраҟа ишәаҳәацәоит…
Иҵуазеи, зны абраҟа иалагеит сдрама,
Ишнеиуа иара абраҟа иагьынҵәоит…
***
Сааиуан иахьанӡа сгәаҟҵәаҟуа.
Сааԥсеит, саатәеит ахәаҿы.
Саԥшәымоу, ссасу, уара, араҟа?
Адгьыл ду шьҭоуп ҿаҳа-ҿымҭ.
Ҭагалантәи ажәҩан кеикеиуеит,
Ихаацәоуп шьҭа амра ашәахәа.
Жәҩангәыла ҩаԥхьа апҟақәа неиуеит,
Апҟақәа цоит еицрыхәхәа.
Рышьҭалашьа ыҟам – сыԥсаатәым,
Аха зҭакгьы сҭаххо:
Иарбан исаҭәоу, исаҭәам?
Саԥшәымоу, ссасу сахьынхо?

420

Абыӷьқәа кыдыҩрны идәықәлеит.
Иҟоуп инхазгьы ҿышәшәарц.
Дҟәашӡа даақәгылеит сықәла,
Арахь саргьы маҷк сааиршәарц…
Схәыцрақәа рӡыблара салоуп,
Сгьежьуа амацәаз сааҭахоит.
Апҟақәа цоит ихыхәхәала,
Шьҭа араҟа есааира ихьҭахоит.
Иарбану усгьы сзыргәаҟуа?
Сааԥсеит, саатәеит ахәаҿы.
Саԥшәымоу, ссасу, уара, араҟа?
Адгьыл ду шьҭоуп ҿаҳа-ҿымҭ.
***
…Нас аччабжьи аҵәыуабажьи леилаӡҩоит,
Ухәыцра амшын ду уххалоит агәаны.
Ашәарҭа иумаз даҽа шәарҭак ацлоит,
Иубоит уаамҭа шнеиуа иҭыкәкәаны.
Иубоит иара шырго амаҷ-саҷқәа,
Ишнеиуа ауҳәан-сҳәанқәа ирыхҟьашо.
Иажәызаап,
ихыжәжәеит нахьхьи џьара аџьқәа,
Ирхашәышәуеит урҭ аԥша кәашо…
Аԥхӡы ргәыҵаш,
аҽыҩқәа ҭалеит иакәшан.
Ирҳәуеит иацтәи аҽыҩҷкәын иԥаҵа.
Игылоуп аԥслыш хырқәақәацәо, иақәшәан.
Аӷба шкәакәа амшын ихым зынӡа…

421

«Уабацои, мшәан, аамҭа?! –сҭауазыруеит,
Сгәы кыдшьаан избоит акы иагарашәа.
Сара шьҭа, абар, ҽа ҟәарак ахь сыруеит,
Салгап – иааиуа ари ашаха анысхашәа.
Ахҩахаха амоукәа сааигәа ишьҭаӡуеит
Гәыӷрак, зегь арҿыхап ҳәа сшыԥшыз.
Макьана шьаҿақәак ԥхьаҟа сеиҭаҵуеит,
Ирзеиҭасҳәоит абри аамҭа сызлаԥшыз.
Амшқәа ҿыпуеит џьықәреи лапҟьа рыцшәа,
Акакала игьежьуа алу иаҿаԥсоит.
Сара сылаԥш изакәызаалак ак ыҵшәом,
Зегьы здыруеит – иаҳагьы сааԥсоит.
Аха изуам уи схы насыкәанажьыр,
Схәыцра салҵны сгылоит сҩеиханы.
Акы нхап, нас, аамҭа даҽак ажыр.
Аеҵәақәа кыдышәшәоит сханы.
***
Хҩык роуп иҩымҭақәа ирыԥхьо,
Ҩыџьа иаҳәо раҳауам.
Ахԥатәи дхагоуп ҳәа ихәаԥшуеит,
ДАнцәажәалак дзыԥхьаз рҽхәаны…
***
Убас сыбхыбаауан сара зны,
Уаҩы бахьимбо џьара бнаганы,
Агәыр хәыҷ еиԥш, бысҵәахыр сҭахын, –
Сыԥсы нарыцҵаны иеиқәсыршәаз
Сцәаҳәақәа рыбжьара акәзаргьы, џьара…

422

***
Рхы исцәықәгылеит амшқәа –
Избахьоу, издыруа бжьаӡт.
Сцалап, нас, саԥхьаҟа схьамԥшкәа,
Сыԥсы ахьнырҳалан ахац:
Исхьааз хара аҩада иҟоу,
Ара, алада, иҟоу сгәырҩаз,
Сыхшыҩ ԥыруазааит ҵәҩанҵәыҟа.
Адгьыл ианыууааз хҿаҵас…
Уажәоуп санаақәхх абарҵа,
Ашҭа уажәоуп саныҭҟьаз…
«Снымханда, снымханда, амарџьа…»
Изакә аамҭоузеи сызҟьаз!
Иҟам атәахеи аԥшыхеи,
Слымҳа иҭаҩуеит адҵа:
«Уҿыхаз, уҿыхаз, уҿыхаз,
Уца, узхьымӡаз уахьӡа!»
Слымҳа саркьалбжьны иҭасуеит,
Иааҩуеит зны идыдраны.
Абар, аԥшацәгьақәа еиҿасуеит,
Уҟоу ара узцараны?!
Хаала, мчыла, дауышла…
Сҽырҟәышны… аус ду нагӡоуп.
Аха сышԥацеи слеиқәышла,
Амҩа санықәлаз иацоуп!..

423

***
Ирзеилмырго иҟоума амци аиашеи,
Ацәгьеи абзиеи, ахьааи агәырҩеи.
Урҭ зегь акакала
нас иеилдмыршәшәашеи,
Ирыбжьазгьы рбап ацәаҳәеи ацәаҳәеи,
Уажәазыҳәан умтәан зегь капануа,
Имцхәу иҵахәу ҳәа зегь шәо.
Уԥсы ҭазар,
уԥсы ҭазааит макьана,
Умхьаԥш-кәаԥшцәо,
умгәаҟцәо,
умшәо.
Унеила аԥсҭазаара аӡыблара уҽаҭан,
Уқәымхан умала укәаҩӡа аҟәара.
Аӡы иҭырԥааз аԥсыӡгьы ԥаҭԥаҭуа
Увара инықәшәар ҟалоит џьара убра.
Уара уԥсҭазаара уалԥаам макьана,
Уӡиас неиуеит ахаҳәқәа рхәашо.
Уаҩрала,
ламысла,
қәԥарала уанамоу,
Ацәқәырԥаҵәҟьагь неиуеит уҿаԥхьа икәашо.
Хаҳәык уаннаҟьааит, иунылааит ашәыта,
Иахьакәым ԥаҩк укҿанажьааит џьара,
Идыр, уԥсҭазаара усҟангьы ихыдам,
Дарбан усҟангьы уа узырџьара!
Ухы ахьхаз,
узышьҭаз,
узынҟьазгьы рымбашеи,
Уаҵәызны ушыҟаз, узыҟаз рмыҩуеи,

424

Ирзеилмырго иҟоума амци аиашеи,
Ацәгьеи абзиеи, ахьааи, агәырҩеи!..
***
Саԥшәымоуп ҳәа сааит, аха сымҩасуеит.
Ара уажәы ишыҟоу зегь нхоит:
Игәыҟаҵагаха ааԥынтәи аԥша асуеит,
Амрагь гәыҟаҵагаха икаԥхоит.
Иахьеиԥш,
шьоук еиԥылоит, шьоук еиԥырҵуеит,
Шьоук гәырҩоит, игәырӷьоит ҽа шьоукы.
Уара уеиԥш,
шьоук раамҭа баша идырӡуеит,
Сара сеиԥш,
иахьҵәыуоит шьоук акы.
Ашьха ихалоит,
иқәсны инеиуеит арха,
Агәаҩақәа ирҭысуеит шьоук уажәы.
Рымҩа иқәла ицоит шьоук аҭакарха,
Илагылоуп наҟ шьоук асыршәы.
Нас, иубахьоу абаҟоу, зегьы рҩашьоуп,
Ак ҟатоуп – иҩеиуеит, аҽак ҩоит.
Иузынкылом,
аамҭа ацашьа ацашьоуп,
Уи сабаха исықәҳан сыхнаҩоит…
Исышьҭалан иааиуа рылаԥш сыҵшәоит,
Схылҩа-ԥсылҩан сҩеиуеит сыхәхәаӡа.
Адунеи зегь дара ртәала ирҿыцшәа,
Иҵаа-ԥшаауа ирышьҭоуп зықь маӡа.

425

Аха урҭгьы, ус ауп, наҟ имҩасуеит,
Ара уажә ишыҟоу зегьы нхоит:
Игәыҟаҵагаха ааԥынтәи аԥша асуеит,
Амрагь гәыҟаҵагаха икаԥхоит.
***
Сыцәашәа-сыцәамшәа, ԥхыӡушәа-иԥхыӡымшәа,
Акы сҭанагалан, сагоит уажә хара.
Дыҟоушәа-дыҟамшәа, дсыцушәа-дсыцымшәа,
Ааигәа сангьы даацәырҵуеит џьара.
Гарашәоу ихааӡа слымҳақәа ирҭаҩуа,
Сгәы рҟәандо акы сааимнадоит.
Самҵагылахуп нас снапқәа ргәаҩан, –
Ӡыхьк ахьхьаҳәа саԥхьа икаҭәоит.
Амши аҵхыи еилалоит, еилыҵуеит,
Аԥарԥалыкь сшашьҭоу
иаацәырҵуеит ӡыркәик.
Нас урҭ аҩбагь иаразнак исцәыӡуеит,
Иххаӡа ахара цәашьқәакгьы сзакит.
Мшума, ҵхума, сеидру, сзыркараз,
Итатаӡа сылаиоуп сымала ашьац.
Саниалоу џьысшьоит сдухангьы агара,
Сзалҵуам ацәа, салҵыргьы имшац.
Ажәҩан кеикеиуа асаркьеиԥш ицқьахуп,
Сылахь иқәшуеит амра ашәахәа.
Арҩашқәа, сааигәара иҭаҽҽошәа, ишәахха,
Рышьҭыбжь сгәаҵа иҭоуп иҭахәхәа.
Дсышьҭоушәа иаҳәа кьачаӡа мӡанрак,
Дцыркьыԥуа дахьнеиуа збахын, сыччоит.
Арахь, ихалоит, ихалоит ҩада амра,
Уиаз, уԥс шьала ҳәа ҭынч исхаҷҷоит.

426

Схахьгьы иҟаӡам ахьӡи амали,
Гәнаҳа сымам, смаалықьуп зынӡа.
Ажәҵыс ажәҩан иалшәаны иҭалоит,
Сара сахь иаауеит икәкәаӡа.
Сгәы акы ықәҳан нас, ихьанҭахуп,
Сгылар сҭахыхуп, аха сиами, сқәацом.
Сханы ихахаӡа икнаҳау каҭахуп…
Иҟоу-иану ҳәа анаҩс избаӡом.
Сыцәоушәа-сыцәамшәа, иԥхыӡушәа-иԥхыӡымшәа,
Сара саамҭа цоит икашьшьы.
Ус сарҿыхоит, иҿыцушәа-иҿыцымшәа,
Аҟыгәҳәа инықәсыз аԥсҭазаара абжьы.

***
Сыбла нхызҩар, еиқәылоит амца агәгәаҳәа,
Сныҽҳәаԥшуеит сара аҽҳәа ааигәаӡа.
Аҵх иалсны иааиуеит жәабжьк еиҭаҳәо,
Ҳара ҳахь шьоук амҩа иқәуп игәгәаӡа.
Исзеилкаауам арантә, аӡә дгәылоума, дсасума,
Аха усгьы, избоит, ҳа ҳахь иаауеит.
Саси гәылеи ҳагым, уи бааԥсума,
Ҵхагәанынӡа ҳкәаҷаб ара иҭаауеит.
Уажәы-уажә амцабз архнышьна иахьынҳалоит.
Иҟәашӡа аццышә иқәҳаит саб дахьтәаз.
Лакәк цәыриган, хәыҷгьы дугьы ҳалоуп,
Анцәа идырааит арантә ҳашьҭкәыцәаан ҳахьагаз.
Ашҭа иҭыҵны хьыӡрацара идәықәлеит Нарҭаа,
Дныҳәа-ныԥхьо
саԥхьа дцәырҵуеит Саҭанеи.
Схысхысуа саргьы срышьҭоуп, аха сгәарҭом.

427

Иџьасшьоит, сара арахь сегьзалҵуам рдунеи.
Сара сакәу џьысшьоит нас Сасрыҟәа,
Нарҭаа, сашьцәа, ӷәӷәала ахьҭа ианакы,
Рыԥсы ҿысхит… Урҭ абас санрыхәа,
Сыҽсырԥхоит, сахагылоуп, аа, мцакы.
Уарбак сама инеиуеит адгьыл аҵа,
Саҳәа ҭкәыцәаа сырҿагылоуп уа адауцәа.
Шьха бааԥск аҟны аарла хаҳә дук саҵоуп,
Имаскырц саҿуп сышнеиуа Анцәа.
Лакәк аҟнытәи даҽа лакәк ахь снаргоит,
Аӡәы дҿырхуеит,
ҽаӡәы игәыдҵан уа дыршьуеит.
Ахҭысқәа еиԥшьуп, ахҭысқәа нҵәом, сеиларгоит,
Амца абз архнышьна инахьнашьуеит.
Аҵх цацәазаап, саси ԥшәымеи ҩеибаргылоит,
Ахухуҳәа, ирбо сеидру, алақәа шуеит.
Сара арантәи акы сашьҭуам, сыннакылоит.
Сынкахәыцуа ҩаԥхьа аҽҳәа сыҽҳәаԥшуеит.
***
Иҟоуп, иқәрымгац макьана саб иргылаз
Ахыбра ссир, аԥсуа кәасқьа – сара схан.
Сцаӡаргьы сара абрантәи зны сынкылаӡ, –
Уи ахан ахы сара сахь еснагь ихан, –
Сышьҭа ишхыԥшыло ахаан иааԥсашам,
Азԥшра ахаан, агәра згоит, агәы ԥнаҵәом.
Аха сашәа еиқәтәар, агәы мҭыԥсаашеи,
Саахынҳәыр, ҽыԥныҳәа снаҭом, сарҳәацәом.
Игылоуп уи, хьаасгьы акы амаӡамшәа,
Аԥша ахашәышәуа, ахы ацәыхьчо афарҭын.

428

Уи зда ԥсыхәа амам акы анаджәа,
Сара аф сысуеит усҟан, иаадыдын.
Сцақәахьеит сара арантәи амшынгьы схылан,
Игьежьхьеит акырынтә сыблахаҵ.
Аха иҟоуп, избоит сыӷба анӡааҟәрылогь,
Сыԥсы ҿызхуа,
сызхьынҳалоу уи ахац!
***
Уҷкәынцәоуп шырҳәоз, даара акыр сааихьеит.
Сеиқәышла шәҿаԥхьа саагылеит саргьы.
Абаа сызхымжәеит, аха акы саиааихьеит,
Сыҟәнушьаҵәҟьартә сыҟам зынӡагьы.
Ибазаргьы цәгьам џьарак иааидкылан
Сзыхьӡаз, сызхьымӡаз, аха уи ацынхәрас
Снеины еиҭа ҿыц мҩакы снангылоит,
Саԥхьаҟа зегь нхазшәа, сыззаауаз.
Иахьада уи сымбацшәа, амра цәырҵуеит
Ҿыц исзаатыз ашьхақәа рханӡа.
Ԥҭақәак ажәҩан гәышҵа рышьҭа анырҵоит,
Рҽеидкылан ицоит дара ббаӡа.
Ицо-иаауа ажәҵарақәа бжьалеит,
Ҿыц ана-ара рыҭрақәа ҟарҵоит.
Адгьыл ҿыцуп, ажәҩан ҿыцуп, уажә рыбжьала
Аҵар дгьыли жәҩани ирыхьӡоит…
Хәыцра ҿыцқәак хьааха сгәаҵа иҭысуеит,
Адгьыл алаԥш сныруеит иразӡа.
Уҟаз, аҳәоит уи, егьырҭ зегь усым,
Унеила, аҳәоит, еибгала, хараӡа…

429

Исыҵасуеит мыч ҿыцк, аҭынчра сцәыӡуеит,
Сахҟьашоит қыд дук, сыгәгьы еиҟәыҷҷоит.
Аха усгьы сцоит, ԥхьаҟа сынҭыҵуеит,
Амҩан зны сҵәыуоит, зны сыччоит.
Уҟаз, сҳәоит нас, егьырҭ зегь усым,
Унеила, сҳәоит, еибгала, хараӡа.
Сханы икыду аԥҭақәа неилысуеит,
Рҽеидкылан ицоит дара ббаӡа.
***
Сшьап иаҵҟьаз ахаҳәқәа цеит аӷьӷьа-агәгәаҳәа,
Аранӡа иааҩуа рыбжьы аарлаҳәа игоит.
Саатәеит сҽырҭынчны, шьҭа акымзарак саҳәом,
Анцәа иҳәозар, ари амшгьы ааилгоит.
Аладагь аҩадагь аԥҭақәа хыҵуеит,
Иагоит еибарбылгьо аԥша иаԥцаны.
Аԥша амчгьы ишнеи-шнеиуа иацәыӡуеит,
Ицоит иара убригьы наҟ аҽӡаны.
Сахьыҟоу еилкааҵәҟьан макьана исыздыруам,
Исышьҭаҽҽо џьысшьоит ихыҵыз аӡқәа.
Аха ус ҩаԥхьа амрагь аацәырҵуеит,
Хара снарзыԥшуеит сара архақәа, ахәқәа.
Сзынҟьаз-сзынԥаз макьаназы х-асҭом,
Сзынҟьаша-сзынԥашагь сазхәыцуам, избом.
Избом уи, арахь сызлааз амҩахәасҭа,
Хәыцра хьанҭакгьы схы иааҭаԥом.
Аҳаракыра. Арахь, ара ԥша асӡом.
Слымҳа иҭаҩуеит жәақәак ашәаны.

430

Аамҭа са сзыҳәан араҟа имҩасӡом,
Стәоуп, уи сырҿыхар, еихар ҳәа сшәаны.
***
Слыниеит – дыздырит лыԥшрала, лҟазшьала,
Џьанаҭ ссир агәашәқәа аатит иккаӡа.
Сҽырба-ҽырбо, сҽырԥа-ҽырԥо сҭалеит,
Сҟамчы ашьҭыбжь аҳауаҿ иаргеит апҟаца.
Сҿаԥхьа ишьҭаз ашҭа ду цәырҵәан,
Саалаххит сааины арахь амардуан…
Аҩны лаша ддәылҵны саԥхьа даацәырҵуан,
Арахь санааиуаз агәашә дуқәа аатуан.
Арантәи ҳанылеит инымҵәаӡо амҩа,
Инымҵәаӡоз баҳчан џьанаҭ ҳазҭаӡаз.
Иҭамшәаӡо икыдын амра шамшамуа,
Дарбан нас ҳауа џьанаҭ лаша иҭцаз?
Сынхьаԥшны саахьаԥшит, уаҳа акы ннамҵит,
Амҩа ҳазнылаз абацеи, ҳаным.
Цәҳәыроуп, иқәсны ицазшәа ара амца.
Баргьы саргь ҳҭысны ҳаауеит џьаҳаным.
Ҳазшаз шәеибаргәаҟ ҳәа ҳалахь ианиҵеит,
Џьаҳаным еилашыра ҳазҭымҵуа ҳҭахеит.
Ҳаидызҳәалаз аҩсҭаа дыбналан иҽиӡеит,
Ҳаидызгаран иҟаз Анцәа дхарахеит.
***
Еиҳаб дамам, еиҵыб дамам,
Ҟәыш даздыруам, агаӡа,

431

Ахәшәтәырҭа жәларык ҭами,
Ишԥеиҟароу урҭ зынӡа.
Аӡәы ихьаа данаргәамҵуа,
Ианҭнахуа цәгьашәа иԥсы,
Апалаҭаҿ иркуеит амца,
Иеибаргәаҟуеит иара изы.
Аха ахьаа наҟ имҩасуеит,
Ишааигымхоз аҷык…
Ауаҩ ду иҟәаҟәа дасуеит,
Абри дарччан уаҩ хәыҷык,
Инеихлафуеит, инеихәлаччоит,
Инеиларҵоит нас аҵәы.
Инеидтәалан дара ҭхаџьуеит –
Ашә, абысҭа, ахырҵәы…
Акарпыжә, ашьынка, анаша…
Зегьы рзеиԥшушәа иршоит.
Иеиҭанеиҿаԥшуеит ианааша,
Зегьы-зегь рхы-рҿы лашоит.
Аӡәы ихьаа иӡоит бааԥсыла,
Иҭахымшәа ргәы нирхар.
Ушԥаҟоу ҳәа инеихагылар,
Исымаӡам, имшуп, хар…
Снарылсуеит ԥсышәак раҳәо,
Ргәабзиараз сҵаауа.
– Шәыҟазар, уара, аӷьараҳәа,
Сҟашәымҵан арахь саауа…
Урыҵашьыцып урҭ ахьышьҭоу,
Далыркь дырбом аӡә иаҳа.

432

Иеилаҳазаап, ашьыбжьышьҭахь
Ирзаазгоит урҭ алаҳа.
Аха сааихьан ҩыџьа ҭыҵуеит,
Аӡә даҿуп аҽырхиара.
Нас инхазгьы наҟ исцәыӡуеит,
Сагьаҟәыҵт арахь аара.
Аха усгьы анаҟа-араҟа
Срыниалоит сара лассы.
Избахьаз ауаагьы абаҟоу,
Рышә сызхыҵуам аказы.
Изҭахыда аиҳаб ҳаха,
Ҳидикылом, изӡаӡом,
Уныҩналаргьы ихы дҩахом,
Днауҿаԥшыргьы уибаӡом.
Даақәгылазшәа зегьы дҳабны,
Уи абрантәи данцагьы,
Аӡә дувсуеит иҽырхәаԥны,
Уимбаӡазшәа зынӡагьы.
Ҽа ҟәарак ахь сымҩахыҵуеит,
Уаҟа агәырӷьабжь ансаҳа,
Аха хьааума, сынкахәыцуеит,
Ҳаидызкыло, мшәан, иаҳа?!
АМШЫНҴА
Агәҭыха ананҵам, аиаша ананҵам,
Амшынҵа аҭахӡам, амшынҵа мшынҵам.
Изакәызеи, нас, иаҳәаз амшынҵа?
Изымыхьчеит уи аиаша зынӡа:

433

Ирылаиԥсон, уи ажәлеиԥш ишон,
Аха иааҳәуан, арахь иҿакшон.
Ахы иҩахон – дгәырӷьо дыԥшуан,
Аха ишибоз иалгон, иржуан.
Игәаҵа иҭаршәын, гәыӷрак ҵәахын,
Аха убри ахьдырӡшаз рхын,
Иашьҭан, иашьҭан, еснагь иԥшаауан,
Ирбомызт уи, игәаҵа иҭаԥшуан,
Рылаԥш ақәшәар, иҭаршьуан, ҵаны.
Зегь ихҟьон уи арԥыс мцаны.
Ииашазар, нас, абраҟа иаҳәо,
Адәы дықәын уи ҿымҭкәа дыҳәҳәо.
Аха агәҭыха ананҵам, аиаша ананҵам,
Амшынҵа аҭахӡам, амшынҵа мшынҵам.
***
Сгәы иҭаз еиқәсырхеит, зегь ракәым, аиҳарак,
Иеизызган, ихьыршәыгәха искуп снапаҿы.
Аха исылшом, исылшом убома шьҭа даарак,
Сыҽхәаргьы сҭахым сара баша ауаа рҿы.
Сеибафон, арыц зымҵәаз аӡлагареиԥш
Саақәхон, сажәа, сус анынҵәа.
Амҩан ак сышьклаҳар, ахра ҿыбгар еиԥш,
Цасгьы имаскырц сдәықәлон Анцәа.
Ажәҩан ак снаҭеит, адгьыл ак снаҭеит,
Сзынҟьаз-сзынԥаз, сахьаауаз сызлаԥшыз

434

Сыԥсы ҭырхуан, акала срымшаҭеит,
Урҭ ракәхап сгәаҵа еиҟәжәартә изыршыз.
Егьҟамлазшәа ак схызгар сыхәмаруа,
Исгәыҵаҽҽон ҽа ӡӷьык сара еиҭа…
Сгәы иҭаз еиқәсырхеит, зегь ракәым, аиҳарак,
Еиқәырхашьак абамаз, нас, сгәы ахаҭа?!
***
Ишԥеиҭаху рнапы даныргылан
Дыркызар, бзиа дырбозар зегьы;
Иаԥсышәа мацараха иԥылан,
Ихырхәозар урҭ есқьынгьы!
Ишԥеиҭаху дырныҳәар ачараҿ,
Ажәа дула, рхеиԥш дырҭахны;
Ддыртәар ҳаҭырла уи даара
Иахьырбарҭоу, аишәа аханы?
Аиҳабацәа ражәа дыхнахуеит,
Ражәа иҭахуп аиҵбацәа.
Дҩагыланы иаҵәца данҩахо
Иуаароуп ихеиҵо ацәа.
Ииҳәо акәӡам ииуа, дҩагылар.
Дкакоит, ихы ргәаирԥхоит.
Нас дызлааз амҩа днанылоит,
Адунеи лаҳәуаз, иҽирԥхоит,
Ихазыҳәан аеҵәа кыдԥаан,
Иааигарц дықәԥоит есымша.
Изцозеи абас еиԥшгьы икыдбан,
Иҟанаҵахьеит уи игәы ашша.
Ирҳахьеит ԥыҭҩыкгьы дзырҽхәаша,
Ижьахьеит анахь ҽа шьоукы.

435

Аӡәырҩы иеилыркаан дышбашоу,
Рҽарҭахьеит урҭ зегь ганкы…
Исыздыруам абас иахьа дзамкуа…
Ҟалашьа амам, сыхаара, умбо,
Уаҩытәыҩса уара дуҭахӡамкәа,
Арахь уара бзиа урбо!..
ҬАГАЛАНТӘИ АМШҚӘА СЫРГӘЫЛСНЫ
Аӡын хьшәашәа ааины, абар,
сара сышә еиҭаалагылеит.
Икыдхаҽа ақәа леиуеит,
зны аҿаанахоит асы.
Ашамҭазшәа, ицырцыруа,
иҵаӷаԥсӡа аҵаа ныхшәылеит,
Ажәҩан лагоит аӡлагареиԥш,
асду леиуеит шьҭа лассы.
Адәы сызцәылом са сҩагылан –
иахьантәаракгьы аԥша асуеит,
Аҩнгьы сызтәом, изурызеи,
сара сҿи снапи еиқәҵа.
Ишьшьылаҳа, игәԥҵәагаха,
иаҭахӡамшәа аамҭа мҩасуеит,
Алахь еиқәуп адунеи ду,
сгәы акы иаҳәом уажә зынӡа.
Иҟалазеи, акгьы ҭамкәа,
ауалыр еиԥш уи ҭацәыма?
Бжьра-быжьҵәа, адгьыл аҵахь,
иаша ицама сыззыԥшыз?
Сыкәша-мыкәша ауаа нҵәама,
дыҟаӡами са сзы аӡәы ма,

436

Дызусҭазаалак – дықәла, дҩыза?
ара афы ықәсит, анцәиныс!
Исҭаху ҳәа, сызҭаху ҳәа
адгьыл ҟьаҟьа уаҩ данӡами?
Ицәҳәыраха иара шьҭоума,
ицәҳәыраха, уи ҭыкка?
Иацеиԥш зынӡа са сдыргәаҟуам
рҽеишьа змами иҟаҵами,
Стәам иацеиԥшгьы иахьа даарак,
иахьа даарак схы агәра га.
Издыруада, исымбаӡакәа,
исаамҭаӡамкәа са сажәызар?
Мца сыҵамзар шьҭа уаҳа?
Сыблит усҟан сышбылра!
Ажәҩан аҿы абас иазхымтуа,
уи абасгьы ашәы ашәызар,
Сдунеи акы ахьит усгьы,
ак ҟалеит ауп џьара ара.
Аха ус, абар, абар,
аԥсы ааҭалоит гәыӷрак сгәаҵан,
Ацәашь еиԥшгьы снахьыԥшуеит,
иакуеит ак аарлаҳәа иҭааӡа.
Стәашьа стәашьоуп, сҳашҳатәароуп,
сара акраамҭа ара сеиҭаҵуам,
Сеилагазаргьы акәхап, рыцҳа,
схы сацәшәоит маӡа.
Сԥенџьыр илахаз аԥшоума,
иаалырҟьан акы саргылоит,
Сгәы аашәа-ӡыӡахуеит иаразнак.
сдақәа мчыла иааибарххоит.
Уаҩ дызныршәлам ҭагалантәи
мҩа ҭацәык сеиха снанылоит.

437

Ақәа леиуеит ахырхырҳәа,
аԥша сҿасыргьы сҭаххоит.
Схы сҭахымкәа, сҳәоит гәаныла,
сықәхахьеит абас иагараан,
Исԥылахьеит сара амшқәа,
ари амш аиҳа еицәаны.
Аха исхызгахьеит иагараан,
егьҟамлазшәа, ишсықәмақаруа,
Изызбазеи уажә аамҭала
зегь рҵыхәа абра иԥҵәаны?
Ақәеи аси наҟ имҩасып,
аԥша еиқәтәап уаҵәызны ишнеиуа,
Иҟоума, нас ари аӡын
наҟ рацәакгьы изцараны.
Ажәҩан цқьахап икеикеиуа,
амра гылап ишеишеиуа,
Адунеи ду саԥхьа ицәырҵып
сыԥсы ҿызхуа ааԥынраны!
***
Зегь ажәабжьқәа рыманы игәарлоит,
Аха аиҳарак ла лҿы ирҳәацәом.
Диоуп сара сан рыцҳа аарла.
Лыгәҭыха ҟадыџьқәагьы нҵәом.
Амш ду лашараны иалԥхоит
Ҳааира. Ҳаатәоит ҳамқәацо.
– Ишәымазааит амашәыр алԥха, –
Лҳәагәышьоит арантәи ҳанцо.
Шә-уск ҳазрылҵуам, ҳалцәыӡлоит,
Дҩықәтәоит лгәы ҳзыԥжәаны.

438

Есааира лыгәҭыхақәа ирыцлоит,
Агәашә ахь дыԥшуеит дшәаны.
Дзыцәом. Илылшом уи уаҳа,
Аарлҳаәоуп аҵх дугьы шцо.
Сшәоит уи нас дыцәар ҳәа дҭаҳан,
Гәҭыхас шьҭа ахаан ҳҟалымҵо…
БЫԤҲӘЫСНЫ, БЫԤСҬАЗААРАН…
Схы ларҟәны,
иаҭахызаргьы сшьамхы арсны,
Саагылоит бара бҿаԥхьа, баалаша,
Сыгәҭыхақәа, схьаақәа наҟ иԥхарсны,
Аҟара ацыбҵоит, издыруеит, са сылша.
Сыбла анаахыст, бымраны баацәырҵит,
Сыԥсҭазаара ус бацын шьҭазы.
Амца салган сеиқәбырхеит, сагьбырӡит,
Иҿыбхит даҽа шәынтә сара сыԥсы.
Аамҭа цон имҩасны, аамҭа уадаҩны,
Слаҳәыр алшон, аха сааигәара бымцоуп.
Сгәы бырҿыхон, башәа хаан слымҳа бҭаҩны,
Бхәыҭхәыҭыбжьуп, бҟәымшәышәуп, ба бмаӡоуп.
Ибырҵысуан иаашаанӡа са сгара, –
Бсануп, бысхагылоуп, сгәы азҳауеит.
Еиӷьузеи, нас, бгарашәа аԥсабараҿ,
Саныҟамгьы бмыткәмабжь саҳауеит.
Бсыкәшоит, бсызӡатәуеит, бсыцәшәа-ӡыӡоит,
Сназықәкьысуа адгьыл ба бзы иԥшьоуп.
Быҩ мацара адунеи аҵыхәанӡа бсыццоит,
Схаҵкы кабыршәуам, бсышьҭаӡоуп, бсаҳәшьоуп.
Исзыбааӡеит ахьырԥар – сыҵәҩаншьап арсуп.

439

Аҵеицәа ахьгылоз иҟаз ԥхьацаран.
Сзыцәшәоз ҳәа акрыҟазар, иԥхарсуп,
Иҭабуп ҳәа басҳәоит, схәыҷқәа ран.
Иҭабуп ҳәа басҳәоит, нас, быԥҳәысны,
Исҿагылаз, исԥырхагаз зегьы рцас,
Быԥсҭазааран, бхааран, сгәаҵа бҭысны,
Сахьықәыбҵаз абри адгьыл хаҵаҵас.
***
Иажәа злахиркәшоз акәны сахьӡеит:
– Уаҳа илшом, дад, илшоз ҟаиҵеит…
Сзыгхоз дыр, нас, сыҿҟьа-ҿҟьо саауан,
Сара исымаз, сызныз даҽа мҩан.
Ӡиасқәак срырхьан, изгахьан уахәақәак.
Ианызгахьан сымҩа ианыжьлаз қыдқәак.
Аха саԥхьаҟа ишьҭан даҽа шәкы,
Уахь сара снеиуан уажә сыццакы.
Сарԥысын, сымчи схи рыгәра згон.
Аанҿасрада снеиуан. Ажәҩан лагон.
Идыдуан, имацәысуан, ихыҵуан аӡқәа,
Исышьҭашуа исышьҭазшәагь збон алақәа.
Аха хар сымам, акыргьы сааскьеит,
Сааскьеит ишсаҭәаз, џьаргьы сымқьақьеит .
Схьаҵызшәа жәбома џьаракыр сшәаны,
Аха стәам сара ара сыхәжәаны.

440

Усгьы анықәиара акырӡа иаԥсоуп,
Усгьы, исҳәаргьы, изӡаргьы, сааԥсоуп.
Урҭ ажәақәа араҟа саргьы иаасыхьӡеит:
–Уаҳа илшом, дад, илшоз ҟаиҵеит…
Аха иӷәӷәоуп ҳәа сыҟоуп аԥашә…
Аамҭа, уа уоума исзасуа ҩаԥхьа ашә?
АХӘЫҶҚӘА РЕИԤШ…
Ахәыҷқәа реиԥш, асы саԥылеит сыҩны.
Иуарҳал шкәакәан саԥхьа ишьҭалт асы.
Ашәа ҿыцк саҳаит сдунеи иахыҩны,
Ашәа ҿыцк еиҭагеит бара бзы.
Ас цырақәа еивагьежьуеит, ихәмаруеит,
Аҳәылыҳәа ажәҩан иаҿышәшәоит.
Иԥшӡоуп асы, аха усгьы ишԥаруеи
Адә ицәхалаз? Срызхәыцуеит, сагьрыцәшәоит.
Ахәшҭаараҿы амца еиқәуп агәгәаҳәа,
Ушаҳәшаҳәуа шьҭа аҽҳәа уҽҳәатәаз,
Аха сара асы шкәакәа саҳәоит,
Асы шкәакәа леиуеит иахьа абас.
Дгәырӷьан акәхап, аӡәы ахәаҩҳәа дхысуеит,
Акиҳәа неиқәҿырҭуеит шьоук хазы.
Ахәыҷқәа еивасны ашҭа шәынтә иахысуеит,
Инеицәхасуа илоуп зегь асы…

441

Сыбла хызҩоит, адунеи зегь ҟәашкакароуп,
Уаҳа даҽак ыҟаӡам – асоуп.
Зны изгозар, ацқьара агәра згароуп,
Асы шкәакәа злеиуагь уи азоуп.
Нырцәи аарцәи акы рҳәоит еигәныҩны,
Иеилибакаара џьысшьоит урҭ лассы.
Ахәыҷқәа реиԥш, асы саԥылеит сыҩны,
Иуарҳал шкәакәан сҿаԥхьа ишьҭалт асы.
***
Бара бахьыҟам акәхап, нас, иахьала
Ак сҭахны ҳәа сыҟаӡам рацәак.
Иашароуп – сылбаауам, сеигьхалом,
Ирхалеит зегь иахьала даҽа цәак.
Сажәеи сашәеи зынӡагьы еинаалом,
Сцәаҳәақәа абаҟоу, урҭ еиқәшәом.
Сеиханы арантә џьаргьы сыбналом,
Зҽыҭҳәаны арахь иааиуагьы сацәшәом.
Ус сымамшәа, сыццакӡом аҩныҟа,
Схы сықәыжьны араҟагь сызтәаӡом.
Саӷацәа ааԥсазар акәхап, иҟам,
Сҩызцәагь саха рымам, избаӡом.
АМЦЕИ АЦӘАШЬИ
Ишаҳәшаҳәуа еснагь еиқәуп ахәшҭаара амца,
Еиҿажьуп ақыд дуқәа хәажжаӡа…
Амҿырҟәараҿ, нахьхьи, аҵәаҵла амҵан,
Иҳаман алӡынра иҳазхашазгьы шьҭаҵа.

442

Избоит арантә, ахәшҭаара амца игәышԥы аҭан,
Дынкахәыцуа сара саб дахьтәоу уажәы.
Ара аӡынра аҽамрыцәгьац ас уажәада,
Иҵааны ишьҭоуп, узылсрым асыршәы.
Ашьҭалара иаамҭан, аха ҳмыцәеит.
Инымҵәаӡоз лакәк еиҭеиҳәон саб.
Уи даналга, ҭынчрак зегьы иаҳхыҵәеит.
Деиҭанаҵхоит иара амца, ак ҳасаб.
– Иҿаҳәатәуп, – лҳәоит, – амца шьҭа уахала, –
Дҩагылоит, нан, шәаала ҳәа сан.
– Ацәашьы бмырцәан, амҩа аӡә данхалар,
Арахь дымҩахыҵып, – саҳауан…
Аамҭа цеит. Саб дабаҟоу, рыцҳа,
Жәохәынтә игәы иқәиаахьеит ашьац.
Аха слымҳа иҭаҩуеит иажәа ҿыцха.
Сиоуп сазхәыцуа. Макьана цқьа имшац.
«Амҩа аӡә данхалар…» – игоит иахьанӡа,
Еихсыӷьрангьы иҟам уи абжьы.
Абар, еиқәуп агәгәаҳәа ҳара ҳамца,
Ирбо џьысшьоит амҩасцәа ҳцәашьы.
***
Исзымдыруа аҳҭынрак садынхалоит –
Агәылара, абраҟа, ааигәаӡа.
Сымҩахыҵуеит уахьгьы сара схала,
Еилибакаашьа шҳамамгьы зынӡа.
Баҳкәажәха бара арахь баацәырҵуеит,
Ибырлашоит сҿаԥхьа аҳҭынра.

443

Аха нас сгәыӷрақәа зегь бырӡуеит,
Сбацәажәан санаалго сызхара.
Аҳҭынра арахь ҳара иҳадшәа,
Иҟамшәа ҳабжьара маӡагьы,
Изызбазеи исҳәаз бақәшаҳаҭшәа,
Аха арахь сыбхымкәа зынӡагьы?
Схы сықәыжьны аҩныҟа саахынҳәыхуеит,
Саҿуп сара араҟа абылра.
Аха усгьы, гаӡарами, сгәыӷуеит,
Иныҵымшәеит сылаԥш баҳҭынра.
Издыруада, сцәажәоит нас гәаныла,
Бизыԥшызар, аҳкәажә, бара аӡәы?
Сцап усҟан, ҽа мҩакы санылап,
Слылахәаша сықәҵып наҟ уаҵәы.
Аха иҟам, иҟаӡам аҭакгьы,
Инацҵангьы ибасҳәо, ихаҵа,
Шьҭа быҟоуп, быҟоуп сахьцалкгьы,
Ара сыҟа, сыҟа хараӡа.
Аӡәыр акридыруама сызражәыз,
Сагьзырҿазгьы нас сара абра.
Быҟазааит, нас, быҟазааит, баҳкәажәыз,
Илашалааит наӡаӡа баҳҭынра!
***
Бымҩахыҵышт зны ааԥынра бацны,
Баасҿаҷҷашт шьыжьык бшәахәаны.
Бызбоит џьара сыҵла бадацны,
Бҩаҵҟьоит бымцаԥшьны сымҩа аханы.

444

Бдыды-мацәысны ажәҩан баҿалашт,
Быԥсаатәха бызбап аашоны.
Блаӷырӡны снапсыргәыҵа баншәалашт,
Бнасыхьӡашт ма зны бқәыршаҩны!..
СҨЫЗЦӘА СЫЦНЫ ЗНЫ АШҬА СААҬАЛЕИТ…
Сҩызцәа сыцны зны ашҭа сааҭалеит,
Дреигәырӷьеит даараӡа саб, аха нас
Ҿааиҭит, даасыхәаԥшны абасгьы зҵаарала:
– Исзымдрит, изусҭцәада, баба, иаҳзааугаз?
– Исҩызцәоуп, – сҳәеит аҭакс, даамырԥшыкәа,
Убасгьы нацысҵеит сахьгылаз, сааччан:
– Смаӷра дҭысуеит дҭалан аӡә сыкәа,
Аԥхьаҟа игылоу, уи азы думырџьан,
Сахьихәақәо ыҟоуп, исзеиӷьхап ҳәа дхәыцуеит.
Деихалоит, деихыҵуеит, сҿаԥхьа дқьақьоит.
Егьи иахьа ма уаҵәызны дысцәыӡуеит,
Ажра сзижуеит, иара дагьагоит.
– Аҩызцәа бзиақәа уцзаапеи, баба, –
Саб илаԥш нархиган дааччоит.
– Ацәгьа дырны ҽеик иҳасабуам
Ахԥатәи, санибо игәы еиҟәыҷҷоит.
Сҭыԥ дашьҭоуп, иҟьалахьеит ицәа,
Ӡәыр дсаӷазар, абри дегьсаӷоуп.
Ижәлан дагоит агәаӷ ду хышхыҵәан,
Аха иҵәахырц даҿуп, зегь акоуп…
Ус аума?
– Ус ауп! – Сҩызцәагь аахәмаруеит.

445

Сажәа инацҵан исҳәоит ҽа ажәақәак:
– Ӡык анҭ аҩыџьеи сареи ҳаиҭаруеит,
Сагахьан, урҭ самырхит ҽнак.
Амца иақәлоит са сзы, иаҭахызар… –
Сышнеиуаз сааҭгылт сара абра.
– Акыр даԥсоуп, – иҳәеит, – баба, аҩыза,
Аҩыза уишьҭал, иныжь аиҳабра…
Арҭ зегь уҩызцәан иҭалазар ашҭа –
Абзиа. Ӷа думамкәа унхаргьы усырџьон… –
Иԥсы ҭагәышьан. Ҳаихлафуан. Исхашҭуам,
Дҳалагылан уа сабгьы дыччон…
***
Аԥсеиԥш, ишҩеиуаз ахра илахаҳан,
Аԥҭа зымқәацо уа иаахахеит…
Аҳаракырахь иԥшуеит рыхқәа раҳан,
Аха ара шьоук агәаҩа иҭахеит.
Срыцуп. Ҳшықәыц ҳақәуп ҳара амҩа,
Ахаҳәқәа ҳаҵҟьан иҭалоит хланҵы.
Иҟалап шьоукы ирбозар ишамуа,
Аха са схьаҵран сыҟам бзанҵы.
Шьаҿа-шьаҿала, ишсылымшо уаҳа,
Уанӡа сҩаӡароуп. Ҳаиԥшызар сҭаххеит:
Аԥсеиԥш, ишҩеиуаз ахра илахаҳан
Аԥҭа зымқәацо уа иаахахеит…

446

***
– Скарыжьуам усгьы сықәҳәан, –
Иҳәан, дгылеит уи хара, –
Сара исусым, аҿыгә-сыгәҳәа
Рыхқәа еинырҟьааит рызхара.
«Сара исусым», – амц анырҳәо,
Шьоук ангылоу агәра го.
«Сара исусым», – уа уанхьырҳәо,
Ӡыхәашьк са санадырго.
«Сара исусым», – адәы уцәхалар,
Ааҵра уавахар џьара.
«Сара исусым», – аӡә дыбӷалар,
Ҽаӡә даҿызар ҳарџьара.
Дыԥҳәысзар – «Сара дсыԥҳәысым…»
Дхаҵазар – «Са дсашьам…»
«Сара исусым», « Сара исусым»,
«Сара исусым», – есымша.
Дҭахызааит, дҩызаз, дгәылаз,
Аӡәы дааицымхрааит бзанҵы.
– Ҳара иаҳусым! – рҳәеит иахьгылаз,
Зны, данаанахәа аӡы.
***
Аҵлақәа рымахәқәа хахаӡа ажәҩан
Иааҵахеит, акәкәыҳәа ирыцрыхо аԥша.
Ҭагалан сазхәыцуеит аамҭа сшаражәуа,
Ишагхо, ишагхо есааира сылша.

447

Схәыцуеит, макьана аҵлақәа абаҟоу,
Аӡынра ҵааршәха раԥхьаҟа ишьҭоуп.
Адәы ицәхалеит рхала, еибаргәаҟуа,
Аӡынра ааиуеит. Ҭагалангьы хьҭоуп.
Мап, ирыздыруам аусқәа шьҭа ишцаша,
Урҭ аныҟоу, иахьыҟоугьы ароуп.
Анцәа идырааит уанӡа инаӡашоу,
Урҭ уажәнатәгьы изеиԥшхыӡуа ааԥынроуп.
АҚӘАРШАҨЫ
Адгьыл ҿажәкуан, иалшомызт уаҳа,
Уи анаҟа-араҟа еиҟәыԥԥеит.
Ԥсы зхаз зегьы рсасақәа раҳан,
Ажәҩан иаҵаԥшуа игылазшәа збеит.
Ус ишнеиуаз ажәҩан еимаҳаит,
Аԥҭақәа аауан иббаӡа.
Адгьыл ҿажәкуан, иалшомызт уаҳа,
Ачҳара хыҵит зынӡа…
Иаҿатәан шьҭа ажәҩан ашәыта,
Инаҵакны идыдит, имацәыст.
Адунеиаҿ зегь ԥсеивгара рыҭо,
Апыҟҟаҳәа қәаршаҩыкгьы аакылст.
Еибаргәаҟуа, иӡышо иԥшымыз,
Рыԥсқәа ааивыргеит, ҵаны.
Ааишьа ацашьахеит, уи қәыршаҩымыз,
Цәыкәбар-цәыкәбар зегьы ирыхьӡаны.

448

***
Ахьҭа сара сцәа санҭанацала,
Адунеи гәы азҭамызшәа сымбеи.
Амла санаркны, цәгьала санхалеит,
Сгәы ахшәазшәа збеит зынӡа адунеи.
Бзиабарак мцаха зны исыцралан,
Адунеи ҽакала избеит, иааҳәит.
Аха ишааз еиԥш уи анца ибналан,
Иаҳагь ахьҭа санаркит, слаҳәит…
Абзиа иацын ацәгьа, амц – аиаша,
Аԥсҭазаара зегь ракака снарбеит.
Иахьа шьҭа иагьысҳәоит: зынӡа ибашам,
Игәхыршәагам, игәхыршәагам адунеи!
Аԥсҭазаара саҳәоит зегьы арҽеиларц,
Иарԥшӡарц, еиднакыларц зегь џьарак.
Аԥсҭазаара саҳәоит ԥхьаҟа инеиларц,
Саԥнагаларц уи даҽа ааԥынрак.
ҲРЕИГӘЫРӶЬОН АБНА ИЛАЗ…
Сара дысгәалашәоит шәарыцаҩык, –
исҳәарым уи ихьӡи ижәлеи, –
Уахгьы ҽынгьы ҳабна дылан,
ԥсы зхаз зегьы уа инирҵәон.
Шьоукы ари рхы аарыхнахит,
ардәынакгьы нхом ҳәа ижәлеит,
Ҽа шьоукыхгьы, – дшәарыцаҩуп,
аҵыс иаҩшәом, – ддырҽхәацәон.
Абна дылан иара дшылац,
ишәақь харшалан, дшәарыцон,

449

Иахьа ахәхәаҳәа ара дхысуан,
уаха ахәхәаҳәа ана иҭирҟьон.
Абгахәыҷқәа иара дрыҵан,
абгадуқәа иара дрыҵан,
Лада дыҟан, ҩада дыҟан,
агеи ашьхеи еимирҟьон.
Ус ишнеиуаз ишьҭра ихылеит,
ӡәырҩы аагылт ршәақьқәа нкылан,
Аибашьра ҟалазшәа, аҟәҟәаҳәа
иахьа хәлаанӡа ахысыбжь гон.
Ашәарыцацәа аасԥылеит
сара ашьыжь шаанӡа сгылан,
Ахәылбыҽха сахьынҭыҵыз
еидарала ашәарахжь ааргон.
Агәы ҭырҟьеит аԥсабара,
абнатоурақәа шәаӡыӡон,
Аҳаԥы иҭаз аҳаԥы иҭыҵит,
зшьамхы иазымгаз ндырҵәеит.
Аб диҿыԥшит аԥа дгылан,
иара убригьы шьҭа дшәарыцон,
Арахь алҵшьа уаҳа иақәшәом,
абна илаз наскьацәеит.
Мап, имцеит убас мацара,
азакәангьы араҟа мчы аман,
Азакәангьы араҟа мчы аман,
ишааиуаз даараӡа аҽарӷәӷәеит.
Аха усҟан ԥсаатә нхама,
бгахәыҷык абжьы шәаҳама?
Абна хырқәақәо инхама, –
ҳара ҳусқәагь еилахәеит.

450

Хымз ирықәуп, сара смаҭа
ардәынақәа ибарц ҳаицашьҭоуп,
Ашәҟәаҿада уи акраамҭа
ибап ҳәа сыҟаӡам ажьа.
Ардәынақәа ҭажьын ҳашҭа,
архьынақәа ҭажьын ҳашҭа,
Акәҷарақәа реиԥш, ҳашҭа
иҩуа иқәмыз урҭ, сашьа.
Ҭынчроуп. Абнаҿ абга уыууам,
ашьабысҭа усгьы иубашам.
Азоопарк ахь амҩа ҳақәуп
хәыҷгьы дугь ҳаццакцәаны.
Ҳреигәырӷьоит шәарахи ԥсаатәи, –
ҳлакәушьап, мшәан, ҳашԥашоу, –
Ҳреигәырӷьоит абна илаз,
шәақь мцала инырҵәаны!
***
Сықәмызт сара зны абри адгьыл, аха насыԥны
Сықәнагалт. Сыҩшьапык срықәгылт. Сӷьацеит.
Адгьыл ԥшӡа, адгьыл кәымпыл иахьа сықәны,
Иԥсҭаҵаган хыхьынтә амра ду схацеит.
Схәыцуеит:
иҟазма зны убас еиԥш аамҭакгьы,
Абри адгьыл сықәымкәа, уи аԥшӡара сымбо?
Сызҵаараха саацәырҵит,
иҟасҵоит зегьы рҭакгьы,
Иҟоуп зхы снызҟьо, иҟоуп исынԥо…
Сышьҭнахит, сакуп анапқәа сырныргылан,
Сықәсуеит уи, адақәа ирҭаныҟәо шьаны.

451

Снаԥшы-ааԥшуеит,
зегь збар сҭахуп сҽынкылан, –
Сара арахь сықәнагаларан сыҟам ҽазны!
Ишԥа, зынӡа уаҳау?!
Атахҳәа схы иасуеит,
Сарҿыхоит, саргылоит зынӡа сеилыхха.
Арахь, иҿыцҳаҳараӡа, сханы ажәҩан казказуеит,
Аеҵәақәа гәыҿкаагаха еилаарцыруеит уаха.
Урҭ руакы сара сыхьӡала иаҵаршәуп ажәҩан,
Сиеҵәахә кыдуп сҳәоит саргьы, сазыԥшуеит.
Аха аамҭа иара убри аеҵәагь аражәуеит,
Илкыдшәоит… Сгылоуп. Ахусуҳәа ишуеит
Ахара лақәакгьы. Ҩаԥхьа схы аасыргәыӷуеит:
Аӡә иеҵәахә кыдшәеит, рыцҳа, ижжаӡа…
Исывсны инеиуашәа, аамҭак сназыԥшыхуеит,
Аха уи сагоит, саргьы сагоит, агаӡа.
Издыруеит,
издырырц сҭахым, аха издыруеит
Абри адгьыл аҟны сшыҟамло уаҵәы.
Сгәы кылнаҵәоит, схы кылнаҵәоит,
саруазыруеит,
Саханаргьежьуеит уи иахьа аҵәы.
Уаха сарцәом, уаҵәгьы ҭынч саргылом…
«Уаҵәы»! Ҩаԥхьа – «Уаҵәы»!
Сара истәӡам.
Аха сгәы ҭагылом,
агәра сызгом зегьрыла,
Сҟалома ҳәа абри адгьыл аҟны зны зынӡа!

452

***
Исымбаӡакәа,
Мшәан, абасҵәҟьа аамҭа цама:
Схәыҷқәа ракәым, смаҭацәа ирызҳаит!
Сышлаӡеит убама, аха егьамам –
Сықәлак жәаха ԥҳәыс дшааигаз саҳаит.
Сыҟоуп, ааи, макьана схаха-чахартә,
Сааҽырбаргьы цәгьа избаӡом маӡа.
Ачара сзахатәашам, ԥасеиԥш, ҩаха,
Аха аныҟәара саҟәымҵыц уахь зынӡа.
Иҟало ҟалап, уеизгьы узахыԥом.
Амала, сажәызар сара шьҭа,
Исҳәало закәызеи, мшәан, сыбхыбаан?!
Исҭаху закәызеи сара еиҭа?!
Ибашоуп баргьы ибҳәало бажәызшәа,
Ажәҵыс еиԥш, сааигәа бԥырԥырлап!
Баргьы саргьы, сгәы иснаҭоит усшәа,
Ҳмаҭа ичараҿ ҳдыркәашар ҟалап!
***
Бзиабароуп, аԥсҭазаара сгәы аҳәо,
Зегь сылшо, зегь сымчны сзырбаз.
Сҿаԥхьа арҩашқәа еилаҭәеит агәгәаҳәа,
Ашәа хаак ахыҩт адунеи ду убас.
Џьарак сакуамызт. Салаԥшт аныҳәа,
Аԥсҭазаара аныҳәа, ирзеиԥшыз зегьы.
Анцәа сиҳәар сҭахын ауаа рзыҳәа
Ашықәсқәа мҩасларц абас даҽа зқьы.

453

Инымҵәар сҭахын бареи сареи ҳныҳәа,
Ибдыруеит, схеиԥш быгәра згон.
Аха ҳхан лаша шьшьазаап ашьшьыҳәа,
Ҳхан лаша шнеиуа иаҳцәыбгон.
«Бсыцзар, абраҟагь егьсыхьӡом», –
Схәыцуан, саҿын ахжьара.
Избахьоу бакәӡам, бгәыбзыӷӡам,
Иаҿуп ҳара ҳхан ашьшьара.
Иҳахьзеи ҳәа, ашәқәа неимысԥаан,
Сындәылҵзар иаша адәахьы,
Иҳаҵаҵәон ҳҩыџьегь, аԥҳәызба,
Ҳақәган ҳагарц уи аӡӷьы.
Алакәаҿ еиԥш, цхыраарак саҳәон,
Исҭахын бара беиқәсырхар,
Санаахьаԥш, стәазаап еиҭаҳәан:
Бысцәыӡит, иҟам бхабар!..
Бара исыжәыбҵаз ӡӷьызаап,
Еилагьежьуа, еилаҽҽо иаауаз.
Сақәшәеит, саниеит уи аҩыза,
Исҳәоит ауп уажә схыдаха суаз.
Исҳәоит сшынбыжьыз мариала,
Ахьҭа сшакыз – сышлаҳәыз,
Зынӡа сыззыԥшымыз жәеинраалан
Нас ҩаԥхьа арахь бышхынҳәыз.
Быҟаз – аӡыхәашьқәа срыруеит,
Быҟаз – сыббап сыхраха.
Быбзиабаразар – быздыруеит,
Сҭахозар – бараӡәк сегьҭарха!

***
Ҳабжьара
Ашьхақәа збом ицыҩцыҩуа,
Ҳабжьара
Амшынқәа ҭабылгьо иҭаиам.
Иҟалазеи, нас, уаҳа ҳаигәныҩуам,
Еиниашьа ҳмоуит уаҳа, иауам.
Сажәа лыԥшаахқәа
Наҟ иалаӡт аҳауа,
Бара ибҳәогь аԥша иснамырҳаит.
Иаҳа ахара здыда, нас, ҳауа,
Ҳшеишьҭаз, ҳаинымио, иахьанӡагьы ҳааит!
Наҟ-ааҟ ҳаибаргоит башаӡа аныӡба,
Иҳахьзеи,
Еиниашьакгьы ҳамамзаап, ҳаи!
Уи агәра згеит, ишеицыз анызба
Сара сыҷкәыни бара быԥҳаи!..
***
Мҩамш! Исҳәозеи уаҳа,
Ҳалгеит иаҳҳәаша ҳҳәан.
Быхцәы жәпа сахәаҽт исҿаҳан,
Адәыӷбагьы дәықәлеит иҳәҳәан.
Мҩамш! Издыруеит, издыруеит,
Иҳәатәыз ҳәамкәа ишынхаз.
Лаӷырӡушәа цәыкәбарқәак цырцыруеит,
Иазхаз, нас, сбыҳәоит, иазхаз.
Мҩамш! Адәыӷба багароуп.
Нахьхьи, бара бымҩа аханӡа,

455

Ибзыԥшу уаҩҵас агәра игароуп
Сшыҟамыз абраҟа зынӡа.
***
Сгәы иснаҭоит даараӡа ҳаиԥшушәа,
Иҳаҵасны цәқәырԥак еилашуеит.
Ажәҩан аҿы амаалықьцәа ԥшушәа,
Уахь ҳахқәа раҳан ҳаԥшуеит.
Иаҳнаҭозеи усгьы ҳара ажәҩан,
Ҳзықәгәыӷшаз дҳамоума уа нцәа?
Адгьыл ҳаргәаҟуан, ҳшьагьы ажәуан,
Ҳныласуа ҳцон аҳәынҵәа.
Ишьҭан ҳара ҳҿаԥхьа иҭыжаан,
Ихиан ҳара ҳзыҳәан жрақәак.
Араҟа аԥсҭазаара тышан,
Ҳаԥырҵыр ҳҭахын, аха иааг,
Аџьнышцәа ҳамҩа иангылан,
Уи атышахь ҳашцаша ҳдырбон.
Ҳхьаҵыр, наҟ-ааҟ ҳааиҿагылон,
Аџьнышьцәа анаҳхырц ҳақәԥон.
Ианаму, ҳаацәырҵит ҳаџьнышцәан,
Ҳдәықәлеит дара ираԥганы.
Ҳгәамхара рҵыхәа аназԥымҵәа,
Ҳаиԥырҵроуп еиҭах ҳаилганы.
Ажрақәа шҭыжаац иҭыжаауап,
Илашьцаӡа атышагь ҭатәоуп.
Аџьнышцәа ҳрылан ҳзыԥсышам,
Ҳхынҳәит, ҳзышьҭоу ҳара ҳтәоуп.

456

Башагь ҳаԥшуеит, нас, ҵәҩанҵәыҟа,
Иаҳцәыӡыз, ҳзышьҭоугьы закәи?
Ажәҩанаҿ амаалықь дыҟам,
Адгьылаҿ дыҟамзар уи.
УАҴӘТӘИ АМШ САЗЫԤШНЫ
Ианбыкәу уаҵәтәи амш саназыԥшымыз?
Сыԥшын – сантәазгьы иаҳа сгәы цаны.
Иргәырӷьаган, игәыҭҟьаган – сымшқәа еиԥшымызт,
Аха урҭ зегь сара истәын, ҵаны…
Санхәыҷыз зны амҩадуахь сыԥшуа сгылан,
Сгылан ҽыҩҵас ҳашҭа сшыҭҟьара.
Абар, избоит арантә, уи снаныххылан,
Ԥхьа сҿынасхоит – сеидру сзынҟьара.
Саԥхьа иҟаз ҷкәынран, ааԥынрамыз,
Сыццакцәозар – ссирқәак сырзыԥшын.
Аха сназықәгылаз нас ҟәарамыз,
Аҽеиҵыхны саԥхьа ишьҭан амшын.
Раԥхьа уи анызбаз игазҽазуан,
Инаҳәы-ааҳәуа ҭынч аҭра иҭаиан.
Аха иҵысны нас ӷәӷәала аԥша асуан,
Ацәқәырԥақәа шьҭыҵны арахь иаауан.
Исҳәаргьы изӡаргьы, урҭ са сзы игәыҭҟьаган, –
Инықәҳауан саԥхьа ишәахха, ихәаш-хәаша.
Ацәа иҭаӡыӡон усҟан, иашан, ага,
Аҽазеиқәымкит краамҭагь ара аԥша.
Ԥсҭазааран амшын ахы снардырит,
Изныкымкәа сҿаԥхьа уи цәқәырԥеит.
Изныкымкәа анахьгьы арахьгьы сырит,
Сархәыцит уи, саргәыӷит, иснарбеит

457

Аԥсҭазаара ахаан ишнымҵәо, амра шгыло,
Уи иахьа иҭашәаргьы ишҭашәара.
Ус анакәха, сымҩа еиҭа снангылоит,
Иарбан сара сымҩаҿ сзыцәшәара!..
Аԥхынра саԥылоит, сааԥынра наскьаган,
Иласҵаз џарџаруеит, уи срашәоит.
Сҭәит, сеинылеит, сымшқәа гәазырҳагоуп,
Ус быӷь ҩеижьқәак аҵлақәа ирҿышәшәоит.
Сышәхымс иаалагылеит шьҭа ҭагалан,
Ибжьоузеи нас – аӡынра ааигәахоит.
Иааиуа амшқәа сырзыԥшуеит ҽакала,
Идыршәыз алапҟьеиԥш џьара скақәхоит.
Ихьанҭаӡа ажәҩан аԥҭа хылоит,
Қәоума акы аҿаанахоит уажәы…
Нас-нас сара ԥша ҵәыҵәык саԥылоит,
Сымҩа шиашоу илгоуп асыршәы.
Аӡынрагь наскьоит ус, ашьха ихыҵуеит,
Сгәырӷьо са саԥылоит ҽа ааԥынрак…
Сышьҭахьҟа инхаз сеиҭарызхәыцуеит,
Саԥхьаҟа иаацәырҵуеит шә-зҵаарак.
Исзыҟаҵо џьысшьоит урҭ рҭакгьы,
Иаҳа еиӷьу амҩа сназыԥшуеит.
Исылыԥсаауеит сшааиуаз сара дакгьы,
Схәыцрақәа мшынха иааилашуеит.
Иаԥсам – ицаз амшқәа ирыласырӡуеит,
Инаскьазгоит мыткәмак рызҳәаны.
Сыԥсҭазаараҿ нас цәаҳәак аацәырҵуеит,
Уаҩытәыҩса ихы иҭамшәац цәаҳәаны.
Сыԥшуп. Уи ԥхьа снанагоит, саргәыӷуеит,
Ҵыԥх исыгхаз снарҟаҵоит сынтәа.

458

Нахьхьи хара аарлагь снахьыԥшыхуеит
Есааира арахь иааскьацәо сҵыхәтәа.
***
Уажәақәеи уашәақәеи схырхуеит,
Саԥсшәа иаҳагьы исгәадырԥхоит.
Арахь ашәҟәы уагьанырхуеит,
Шьоук ухьӡ еснагь идырххоит.
Уи усым. Аҿыц иаҿагылоит,
Абзиа аӡәырҩы иркәаҳауеит.
Аха ажәақәа зтәу инарԥылоит,
Рашәагь хааӡа ираҳауеит.
Унеиуам иумҳәаша рыцҳәо,
Амаҷаз инухам улша.
Аџь ду ахаангьы иазыҵҳәом
Иасыр, еиҭасыргьы аԥша.
Суцлан, хәыцраха исысуеит,
Иҟаз, иҟало збоит.
Ашьхара шыҟоу имацәысуеит,
Агаҟа арахь ицәқәырԥоит.
Ублақәа уи амацәыс ашьҭа
Рыххалоит – амш еихыкказ.
Уашәа шьаҿакгьы снанашьҭуам,
Ишьҭыҵуеит уи цәқәырԥаҵас.
Уа иутәу, иаԥсоу ныҟәашәала
Уааиуеит, иутәым узҵом.
Даҽаӡәы иҿала уманшәалам,
Даҽаӡәы имҩала узцом.

459

Ажәлар иаԥсоу акгьы дырӡуам.
Лаӷырӡызааит, ргәаҵа иҭашәап.
Абри адгьыл зны уанаԥырҵуа
Иазныжь даҽа ажәак, даҽа ашәак.

***
– Шәышԥаҟоу, сҵаауеит, уара, уа сара сыда?
Иҵаауама, амра шәхаԥхома ихааӡа?
Акәтаӷь былгьома? Инхада? Иԥсыда?
Акгьы ыҟаму уа сара сышьҭахь зынӡа?
– Зны иҵаауеит, ифырҭынха аԥша асуеит,
Иҭақыџьқыџьыртә ԥсы зхоу зегьы рцәа.
Амш еилгоуп зны, ажәҩан казказуеит,
Ҳшубац, ҳақәуп адәы ҳгәырӷьаҵәа.
– Ишԥеизыҟоу уа агәылеи агәылеи?
Аҩыза изы аҩыза дразума есымша?
Ианеилало ыҟоума урҭ хыла-гәыла?
Аҵәы ыршо дрылоума агәымха, алахша?
– Ишьҭибахуеит шуҳәо, зны инеиҿагылоит,
Агәылеи агәылеи шнеиуа еицәынхом.
Аиҩызцәагь раҳәақәа ҭыхны инеижәылоит…
Ҳшубац, макьана ҳхы ҭаҳархом.
– Аҳәса – сара адгьыл исзықәыз лашаран,
Сдырԥырхьан, сылажьны ицон аҳәынҵәа.
Изеиԥшроузеи иахьа? Изеиԥшроузеи рыхшара?
Рылҵшьагь зысмоузеи, сымшқәа анынҵәа?
– Ассирқәа цәырҵуеит, рбара гәазырҳагоуп,
Зны уԥсы ҭырхуеит, иҭарҵоит уԥсы.

460

Ирыхшаз рымҩагь убас ала инагоуп….
Ишубац, ишыҟаз инхоит иахьазы.
– Адгьыл анықәыԥшра, анықәлара ныҳәан,
Рыцҳаран наӡаӡа уи ныжьны ацара.
Ԥсгарҭоу, гәаҟроу уа шьоук рзыҳәа?
Ргәы аҳәо, иасны иаҿума анхара?
– Ишубац, гәаҟ-ҵәаҟра нҵәом шьоук рзыҳәа,
Аха ԥсы зхоу зегь ирҳәо акоуп:
Адгьыл анықәыԥшра, анықәлара ныҳәоуп,
Наӡаӡа аныжьрагь инымҵәо гәрҩоуп…
СААҴАГЫЛТ ХРАҴАС
Саацәеит, уара, ҩынҩажәагь сырҭысны,
Ҩынҩажәижәаба сааҵагылт храҵас.
Саашьақәхеит абраҟа ак сгәы ардысны,
Саашәеит сара, аиашами, хәыҷҵас.
Сцаргьы цәгьа избом арантәи схьаҵны,
Аха, уабацо, ацҳақәа ҭарбгоуп.
Сцаӡар ҳәа сшәоит зынӡа сыбжьаӡны,
Мҩа заҵәык ахра ду иаҿгоуп.
Уи саамҵахеит азныказгьы схала.
Сҿынасхахуеит нас схы агәра ганы.
Сҩынҩажәижәаба – сыхра ду – сҩаҿалоит,
Исықәҳарҳәагьы сшәахуеит ибганы.
***
Ҳара амҩан аԥсҭазаара ҳашагәышьон:
Шьоук аныҳәа рхыргон, шьоук – ааӡаб.

461

Сара сымшқәак даара иашагәышьан,
Аха уи уареи сареи иааӡап.
Иаҳҳәарым, аԥсҭазаара, сышкаҳаз,
Сышгылазгьы ашәыта сынҵаны.
Наҟ хара дсыргылаӡеит сыԥсцәаҳа,
Дааиуеит уи иахьанӡа иԥсы ӡаны.
Сара уара суқәныҳәоит сҩагылан,
Ухазгалоит, бираҟҵас удсырбоит.
Уеилагьежьуа, умшынха зны усԥылан,
Уааиуеит иара усгьы, уцәқәырԥоит.
Амҩан, аԥҳәыс леиԥш, зны суԥсахуан,
Ҽа шьоукы урҿаччон, аха нас
Сыргәыбзыӷуа уҿааухон, уи сыхнахуан,
Сылабжышқәа ҩхаддылон хәыҷҵас.
Гәашә дуқәак леидужьлон агәараҳәа,
Саавахон аҽнышьыбжьон аган.
Сматанеиуа, уцхыраарак саҳәон,
Сананыршәлаз, санаџьуаз удырган.
Исыздыруам, иашан, излаулшаз,
Исхауршҭит уи уара ашьҭахьы,
Аԥсҭазаара, ахьеиԥш исызгәылшәаз,
Аԥсҭазаара, исзызшоз сара ахьы.
Ԥхьаҟа иаауго арбан сара сзыҳәа?
Зегь суҭома, исымухуоу зегьы?
Уныҳәаз, сҳәоит,
зқьынтәгьы уара уныҳәаз,
Уныҳәаз, сҳәоит, Аԥсҭазаара, уеизгьы!

АСЫРШӘЫ
Апоема
…Адәы саақәхахит сара нас суазыруа, –
Дгьыли жәҩани срыбжьахеит срыцәшәо:
Ажәҩан иалахын алаҳәақәа ҟыруа,
Адгьыл шьҭан абылфҩы ахышәшәо…
Исабаха сылагылан шьамхахьы ахәа,
Иара ажәҩангьы хәа-ԥштәын иахаз.
Исыздыруамызт адгьыл шьҭа сызлахәоз, –
Амца зхысхьаз, аццышә иагахьаз.
Џьара ҵлакгьы нымхеит ма машәыршәа, –
Схы знысҟьаша, схала санынха.
Зынӡа сшәомызт сара шьҭа сыԥсыр ҳәа, –
Адунеи зегь шьҭан иқьаԥҭаха…
Сцәырҳаны сааԥшызар, – амра гылон,
Игәыбзыӷын, ихаан уи ашәахәа.
Сааигәа џьара аԥсуа гара гылан,
Смаҭа хәыҷы дыцәан дҭахәхәа…
Саԥхьа ицәырҵуан иацтәи амш гәҭҟьага,
Иҵшәаазшәа збеит ажәҩан алакҭа.
Иамуит сыбла хызҩар, сыҽсырдагәар,
Схәыҷра аӡы-мшын слалашәеит еиҭа.
I
Аӷа дааины Ԥсҳәы ақыҭа даалагылон,
Аибашьра амца ҳгәыҵашт ааигәаӡа.
Аҽага зкызгьы цеит уахь абџьар нкылан,
Аҳәса аҩны иааххалеит иууаӡа.

463

Ҳара ҳакәын изырцәажәоз шьҭа аҳабла,
Ҳрацәаҩын, аха ҳазегь ҳхәыҷқәахеит.
Гәаҟра-цәгьан, рыцҳаран ихгылаз ҳабла,
Аха ҳхәыҷқәан – ахәмарра ҳҭаххеит.
Иҳалшоз ала акы ҳнахон, акы ҳаахон,
Адуцәа реиԥш, ҳаицлабуан, зны ҳаисон.
Аха ианааҳау ҳара ахәмарра аха,
Ҳаибарыҩны адәҳәыԥш аҟны ҳаизон.
Ҳахәмаррагьы хәмаррас иалаз аҳа!
Ҳаибашьуан ҳа ҳтәала ҳаҽшаны.
Аӡә далаагон ачықьра, инапқәа раҳа,
Шәақьҵас лаба дуқәакгьы ԥшааны.
Илаигәыдаҳҵон уи алажә аҟәҟәаҳәа.
Ҳнибарҵәо ҳнеилалон ҳара нас…
Ахы иқәшәахын, ацхыраара аӡә даҳәон,
«Ԥхьаҟа!» ҳәа аӡәгьы ҿиҭуан хаҵаҵас.
Аибашьра ааскьахьан арахь Ԥсҳәынӡа,
Ааигәаӡа, Аҟәа, бомбақәак ԥжәахьан.
Ҳара ҳтәала араҟа аӷа даҳҳәынҷон,
Акырынтә ҳара аиааирагь аагахьан.
Ҳабжьыууааит ҳара ҽнак агәарабжьара,
Ахәыҷқәа зегь ҳдәықәлеит ҳаиханы,
Ҳнадҳалазшәа ҳашнеиуазгьы абаагәара,
Адәҳәыԥш аҿаԥхьа ҳаақәхеит ҳшанханы.
Ауразоуроу зегь шьҭан араҟа иҭыжаа, –
Рхы имҩахо ҭабиа дук ржуан.
Иҵаулан, уи ҳа ҳзыҳәа итышан,
Аха усгьы ҳгыланы ҳҭаԥшуан…
Аԥхӡы рҿашы аҳәса иркын ажыга,
Аҵыркант зҟьозгьы, абар, иҳәсан.

464

Дшыҟоу мҩашьо ааигәа ихәра ихыган,
Хаҵак дрылан урҭ, убригь дцыркьуан.
Аус руан игәаҟуа, ԥсааиҭакрада,
Ирԥырхагамхо – рҿаархаргьы си қәеи.
Аҳаблауаагь рыдеизалт – изтәада! –
Аҳаблауаа – аҳәсеи ахәыҷқәеи.
Ҭакәажәык уа, илысызшәа адабла,
Лхаҿы ыреицаҟьашәа акы лҳәон.
– Ишәымбаӡаци шәара уаҳа аҭабиа?! –
Дцыркьыԥуа ахаҵа арахь дааскьон.
Азҵаара аҭак ҟамҵакәа наҟ иеилыҵуан, –
Аҳаблауаа русқәа рахь ицеит.
Аухантәарак сара абри сазхәыцуан,
Самырцәаӡеит – гәаҟран исыхьӡеит.
«Ус анакәха…» – рҳәон анаҟа-араҟа,
Ражәа иара уаҟа иааҿахҵәон.
«Ус анакәха…» Сара ари саргәаҟуан,
Аҳаблауаа ари гәаныла иарҳәацәон.
Аҭабиа ҳәа ажра дуӡӡа ҭыжаа,
Ржыгақәа шьҭыхны аҳәса анца,
Ҳаиҭанеины ҳҭаԥшуан ҳара «атыша»,
Ажәакгьы аӡәы иҳәомызт уа зынӡа.
Ахысыбжьқәа шгац игон шьхатәыла,
Изларҳәоз ала, уаҟа аихаӡа ҭәон.
Дахьцалак дладырсуа ибоу шьамхыла,
Аӷа дхьаҵуан, ахысыбжьқәагь еиқәтәон.
Шьҭа иаҳа аԥсы аалалеит ақыҭа,
Ҳарҭ хәмарраха иҳасит, ччараха.
Аха аҭабиа хыҵуамызт ҳа ҳабла,
Дамыӷны уи ҳзынижьызшәа аӷа.

465

Нахьхьи амца акын макьана аҿҿаҳәа,
Абџьар ркын макьана еимларӷәӷәа.
Аҿаанахеит зны ақәа ара ахаҽаҳәа,
Иҭәит аҭабиагь ӡыла ихыхәхәа.
Абыржәы акәын, иашан, уи антышаз,
Ҳаахықәтәалеит наҟ-ааҟгьы ҳаҽшаны.
Дҳарҳәазон, дырхәызшәа, аӡәы дӡышо,
Ҳабналон наҟ, ҳааҭалон ҳаикәшаны.
Еибашьран, ҳашԥахәмаррыз, нас, уаҳа!
Ихәмарразаргь, аибашьра еибашьроуп.
Машәыршәа сара ҽнак аҭабиа сҭаҳаит.
Иахьа исылшо исыхьыз аҳәароуп.
Усҟан сара ак сылшогьы сабаҟаз, –
Сагьреиҵбын ҳәа сыҟоуп, – схәыҷцәаӡан.
Исгәалашәоит, иаасхаххит игәаҟуа,
Аха сара, ахаҳә еиԥш схьанҭаӡа,
Азныказ атыша сылӡаакәкәалеит,
Еибархьыусыууа хыхь иқәхеит ахәыҷқәа.
Смадаӷь-мадашәо хыхь сыҩхалеит,
Аха имааит зынӡаскгьы урҭ рыгәқәа.
«Уа-а», – сымшын сара, «ма-а», – сымшын,
Ахәыҷқәа шәан, исԥырҟьон, игьежьуан.
Сԥаҭхалеиуа саларшәын аӡы-мшын,
Аҽнышьыбжьон сара уи сашьуан…
Сыԥс иаԥшәмахаз агәылаԥҳәыс иахьанӡагь
Лыԥсы ҭоуп – илгәалашәоит зегьы.
Исыхҟьоит иахьанӡа саргьы амца,
Абасҟаамҭа мҩасны ианцагьы.
Ишьҭоуп уи аҭабиа саԥхьа иҭыжаан,
Сылаԥш иара уахь ҩаԥхьа исырхеит.

466

Аибашьра исзажын иара тышан,
Аха, насыԥны, машәыршәа сеиқәдырхеит.
Сара сеиқәхеит, саламшәеит сара амца,
Аха усҟан, ианкаҭәоз ашьа,
Дҭахагәышьеит уара уаб Москва амҵан,
Курск ихьӡеит ахызаҵә са сашьа.
Иҳавгашәа игахын хара ашьамҩа –
Ишиашаз аӷа иҭыҩрахь иара цон,
Арахь сышьхатәыла ишамац иаман
Агәырҩеи ахьааи – урҭ аӡон.
Еибашьран, о, рыцҳаран араҟагь!
Ашьха қыҭа салаԥшуеит, абар.
Дарбан амҩа иқәу игәаҟ-гәаҟуа?
Дарбан зынӡа иҟамгьы зхабар?
II
Ҿаҳа-ҿымҭрак ахатәоуп аҿаҩа,
Угәы ҭырӡыӡо иасуа ԥша ҵәыҵәуп.
Адунеи алымҳа џьгәоуп, ак ҭаҩуам,
Иахыргазшәа, ақыҭа зегь ҭацәуп.
Нахьхьи хара аарла алҩаҵә ҩеиуеит,
Ажәҩан иааҵагылоит ихәхәаӡа.
Ус анакәха, ԥсыԥк џьара илеиҩеиуеит,
Нахьхьи џьара, ақыҭа аханӡа…
Амҩа иқәу имҩа цәгьа даркареит,
Ишьамхқәа лаиҵӡааит уи уажәы.
Дныгәнысуа дахьнырыз ааигәа акәара,
Днылатәеит дымчыдаха асыршәы.

467

Хыхь, иаԥхьаҟа, дыздыԥшыло наароуп,
Дынхыҵроуп, иԥсы ааиҭак, ҽа хәык.
Деигәырӷьеит, ибан ардәынак, даара –
Иҿықәҿықәуа иаақәтәеит уи махәык.
Абра џьара иҭагылоуп аӡлагара,
Иааигәамзаргьы акәхап – ашьҭыбжь гом;
Ма аҵаа иаҳәынҷазаап акәара,
Ишылагац еиԥш, ахуҳәа илагом.
Анцәа иакәхап ара иҟоу здырша,
Ишәаӡама, аҿаҩа аԥсы аӡеит.
Ԥсы зхоу уаҩ диԥымлаӡеит машәыршәа,
Ԥсышәак иара абранӡа имаҳаӡеит.
Иҟалазеи, иара иеиԥш дцыркьыԥуа,
Ма аӡә даацәырҵыр…
Илықәшәазеи иаҳәшьа?
Адырра лиҭахьан, дқьыпшәыпуа
Диԥылара џьишьон Аӡҩыбжьа.
Аамҭацәгьа иҭагылоуп уажә ақыҭагь –
Атәыла зегь гәаҟуеит – еибашьроуп.
Иара ибжа имхуп, дызҭахыда,
Изынхаз ԥхьаҟа аарла агәагәароуп.
Иаҳа-иаҳа ахәыцра дҭанагалоит,
Иаҳа-иаҳа ихәыцрақәа ӷәӷәахоит.
Џьара дрыҭҟәоит уи, џьара дыбналоит,
Асгьы абас иԥуеит џьара, деихоит.
Еилахәашьӡа иаԥхьа ӡиаск дзыруам,
Еилаҳанто аԥҭақәа ихатәоуп.
Ҵлак амҵан нас дышьҭан дуазыруа,
Дзызхәыцуагьы убрантә ицара атәоуп.

468

Игәалашәоит, днаргон иҵагылан,
Днаргон аԥсцәа рахь дыԥхьаӡаны.
Аԥсра ахаҭа алакҭа дхыԥшылон
Абри ашьҭахьгьы акырынтә уи, ҵаны.
Днепр иныруан, ҽнак абомба дажит,
Анцәа идырааит нас уи дызланхаз,
Еилаҟәыбаса илеиуан хани бааши,
Дызлалҵрыз, нас, амца дызлахаз?
Мцакы далҵыр, дназлашәоз ҽа мцамыз,
Иԥсы ахьнырҳала иааигон ацаха.
Ибон, ибон, уи алҵшьа имаӡамызт…
Иаԥхьа уажә зегь ҩыҵҟьон имцаха.
Дагьныҽҳәаԥшит уи ахәышҭаара амца,
Дынхыҵызшәа дааҟалеит рышәхымс.
Уи аԥхара иныруазаап иахьанӡа,
Ихы иҭазгьы уи акәын иара хымз.
Агоспиталь. Хымз дуӡӡа – аиарҭа.
«Сыбӷа ԥҵәазшәа, абра сышьҭахацәеит.
Иҟаӡами шәарҭа?..» Аха шәарҭас
Иҟаз иара иакәын. Абра инҵәеит
Аибашьра ду иадҳәалаз ихҭысқәа.
«Аҩныҟа…» – рҳәеит уи дангыла, ҽнак.
Дшыҟалазгьы ҳәашьа сзаҭом усҟан:
Мап, дымгәырӷьеит, дымгәырӷьаӡеит зынӡак.
Дышхамлара здыруан уи ҵәҩанҵәыҟа,
Амҵәыжәҩақәа иоурашәа сҟамлеит,
Аха, иага умҳәан, уи «Аҩныҟа…»
Дахьтәаз иара уаҟа даашьақәхеит.
«Иамаӡами, – дразҵааит, – уаҳа ԥсыхәа?
Иҟаӡами, – дрыҳәеит, – аҽа мҩак?..»

469

Игәы аибашьрахь, иҩызцәа рахь ианиха,
Дааилышшама, идыржәит ӡ-ҿамҩак.
Дныҟәарашәа ибеит уи, даадырныҟәан,
Иҩызцәа днараԥызозшәа ихаҭа,
Аха ируам, ихы дырхеит аҩныҟа.
«Аҩныҟа», – рҳәеит идгылаз еиҭа.
Аҩныҟа анакәха, игатәым, нас, аамҭа,
Аҩныҟа анакәха, абзиала ҳәаны,
Дымԥшыкәа адәыӷба дҭалеит уи ашамҭаз,
Иара дәықәлеит арҵәааҳәа иҳәҳәаны.
Амҩа дықәхеит. Шаҟа? Ҩаха, хаха…
Ихәыцрақәа есааира еилаԥаҭоит.
Ацәа иқәҳан, дахьиоу ихы дызҩахом,
Ихьшәашәаӡа арахьгьы аԥша индоит.
Деиҭаҽҳәаԥшуеит уи ахәшҭаара амца,
Игәыҵашуеит уи зынӡа ихааӡа.
Адунеиаҿ уажә акы даргәамҵуам,
Ихьаам, акы ицрыхаӡом зынӡа.
Длырҿыхар ҳәа дшәазшәа, диԥырхагам,
Дыҽҳәаԥшуеит ларгьы аҽҳәа лыҽӡаны.
Аԥша ааҵра иавоуп аҽырхаган,
Хьҭоуп, аха хьҭа ыҟаӡам, ҵаны,
Араҟа, амца ахьеиқәу уажә агәгәаҳәа,
Араҟа, ихәыҷра агара ахьдырҵысуаз.
Иуазҳәода шаҟа жәабжь еиҭаҳәоу,
Шаҟа лакә араҟа иуаҳауаз…
Иабагеи, нас, урҭ зегь? Иҟам, иӡуп,
Аҵх-лашә акәа иҭаршәны иагахьеит.
Ацәа иқәҳан, уи дызлымҵуа ԥхыӡуп,
Арахь, абар, аҵаа деикәанарҳәхьеит,

470

Иҽырқьақьан даҿаршәуп ашьха наара.
Аҿаҩа дагәоуп, уи уаҩгьы дибом.
«Уарбан, уара?» – ус иаҳахит зҵаарак,
Аха игәи ихшыҩи еилдыргом
Иара иҟнытәи ирҭаху, дахьыҟоу,
Дахьынтәаауа, арантәи ма дахьцо.
Ус ажәак дарҿыхоит уи – «Аҩныҟа» –
Иблақәагь аахитуеит дмыццакӡо;
Агылара илшом уи макьана –
Дахьнықәиаз асы дышьҭанаршәит.
– Ари уара уоума, мшәан, Арсана?!
– Ахра! – иҳәан… Наҟ-ааҟгьы иааиҿаԥшит.
«Арсана, злыԥха ҳаура, уара, Арсана,
Аарлаҳәа адәы иқәыз игәагәо…»
Ахра ииҳәо издыруамызт макьана,
Дыҟамызт Арсанагь иҿы еилго…
Амҩа инықәлеит аҩыџьагь нас аҿаҩахь,
Ақыҭа ахьышьҭаз, ашьха ашьапахьы.
Иҭаԥшуан акраамҭа ҿымҭ агәаҩа,
Асыршәы илагылан шьамхахьы.
Агәырҩа цәгьа алыҩуан урҭ ражәа,
Аха Арсана иҳәомызт, акы иӡон.
Дааҟәымҵӡакәа Ахра дцәажәон, дцәажәон,
Дҵаауан уажәы-уажә. Ус ицон.
Инагәыдыԥшылт ус дара аԥсуа кәасқьа,
Инҭаԥшит дара ахьа ҩны алакҭа.
Иага қәа асхьан, уи иага ԥша аҿасхьан,
Аха игылан ус, ишгылац, иара еиҭа.
Иагәыҵаку ԥыҭк изцар еибгала…
Абра иааиуан Арсана даашьақәхеит.

471

– Исҭахымызт ашҭа ас уҭалар…
Аха уан… Уи зегьы дҳаԥхеит…
Ашҭа днықәлеит Ахра игәы дааҭасуа.
Иаҳәшьа арахь диԥылеит уа дыҳәҳәо…
Ари амш сара сзыҳәа имҩасуам,
Иҳәатәугьы араҟа зегьы сызҳәом.
Схәыҷын. Сындәылҟьеит. Исҳәо, изуа
Сзымдыруа наҟ, агәыларахь, сыԥшуан.
Ашҭа дықәын Ахра уа дқьызқьызуа,
Игәасҭазгьы –
аарла днеиуан уи, дцыркьуан.
Ашьапы иқәгылеит нас араҟа аҳабла,
Ҿыц аԥсра ҟалазшәа аҩнаҭаҿы.
Ҳҭанарԥшуамызт иаҳхагылаз ажәҩан абла,
Иазыхтуамызт уаҳа уи ахаҿы.
Исхамышҭырц абџьарҵас ражәа сыҭан,
Иеизаз ҽа дунеикгьы сыдмырбеи.
Шәиԥхьыӡ зегь наишьҭарҵон ақыҭан
Еибашьрала еиҟәызгаз ани ԥеи.
III
Ашәҟәы лоуан: «Шьыри, быӷба сҭанда,
Игәхьаа скраны сыҟазма аӷа!..»
Ари дахыччон, лгәы ԥшаауан Асҭанда,
Дагьаатәалон уи лхы лгәырҩаха.
Дҳәыԥыӡыԥуа хәыцра гәарҭак дрылан,
Урҭ акаҭеиԥш иааины иаалхаԥон.
Зегьы иреиӷьыз дааины лаԥхьа дгылан,
Зегьы иреиӷьыз лааигәара дылбон.

472

Дҽырԥа-ҽырԥо арахь ашҭа дҭалон,
Дымҩахыҵуан дара рахь сасра.
Усҟан иара нахьхьи амца далан,
Алакҭа дҭаԥшыртә иааигәаӡан аԥсра.
Илмаҳаит уи дшырхәыз Днепр ахықәан,
Иԥсы аарлаҳәа ишыӡхигаз зны Дон.
Исалам шәҟәқәа арахь амҩа иқәын,
Урҭ анлоулак, маҷк лгәы лырдон.
Аҵх еиқәара ахажьын ара аҿаҩа,
Уи иалыԥхан ихы-иҿы лашон.
Иҵарыхәҵәаӡа џьара ибжьы аҿаҩуан,
Гәыӷрала иара абри аҵх лыршон.
Ҩаԥхьа иааҩуан: «Шьыри, быӷба сҭанда,
Игәхьаа скраны сыҟазма аӷа!..»
Ари дахыччон, лгәы ԥшаауан Асҭанда,
Дагьаатәалон уи лхы лгәырҩаха.
Иаҵаӡамызт шьҭа лдунеигьы хаара,
Дахьнышьҭалоз уи днаҳәуан, дааҳәуан.
Илызхомызт адунеиаҿ аӡәы иԥхара,
Адунеи дуӡӡаҿ лымала длаҳәуан.
Хыбрас ажәҩан иман иара усҟан,
Адгьыл аӡа дықәиан иршалон.
Иԥсҭыхган усҟан зынӡа аусқәа,
Еилагьежьуа, асыҭәҳәеиԥш, ԥхьаҟа ицон.
Ирҳәаз, аха ирзымгаӡаз аҭаца
Дзалҵуамызт аҵх-лашә ууаӡа.
Иара, Курск инеиуан еиԥш, длыбжьаӡит,
Ицәгьахеит, аалгәахәит, слахьынҵа!

473

Ахра иӡбахә ааҩуан уарла-шәарла –
Хымз рахьтә абас зны, ианеиҳаха,
Ашәҟәы еицарса има Арсана дгәарлон,
Арсана-ауаҩызаҵә, дааԥсаха.
Ауаҩызаҵә – уи зынӡа дуаҩыбжан,
Иахьнырҳалан иааигон иԥсы ахац.
Анаара днаҿылбаар, уи есымша
Дыҩ диԥылон, днаидҟьангьы дымцац.
Иналиркит ҳәа шәҟәы еицарсак ахала.
«Ишԥа, базыԥшума, нас, ҽакгьы?!» –
Ируа, ирҳәо рзымдыруа иааидхалон,
Аха ибон, дыԥшын лара уеизгьы.
«Асҭанда хәыҷ, бара абзиа збаша,
Ашәҟәы аҩыха рымоума, еибашьроуп,
Аха еиқәыбҵоит бара былахь баша.
Уаҵәгьы даҽак боуеит, зегь акоуп…»
Уаҵәы захьӡыз Арсана аиарҭа даман,
Аӡыҵәҟьа изыржәуа димамкәа, дзаҵәӡа.
Игәы бжьысхьан, иамамызт ак агьама,
Ихыҵәҟьагьы иҭахымызт уи зынӡа,
Аха гәыӷрак иханы даргылон,
Ԥшьаала агәашә шыҟазгьы днеихон.
Ишәыра шьҭыхны имҩа еиҭа днангылон,
Дгәыԥшаа-хыԥшаа ашәҟәы еицарсақәа игон.
Ахәы акәаԥра даақәгылон Асҭанда, –
Ашәҟәы еицарса аауазар ҳәа дыԥшын.
Ишанда, лҳәон, ихәланда, лҳәон, ишанда…
Зны ақәа леиуан, зны амрагь лхашын.
Ааԥын цеит, аԥхын цеит, ҭагалан
Абыӷь ҩеижьқәа леиуан иҿышәшәа.

Дкәаҩӡа агәашәаҿ уи дыԥшын лхала.
Амза гылон – амра анҭашәа.
Аҽнықәнакит ус аҿаҩа аӡын.
Аҵх-лашәқәа иаразнак иауцәахеит.
Ихымкәаӡо уи ақәа ацын, уи асы ацын,
Адәахьеиԥш аҩнуҵҟагьы ихьҭахеит.
Амҿы ылызхуа дыҟаӡам ахаҵа.
Аҩны иаага иуоургьы – изыршьо.
Ирҳәаз, аха ирымгац аҭаца
Дгылоуп леиха нкылан дыԥхашьо…
Ишԥалури, «ҳаи!» ҳәа лыбжьы ҩҭылцоит,
Лыгәҭыхақәа, лхьаақәа зегьы рцас.
Аиха илку шиашоу имҩанылҵоит, –
Дақәшәеит, шԥалугәышьои, – хаҵаҵас.
Агәкаҳара ҟалом ҳәа дхаха-чахоит,
Лара лхала иалҭоит лхы дҵак.
Ари ҩахам, рыцҳа, ари хахам,
Инылаҭәоит лиарҭагь лаӷырӡ-цак.
Ус ишнеиуаз зынӡа амҟәыл каҳаит,
Уаҭәашәпара ишьҭалт араҟа асы.
Дахеит, дахеит, аха илылшом уаҳа,
Лқьышә иқәкуп аарлаҳәа лыԥсы.
Аҽарԥсит аҳабла, арахь ашәарҭа
Ашьҭыбжь мыргаӡакәа иааигәахон.
Лан агәаҟгьы дамами аиарҭа,
Наҟ-ааҟ аҩын усқәа деимдырххон.
Дыԥсызаргьы сеидру ҳәа Арсана,
Асы ԥуа дынкылсуан иара иҿы.
– Ҳаи, амарџьа, сымчқәа зегь каԥсама?! –
Иааихалашон Арсана ихы-иҿы.

475

Дхәыцуан уи : «Ма уаха исзыршанда,
Срымбаӡакәа сцәыҵаԥсуеит абра…»
Аха ашәхымс данаахыҵлак Асҭанда,
Днеины днаҿагылон иара аԥсра.
Ихәыҩ-ԥацәа аазшәа еибга-еизҩыда,
Иԥсы ааҭалон, дгыларц иҭаххон.
Урҭ рахь ашәҟәы зҩыда, изымҩыда?
Иԥсыда? Инхада? Арсана дааилахон.
«Са сызцом, акакала еиқәылоит…
Даҽа ԥыҭрак. Даҽа маҷк ичҳа,
Шәҟәы гәарҭак сыман нас сыбԥылоит…
Аусқәа абас иҟоуп, аҭыԥҳа…
Иаха, ԥхыӡла, иҟалаз баҳанда, –
Лабҿабазгьы џьысшьахт, ихаҵа, –
Сгәырӷьацәан сгәы аангылт, Асҭанда:
Агәашә даалагылахт аиҵыбӡа!
Еигьҟамлазшәа, аџықә-џықә дыччахуеит,
Лафҳәараха ист иаразнакы.
Хымԥада, уа арраҿ ауаа «рчахуеит» –
Ицуп уи, дысзымдырт зынӡагьы.
Аха нас иҽхитит иччарала,
Илафҳәарала схы сгәы ҟаиҵеит.
Амаҵурҭа аниба, акәаскьа дхалеит,
Ашҭа дҭыҵны шәара шәахьгьы дцеит.
Дцеит шысҳәоз, арахь деиҭаахынҳәыхуеит.
Ашҭа дҭалоит, дшызбац, дкалаӡа.
Иара ашоура имоуп, са слаҳәыхуеит,
Дхахаӡагь дындәылҵуеит, агаӡа!
Сшәақь ибан, икниԥааит иахькнаҳаз,
Дууаӡа абыркьыл днахҟьеит –

476

Аҵықьҳәа дегьхысит. Абаџьар уаҳа
Изиҭахыз… баша иҭимырҟьеит…
Иаргьы ашәақь икыми, уи азакәхап,
Анцәа иҳәозар, ас ицом хара,
Аибашьра еилгап, дад, ус анакәха,
Ҳахьӡап ҳаргьы ҳаҷкәынцәа раара…»
Арсана дцәажәон, хьаақәак имаӡамшәа,
Деиханы дҩагыларгьы иҭахшәа,
Аха ӡушәа, иашан, лақӷрыӡ цамшәа,
Цәыкәбарк иӡамҩа иқәкәыр ианкашәа,
Лцәа дааҭыԥсааит лара дахьгылаз.
Арсана иԥсы ааивигаахит иаҳа.
Илеиҳәеит нас, ԥшьаала, лнапқәа нкылан,
Ҩ-ажәа заҵәык: – «Саҭабымҵан, сыԥҳа…»
Аамҭа цеит, адәахьы анаатә асуан,
Аӡлагареиԥш, алу ду лагон.
Аха иҟалап ҳәа уи уаҵәы иказказуа
Игәыӷуан, уи аҩыџьагь агәра ргон.
Иақәымшәеит ари аӡынрак ацашьа,
Асы шьҭахацәеит, ишьҭахацәеит.
Арсанагьы игәы ирхаҵон баша,
Илшом, ицара-аара аҵыхәа ԥҵәеит.
Аха даҽаӡә дыҟамеи дзыԥсахуа,
Изықәгәыӷуа дыҟам, дца, дымца…
Скаҳаргьы сҩагылап ҳәа наигәахәуа,
Амҩа уи днанагылоит дыгәгәаӡа.
Аҩны инхаз хыԥшылон хара ишьҭа,
Ак ихьыр ҳәа ишәозшәа, ҽмырқәаца.
Дхынҳәны уи даакылсит ашьыбжьышьҭахь,
Шьыжь арантә данцоз еиԥш, дыгәгәаӡа…

477

Ашәҟә еицарсақәа лоуит нас Асҭандагь,
Дырзыԥшын иахьанӡа лара хымз.
Ус игәырӷьо са дсасны дысҭанда,
Ус игәырӷьо дхыҵлааит шәа шәышәхымс!
Лыбла ихкыла илкын аухантәарак,
Дрыԥхьо, деиҭарыԥхьо иаалыршеит.
Даԥымлацызт ас ааигәа ашара,
Ианааша иара амрагь аашеишеит.
Адунеи лымбеи, нас, ҽа блакала,
Лгәыӷра аԥсы ҭалеит уажә иаҳа.
Ҩыџьа ахацәа хара амца иалан,
Аха аԥсҭазаара абжьами илаҳа.
Аӡәы иҩуан: «Шьыри, быӷба сҭанда!..»
Адунеи аҵа далыхәхәа дааскьон.
Дыҩ диԥылар шԥалҭаху Асҭанда,
Дгьежьы-хынҳәуа ашҭа дааҭахон.
Егьи усгьы лашьа иакәын, Ахра,
Аҩнаҭа зхагылаз, иззыԥшыз,
Дыцҳауан макьана аӷа – агәаҟра
Иҭазыргылаз, ашьарҩаш казыршыз.
Аха агәыӷра иаман уажә аиааира,
Асҭанда лгәаҵа, Арсана иҩнаҭа.
Акы бацәымшәан, рымшын, аҳаҳаира,
Ҳаиԥыларан ҳаҟоуп ҳара еиҭа!..
Ишаргәашоз аӡынра наскьаган,
Аҿаҩауаа аԥылеит ҽа ааԥынрак.
Ааԥынра ааԥынран нас, игәҭгаган,
Иазынкылом аамҭагь еибашьрак.
Бӷьы иаҵәала аԥсабара аҩычеит,
Агәқәа арҿыхеит уи иаразнакы.

478

Иеиднартәалт инаган ҩыџьа-ҩыџьа,
Иднарбеит разҟык урҭ, мҩакы.
Рхы неидкыла маӡа еиҿахәыҭхәыҭуан,
Аҽы ахы ахьнашьуан аҩыза аҽгьы.
Агәқәа ҭынчмызт. Цәгьа урҭ хыҭхыҭуан
Иара убраҟа аибашьра адәаҿгьы.
Ааԥынроуп, нас, иааиз аӡынра ашьҭахь, –
Асы иаҵахан иҟам акгьы ԥсырц.
Амра ахьҭа шьҭа шьаҿакгьы иашьҭуам,
Ихышхыҵәа аҿаанахеит асырӡ.
Амца иалоу жәылан ԥхьаҟа инеиуеит,
Иӡынразааит, иааԥынразааит, зегь акоуп.
Аԥсра хьшәашәа аблақәа кәеицеиуеит,
Иаҿагылоу рымҩа атыша иҭгоуп.
Аамҭацәгьоуп, агәырӷьара нарха амам,
Агәырӷьара нарха амам – еибашьроуп.
Азҵаара ҟадыџь – дыҟоума, дҭахама? –
Иахьцалакгьы иҟоуп, изҵаароуп.
Ашәҟәы еицарсақәа амҩа ишықәыц иқәын.
Арсана, урҭ мҩанызгоз, нас еиҭа
Дымцалар ауазма уахь, уи адгьыл игәон,
Дазыԥшын ашәҟәы еицарса ихаҭа.
Иагьаакылҟьеит ҽнак уи, игәыҭшьааган,
Ашәҟәы еицарса, иоухьаз иреицәаз.
Днықәырҵеит деиҵыхны Арсана днаган, –
Ианеиликаа ихала уи дшыхҵәаз.
«Абга сафеит, сафеит, – имшын, – абга.
Аҳәызба цагә аҵаркт сыхәдацәа.
Инасыԥын уи, уажәраанӡа исхабгар,
Аха иамуит, срыцҳаимшьеит Анцәа…»

479

Дықәын ус, акраамҭа дрызмыргылеит,
Дгылапҳәагь уаҩ дыҟамызт зынӡас.
Ашәҟәы еицарса ҩаԥхьа ибла ихгылан,
Дыкниҵон уи аԥхьашьа изырҵаз…
Аиҵбы иакәын уаҳа зымра мгылоз, –
Зегь зыхӡыӡоз, зегьы иреиӷьыз аиҵыбӡа…
Ааԥынроуп, аха аҿа еиԥынчылом,
Ажәҩангьы абла азыхтуам зынӡа.
Аиҩхаа дуқәа агәараҳәа еимаҳан,
Ирҭыҩуазшәа иааҩт хара ҳәҳәабжьык.
Иҭацәын, акгьы ыҟаӡамшәа уаҳа,
Адунеи ааҳәит абас шьыжьык.
IV
Уи адунеи иԥжәаша гәык азҭанда.
Иԥжәахьазаарын иагараан – иагарын.
Дгәаҟуа Арсана дихахеит Асҭанда:
Ажәала уи игәы ҟалҵаларын.
Дцаларын аҩныҟа, лан даагәаҭан,
Деиҭаахынҳәуан – Арсанагь дылзыԥшын.
Иахьантәарак, ари гәаҭо, ани гәаҭо,
Адырдхеиԥш рыбжьагьежьра даҿын.
Ааԥынра цагәышьеит иааԥынрамкәа,
Аԥхынраха ицәырҵит аҭакар.
Арсана адәы даақәлеит џьара дамкуа,
Иамуит баша – иҭахын акы дагар.
Даатәар, иара ашәшьыраҿ дааԥсылмыткуеит,
Аҳауа изымхо дықәхоит уамашәа.

480

Иҳәалоит уи аҳәса реиԥш амыткәма,
Игәгьы маҷк убриала изырдошәа.
Шәынтә иеимидоит ашҭа ахи аҵыхәеи,
Ихашҭуам, аҽарҿыцуеит агәырҩа.
Агәашә иаалагылоит хаз аҽыхәа,
Аха иамам уи арахь шьҭа мҩа.
Иааскьаны иаагылоит, уи дадыруеит,
Дахәаԥшуеит акраамҭа акгьы мҳәа.
«Дҽыжәлом, баба, башаӡа укьыркьыруеит…»
Иара цом, игылоуп ахәда ҭҳәа.
Дахьнышьҭалаз ауха ԥхыӡ дибахуеит,
Иажәақәа иҿышәшәахуеит ахьхьа-хьхьа.
Егьҟамлазшәа, аџықә-џықә дыччахуеит,
Аџықә-џықә дыччахуеит уи ҩаԥхьа.
Аччабжь хара ахрақәа ирынԥахуеит,
Ауаа рацәа еизахт ираҳаны.
Дхалан ҩада ацаҟьаҿ дибахуеит…
Дҿыхоит ус Арсана дцәырҳаны.
Ҿаҳа-ҿымҭроуп, аҿаҩа шьҭыбжь аҿыҩуам,
Ашәарахқәа рҽырымӡеит харак.
Ааигәа ахрақәа гылоуп ицыҩцыҩуа,
Иҟамшәа нахьхьи шьакаҭәарак.
Амца иалоуп усҟан афырхацәа,
Аԥсцәаҳа рааигәара дкәашоит…
Иблақәа ирхылом уаха шьҭа ацәа,
Иҟьаҟьаӡа дышгәаҟуа иааиршоит.
Ицәеилахоит дахьышьҭоу ҿатәи жәытәи,
Аҵабырги амци… Ус, ихьӡеит, –

481

Ашәҟәы еицарсақәа рҩит агәыбжьанытәи
Аҳәаа наҟ иахыҵхьаз аиҳабӡеи.
Аиҳабы дахьнеихьаз аб идыруан, –
Варшава амҵа ҳгылоуп ҳәа иҩуан.
Егьырҭ аҩыџьа бжьаӡит Дон ианыруаз…
Ишан ихәлеит, ихәлеит ҩаԥхьа ишан.
Иаҵәахызшәа тышак аҵа илҭаҳан,
Аха усгьы иҭыҵрашәа, абар,
Аб дыԥшын, дыԥшын, аха уаҳа
Иҟамлаӡеит нас-насгьы рхабар.
Игәы азҩагәышьон: даҽазныкгьы ихабгеит.
Даҽа ҩынтәгьы ихабгеит уи, ҵаны.
«Сафеит сара абга, сафеит абга!..» –
Ихы дацәажәон уажә хәыҭхәыҭла, иӡаны.
Иӡаны акәым, дықәгылан дыҳәҳәаргьы,
Дгьыли жәҩани дагәан, иҿаҳан.
Иага иургьы, баша иага иҳәаргьы,
Аԥсцәаҳа урҭ аҩыџьагь игахьан.
Дҵаауан нас: – Иҟоузеи Варшава?
Иҟоузеи Варшава?! – деилагон.
Дынкахәыцуа ихала арҩаш даван,
Ахықәаҿ ихы икәаҽ даатәалон.
Иааҭигалон патреҭқәак иара иџьыба,
Днарыхәаԥшны иаразнак иҵәахуан.
Драцәажәон дааҭгылан ашәаԥыџьаԥ,
Ицҳафыруа нас ҳәызбак ихуан.
Ирзеилмыргеит дызҿызи уи дзышьҭази,
Ирыздыруамызт иахьанӡа иԥсы злаҭаз.

482

Игәырӡыӡаган ҽа ԥхынракгьы мҩасит,
Уи еиӷьымкәоуп ҽа ӡынракгьы шцаз.
Игәабзиара убас еиԥш иуашәшәыран,
Днышьҭасыр, дызгыломызт ҽазны.
Аха ҩаԥхьа днаҵалеит ашәыра,
Дҩагылазшәа, иашан, знык дыԥсны.
Амра ангыло дҭалон уи ахшьыра,
Дхынҳәны дҩаҿалон ианҭашәо.
Амҩан џьара дааҵатәон ашәшьыра,
Даалатәон ашьацра қашәқашәо.
Дыццакуан, уи ишьҭахьҟа акы нхазшәа,
Агәаҩақәа дырҭысуан деиханы.
Ихы дацәажәон ахаҵа дхагахазшәа,
Ишьклаԥшуаз аанхон ишанханы.
Амҩа дшықәыз, дхәыцуа арҩаш дшаваз,
Ихы дшахәыҭхәыҭуаз уи маӡа,
Ихәаш-хәаша ишьҭарымҵеи Варшава,
Иара убра дагьлалаӡт аиҳабӡа.
Агәыбжьанытә даншәалт Освенцимҟа амҩа.
Иара убраҟа, Освенцим, дегьҭахеит.
Адунеиаҿ уаҳа изамуа, изамуа, изамуа,
Арсана дкәаҩӡа адгьылаҿ даанхеит.
V
Ашәҟәы даԥхьон: «Шьыри, быӷба сҭанда,
Игәхьаа скраны сыҟазма аӷа!..»
Ари дахыччон, лгәы ԥшаауан Асҭанда…
Уажә аччарагь лылшом шамаха.

483

Аҵх-лашә ргәаҟгахеит – дышьҭалан,
Иазеиҵыхуам иара амшгьы алакҭа.
Ашәҟәы еиқәаҵәақәа аауеит арахь еишьҭалан,
Ахәқәа аҳәҳәабжь рықәыҩуеит еиҭа.
Агәыӷра арахәыц-па дахьынҳалоуп
Асҟаҩык ҭахеит ҳәа ахьлаҳауа.
Дзалымҵуа шәарҭак далахалоуп,
Иӡхыҵрахоуп есааира ишазҳауа.
Лаӷырӡуп икарҭәо лыкәша-мыкәша,
Аԥсӡы ана ираҳан, ара ираҳан.
Дааит Ахра, аха уи дуаҩыбжоуп,
Аиарҭа дамагәышьоуп абжеиҳан.
Егьи дыҟам, зыхьӡ арбам макьана,
Дынхеит џьара, адгьыл аханӡа.
Иахьа дыҟам, дыҟаӡам макьана,
Уаҵәы дыҟам, дыҟаӡам зынӡа.
Дыҷкәынӡамыз, еснагь игәы иаԥысуан,
Аха дҟәышын, дцәажәон иажәа ахы аҭ;
Акьалантар иаҩызаз ԥсыуа арԥысын
Уи, хьӡы змам, ирзымдыруа асолдаҭ.
Иааҩуан иажәа: «Шьыри, быӷба сҭанда…»
Ашәхымс даахыҵуа лбон иахьа-уаха.
Дыԥшны дгылан, дгәыӷуан, аха Асҭанда
Илыздыруамызт уи дшылԥылоз дбаҟаха…
Адәы дықәуп краамҭа шәеиқәаҵәала
Абра, аҿаҩаҿ, аибашьра анлыхьӡа,
Наҟ-наҟгьы деиқәымшәеит лахьынҵала, –
Дымцагәышьеит хаҵа уи зынӡа.
Арԥарацәа агхеит ҳ-Аԥсынтәыла,
Аҭыԥҳацәа иишазгьы миӡеит.

Шәеиқәаҵәала дҭалаҳаны дгылан,
Дниасны иара убас дагьцеит.
Дагьцеит лара хынҩажәа дырҭысын,
Дыҷкәынӡаха иа дынхеит ус, дад.
Акьалантар иаҩызаз ԥсыуа арԥысын
Уи, хьӡы змам, ирзымдыруа асолдаҭ.
VI
Иҟалон Арсана аҩны даатәаргьы, –
Аханатә аҩны даатәаӡаргьы ҟалон.
Аха дылцәыҵаԥсны дцап иԥсы иӡаргьы,
Имҩа имдыруаз, уахь днагәагәалон.
Иидыруаз ыҟан, рыцҳа, дахьнеиуаз,
Хҭысқәак наиарҳәон, акы дазҵаауан.
Зны иҵаауа, зны амра ихацеиуа,
Иеидара шьҭыхны аҩныҟа даауан.
Мҩасҩык дихьымӡар ауазма иара амҩан,
Даҵамыз иеидара, рыцҳа, аҳәатәы.
Урҭ аацәыригон имҳәар ада анамуаз,
Раԥхьа игылан иҷкәынцәа ртәы.
Аиҵыбӡа ила далагон иажәа, –
Иара иакәгәышьоуп аԥхьа иҭахаз.
Изҳәо, изымҳәо, дгәаҟуа, дыгәжәажәо,
Инымҵәаӡоз жәабжьын уи дызлахаз.
Мап, ижәабжьынгьы, дцомызт иеиҭаҳәо,
Дакуан, дашьҭуан… Уазын, иуаз!
Зыԥсы ҭаз рахь дҟалон аӷьараҳәа,
Иара дыԥсызҭгьы урҭ аниуаз, –

485

Иҷкәынцәа – ассирқәа, аԥшӡақәа, ахьырԥар,
Амахәҿаӷәӷәақәа, изқәымыз шәара…
«Акыр ҟаларызма аԥсра шәысзахдырԥар,
Шәышцаз еиԥш аҩныҟа шәаакылсыр шәара?!»
Дҵаауан, аҭак ҟаиҵон иара итәала,
Дҵаауан, ҟаҵашьагь абамаз аҭак.
Ишааиуаз ашәшьыраҿ ҿымҭӡакәа еидтәалан,
Игылан нас рымҩа инықәлон еиҭа.
Изышьҭымхуа еидаран – ихала даныҟаз,
Инымҵәо сакарак данхалазшәа ибон.
Ихы иҭахӡамкәа даауан иара аҩныҟа,
Бла иамбо каҭакгьы ԥшьаала ихаԥон.
Ихәыцра цәыршәагақәа ирыкаҭа хахан,
Дрылазар акәын дҳәыԥыӡыԥуа шьҭа.
Абас иахьакгьы имҩа нирҵәахуан,
Абас дынхыҵуан ҽазныкгьы ахәада.
Ихьшаз ихьхьан, абар, шьҭа Аиааира
Ааигәахоит ҳәа аҿаҩа аныԥшуаз.
Аҽарыцәгьон ара аӡынра есааира,
Қәан илеиуаз, сын ирзауаз…
Дахьынҭыҵыз зны амҟәыл ду каҳаит, –
Иалаган, уаҳа иаахымкәеит асы.
Узырнымсуа аграпарақәа еимаҳаит,
Аҵлақәа гылан рымахә шьҭассы.
Аҽны омашәаҵәҟьа иԥшӡан аԥсабара.
Амҩа асы анықәҳа – иҟам ҳәынҵәа.
Игьежьы-хынҳәуа иҭалоит, ихәмаруеит,
Ақьаф ҭоуп уи ас-быбыш рацәа!
Игәырӷьама, ишәама, ардәынак ҿықәҿықәуеит,
Иаиалахәлоит, имҩа цқьа инарбошәа,

486

Уи ианыҵуам, ардәынак ҿықәҿықәуеит,
Зны – ааигәаҵәҟьа, зынгьы ихарашәа.
Цәаҳәак иқәлан ишааиуаз еилалон:
Ажәымҭацәгьара – ахәлара – асы.
Дҩеиуан уи аарла наарак даҿалан.
Иеивигон аарла, гәаҟрыла иԥсы.
Ишьҭахьҟа инижьхьан ишәарҭаз агәаҩа,
Уаҩ дабацоз, дцаргьы дхынҳәны.
Ибеит уи иаразнак аԥсцәаҳа дихаҩо,
Дгылазшәа иааигәа дааины. Длаҳәны.
Ддәықәлан, игәеиҭеит, илшаӡом уаҳа,
Илшаӡом уаҳа, иԥсгьы ааиҟәыҷҷеит.
Иара убасҟан иааигәаҵәҟьа аԥсцәаҳа
Аҟырҟырҳәа ибжьы ҭыган дааччеит.
Иеимнарҟьеит уи абжьы бааԥс аҿаҩа,
Иеинҟьеит, ахрақәа ирҿасит, иазҳаит.
Ицон, иаауан уи аҿаҩа иаҿаҩуа, –
Уаҩытәыҩса анахьгьы арахьгьы имаҳаит.
– Ҳаи, уара, сымчқәа асҵәҟьа икаԥсама?! –
Дҩеихеит мчыла дҩагыларц зназы.
Аха шьҭа агылара илшом Арсана, –
Днылаҳаит дхьыдыҩрны иаԥхьаҟа асы…
Ианааша, ажәҩан цқьан – иказказуан,
Ашьхақәа ирывҵит амра ххаӡа.
Аха макьана ишасыц аԥша асуан,
Аԥша асуан, уԥынҵа ҿнахуа, иҵәыҵәӡа.
Асабеиԥш иагон ас-цырақәа шьҭыхны,
Анаара итәҩасуа иаҿамыз уажәы.
Иқәдыршәызшәа шьаршьаф ҟәашк еиҵыхны,
Дзымқәацо дықәиан Арсана асыршәы.

487

Инапқәа акәырша икын иара ишәыра,
Аранӡа иааигазшәа иԥсы ахҭынҵаны.
Шьашьалқәак ирықәқәо
цәыкәбарқәак цырцыруан,
Арсана иқәҭәозшәа урҭ лаӷырӡны.
Аиҩхаақәа ирҭысны, шәаџьҳәара ауазшәа,
Аԥша аҿаҩа дгьылқәа ирыхьӡон.
Адунеи ԥшын нас аҭынчра ахатәазшәа,
Ишцац нахьхьи хара аибашьра цон.

А Ж Ә Е И Н РА А Л А А Қ Ә А
1992 – 1995

АДӘЫ СААҚӘГЫЛТ…
Адәы саақәгылт иахьанӡа сҭакызшәа,
Сгәырӷьоит иахьызбо амш еилганы.
Сышьҭахьҟа инсыжьит сԥызшәоз, сеиҟәызжәоз,
Исыжәлоз еиқәтәашьа змам цәқәырԥаны.
Схы анраалашәа, арахь маӡа-аргама
Иаасырҳәырц саҿын уа дунеик.
Абар, анҵәамҭахь инеит уи адрама,
Абар, уи салҵны, сықәлан саауеит!
Амрагь алҩақ иаалҵит имрамшәа,
Азныказ уи самырԥхеит, аха нас
Исхьынҳалаз гыгшәыгракгьы сҽамжәа,
Сгәы ҭнашьаауа шьоук руаз,
Ахәы-ԥшӡа саҿаланы сҩеиуеит, сааҭгыло,
Ԥҭақәак сырзыԥшуеит иббаӡа.
Схәыцуеит усгьы: шьҭа акгьы сазынкылом.
Ԥырхагакгьы соуам зынӡа.
Сцалароуп! Аха, схәыцын, сабацо?
Исыцда? Сызцыда? Сҟьалоу, сшаауаз?
Еидарак шьҭасҵан, ҽа еидаракгьы саҵалт,
Уи сыжәҩахырқәа ирзынкылом, аф аст.
Ахәы ԥшӡа сызхаланда, саҳәомызт уаҳа,
Уантәи сыбжьы сыргарын… Гаӡароу
Сыздыруам уи, аха сышьҭахь аԥсцәаҳа
Дгылоушәагь сгәы иабоит, зегь акоуп.

491

Сара саамҭа цеит, уара, сҳәахуеит
Иара уаҟа, сыхшыҩ ааимшәаны.
Анаҩстәи шәара ишәусуп, дад, сахәом,
Иахьа саԥырҵуам уи сацәшәаны,
Ижәдыруаз, инсыжьит сԥызшәоз, сеиҟәызжәоз,
Исыжәлоз еиқәтәашьа змам цәқәырԥаны…
Адәы саақәгылт иахьанӡа сҭакызшәа,
Сгәырӷьоит иахьызбо амш еилганы.
16.11.1993
***
Иҟаз еилкаашьа амамызт усҟан,
Адунеи сҿаԥхьа ианаатуаз, санҿаз,
Еилыргашьа узрымҭо еиларыжьуан аусқәа,
Ажәлар рыбла ҭхаха иззыԥшуаз.
Игылан рнапқәа рзеинҟьо агәгәаҳәа,
Рымшқәа мшымкәан идзырбаз, иҭактәыз,
Урҭ рҿаԥхьа цхыраарак иаҳәон,
Ҳәашьа амамкәа рбон иҳәатәыз.
Иҟаз еилкаашь амамызт, иашан,
Иангәырӷьоз, ааҵраҿ ианкарҭәоз ашьа,
Узынҟьаз-узынԥаз акгьы узымдыруа, баша
Уцҳақәа ҿеиҟәарц анилшоз уашьа;
Рыбла данамбоз амҩан икаҳаз,
Дгылар – ианԥырҵәоз илахь ада,
Ажәлар ангәаҟуаз, ианрылымшоз уаҳа.
Рашәақәа рыцҳәо сангылаз схаҭа…
Амци аиашеи убас еиларҩашьан,
Убас зегьы убарҭан, убасгьы ҳлашәын…

492

Иҟаз еилкаашьа амамызт, иашан,
Сҿан сара усҟан, сҿан, сагьажәын.
Амҩа сықәын усгьы ак ҳасабуа,
Сиеҵәахә сыблақәа ҭаа сшазыԥшуаз,
Аамҭа иаргылеит убас еиԥш асаба,
Уи иахьанӡагьы сзалҵуам уаҩҵас.
1994

***
Ҳадгьыл ҳамакуа, рыԥсқәа қымқымуа,
Рҿанаарха арахь нцәа дызмам,
Аиаша иаразнак аҿы еиханакыма?
Иабаҟоу? Иабаӡи? Аҭак саҳауам!
Ишаҵәы-шаҵәуа ақыҭақәа ирылҟьахьеит амца.
Шәкыла ахыбрақәа шьҭоуп ирхәаша.
Анышә иамоума Аиаша иахьанӡагь?
Уи иахашәышәуа ицарцу аԥша?
Адунеи аҽардагәоу ма иамаҳама
Арҭ ахысыбжьқәа – слымҳа ҵызхуа?
Атрагедиахь ииаст, ижәба, уара, адрама!
Зыламыс иамфарц зҭаху зегь шәеиха!
Иҟоу еилышәкаа, ҳақәԥара шбашам
Жәдыруаз, уаҵәызны, ижәдыр, зегь акоуп…
Сҿаԥхьа иаагылеит убасҟан Аиаша –
Ацәгьеи абзиеи шьҭа еилыргоуп…
Аха нкылашьак имам ақәылаҩ,
Ихы аниҟьоит уажәы-уажә аҭӡамц.
Иқәихӡарц дашьҭоуп аргама ҳкәакәылах,
Цхырара инаҭарц иршаҟьоит амц,

493

Аха ашьапқәа кьаҿуп, иабацои,
Икьаҳәӡа рыбла иаахгылашт уаҵәы.
Иҭаԥсо лабжышуп макьаназы сгәаҵа,
Сыгәҭыхақәа иасҳәартәгьы сыҟам аӡәы.
Насшәа аԥсеивгахагь соушт, саагәыӷуеит,
Насшәа агәымхара ахы иҭасырԥап
Исзаанагаз зегь… Ақәылаҩгьы дҳәыхуеит
Рахәҵас… Дызҿу зегь убар уеилагап!
Агара игароу сабикгьы дишаҭом,
Ашҭа данҭыҵуа даҵоуп ааҵәа…
Дахьымхәыр дабацо!.. Абарҭқәа зегь гәаҭо,
Дыҟоуп уи, ажәҩанаҿ дыҟоуп Анцәа!
17.11.1992
***
Аԥсра аӡәгьы иҭахӡам, аха аԥсрада
Даҽа мҩак ыҟамзар, уара узы
Ҳаԥсуеит ҳәа, урҭ, бнак рҽаҭан,
Инеиуеит, ргәы икылахо рыԥсы.
Иааҭгылан, акы рбазшәа иԥшыхуеит.
Ак раҳазшәа, иааилагылоит иууаӡа.
Аҵх-лашә иалоуп аҷкәынцәа, иԥшыхәуеит,
Аӷа дшыҟоу рдыруеит ааигәаӡа.
Ашьха ишаҿаз икарахеит бааԥсыла,
Нас агәаҩа иҭалеит иццакуа.
Рымҩа хьанҭа хҟьамыз раԥхьа сыла,
Иԥуа ишнеиуаз иалагеит иакуа.
Ашамҭазшәа раԥхьа ишьҭан Акаԥа,
Ааигәа алҩаҵә ҩеиуан ихәхәаӡа.

494

«Уара уҳаиҵбуп, иҟоу уасҳәап, баба…
Уара уҳаиҵбуп…» – Иажәа хьанҭаӡа,
Аҷкәын иахь даахьаԥшит урҭ рԥыза,
Игәы иҭаз иҿы изамырҳәаӡо.
Русқәа шыҟоу рдыруеит, афы имысааит,
Дцозар раԥхьа дгыланы дымцо!
– Ҳаарылашәар… – иажәа хҵәоуп араҟагь…
Ҳаарылашәар, – аҭак ҟаиҵоит аиҵбы, –
Идҳарбап урҭ баша ишалоу Аҟәа,
Ишырку баша иаларԥа рнапы…
Сара сакәзар, сышьҭахьҟагь сырцәыруеит
Гәмысҭа аӡиас. Нас арахь ҳаиқәшәоит.
Ҳаарылашәар, урҭ шҳархыша здыруеит,
Иамур – схызаҵә сара схы иҭашәоит.
20.11.1992

***
Сыԥсҭазаара аиҳарак сышьҭахьҟа иныжьны
Сшааиуаз, саакылсит убас бнакаҿы,
Иарзанак сымш аагазҽазит, инышьны
Уи хушәа амшын ду. Анкьатәи сҽы
Сыҵнаххьан усгьы аамҭа ахаҭа.
Издыруеит уи сақәтәаран сшыҟамгьы шьҭа.
Абна бна тоуран. Аҵла ҟьантазқәа
Гылан хыла иаҵасуа жәҩан.
Мҩахәасҭакгьы збом, схы абазго?
Ԥхыӡу, ари лабҿабоу ҳәа сҵаауан.
Аха ҿаҳа-ҿымҭран ара, сахьцалак,
Уҵаа-ԥшаала – иузҭода аҭак!

495

Саауамызт сара арахь, абнаршәырахь,
Сыхгьы иҭамшәацызт ус еиԥш зынӡа,
Хәқәак сырхыҵуа, ӡиасқәак срыруа,
Мҩакы сықәын, сцон хараӡа.
Агәыӷра ду сыман, мран сыззыԥшуаз,
Уара арахь сабааугеи, Ҳазшаз!
Избеит сара ажәҩан схаӷәӷәазшәа,
Сымҩагь нҵәазшәа абас бнакаҿы.
Саанаԥшы-ааԥшит уаҟа, саашәазшәа,
Сагьынатәеит нас сеизҟәыҿы.
Сгәы сҭахәыцит акыр, сеикәашәеит.
Исзамур, саргьы сгыгшәыгхар ҳәа сшәеит.
Уаҩрамызт, саахәцын, гыгшәыгран сызлыҵыз,
Сылсны саауан сара ашьа.
Ԥшаашьа амамкәа збеит сара исцәыӡыз,
Аамҭа сартәазшәагь абраҟа сеиқәжьа.
Ахы сыкәыхшан саршәит ауп уи!
Шьҭа исзыԥшу аасаҳар ҟамлари?
Узызҵаауада? Сааигәа уаҩ дыҟам.
Ажәҩан иқәтәоу Анцәа дхарацәоуп.
Аҩныҟа! Сгәы сыхоит аҩныҟа!
Аха уахьынтә иааҩуагь еицәоуп:
Аццышә ықәҳауеит ашҭа, абылра
Иаҿуп сара сҿаԥхьа Аԥсынра!
– Иа, Анцәа срыцҳашьа! – уа саауазыруеит.
Сгәы ҭнашьаауа уи, сыбла иабаз.
Иҟаз, сызлыҵыз, бзианы издыруеит,
Аха схы ҭырҟьеит, сдырҩашьеит абас:
Сара сара сакәӡамшәа збоит иахьазы,
Сгәаҟуеит, исхыҵрашәа збахуеит сыԥсы.

496

Смааӡаргьы ауан сара аранӡа,
Иаашаз анзымаа арахь, иахьаатәыз.
Иалагьежьуа иалоуп урҭ амца,
Илалаӡ ицарҳәагь сшәоит, афы рмыст.
Агәра згоит. Агәра згом. Сеиқәшәацәам.
Сара сымҩа абрагь инырҵәам.
Сҩагылоит. Сханы ажәҩан ааимҟьахуеит.
– Анцәа срыцҳашьа! – сҳәахуеит ҽазнык.
Ац хырџьаџьа-цәыршәагақәа ахуеит
Аамҭа, сыԥсы ааснаргазаргьы аԥсык.
Уи иснардыруеит иутәу, иҳәатәу,
Абна ду илҳәан сымҩа шгатәу.
Мап анакәха, исхахәлоит абраҟа,
Исысны, агыгшәыг сыргап сыжәжәаны.
Сыԥсы сыманы, абранӡа, сгәаҟ-гәаҟуа
Сааизар, сцарцу арантәи сшәаны?!
Ажәҩан бгозар, са сзыҳәан ибгоит.
Сышьҭахьҟа иааиуа аҿар рыгәра згоит.
Сара сыԥсҭазаара сышьҭахьҟа иныжьны
Сшааиуаз, саакылсит убас бнакаҿы,
Иаразнак сымш аагазҽазит, инышьны
Уи хушәа амшын ду. Анкьатәи сҽы
Сыҵнаххьан усгьы аамҭа ахаҭа,
Издыруеит уи сақәтәаран сшыҟамгьы шьҭа.
24.10.1993

АИБАШЬРА АШЬҬАХЬТӘИ МОНОЛОГК
Шәара ԥсҭазаарак шәзалҵуам, шәалаӡсо шәалоуп.
Шәнаҳәыргьы-шәааҳәыргьы – ижәбарҭоуп иарак.
Сара усҟан, аԥсаатә еиԥш сыхиаалан,
Ажәҩан салоуп, иауеит сахьцалак.
Сара усҟан сыҟоуп, сагьыҟам араҟа,
Сыӡӡазшәа шәыҟоуп – сагьыӡуам бзанҵы.
Саргәаҟуеит шәзыргәаҟуа, сиаанӡа изыргәаҟуаз,
Ирхьаахо уаҵәызны, ирыцрыхоз иацы.
Сара ҳабацәа, урҭ рабацәа срыцуп,
Иахьатәиӡам, ииасыз аамҭеиԥш сышлоуп.
Сажәуп, сажәӡоуп, аха сгәоуҭаҵәҟьар – сҿыцуп,
Уааигәара сыҟоуп – сҩызоуп, сықәлоуп.
Улаԥш сыҵшәоит. Саацәырҵыргьы саха
Аӡәгьы имам, избоит, шәеилахоуп.
Арахь, сыхәда иахамшәац ҳәа ашаха,
Иҩуа шьоук сышьҭоуп, – раԥыза дсаӷоуп.
Уи даӷоуп ари адгьыл сзықәгылоу,
Исымакуа , акырынтә икеиҭәеит ашьа.
Аха сыԥсцәаҳа арахь ҩаԥхьа дқәылоит.
Амца ҳкуп уаргьы саргь, сашьа.
Уи саблит, иудыруаз, араҟа сыццышәха,
Иахьа акәым, акырынтә сара скаԥсахьеит.
Иаҳа санҿажәкуаз исмоуит аӡыжәха.
Иаҳа санӷьаҩыз исиааит – срыцҟьахьеит.
Аха сыԥсы ықәҵуа ҟамлеит с-Аԥсынтәыла,
Иныжьӡан саԥырҵны сзымцеит Ҵабал.
Ҿыц игылоз џьара амреиԥш сырԥылон,
Сызнырҟьаз ахра ссахьан санхалт.

498

Аҷкәынцәа, агәышмәақәа, рыԥсы аҵаҟа сыҟан,
Саргьы сҭаршьит ҽнак Гәымсҭа.
Иеиқәхаз срыцны саакылсуан аҩныҟа,
Ақәԥара амҩа снангылон еиҭа.
Ахьҭа сакит сара амҩан бааԥсыла,
Амла сакит – сгәы ахәыц еиҩнаҵәон.
Цәҳәырак сықәнакны аԥслымӡра сылан,
Исхагылаз ажәҩан лагон зны – иҳәацәон.
Дгьылгьы жәҩангьы сара исаӷахазшәа,
Урҭ срыбжьахеит – схәаҽыҵәҟьон, схәаҽы.
Аха иааҳәуан сдунеи ҭшәа нас-насшәа,
Иаразнакгьы амца иҩалԥон са сҽы.
Рашьын уи, арҭ иаабахьоу ҽымызт,
Сызгоз сара арантәи хара, хараӡа.
Инымҵәаӡоз амҩа. Аҵаара иаҿымыз
Ҳажәҩан ианкыдшәаз еҵәак жжаӡа.
Сашьцәа! Ҳлаҳәхьан, аха дааираны дыҟан,
Датәамба, иҳаргылаз аган ахь аӡәы.
Уи дыԥсҿыхҩын, уи арԥыс, Сасрыҟәа,
Ҳазҽеихар, ассирқәа илшашт уаҵәы.
Нарҭаа сырҵеиуп, уи иааигәа с-Сасрыҟәоуп.
Икыдысԥаап ажәҩан схаҭаҵәҟьагь еҵәак.
Ҳаидгылап, схәыцуеит, ҳаидгылап, ҳаицныҟәап.
Дҳамоуп усгьы ҳарҭ иахьа нцәак.
Ҳаԥхьаҟа ишьҭоу, ҳашьҭахьҟа инҳажьыз,
Ҳазлалаз, ҳазлыҵыз, шьҭа арантәи ҳахьцо…
Зегьы срызхәыцуа, саргәаҟуа аԥша иасыз,
Мҩакы снықәгылт. Инҵәом, инҵәаӡом…
Уи саанагеит аранӡа қәԥарала,
Уи иснарбеит… Исхашҭма иснарбаз,

499

Сгәы иснаҭозар анаҩстәи мариала
Сара исоурашәа? Кашыррам нас-нас.
Згәы зырҭынчыз ирцәыӡуаз рыԥсы ақәҵан
Шьоук арахь ианаарга, шәыҽшәырҟәыш,
Иеилышәкаа, изықәԥоз урҭ рхазы акәӡам,
Ҳаԥсамхаргьы, арыцҳақәа, инкаҳан иԥсышт.
Исхашҭыр ҟалома: зегь ҭарҵон ахшьырахь, –
Аԥсы ахәыц иахьынҳалт Аԥсынра, –
Агәы еиҟәыржәарц иаҿын, дад, Ешыра,
Иалҵып ҳәа иҟадаз ас абылра.
Сахьцалакгьы сбылуан. Дад, саԥсыуан,
Сыԥсит, сыбзахеит, иааҳәӡеит адунеи.
Аха аӷа имҩа ԥырҵәеит абжьыуаа,
Абзыԥқәа еибашьрала иӡхыҵран иаауеит.
Срылоуп убарҭ – инхазгьы иҭахазгьы –
Ҳажәҩан хызтыз, хшьам еиқәзырхаз.
Иҳахьзеи ҳгәыла абас дышҳаӷазгьы
Ҳзымдыруа! – сҳәахуеит уа сара нас.
Аха иаадыруан, зегьы-зегь аадыруан…
Ари ҳдунеиаҿ иҟам маӡа.
Мыждарақә Егры аӡиас уи дыруан:
Иҵыхәа шьҭарҽылан ауп дыҩны дышца…
Иацтәи амшқәа сызрылҵуам, сдыркароит,
Иҟоуп сгәаҵа иҭоу, иҭахаӡаз –
Ааҵра давоуп аӷацәгьа дмақаруа,
Дгәыбзыӷшәа арахь дааскьоит иара нас.
Амшгьы ааилгеит – амра гәыбзыӷуеит.
Сшәоит сара усгьы: амш еикәашәоит.
Салоума аԥхыӡ – ишызбо сыԥсыхуеит!
Исыхьызгьы здыруеит – сгәы сахаԥжәоит.

500

Иарбан хәшәу, нас, симҟәыҵжәан аԥсцәаҳа,
Адунеи лашахь иаша саазгаз?
Сгаӡахом сара, ижәдыруазааит, уаҳа,
Сыԥсыр сыԥсит ауп шьҭа хаҵаҵас,
Абжьарак адгьыл сзықәлом стәитәыхны.
Сара иҟасҵалароуп ара зегьы рҭак…
Рымахәқәа ҿӷәыхаа, арахь рыхқәа шьҭыхны,
Избоит Гәмысҭа ахықәан ҵлақәак.
14.11.1993
***
Еибашьран ҳара ҳазлазгьы. Аҟәҟәаҳәа,
Ашьа нкаршуа, ахысыбжьқәа мгаз,
Ҳусқәа шәарҭан, ацхыраара ҳаҳәон,
Зажәа рмаҳаз ҳауп ҳа ҳахьаауаз.
Уи – аԥхьаӡа. Адунеи аҽардагәан,
Иаҳхаԥеит ҳара убас еиԥш каҭак,
Аҳауа ҳзымхо, уаҩы ҳимбаӡакәа,
Иаҳзыҟамҵаӡакәа уаҳа акы аҭак,
Хьӡыда-цәада ҳныбжьахәаша ҳцашан,
Ҳахәаҽран ҳаҟан аамҭа ацәқәырԥа.
Аха ҵәахышьа ҳәа амам Аиаша,
Уи аацәырҵит арахь лабҿаба.
Аха усгьы ирылгеит шьоук амҩан,
Ҳаиқәхеит шьоукгьы абас аӷа ицас.
Ираҳаит, ирбеит зегьы аргама
Усҟан ҳзызгылаз, ҳақәԥо ҳаззаауаз.
Еибашьрамызт уи, уара утәала,
Иҟан, иҳәеит, арахь излеицәаз.

501

Амшын ухыршәлан унышь хәыҷ уантәалан,
Уихашҭызшәа, угәы иунаҭон, Анцәа.
Шаҟаҩ ҳавшьааз.. Иеиҭоуҳәаргьы ихарҵом…
Ибжьаӡӡеит иҟамкәа уаҳа рхабар.
Сықәтәоуп, иҳәеит, сеиҭашәышәуа абарҵа,
Ҳаибашьцәан ҳәа ус уажәы, абар,
Ашҭа иааҭалоит абџьарла еиқәныхны,
Уара иуҳәо ажәак раҳауам.
Идырҳәыз ихыҵит аҟәадагьы иҿыхны,
Иԥсы ицаз шьҭа уаҳа иаауам.
Афырхацәаҵәҟьа ааиаанӡа ибжьаӡуеит,
Имҵарсны иагоит даҽа уск.
Сара иааира сзымгазаап, схьаҵуеит,
Сыҟамшәагь жәба, афы амыст.
Аха мҩа ыҟаӡам уахь шәназынгыло,
Шәаахьаԥшны, шәахьынтәааз уаҳа изымбаз.
Еибашьран, иҳәеит, ҳаргьы ҳазҿагылаз,
Убри ауп, иҳәеит, шәаргьы шәеиқәзырхаз.
02.04.1994
***
Сцон сара абрантәи шьҭа аргама –
Сахьымаара, Ӡибнаҟа, наҟ…
Абасала инҵәон уи адрама,
Сзалҵрашәа збон, сагьаргәаҟт.
Исыҵаҽҽоз ӡы-хәашьқәак срыруан,
Иҟалон сырхәаҽыргьы урҭ нас.
Исышьҭалан иааиуаз дыздыруан,
Уи акәын зегь реиҳагь сызшьуаз.
1994, март

502

***
Нкылашьа сзаҭама аамҭа шьамхы-лас.
Саргьы уи, зегь реиԥш, исыцәцеит.
Ҭагалантәи амшқәа сгәаҟуа сышрылаз,
Сышлеит, абар, сышлаӡеит!
Ихьшәашәаӡа саԥхьа ишьҭоу ӡынрами,
Сааԥсеит сара сшааиуаз, срыцәхеит.
Анҵәамҭахь инеиуеит сыԥсҭазаара адрама,
Сыҵхқәа ауцәахеит.
Аха усгьы саԥхьаҟа хәы-ԥшӡак
Аацәырҵлоит, ахара, амра аҿаҷҷоит.
Уи даҿызбаауеит смаҭа хәыҷ, сқәыԥшӡа,
Сыргәырӷьо акраамҭагь дыччоит.
1993, аӡын
***
Ҳақәҵуеит асцена. Егьагӡам, егьагӡам,
Иҳашьҭархх, илеиуеит шәҿаԥхьа аԥарда.
Ҳақәҵуеит. Ус дук ҳаԥсҭазаара нақәҵан,
Ҳааԥсеит, дад, ҳкаԥсеит ҳара шьҭа.
Ҳабашәҭаху иааиуа! Шәықәгылт шәшьапԥынҵа, –
Ишәаамҭоуп, асцена шәаақәлар – шәкәашоит.
Ҳабашәҭаху ҳарҭ! Иаҳхароуп шәызхьымӡаз,
Иаҳхароуп шәахьзымцаз! Ҳқыдқәоуп – шәҳахҟьашоит.
Уи ауп ҳара иҳарҳәо ижәуагьы ишәҳәогь.
Шәаҳхыццакуа шәгылан. Абар, шьҭа, абар,
Агәхьаа мкыкәа ҳатәамбакәа иаҳхьышәҳәо,
Шәааихьеит асценахь. Уи ныжьны ҳазцар, –

503

Кашырран нас шәара шәзыҳәан, иныҳәан,
Шәықәлара шәыҟан асцена шәмацәыс.
Иага жәа гәымха шәҳәарын ҳара ҳзыҳәан,
Шәара ианышәтәха адунеи шьҭарнахыс.
Аха уи уаарагәышьоуп. Шәымжәылан.
Ҳцамҭаз ишәасҳәар сҭахуп сара акы:
Ашаха лахаршәны аамҭа узынкылом –
Шәара шәышьҭахьгьы игылоуп шьоукы…
1994, март
СХЬАԤШӠОМ
Афы ықәсааит, уаҳа сышьҭахьҟа схьаԥшӡом!
Сгәы сфеит сара схы санаӷаз.
Акгьы сызлылан дыҟам уи аԥшӡа…
Уи лоума, ҽакума сышьҭахьҟа инхаз?
Ихьаау инасыԥу мчыла сназԥырҵыз?
Имцоума сызлыҵыз? Иахьанӡа исыцроу?
Иарбан исырӡыз амҩан, исмырӡыз?
Сдәықәызма уахь сара сасуа акьаброу?
Зегьы срызхәыцуеит. Исҭахӡамкәа исырҿыцуеит
Исмыхәо, имчыдоу, ишааиуаз иажәыз.
Сахьақәак саԥхьа ицәырҵуеит, иагьыӡуеит.
Иахьанӡа урҭ сара ашә еиԥш ишысшәыз.
Ишьҭасҵоит исшәыхны. Избом агәыҭгага.
«Ухьаԥш!» – исыцрысит сышьҭахьҟа инхаз,
Аха савалан сцоит сара ага,
Сышьҭахьҟа схьаԥшыр сҭахымкәа зынӡас.
Ари амш сара сгәы анахымшәа,
Ԥсеивгарак соушан, сымҩагьы мшуп.

504

Издыруеит, снеиуаз издырыр сҭахымшәа,
Сышьҭахьҟа инсыжьыз зегь саԥхьаҟа иԥшуп.
24.11.1993
***
Сара дсыцын уи шьыбжьаанӡа. Ашьыбжьышьҭахь,
Амшқәа анеилга, иԥсы анига маҷк,
Машәыршәагьы ирхом са сашҭахь ишьҭа,
Иахьизеиӷьу џьара дыҟоуп, уа дыҭхаџьт.
Исыздыруам уаҟа уи дахьынӡарнаало,
Аха, издыруеит, ҽнак дыбналан дцоит.
Дцоит уи уахь, иаҳа иахьыманшәалоу,
Ара дырхашҭырц ԥыҭрак уаҟа иԥсы иӡоит.
Аха ишимам здыруеит хыҵәахышьагь,
Аӡәы димбар, ҽаӡәы дибап, диаҳап.
Зны исхьаан – дҩызан – сахьынижьуаз,
Избоит уи шысзеиӷьу уажә иаҳа.
Аха сшәоит арахь деиҭаанагар ҳәа,
Зны, ишнеи-шнеиуа, амшқәа ааилахәар.
Дааҵагылашт, агәхьаа мкыкәа иахьа исарҳәо,
Дааҵагылашт, егьҟамлазшәа, уи смахәар.
Аха усҟан сара сыҟам, дад, араҟа, –
Зегь акоуп, иҭа, иҭам сыԥсы, –
Исзеилкааӡом усҟан уа узыргәаҟуа,
Џьаргьы сыҟам адунеиаҿ уара узы.
1994, ԥеруал

РИГА СГӘАЛАРШӘО
Сара араҟа ссасуп, аха Рига
Саргәыбзыӷырц иаҿуп – исҿаԥхоит.
Ари аҷкәын смаҭа хәыҷ Ника
Даараӡа диеиԥшуп, арахь иҽирххоит.
Аха иан акы нҭалҳәан илымҳа,
Иҩызцәа ахьыхәмаруа шыҟоу дыԥрит.
Ҳазҵатәоу аҵла, сымҩашьозар, шымҳан,
Аха ашымҳагьы арахь иаазгари!
Сара саашьоуп илакәхаз: машәыршәоуп
Схы ишааҭашәаз Рига. Ихаҵа,
Ара уаҩ дыԥшымызт. Сҟалеит сара ссиршәа –
Ианызба ақалақь ас иууаӡа.
Ауаа срылан, исыҵасны ӡхыҵрак
Сагон сара, аҵәаҟьеиԥш, уахык.
Сгәы иснаҭеит сыҟазшәа сыӡран
Сшавоу мацара Даугава ахықә.
Сышьҭахьҟа инсыжьхьан иныжьтәыз иахьанӡагь,
Аӡы ықәршәан сықәҳа саауан.
Зегьы сзеиԥшын, иагьыскын сара амца,
Сахьымаара сцаҵәҟьаргьы ауан.
Убасҟан ауп Рига саналнахыз схәыцрак,
Ллакҭа сынҭаԥшызшәа исзыԥшыз нцәахшак.
Уҟам ҳәа санаҳәеит ахааназгьы уӡран,
Исзасит Даугава ахықәан ҽа ԥшак.
Исыздыруам рахәыц пак абра сзахьынҳалаз,
Рига агәра зызгаз лассы.
Иԥхыӡзар ари, иԥхыӡынгьы салаз,
Иааивнагап даҽа ԥыҭрак сыԥсы.

506

Сналалеит уи нахыс Рига сыхәмаруа,
Амшқәагь дәықәлеит ара иԥырцәаны.
Иаакылсит ҳаиԥырҵра аамҭагьы, Мара,
Сгәы иснаҭо сцахуашәа арантә сыхҵәаны.
Иҟоу еилкаашьа изаҭаӡом Ника
Иеиԥшу аҷкәын хәыҷ – исҭахым ацара.
Исхьынҳалоушәа збоит сара Рига,
Сышцахуагь адыруашәа арантә сышцара.
1994, ԥеруал
***
Аҩнқәа ргеит илеилаԥыххаа…
Ашҭа шьҭоуп ицәаӷәаны.
Имҩахыҵит танкла ауха.
Ишырзыԥшуаз ишанханы,
Ахысыбжьқәа агәгәаҳәа игеит.
Хәыҷгьы дугьы еибадыргеит.
Абри ашҭаҟны, ашәшьыраҿ,
Аҩы лнаҳауан ҭыԥҳак.
Дсыздыруамызт уи, дыздыруан,
Сыбла дамбозшәа зынӡак,
Арахь даара слызгәыкны,
Сгылан саргьы аҵәца кны.
Усҟан саргьы смышлаӡацызт,
Самбылӡацызт лаӷырӡык.
Ашҭа дҭыҵны дымнаскьацызт,
Дымцаӡацызт дырны ӡык.
Усҟан арантә /ҳаԥсқәа ҭан/
Иҳазгәамҭеит аӡәгьы атанк.

507

Усҟан ныҳәамыз, кашырран,
Угәы ҭгәырӷьон уахьыԥшлак.
Абри ашҭаҟны, ашәшьыраҿ
Аҩы лнаҳауан ҭыԥҳак.
Ихы иҭашәозма уаҟа аӡәы
Ажәҩан шҳақәҳауаз уаҵәы!
12.01.1994
АГӘРАГАРА
Сханы ажәҩан ааихыккомызт,
Снеиуан сылахь еиқәҵаны.
Дахьцалакгьы лыгәра згомызт,
Лыгәра згаҵәҟьомызт, ҵаны.
Иҳәатәыз акгьы сҳәаӡомызт,
Адәы сықәын сҿаҳахан.
Слышьҭаларгьы сызлыхьӡомызт:
Аԥша даццеит.. лыгәра аган.
1994, март
АГАГА
Инеиуеит сыгага абрантәи ибналан,
Иҭагьежьуа уа иҭахеит аҳәысҭа.
Ақалақь иалахуп нас иара ҟьалан,
Ирыздыруам усҟан сахьыҟоу схаҭа.
Сахьыҟоу… Сыҟоума ус џьара араҟа?
Аӡәгьы сибаӡом сара, аӡәгьы сиаҳауам.
Зегьы сышрышьҭаз ԥаса сгәаҟ-гәаҟуа,
Сыбжьаӡит агәыр еиԥш. Сцом, сагьаауам.

508

Сыгагоуп ус адә иқәхаз макьана,
Уи сара сакәӡам, сакәзар – сгагоуп.
Иныҵакшәа баша уҵаауеит: «уеилагама?»
Сгагоуп, сҳәоит, аа, зегь акоуп…
Анцәа иџьшьоуп иара уигьы, аамҭала,
Сыгага ҟьалан ма иахьынхаз.
Сара срыццеит ахымца иаҿалаз,
Сҭахеит, иҳәеит, урҭ ахьҭахаз.
14.02.1994
УШӘАНЫ…
Иаԥхьо даныҟам, Пушкингьы уакәзааит,
Имакуа уцәырҵааит, иаҳҳәахып, Толстои –
Иҟам уиҩызоуп, иудыруеит, аф асааит,
Башаӡа аӡыхьгьы кәеикәеиуа иумтои, –
Изуржәуада уи?! Уқәнакт ацәҳәыра.
Уаԥхьаҟа инеиуаз цеит, узрыхьӡом.
Ушьҭахьҟа мҩаҟам – иумам ҿааҳәыра.
Аамҭа уаркареит, уаҳагь узцом.
Аха уҟамлац уара асҵәҟьа, ҳәарада,
Аҳәатәы уман, иуман аутәы.
Угәы укыдхоит – уи акгьы унаҭом.
Ихьаауп уахьықәхаз ас уара адәы.
Усгьы гәыӷрак угәаҵа иарҿыхоит
Иасыз аԥша. Маҷк уааихыккоит.
Ушьҭахьҟа ишьҭахуп хаҳә дук аԥҽыха,
Аԥша уажәақәа уҿыҵԥаан иагоит.
Уи ахаҳә уқәтәоуп уара ухәжәаны,
Иуҳәо уаҩы имаҳаӡар ҳәа ушәаны.
17.03.1994

509

САХЬЫНАԤШУА…
Дыхцәышааӡа
Дҭакны дрымазшәа аҳаԥы,
Уажә арахь даацәырҵит акаҳԥы.
Дныхгыла-аахгыло,
Уи убас арахь даацәырҵит,
/Дызлаҟаҵәҟьаз
Ицаз амшқәа иаҳцәырӡеит/,
Улеилаҳап ҭацас,
ԥҳәыс дааумгацзар – ԥҳәысс.
Дылхьынҳалт ишызбоз аҽадҳәыс.
Ларах, лара агәықәха.
Илхуа лхы ахә,
Сыҟоуп лгәы изцазшәа ана зҽырпаӷә
Игылоу аҷкәын.
Уи лхы иԥнаҟоит
Амалгьы шимоу.
Кәалаау акы иҟаҟоит,
Имодазаап,
Иеиқәагь ҭаҳәҭагарӡа,
Ихы раҳан дыҵаԥшуеит абарҵа.
Лхы еилажәжәа, уаҟа ҽа каҳԥык
Дықәгылахуп. Длымоуп уи абык,
Данургәаа –
Аҟәҟәаҳәа душьклахысуеит.
Акаҳԥы егьи акаҳԥы длаԥысуеит:
Аҟәараӷ ихаршәуа, лара цас
Днаихәаччоит акәалаа зҿы иҭахаз.
Иаразнак урҭ лаԥшылагь иааибадыруеит.
Ахцәышаагьы аӡмах арахь дыруеит
(Лхы лжьоит – аӡмах ус узҭыҵуам).
Иааидаҳалеит ҿыц, аха ирзырҿыцуам
Акымзарак – ус изома аӡы-хәашь!
Урыхәаԥш, уара, ураҩымсын, урыхәаԥш,
Рыхцәқәа еибаркәкәуазаап урҭ ааиҿаҳар!

510

Ҳәатә ыҟамшәа шызбоз сара уаҳа,
Иҿааихоит арахь даҽа ҽадабаӷьк.
«Ашьаԥахь, – иҳәоит уи харантә, – ашьаԥахь!..»
Уара идыр шьҭа уи закә шьаԥоу!
Ицоит дара нас икаԥа-чаԥо,
Рацәак уаҩы иахьиҿархасҭам шыҟоу.
«Бымгәарлар бабацои уаха аҩныҟа!..» –
Руаӡәк гәаныла арантә слықәмақаруеит.
Ус машьынак саҩҟьоит. Ихәархәаруеит.
Иахнамгац ҳәа иҟоузеи, уацәшәап,
Аха ирыхәеит:
арахь дақәлаанӡа аб.
Зегьы ықәнагеит акәа иҭаԥсаны.
Амашьынажәгьы збеит сара ихсаны.
«Атыша дҭамҳазҭгьы, – схәыцуан сара нас, –
Рацәа дмаҳәын акәалаа зҿы иҭахаз…»
Иан даӷьуеит уи,
иаб ааигәа дҳәацәоит.
Анҭ акаҳԥцәа руаӡәык
Уаҵәы ихлырҵәоит.
19.03.1994

***
Ԥыҭк узузар, ԥыҭк узҳәазар,
Уԥсы ааивыга, иааузырха.
Аха ҽа ҵәык улнаҳәазар
Аамҭа – удәықәлоит уԥшаха.
Уи, уанҿаз еиԥш, уцәа арҟьалоит.
Ԥхьаҟа удәықәлоит уеиханы.
Иҟаӡамшәа ара аламала
Умч зқәымхо, иуҭахханы.

511

Иахьа, уаҵәгьы ус унеиуеит,
Дшыҟам шудыруагь зынӡас,
Зегьы ирхаанхо адунеиаҿ,
Зегь зызуз ма зегь зызҳәаз.
16.02.1994
***
Исыхьзеи, акымзарак сгәы аҳәом,
Акалашәа сыҟоуп иахьа…
Рҿаархеит ус, еижәибаҵа, агәгәаҳәа,
Иӡхыҵраха, арахь ауахьад.
Инкылатәуп! Сырҿаҳаит – сыԥсрыма,
Имҩахызгарц сықәԥап, сыҳәҳәаны…
Аха ирымам, о, нкылашьа рымам,
Сыргоит саргьы наҟ сахҳәаны.
Исаҳаз шьҭыбжьумашь? Уи бжьаӡуеит.
Иага ыҟоуп араҟа исмаҳаз.
Еилкаашьа амам, еилыскаарц сабацо
Иуахьаду иаамҭоу сызкәаҳаз?!
13.03.1994
***
Даатәеит уи абас –
иҽырҟәышны, иҽырзажәны,
Адунеи амаа идыркызшәа , гаӡа…
Аӷьара схын сара амра ца сашәны,
Ҽнак саакылсит арахь сыҽкынҵа.
Усқәак сыман, сырхыццакуан даарагь.
Сақәтәазшәа аӷәра сымнажәо сҽы,

512

Зегьы снарылсны, сеиқәлафха, сыхәмаруа,
Ус сынхаԥалеит иаша иа иҿы.
Сеигәырӷьеит уи игәра ахьыргаз. Дагьнаган
Убра дахьдыртәаз, аха, аф аст,
Избахьаз иакәмызт… абас… иҽырԥагьан…
Игәасҭеит исҳәазгьы цқьа ишимаҳаз.
Анкьатәиқәа ҵәылхуа зны игәараз,
Иџьасшьеит, дҭагылеит иаразнак ркәал!
Иара ирбгазшәа даацәажәеит баагәарак,
Иҿы иҭазшәа дыштәаз аҳампал.
Ихы дахцәажәахуан нас уи «Ҳара» ҳәа,
Сиҵаԥшуа стәоушәа ихы ижьон, агаӡа…
Сцеит наҟ уусқәа нсырхеит ҳәа наиаҳәан,
Сықәымло арахь шьҭа зынӡа.
22.04.1994
***
Иага схашҭып, имҩасып, исцәыӡып,
Иага уымкәа, иҳәамкәа исцәынхап,
Аха арҭ амшқәа, сымԥсыр, рыҽдырҿыцып,
Ирзызурц ҽазнык зегь ҳасаб.
Салҵып, сацәцап ари амца,
Ажәҩангьы еилгап зны сханы.
Сҽыргәылаҳәан сцап наҟ сзыргәамҵуа,
Сҟалар сара абра сеиқәханы.
Ԥхыӡ бааԥсуп сыцәа зырҟьало,
Гәаҟроуп, гәырҩоуп сызхәаҽуа.
Уцап уара абрантәи убналан,
Ихыҵны аӡқәа арахь ианаауа.

513

Аха иҟоума, гәанылагьы, цашьа,
Ушәаны акәзаргьы, ухьаҵны, шьаҿак.
Настәи уа уусқәа анбашоу, –
Иузҳәашам: «Сагааит сызгалак…»
Уабацо, дад, ҳаҷкәынцәа ангылоу,
Алакҭа ианҭаԥшуа дара аԥсра…
Аамҭала шьоук цазаргьы инкылаӡ,
Урҭ ахәом наҟ-наҟгьы Аԥсынра./
Саԥхьоит, искуп шьоук рсиа.
Ирзызуеит зегьы-зегь ҳасаб.
Исхашҭрым сара ацәгьагь абзиагь,
Сзынхозаргьы убриала сынхап.
23.03.1992
ИБЖЬАӠЫЗ СИЗХӘЫЦУА
Уахь дынхаӡамашь, дзымаауа уаҳа,
Алашьцара илахәлашәа ицаз?
Дрыцҳахеит уи, дыгәнаҳауп, дыгәнаҳа,
Ақәрахьымӡа – абри злахьынҵаз:
Адгьыл гәыҭбаа анықәлаха имаӡеит,
Ажәҩан даҵамԥшит, гәаҟ, изхара…
Даацәырҵын абраҟа, иаразнак дабацеи,
Дабагеи уахь уи, хара?!
Амҩақәа ркыма? Иҟамкәоу аашьа?
Ацҳа ҭаԥҵәама дызқәыз?
Аха иҟазар адгьылаҿ иашак,
Дшыхынҳәуа уи, анцәиныс!
Аԥсҭазаашьа иақәшәо дақәшәоит аԥсышьагь,
Идыркышам иаҩсҭаацәа аҵәы.

514

Амра ҭашәаргьы – имгылар аушам,
Иарлашашт ҳадгьыл уаҵәы…
24.09.1992
***
Ишԥаҟалеи ус?! Икамҳашаз каҳаит,
Иузылгаран иҟам арахь аҳәынҵәа.
Ах, ирыҵоузеи анҭ шаҟа гәнаҳа, –
Зегь зауз, аха дзырӡыз Анцәа!
Амци Аиашеи убас еиларҩашьоуп,
Ахәахәа риашан иргылоуп убас,
Угәы каҳап. Иеилкаам ҳахьагаша
Ари амҩа, митәыцәгьа ҳзырбаз.
Изусҭцәада зџьыбақәа мҭәыз, уара, ибжьалаз
Иааҳарҳәуеит ҳәа зынӡаск адунеи?
Урҭ ирҭиуеит инагәҭасны хә мариала,
Ахааназ ара иазынхашаз музеик.
Сзыхӡыӡоз иасны араҵлеиԥш ирҟәыбеит.
Иеимырҵәеит иаразнак уи сшазыԥшуаз.
Аиааира аагеит ҳәа игәырӷьан ишьҭыԥоит,
Аныҳәа рымоуп абахҭа иазшаз.
Идемократцәоуп урҭ зегь иахьала,
Уаҵәы иахьагаша идырааит Анцәа.
Ҳрыманы идәықәлар – амҩан ҳабӷалоит,
Ҳзылҵрангьы ҳаҟам ахаан аҳәынҵәа.
Ахәқәа шьҭыҵуеит, – ҳусқәа анҳацәкаҳа,
Исықәлошәа збоит сара ауӷә.
Иабаҟоу, нас, еиҳау даҽа гәнаҳак:
Аҟәрышь иаԥсам ауаҩ ихә!
15.09.1993

515

***
Иара иакәын, амҽеи, иҟамхашаз,
Ихнаҩашаз аамҭа ацәқәырԥа-ӷьы.
Адәы дықәуп дшықәыц иахьа баша,
Аӡәы ихьаак изнамгаӡо игәахьы.
Уахьынҭыҵуа уи дышьҭоуп дқыдбажәха,
Унаивс наҟ, иҟоуп ҽа мҩақәак.
Дҩыҵыззар, иааихәоит џьара ашәха,
Имҵаирсуеит дақәшәаргьы жьыхәҭак.
Ихы азыҳәа, иԥсы азыҳәа дыҟоуп,
Иҟоуп баҩлашала данчогьы.
Игәы каршәны уи даауеит аҩныҟа,
Рыгәхьаа икымкәа уаҳа дзырџьогьы.
Изымдыруа дыҟам цәа ихаӡамкәа
Дшықәдырхало, знык данырҿашәа,
Аха днеиуеит иара амҩа дамкуа,
Иҽырҽеиуа, акыргьы иҽырҿашәа.
«Лыгәнаҳа узымгааит!» – рымшуп хацәак,
«Улышьҭаргалар акәын!» – ҽа ҳәсақәак.
Изгәаҭом ҳәа урҭ ргәаӷ иҿаҵәоит,
Рышәи ишьҭа ихыҵуам дахьцалак.
Давоуп иара усҟан ашақә дасуа,
Дылхоит насшәа акраамҭа шәык.
Аҭыԥҳацәа ирышьҭаз иқәасқәасуа,
Дналыдтәалоит днеины… ҭакәажәык!
Иԥҳәыс рыцҳа лаасҭа дҭакәажәыми,
Дышлахьазар, уи дкыҷуазар шьҭа,
Еиқәаҵәаӡа, ишәушәа ҵкыкгьы лшәыми,
Аарла аччаԥшь ааҵалт ллакҭа.

516

Анцәиныс лхаҵа адамра хыла
Дшалырсхьоу, сҩашьоу ма – дҭыџьҳау,
Иеинасыԥхо рбеит дара ааидыххылан,
Анасыԥқәа иара абри реиҳау.
Сацәыхара, амарџьа, ируа, ирҳәо,
Иеиқәнаган –
иеибаԥшааит, шьҭа иеицыз.
Лыччабжь ааҩп аранӡа акыркырҳәа
Акгьы зқәымыз, аӡ иагаз аԥҳәыс.
Деиҭан – дагеит. Ус ауп, сара уаҳа
Ҽак сыздыруам. Сҩашьом – дыхьҟәыршәан.
Аха ауаҩ гәымха итыша дҭаҳан,
Дызҭымҵгәышьеит. Уа рыбӷьыцқәа ԥжәан.
Уи арахь акраамҭа дымҩахыҵлон.
Сара сахь. Ицон лыгәгьы ԥжәаны.
Дыбналомашь, схәыцлоит, амҽеи ԥхыӡла,
Слымҳа уи данҭаҩло дашәаны.
1994, март

***
Дызшаз дисасын, даҳкәажәын,
Дразын, иссирын лҟазшьа.
Ахаҿы лаша лнапқәа ҟәашәын,
Лӡамҩа иқәԥхон ашьа.
Рыԥсқәа еилахеит, мҩакы ишықәыз
Еиԥырҵшьа рмоуит хаз-хазы…
Уи анбаҟаз? Уи анбыкәыз?
Зегьы мҩасқәеит наҟ лассы.

517

Игылмырхеит, рыцҳа, лхаҵа
Хаара-бзаарак – дызлашаз.
Ишьҭа анымхалеит аӡаӡа,
Уи данцоз арантәи нас.
Ихәлаӡамызт, нас, иагьшамызт,
Лӡамҩа инықәсуан лаӷырӡқәак.
Сынижьит ҳәа, мап, дашшуамызт,
Дыцәхалеит ҳәа лхьаан қәак.
1994, март

УАСИАҬК АЦЫМХӘРАС
Ухы ба шьҭа араҟа уаԥшәыман.
Сара схәы згахьеит, исфахьеит.
Сымҩасуеит наҟ сыхәрақәагь сыман, –
Имӷьеит, урҭ сыхәрақәа мӷьеит.
Адәы унықәла, дад, зегьы рҿыцны,
Сара сажәеи суси ҵәахыз.
Урҭ умырӡын. Мышкызны ихәрыбӷьыцны
Ухәра инақәларгьы ауеит, анцәиныс.
1994, март
***
Анышә нақәҳәҳәан наҟӡа иуҵәахыхуеит
Ауаа ирыҵакшәа иумоу маӡак.
Ушазыԥшым уи уахазны уарҿыхоит,
Иунаҭоит ирҿыцынгьы дҵак.
Аӡәгьы имоуӡац, аҳәоит уи, гаӡа,
Ауаа ирцәыҵәахӡан имоу маӡа!
1994, март

518

***
Адәыӷба бага, амшын бхыӡла,
Банха-бнымха, бца-бымца,
Лабҿаба бызба ма ԥхыӡла,
Ибымоу хьӡык ауп – Слахьынҵа.
Адәы бықә, бара ажәҩан бала,
Дгьыли жәҩани брыбжьаха,
Аԥсы ҭабҵоит сажәеинраала,
Беиҭаагәылыԥхеит уаха.
Исзаабгаз илакә, идрама,
Бшакәхалакгьы – бҿа, бажәы,
Бара боуп, бара, аргама
Сара исыхәлаччо уажәы.
Ибҭахы-ибҭахым – быбжьаӡуам,
Аԥша арахь бысзаанагоит.
Сгәы базноуп, сыԥсы бацуп,
Быхьӡ еиҭах сеиланагоит.
Сааԥсахьеит, рацәак сызныҟәом,
Бызбан – аԥырра сҭаххоит.
Зегь акоуп уи, сыҟа-сыҟам,
Сыԥсы шбышьҭагьежьуа инхоит.
1994, март
СХЫ СГӘЫ АЗҬАМКӘА
Исзыԥшаауам схы сгәы азҭазҵо,
Еибгала сшалҵызгьы еибашьрак.
Цәа рхаӡамкәа, иҟьантазӡа
Иаагылт саԥхьаҟагь ҵлақәак.

519

Сара сеиԥшҵәҟьа, рыбжа рымхуп,
Ихәуп – рымахәқәа ҿыжәжәоуп.
Адәқәа срықәхазшәа сеиҭымха,
Схы санаалыԥшуагь уажәоуп.
Уажәоуп сара иҟоу, иҟам,
Ибжьахәаша ицаз зынӡа,
Сандыргәаҟуа, арахь , аҩныҟа,
Санаақәлазгьы сыгәгәаӡа.
Аҩны сҳәахит, уи абаҟоу!
Амца салаԥшуеит – иакыз,
Сара истәымызт усҟан Аҟәа,
Сыхгьы стәымызт, анцәиныс:
Зны сзыхӡыӡоз иалахәмаруан,
Ирыцҟьон сыԥсы зыӷраз…
Гәмысҭа аӡиас усгьы ҳаруан,
Сгәыӷуан, ҳгәырӷьарын нас-нас.
Ицарымызт аамҭа абасӡа,
Ҳгәы ҭарҷаҷа, ҳкәаҳаны.
Иҟалап уи, схы сгәы азҭазҵо,
Сгылап сеиӷьны, сеиҳаны.
Сазыԥшын ари, ҳәарада,
Зыгәра умгашагь агәра згон.
Дааскьон аӷа арахь, сымшаҭо,
Сдунеигьы ааҳәуан, ибгон.
Шьҭахьҟа инхаз угәы ҭнарӡыӡоит,
Ԥхьаҟа иҟоу цқьа еилкаам.
Ари ҳдунеи аҽанарҿыцуа,
Сылахама сара агәам?

520

Изсымамзеи ашәа аҳәаха?
Изгада сажәагь сыҿԥааны?
Изаҳмоузеи, мшәан, атәаха?
Ҳусқәа шԥҟалои ҽааны?
Иҳазшом амал инрыжьыз,
Ҳара иаҳтәыз, иҳацәгаз.
Деилагеит абахҭа иҭрыжьыз,
Дҿаҳәатәхеит иара зынӡас.
Ӷьычроуп-қәычроуп, еиҿахысроуп.
Ҳрыцҳашьа, сҳәоит, Анцәа!
Иахьцатәым ҳазҿу хысхысроуп,
Ҳалахт, ҳзылҵуам аҳәынҵәа.
Иарбану, нас, схы сгәы азҭаҵо!..
Аӡәы сишьҭоуп: ухынҳәы!..
Деилырхт иқәланы дҟьантазӡа,
Сгәыла даақәхеит аӷәыцәҳәы..
02.07.1994
***
Сахьынҳалоуп ицаз, аха изымцаз
Иацтәи амш. Сықәгылоуп дәык.
Иеиқәуп џьара саԥхьаҟа сымца,
Иԥшуп џьара уахь сара стәык.
Салахеит ӡы-хәашьк сызмыруа,
Сзалҵуам акраамҭа апылҳаҭ.
Раҳәақәа хуп ицырцыруа
Џьнышқәак. Ҿаарҭуеит: «Уҽҳаҭ!..»
Ԥхыӡумашь избо? Ма илаԥшҵашәароу?
Сықәнакшоит убас аамҭакы,

521

Саахьаҵроуп – исылгоит – сацәшәароуп.
Ирызхәыцтәуп араҟа шьҭа шәкы.
Аха исымам рацәакгьы ахәыцха,
Исыҵблаауеит сыдгьыл сзааӡаз.
Сгәыҵхақәа ирыцҵо ҽа гәыҵхак,
Саршлеит сара аамҭа зынӡас.
Арҭ амшқәа ӡиасха исҿаҵәоит.
Арҭ аҵхқәа схагылт еихашәы.
Иабаӡи сзықәгәыӷуа афырхацәагь,
Уаҩ дыҟамеи сааигәа уажәы?!
Сзацәцанда, схәыцуеит, аамҭацәгьоуп.
Изулак сзырында аӡ-ӷьы.
Зегьы санрыхьӡашагь иахьаҵәҟьоуп.
Сусқәа еиқәуп хәдацәахьы.
Урҭ сырхьыгӡа, сматанеиуеит,
Сымчқәа сзырха, зегь Ҳазшаз!
Гәаныла дәык сықәланы снеиуеит,
Ԥардакгьы аатит сшазыԥшуаз.
Ашәшьыраҿ, араҵлақәа рымҵан,
Схәыҷра сназыԥшуеит даҽазнык.
Сахьынҳалоуп ицаз, аха изымцаз
Иацтәи амш. Сықәгылоуп дәык.
23.03.1994
ИАШЬЫМ РНЫҲӘАҾА
Иныҳәаз урҭ, зхы зтәны адгьыл иқәу,
Згәы цқьаӡа ажәҩан иаҵаԥшуа, иашьым.
Ирылымшо арбан, нас, иахьзымцогьы абыкәу,
Зымҩа ҭбаау ахацәа, зус хәашьым.

522

Ражәа ажәоуп,
инагӡахароуп знык ианырҳәа,
Узықәгәыӷша роуп, ицом иахьасуа аԥша.
Иакәым ҟарҵом ахаангьы, цасҳәа ухьырҳәом,
Имҩа ркуеит иахьнеилак алахша.
Иашьым ныҳәаз,
иашьым раҵәца сҩахоит,
Сыҽрымпыҵжәаны сааит арахь иашьыз.
Иашьу роуп узмыхәо, арахь иуҿаӷаӷо,
Инаигәыдҵаны иашьыз роуп ауаҩы дызшьыз.
Арыжәтә акәым,
ахыдара иашьыз роуп
Ҳадгьыл арахь иқәҳаз ибӷаӷо.
Бзиала шәаабеит ҳәа ҳаззыԥшыз роуп
Бџьарла ҳара иҳажәлаз, ҳҭазырхоз.
Иашьу ихада хы имбаӡозаап уаҳа,
Длашәуп – иаԥхьа дҭалахьеит аӡмах.
Аха дҟаиҵан ҩызас уи аԥсцәаҳа,
Абаагәара ихы анҟьоит еиҭах.
Иашьым – уи дырҳәынҷоит, шьҭа дабацоз,
Ҩаԥхьа баша иҽиҟьоит – имҩа ԥҵәоуп.
Иашьым иоуп араҟа афырхаҵа,
Уи дуаҩуп, уи са сзы дынцәоуп.
Иахьарнахыс иашьым ирымаз ажәа,
Рыхқәа ртәыми, ражәеи руси еиқәшәоит.
Аныҳәаҿа шыску, иашьым сышрыхцәажәо,
Хыдарак сиааины сашьыр ҳәа саашәоит.
Иныҳәаз, нас, зхы зтәны адгьыл иқәу,
Згәы цқьаӡа ажәҩан иаҵаԥшуа, иашьым.
Ирылымшо арбан, нас, иахьзымцогьы абыкәу,
Зымҩа ҭбаау ахацәа, зус хәашьым!
1994, март

***
Арҭ аҷкәынцәа ирыԥсыхәо дырны
Сыҟазар – ԥсразма шьҭа сыԥсра.
Илеиуа ари аӡы-хәашь ирны
Ицазҭгьы дара арантәи ишцара, –
Срыцәцаҵәҟьазшәа збарын исхьынҳалоу,
Ахҩахаха сызымҭо, луҵас
Исышьхахаз – схьаа, сгәала, –
Сханы ажәҩан каххаа исызмырбаз.
Аха ишлеиц илеиуеит аӡқәа хыҵны,
Исыхәлаҵәоит уажәы-уажә цәқәырԥақәак,
Срылаҳауеит хҭысқәакгьы рҽырҿыцны,
Исышьклаҽҽоит ӡӷьушәа сахьцалак.
Арҭ аҷкәынцәа иргоит идмырҳәазаша
Уахәақәак-бӷаԥҵәагақәак. Иааԥсеит.
Шьоук рыхьчаргь зны ихыҵны имцашеи,
Иааҳәӡар ҳәа сшәоит усҟан адунеи.
Ацәгьа збеит. Сара абзиагь сақәшәеит.
Сара избаз, изгаз сызсырхоит.
Арҭ аҷкәынцәа ршьа уаҳа имықәшааит
Ари адгьыл. Иазхоит, уара, иазхоит!..
Ахысыбжьқәа иааҩуа сгәаҿы итҟәацуеит,
Иахьа шәынтә сахыԥоит сыԥсраны.
Ԥсҭазаарак ҿахҵәар – дунеи дук бжьаӡуеит.
Иҟам уи ахаан ихынҳәраны!
04.12.1992

524

***
Ихы хам уи арантәи аҩныҟа,
Џьаргьы ихы хаӡам иахьазы.
Ибла уаҩ дамбо, ихашҭны дахьыҟоу,
Ақалақь далалан днеиуеит аԥсы.
Днеиуеит ишьҭахьҟа инижьызгьы ихымкәа,
Иаԥхьаҟа иҟоугьы изгәамҭо зынӡа.
Ихы иҭахымкәа, ауаагьы дырҭахымкәа,
Идунеиажә данхалеит абас дыгәгәаӡа.
Ауаа дырҭахымкәа… Иузиҭом ҽыԥныҳәа,
Иауазеи ауаа дырҭахымхартә, ҵаны,
Аха бзиа иҭахым ихазыҳәа –
Дахәаҽра иҟоуп џьара ихьӡаны!
Амра ԥхоит – иаҵаӡам хаарак,
Ашәа ааҩуеит – иашәам иара изы.
Днеиуеит ахаҵа идушәа харак,
Ақалақь далалан днеиуеи аԥсы.
Царҭа имамкәа ибозар – дабацо?!
Ишьҭа схылан сахьнеиуа сицәшәоит.
Сара сакәзар, ных, уи ахаҵа?
Сымш абаҟоу! Лассы амра ҭашәоит.
07.05.1995
ИАХЬХӘЫЗ
Иахьхәыз дыԥхасҭам, иагарыла
Ихцәажәаз – ажәала дырхәыз, –
Ҳавараҿ дааины даагылоит,
Дыԥхасҭам, иудыруаз, иахьхәыз.

525

Ихараз иҿажьуа уангыла,
Усҟан ахааназ шәмеихәеит.
Усҟан акгьы дыннакылом,
Ухаҭа уахьирхәуеит!
06.04.1995
***
Аԥсҭазаара сарааԥсеит, саркареит.
Сара сара сакәӡам – сарҭәеит.
Саманы ишдәықәыз сыркәаруа, –
Схы кны абраҟа саатәеит.
Иарбан еидароу сызҵымҵуа?
Иарбан каҭоу сызҭахаз?
Избеит исзааигәоу сахьымӡо,
Ицазгьы шцаӡаз – ишсаӷаз.
Амҩа санылар – сынкаҳап,
Стәазар – стәанхалап зынӡа.
Аха исылшом, исылшаҵәҟьом уаҳа,
Мҩа змоу, уманшәалаз, уца!
Сынхоит сара араҟа, сахьаатәаз,
Наунагӡа схы сазынхоит.
Исиааилап, сыриааилап зны схьаақәа,
Сышнеиуа – сҩагылар сҭаххоит.
Дарбанушь усҟан сзыргыло, –
Макьанаҵәҟьа скаҳар зымуа?
Схынҳәыр – ицаз сзаԥылом,
Сцозаргьы – исымоума мҩа?
02.05.1995

526

***
Аԥша сақәтәоуп, – схы сақәиҭми, – сцароуп, сцароуп,
Дгьыли жәҩани срыбжьыууааны, хараӡа.
Сеиқәԥах сызмаз санампыҵҟьа, зны снаӡароуп
Сыԥсы гәаҟуа изышьҭаз рахь сыкәкәаӡа.
Сара избароуп уаҟа иҟоу – уа мшаԥшароуп! –
Ихыҭҳәаау дунеик сналалоит лассы.
Ижьатәызар – даҽа шәынтәгьы схы сжьароуп.
Ҽа мҩак ыҟам шьҭа иахьала сара сзы.
Лакәми, ԥхыӡми иара усгьы ҳазлагылоу,
Исҭахуп иахасҵар уи аргама даҽа цәак.
Шәныжьшьа сымам – сзеиԥхыӡуа даҽа тәылоуп.
Аамҭагь сымам сара арахь рацәак.
08.05.1995
АԤСЦӘА РААИРА
Рҿаархеит аԥсцәа гыланы!
Сшәазаап сара нҵәа.
Аха нас, сырԥыланы.
Сиашьапкуан Анцәа:
«Адунеи ааҳәгәышьозаап,
Срыцҳашьа, саашаҭ;
Ахҭысқәа срыламӡгәышьозар –
Сеигӡарым сылша…»
Исҳәара сҿашәомызт,
Ианаагыл иааигәаны.
Сцон, аха сагьшәомызт,
Ианызба иразқәаны.

527

Хәыҷгьы дугьы еизибаган,
Иԥшуп ишанхашәа.
Зыхәдацәақәа ҵибакааз
Урҭ ирыцәшәашәа,
Наҟ, ганкы рыҽнаҭаны,
Ԥыҭрак рыԥсы рӡеит.
Иааԥшуан рҽыртатаны,
Мҽеирак ҟарымҵеит.
Ашәымҭак ауп. Аамҭалашәоуп.
Иаашанхазаап. Нас,
Наҟ-ааҟ амца рҿалашо,
Инибарҵәон инхаз.
Зегьы иреиӷьыз ишьҭалан,
Дҭаркит амацәаз.
«Ишәымоу зегьы ишәҭала!..» –
Дышьҭырхит иреицәаз.
Ихьӡ дырцәеит, дықәҳәаны
Дкарыжьт ирынцәахәыз.
«Шьҭа хара уаҳнықә!» – ҳәаны,
Дкәаҳаны инеихыст.
Идырбгеит иргылаз зегь,
Иргеит ихәаш-хәаша.
Идәықәлеит аԥсцәа гыланы,
Арахь иҳацәгәышуа.
Иеиқәҳаршәахуааз, ҳәоударан,
Ҳаилархәаӡеит, аф рыст.
«Ҳара ҳакәу, – рҳәон дара, –
Шәара шәакәу иԥсыз?!»
01.04.1995

ЗГӘЫ ЦАЗ
Саԥхьаҟа игылоу дызбом.
Сышьҭахьҟа усгьы уаҩ дыҟам.
Сықәнакт ацәҳәыра. Сабацо?
Сназлаҳаз уск еилгаӡам.
Дамроуп ҩныс исзыԥшу.
Аҩныҟа сышьҭы, нас, аҩныҟа!
Ара шьҭа уаҩы сиҭахӡам.
Ара шьҭа џьаргьы саҭахӡам.
Аԥсҭазаара ссирхашт.
Аха аҵх еиқәа ҳалоуп.
Уаҵәтәи амш…
Ҽаӡәы изыҳәа иҟалап.
Сара аӡәзаҵәык истәу
мышқәак шысхьынҳалоу
Иара абраҟа исыргылоит акәаԥ.
03.05.1995
АԤСРА ААҲАБЖЬАГЫЛААНӠА
Абраҟа дтәан уи,
Абырқьҳәа ҭаҭын ҟадыџь дахо,
Дҳацыччон,
Даҵашьшь иҳацижәуан аҩы.
Ҿымҭ даатәалон уи
Зны арахь дааҳҿахахон,
Исҳәап иҳәар –
Дихәомызт уаҩы.
Аха ҳара ҳаиҳа ахаан иҳәомызт,
Уаиршьуамызт ажәа.
Игәы ианас,
Сыршьит, сҭадырхеит ҳәа уи дыҳәҳәомызт.
Абжеиҳангьы ихы мҩаԥигалон хәыҷҵас, –

529

Иаабахьоу имбацшәа ма имаҳацшәа.
Адунеи ду ҿыц иааиртуашәа…
Дцалон уи зны-зынлагь дыбжьаӡшәа,
Ҳабжьара дыҟаӡамзаргьы ауашәа.
Аха нас даацәырҵуан длахҿыхӡа,
Џьаргьы дшымцаз,
Ҳагәҭа дшыҟоу ааҳарба.
«Шәара ишәыцу – дыҟоуп,
Акгьы ихьӡом,
Дуаҩуп шәара ишәеиԥшхаз»… Нас, ишԥа,
Ҳара дҳаиԥшны даабон уи зегьрыла,
Ҳара иҳаиӷьу ыҟоуп ҽаџьара!..
Иахьа шьҭа, уи абра дангылам,
Зегь Ҳазшаз ҳаҭеимҵааит ҳгаӡара!
Ҳара ҳабаҟаз, ных, иаргьы дабаҟаз!
Аҭаҭын дахо
Дтәан арахь ҳагәҭа.
Зны-зынлагь ҳнасуан уи иҟәаҟәа,
Дҳацыччон,
Ҩык ҳацижәуан еиҭа.
Иара иныҳәан,
Уи ҳаргьы иаҳныҳәан, –
Ишьҭыхны иҳаман ҳааиуан Ауаҩра.
Аха иаадырырц уи дахьынӡаҳхыҳәҳәоз
Иааҳабжьагылеит,
Ҽнак,
Иаакылсны аԥсра!
02.04.1995

АЖӘЫМҬАЦӘГЬА ИАЖӘА
Сажәымҭа цәгьахеит, дад. Схы сҭахымкәа
Ауаа срылоуп. Сыԥсы ҭоушәа. Сгагаха.
Исҭахуп ақәа ауазаар – уаҳа ихымкәар,
Асы ауазар – са сзы илеирц ихаҳәха.
Сажәымҭа цәгьахеит, дад. Сыгәгьы бажәхеит.
Саԥхьа, сышьҭахь аӡы ықәршоуп – садыргеит!
Схагахара сыҟоуп, уара, сҿашәҳәа!
Иааҳәит, уара, иааҳәӡеит адунеи!
Сыҩны-сгәара ргеит, нахьхьи, иццышәха.
Кәтҵаракгьы нымхеит. Гәашәк аҿам.
Иршьын ирфеит иара убраҟа сыжәхьак,
Иргеит, иршеит иныҩналан сџьам,
Сымҳаҵә, сҟәардәқәа… Анцәа ириҭаз – ирбаз.
Нас ауп инхаз амца анадыркыз.
Сшьа кәапеила иртагәышьеит схьырԥар,
Аха урҭ сагьыршьит, афы рмыст:
Изалымҵит амца. Аиҳаб ила
Идырцәгьарц рҽазыркит слахьынҵа.
Дук мырҵыкәа агәабжьанытә Мыркәыла
Дҭахагәышьеит. Насшәоуп аиҵыбӡа
Ихы анақәиҵаз Аҟәа. Уа сынхама.
Ана – сашьцәа, ара – саҳәшьаԥацәа.
Сҵаауан жәымҭацәгьа: «Гагра ргама?»
«Аҟәа ргама?!» Сиашьапкуан Анцәа.
Сыҟазма зегьрыла салаӡӡап ҳәа.
Хык сара сазымгеит, сара анышә!
Сыҟазу, ҳанааилга, аҩныҟа сцап ҳәа,
Снахылапҳәа жәымҭацәгьа уи сыҩныжә!

531

Сажәымҭа цәгьахеит, дад. Сусқәа башан.
Абри адгьыл сықәхеит сгагаха.
Сыԥсы злаҭоу – уаҳа арахь дызбашам
Зны снышәынҭрагь сымазкуаз аӷа.
06.04.1993
***
…Снаухьыԥшит. Унеиуан ганкы уҽаҭан.
Уԥсы еиқәурхоит. Арахь ижәылоит ар…
Изыузымдырзеи, еиӷьуп уи, ҳәарада,
Аҽыԥныҳәа уагар аасҭа, хык уагар.
12.01.1993
***
Аԥсуаа зегь ҳаизазшәа збалоит уа, Лыхнашҭаҿ,
Лыхнашҭаҿ, иахьаҳаӡбо ҽазнык ҳлахьынҵа.
Ҳара иаҳхашҭуагь Лыхнашҭа иахашҭуам,
Иагәыҵакны иамоуп уи зықь маӡа.
Урҭ зегь, уԥшыр, уаҵәызны иаргамоуп,
Улымҳақәа нкыдҵа – адунеи ду иарҳауп.
Лыхнашҭаҿ асценаҿ ицоит ҳа ҳадрама,
Ахҭысқәагь иаҳхысхьоу ахҭысқәа иреиҳауп.
Аԥсуаа зегь ҳаизазшәа збоит сара насшәа –
Ныҳәоу гәрҩацәгьоу ҳаизызгаз уа, Мықә?
Уаҩытәыҩса дцәажәом араҟа ҳҭахазшәа,
Ҳҭаԥшуазаргьы аԥсра абла, тышак ахықә
Ҳхықәгылаӡазаргьы. Аамҭалоуп. Ҳрыбжьыууаап
Сциллеи Харибдеи. Ҳрызцап ҽа мышқәак.
Иӡыхәашьха ирыҵалан иааиуаз абжьыуаа
Ԥсоунӡа инеины ишьҭырхт абираҟ.

532

Сара сеиҟәнажәоит иԥшьоу аӡы ахьыржәуа.
Иахьдырхәашьуа, инеин иахьҭагылоу абас.
Акгьы ҟамлеит ҳәа сыҟоуп машәыршәа,
Акгьы ҟамлеит! Зегь ҟалеит! Иазырхаз!
Ҩаԥхьа ҳаӡхыҵраха ҳнықәлоит Лыхнашҭа,
Ҩаԥхьа ҳаизибагоит ҳарҭ зегьы Мықә.
Иаҳзырҳәазгьы ҳхашҭуам,
иаҳзырузгьы ҳхашҭуам.
Ԥхьаҟа ҳҿынаҳхоит ҳадгьыл ҳанықәу.
Ҳаизеит ԥсыуа шьа злоу зегь, ҳаидгылеит,
Даҽазнык, даҽа шәынтә ҳазхәыцт ҳлахьынҵа.
Анцәа иҳамеикуам усгьы Аԥсынтәыла,
Ҽаӡәы иҳазиҭом шьҭа ахаангьы зынӡа.
Ҳадгьыл хазына ҳазшаз ихазыҳәан
Имаз акакәын. Уи илаԥш ахуп.
Шәеиҭеиза, изыхьчаз. Иҳамоуп аныҳәа.
Саргьы уа акы сҳәақәарц сҭахуп.
13.03.1994
АԤСРА ИАНАДАМХА…
Уахьцалакгьы
Даауҿагылоит уажә аԥсцәаҳа,
Иц хырџьаџьа, иаҳәа кьагәа кны.
Иацәшәаны мацарагь шаҟаҩ ҭаҳаз
Жәдыруама атыша ҳара ҳҟны!
Угәуҽанӡамкәа
Уи ашәхымс даахыҵуеит,
Дааухьынҳалап иара уаҟа уихәаҽырц.
Аамҭа умоуп маҷӡак, сназхәыцуеит,
Ухы уахә умԥшыкә, нас – уҽырӡ.

533

Дарныгынгьы дыҟам уи, аԥсцәаҳа,
Узицәцашам уи арантә уҽыргаӡаны.
Икнырԥаауа аҳәеиԥш духакнаҳауп
Уахьцалакгьы. Дааиуеит дымцаны.
Дааиуеит
Умҩа шԥиҵәазгьы урдыруа,
Ашәақь мца ужәҵо, деиханы.
Аԥсра ахықә уаахықәгылеит, узмыруа,
Ажәҩан бганы илеиуеит уханы…
Сгәы ҭнашьаахьеит сара аҳәса рҵәыуабжь,
Сыԥсы ҭнаххьеит рмыткәма. Иазшәырха!
Иахьахымгьы ыҟоуп лакгьы уыууа,
Инагәыдҵаны уигьы ишьит аӷа.
Ҳанхарақәа аццышә саба рхаҳаит,
Аӡы ықәршан дахысит дахьахьӡаз…
Уахьцалакгьы
Даауҿагылоит уажә аԥсцәаҳа,
Уаргьы саргьы хҵәаран иаҳлахьынҵаз.
Уаргьы саргьы еибашьран ҳазлиааз,
Иаҳзыҟалеит ҳшааиуаз ҽа еибашьрак.
Ихәашьӡа илеиуеит ҳара ҳаамҭа аӡиас,
Ҳамгар акәын ҳақәҳәан, аха иааг,
Абзиеи ацәгьеи аман, еиларҩынтуа,
Ишаанагоз, ҳаргьы иаҳхыст, ҳагоит.
Раԥхьа иахәлагалан џьара изымтәоз,
Аамҭа аӡлагара ду лагоит.
Ҳаԥсҭазаара ӡы-хәашьха ицарыма,
Уаҳа акгьы иаԥсамкәа, иҭыкәкәаны?
Ианбыкәыз, нас, сара тәыс санрымаз
Агәымхақәа? Шьаҿақәак снагәагәаны,

534

Схы ҩышьҭысхуеит.
Ԥсроуп ара санкаҳа!
Аԥсра анакәха,
Исмоузар даҽа мҩак,
Сиҿагылоит снеины саргьы аԥсцәаҳа!
Изшәарым уи ҳадгьыл хәыҷ аҳақ.
Сара соуп издыруа, игәаламшәозар,
Иахнагаз иахьанӡа. Ацәа иҭаӡаз.
Саџьал ааигәахааит, аԥсра сацәшәозар,
Ахацәа роуп сара сгәы ҟазҵаз.
Сара саԥхьагь урҭ аԥсра иаԥылеит.
Ишраҭәаз еиԥш, ижәылан, хаҵаҵас.
Дышьны дааргеит иахагь хаҵак, сгәылак,
Хаҵа гәымшәак. Гәымшәак. Шьоуа ицаз.
Иашьцәа хҩык аԥсра иаԥылт Ешыра.
Ахы цаҳәцаҳә иқәшәеит иара Гәма.
Агәра згоит Гәымсҭа лассы ҳшыруа,
Аҟәа шааго, аԥсра ҳшаԥыло ма.
Ауаарашәа ҳанхароуп, ма ҳаԥсыроуп
Ҳара, аԥсра ианадамха, хьӡла.
Ахьаҵырҭа сымам, насгьы ирдырроуп:
Иузеибаркуам шьҭа аусқәа мцла.
Адунеи ҽакала ихьӡ аҳәароуп
Ашьа илагылан иааиуа аныхтә.
Шәнаскьа наҟ! Ажәа рымоуп ҳаруаа!
Иауам ухы иҭуҳәааргьы аҭоурых…
14.02.1993

ИРХӘЫЗ
Сыхәра ӷәӷәацәоуп. Иҟалап сара уаҳа
Ари амра сымбаргьы. Иҟалап.
Ичалаа иҟьазаргьы башаӡа аԥсцәаҳа,
Сааԥшып, саатәап, иаасычҳап.
Иудыруазеи срыцәцаргьы, саагәыӷуеит,
Арҭ алажәқәа, сааигәара ишуа.
Аӡ-нырцә шыҟоу ҽазныкгьы снаԥшыхуеит,
Сахьышьҭоу исхашәышәуа аԥша.
Сшьупҳәоуп исхыҵны ишцазгьы, ҳәарада,
Ҳаршьаҟьеит урҭ, ҳҭашәеит рмацәаз.
Зыԥсы згазгьы дҟалеит аӡы иҽаҭан,
Сара соуп ирцәынхаз индырҵәаз.
Амш сазыԥшым, аҵх-лашә саргәаҟуеит,
Схьаа шсызхымго уи санахьӡа.
Сҳәазаны акәзаргьы, инсыжьракәхоит Аҟәа,
Аха уанӡа сиоуп ҽмырқәаца.
Иҟалап урҭ арахь иаахынҳәыргьы,
Исхысны ицахьоу, сшьагьы казыршыз.
Ичҳа, сҳәоит сахьышьҭоу, ичҳа уаалаҳәыргьы,
Урҭ алажәқәагь ҽазнык урзыԥшыз.
Иҭсырҟьахьеит ахқәа араҟа иҭсырҟьашаз,
Ҳаиҿагылан, ӡәырҩы асҭеит сыԥсы.
Иаахынҳәыргьы, урҭ гәрӷьалааит баша,
Аҵыхәтәантәи ахы сымоуп схазы.
02.04.1993

536

***
Макьана ԥхьацароуп – схы ргәыӷны,
Сҽырҟәышны ма сҽыргаӡашәа.
Ах, иауазҭгьы, сықәра инахыхны,
Инышьҭасҵар жәа-шықәса, ҩажәа!..
Аха аамҭа сатәуп. Исылахәмаруеит,
Инасҿаччо, схы сгәы азҭаҵо,
Сама инеиуеит наҟ, ахылаӷьарахь,
Саахынҳәыргьы – седроу шьҭа сахьцо.
Сышьҭахьҟа аӡы ықәыршоуп, иабаҟоу
Иԥсҭаҵагаз, уахьынтә сызлаауаз?
Инхеит урҭқәа аргама иара уаҟа,
Урҭқәа уаҳа исԥылаӡом, аф аст!
Ицаҵәҟьарцу аамҭа схысны, сӷәыхны,
Сус-ҳәысқәа мбаҵәҟьакәа акашәа?!
Ах, иауазҭгьы, сықәра инахыхны,
Инышьҭасҵар жәашықәса, ҩажәа!..
07.05.1995
***
Ицеит ҳара ҳаамҭа. Утәаргьы уахьҵәыуо,
Уҳәҳәаргьы ухынҳәы ҳәа, ицеит, зегь акоуп!
Ааҵрақәа ирывоуп ԥша хьшәашәак уыууа,
Иеилкаауп узыршәаз уара: уаџьалгьы ааигәоуп.
Цәцашьак амазар – уи уагьацәцашан,
Уԥрышан, уқәлашан наҟ даҽа дәык.
Аха ицом уахь уҽыхәа ԥашашо,
Аха иҟаӡам уахь уара утәык.

537

Уара иутәыз, угәашьамх зырҿыцуаз,
Амҵәыжәҩақәа узҭоз еснагь, узлабзаз,
Улаԥш иааҵоукырц уашьҭоуп – иуцәыӡуеит,
Инылаҳагь наҟ ицоит дара нас.
Ушьҭахьҟа инхаз роуп урҭ, урыхьӡароуп,
Ицаргьы иабацо – иааизоит угәаҿы.
Ҩаԥхьа амацәаз икылшәоит уӡара,
Ирашьха, адәқәа цәырҵәо, инеиуеит уҽы.
Ԥҳәызбак, – уи наҟ-наҟ дагьуԥҳәысхоит, –
Умҩа даангылоит, насыԥла улырҭәуеит,
Ԥсҭазаароуп нас, ак хьаахоит, ак усхоит,
Игьежьуеит, ихынҳәуеит узлоу адунеи…
Иубаша убама? Иуаҳаша уаҳама?..
Ах, сара агәаҟгьы сымшқәа сцәынҵәоит.
Аха усгьы аԥсҭазаара ҳаман.
Иҳаман. Иаҳзымхеит. Убри сарҳәацәоит.
09.05.1994
САРԤЫСРА СҬАГЫЛАН УСҞАН
Харантә снашәхьыԥшит. Аҳауа анысзымха,
Снатәахит, маҷӡак иааивызгарц сыԥсы.
Имҵәыжәҩақәа брыҵакны бнеигон агәымха,
Дыбналан дцон уи арантә хәылԥазы.
Иара – иара иакәын, бымҵарсны бигашан,
Бигашан, бымариа аниоу, хараӡа,
Аха сархагон, иамазма еилкаашьа,
Сара абас сахьынбыжьуаз, гаӡа.
Сыбхыбаан сыԥсыргьы ҟалон сара уаҟа.
Архәара шәнаваӡит шысҳәоз, еиҭа

538

Снашәхьыԥшыхуан – сшәышьҭан сгәаҟ-гәаҟуа,
Сшәыхьӡар – дысшьыргьы ауан, ҳаӷеиҭа.
Ус, арахь даасҿаԥшызар сызхьымӡоз, –
Ԥхыӡзаап сызлазгьы! – уи сара соуп!
Ҳаилаҵәан ҳаидгылоуп ԥсаҵлақәак рымҵан,
Дгьылгьы жәҩангьы зшоу ҳара ҳзоуп.
04.06.1994

***
Сықәҵымҭаз – сықәӡаамҭаз – сгәы ҭабмырҷаҷан,
Сылаԥш лҟәыбымҟьан иааиуа нцәахшак.
Аԥсцәаҳа иҿааихахьеит ицқәа хырџьаџьа,
Исзасрангьы иҟоуп иаарласны ԥшак.
Уи сагааит сара, аҵысхә еиԥш, сышьҭкәыцәаан,
Иахьынтәааҩран иҟам уаҳа схабарк.
Сааԥсами, сынҭаҳан наунагӡа сыцәап,
Иҟалап ишанаха ԥхыӡқәакгьы збар.
Иҟалап ԥхыӡла зны аҩныҟа схынҳәыргьы,
Мҵәыжәҩақәак соуны сыԥрыргьы ҽазнык.
Избап, избарым ма адунеи ду ааҳәыргьы,
Сҟалап сара уаҟа сиеиӷьымкәа ԥсык.
Аха уанӡа, аха, аха уанӡа,
Сылаԥш сзылҟәыгом араҟа нцәахшак.
Салаҳаит, салҵит ҳәа сшыҟаз еиҭа амца,
Дәқәакгьы снарықәгылеит, сасуазшәа ашақә.
Иқәҵуа – иқәӡаауа – иԥсымҭаз дархагоит
Абӷьыцгьы – ҭагалантәи амш иҿнаршәаз.
Сара исыҵасны идәықәлаз сабаго?
Бара бахь ауп! Ба бҟнынтәигьы игаз!

539

Сеикәнаршоит уи, сықәнагоит цәҳәырак,
Џьара сҭанажьуеит, џьаргьы сыҭнагоит.
Аха усгьы аҩныҟа схынҳәыроуп.
Уи абрахь, бара бахь, саанагоит.
Сықәнакшазаргьы, ԥсаатәушәа зны ажәҩан
Саланаҵазар сахьнеиуаз лаԥшык,
Сгәы ҭабмырҷаҷан – иаразнак саражәуеит.
Еиӷьми, иҟало маҷк баазыԥшы…
08.05.1994
АҴХ ИАЛОУ
Нара илыхьӡнызҩылоит
Дхәаԥӡа сҟәаҟәа дықәтәоуп уажәгьы Нара.
Амҩа ҳақәуп. Ҿылҭуам уи дшәаны.
Сқьыԥаха сшаҿац саҿами наарак,
Сҭысуеит гәаҩак, сааиуеит сыхәжәаны.
Иаҳхагьежьуаз ҳаирпланк цеит иҭалан.
Амшын ду иалашәазар уи хаҳәҵас?
Иашьклахысуан. Ҳарҭ мҩакы ҳанхалан,
Иаабон ажәҩан кыргьы ишаҳхаӷәӷәаз.
Уи ҳақәҳар ҳәа сшәон. Ишаҵахысуаз,
Сыҟан иргахьазшәа ирыӷӷаны.
Сақәшәомызт рацәакгьы исҳәоз, изуаз,
Ианылагоз ажәҩан ду сханы.
Нара лакәӡан сара хьаас исымаз, –
Агәыҭҟьа иагоз, аха ҿымҭ иаауаз.
Инымҵәозшәа збахуан ԥхьаҟа сымҩа,
Қәан илеиуаз, кырцхын исзауаз.

540

Аҵх салан сара нас сыгәжәажәо,
Аҳәҳәабжь аеҵә кыднаршәон ааигәа.
Адунеиаҿ зегьы убас ихьшәашәан,
Исыҵыԥсаазшәа збон зынӡа сшьапқәа.
Аха амаалықь дықәтәан сара сҟәаҟәа,
Мцакы ахьеиқәыз днагатәын уаха.
Амҩа ҳақәын. Аҵх ҳалан ҳгәаҟуа,
Амацәаз еиԥш дҳакәыршан ҳаӷа.
Исызхымгоз Нара лакәын. Нара
Исылҭомызт зҵааракгьы шьҭа зынӡа.
Изызбазеи саргьы исыдны харак,
Ҳахьалахаз ҳара абри аҵх лашәӡа?
14.02.1993
АИБАШЬРА АШЬҬАХЬТӘИ ӠЫНРАК
Ӡынроуп. Ҩны еиӷрыккак дыҩнаршәуп.
Ашә ҿыж-мыжуеит. Ԥенџьырк ҿжәоуп.
Мцак абаҟоу? Ҩык абаржәуеи?
Дзырԥхарызеи? Иааҩуа ашәоуп.
Агәылара акәхап уи ахьырҳәо.
Уахь дындәылҵыр… Аха, мап,
Ихьырымҳәаша акы ахьихьырҳәо
Днанагаргьы – деилагап.
Иара усгьы деилагоушәоуп
Ара аҩны дшыҩнахаӡаз.
Акы иҳәақәашан инароушәа,
Иԥсрагьы ԥсраӡамызт нас.
Аха аҳәарҭагь изҭахуада –
Зегь зыргәаҟуа рхатәоуп.

541

Иҭшәахеит иахьак ауада.
Уадам – кәымроуп. Дыҩнатәоуп.
Изалоузеи иара аҩны зегь –
Баша игылоуп еиӷрыкка.
Еҳ, иараби, џьара ҩызак
Дызмазаалак!.. Уеилагап!..
Ӡынран усҟангьы, даахәыцуеит,
Днылаҳауа ддәықәын сык.
Дышрышьҭаҩуаз шьоук ицәыӡуеит,
Иааигымхеит иаргьы аԥсык
Урҭ днарышьҭаргаларц. Иамуит.
Чмазарак дышьҭанагәеит.
Саиааиуеит ҳәа зынгьы аргама
Дҩагылеит, днагәагәеит,
Аха ӷәӷәала ахьҭа илан,
Ишьапқәагь иҵӡааит – ицахьан.
Краамҭа ԥенџьырк дылагылан,
Даҵаԥшгәышьон нас аҭуан.
Арахь ахысыбжьқәа еиқәтәомызт, –
Шьоуп иҭыкьасо Гәмысҭа! –
Игәы дариомызт, дагьартәомызт.
Ихон, ихон уахь еиҭа.
Дангылагьы – ԥсрак аҟынӡа
Днеиуан, ишьҭахьҟа дгьежьуан;
Аха далан иқәԥоз рымца,
Иҭахаз рыҷкәынра дашьуан.
Дагьазымгеит уи дызгашаз
Ахы цаҳәцаҳә. Шьҭа уҳәҳәа,
Уҽкыдҟьала, ухы ргәаша,
Ухәыцуагь уаваз аԥшаҳәа, –

542

Иҟаз ыҟан, иузыриашом.
Риашашьа змам цеит, ицеит.
Иқәра еидара ӷәӷәоуп, дабашшуеи,
Уигьы изышьҭымхуа ихьӡеит.
Еибашьрами аибашьра ашьҭахь
Иҟоугь. Ҳазшаз, ҳаиқәырха!..
Неишьа изыҟамҵеит уи иашҭахь, –
Дықәмацәысны дцеит аӷа.
Аха имцахә усгьы имырцәап…
Акы днаха-аахошәа даауан.
Аҽнышьыбжьон шьоук еимырҵәан,
Шьҭа ирыԥсыхәоу иазҵаауан.
Ихацәахеит аибашьра ашьҭахь –
Аибашьра ашьҭахь! – шьоукы убас…
Иахьимбо џьара дашәҭа,
Ах, иаԥсаамхеит имш абазк!
Араҟа иибо дшаргәаҭеиуа,
Деивнагоит ана иаҳаз.
Аха усгьы… даанеиҩеиуеит…
Дҩаиҵаԥшуеит хыхь Ҳазшаз.
Гәыӷрак дахьынҳалеит. Иӡуам.
Уи иахьанӡа даанагеит.
Мҩакы дықәлахьан, дзаныҵуам,
Шәынтә иааҳәуазаргьы адунеи.
Хәыцра хьанҭақәак дышрылаз
Дзеилаҳаз, дзыцәцазгьы аԥсроуп.
Дызмыргыло, деидзыршәылаз
Аибашьра ашьҭахьтәи ӡынроуп.
13.01.1995

ДАҲАРИ НАҲАРИ
Иеидтәалоуп ишьҭибахыр рҭахны.
Ирҿагәышьоуп усгьы рыбзқәа хны,
Уеилагап урҭ ирҳәо зегь уаҳар.
Даҳар даалгар – дналагоит Наҳар.
Изыԥсоугьы маҷӡам – иеибарҽхәоит.
Рхы шьҭыхны иркуп, ргәы дырӷәӷәоит.
Иҷкәынцәами – ируҭар рыхқәа шәны.
Аха урҭ еидтәалоуп кыр иажәны.
Уажә избама рҩыџьагь. Ианҿақәаз
Даԥсамхеит аӡәы изыҳәа ҽаӡә абазк.
Рцәа рхибаҳәо адәы иқәын ес аашар,
Арахь Даҳар дыҟан, наҟ – Наҳар.
Икаибажьуан уажәы-уажә иеихьӡаны.
Зны – аргама. Зны – егьыс, имаӡаны.
Даҳар аԥхьа дгылар, уи шьапҿаршә
Иимҭар ҟалозма уа Наҳар!..
Абас иааиуан урҭ рҽырланы.
Уажәы, абар, иеидтәалоуп ишланы,
Ишьҭибахыргьы рҭахыхны, аха иауам,
Раԥхьаҟа икаххаа мҩа гам.
Рышьҭахьҟа иаахьаԥшыр – аҳәынҵәа.
Рышьҭахьҟа ирхибаххьеит рцәа.
Уеилагап уахь иҟаз зегь уаҳар.
Дуаҩым уахь Даҳар. Дыԥсуп Наҳар.
17.04.1994

544

ГӘЫНАМӠАРА-ХЬААГАРАК
Ашьамҭлаҳәқәа сахьыркыз атәылахь иансыхо,
Уазҵаашт, ҳәарада, уаҟа исцәынхаз.
Уаҟа исцәынхеит, дад, сыгәҭакы шсыгәҭыхаз,
Уаҟа исцәынхеит сара аамҭа исаӷаз,
Аха сызлиааз. Сызжьаз, сегьзырҩашьаз
Уи аамҭа схьынҳалоуп иахьанӡагь, иубоит.
Сыԥсы рылаҭан уа зыгәра згашаз,
Урҭ сыцрымшәар – наҟ-наҟгьы сықәԥоит.
Ԥхьакшьа ҳәа рымам сзынҟьази сзынԥази,
Улашәызар – урҭқәа унаҩстәиқәа ирбап.
Сара уа џьара сшыҟаз сымҩасит,
Сымҩа арахь иаагаӡамзаргь ҟалап.
Ус уҳәаргьы, игоу ҽа баагәароуп.
Сызну даҽа тәылоуп – убас иаадырҳәит.
Агәра узымгошәа збоит – агәра угароуп! –
Аԥхара ахьсоушаз ара саалаҳәит.
Агәықәха исмаахаша саахеит араҟагь,
Исаҳаит – иаԥсышәашәа арахь – ҽа бызшәак.
Ак иаргәаҟуаз шәкы-зықь сдыргәаҟуа,
Изакәызеи, мшәан, дад, сызҭашәаз?!
Хгарҭа сымам, џьаргьы саҭахыму,
Исҳәо ажәагьы агоит хара аԥша.
Иара абраҟа иҿахҵәозар, нас, сымҩа?
Тыша ҵаулазар анахь сызҭаԥшуа?
Издыруада, иҟазар усгьы хынҳәышьак,
Усҟан сцарын сара уахь, сҿарахьы,
Аха иҳабжьаҳазшәа еиҭазбоит атыша,
Ухаҵоуп, уахыԥ уи уахь, игәаӷьы!

545

Исҳәоит, аха издыруеит усгьы гәаныла
Аццышә шықәҳахьоу сышьҭахьҟа адәы.
Саазгаз амҩоуп, ҽакы сагьзанылом
Уахь сугаргьы – иҳәоуп сара стәы.
Акы саргәырӷьоит уажә ҿыц сахьахылаз,
Сылахьгьы даара ҽакы еиқәнаҵоит.
Сышьҭалар – краамҭа сзыцәом уахыла,
Сҩагылар – схы схәыцраха сықәланы сцоит.
Сцоит, аха саԥхьа исзыԥшузеи? Сабацо?
Снаскьоит иӷьазӷьазуа шьхакы саҿаԥшуа.
Ушьҭахьҟа акгьы ыҟам ҳәа сазҳәо «фырхаҵак»
Саԥхьаҟа днеихьеит дақәтәан аԥша.
Еи, уара, арԥыс! Арԥыс шьамхы-лас!
Иуцәымцааит ашьхақәа ирхыҩны сыбжьы.
Сара саркарахьан абџьарла узызгылаз,
Сыблақәа ааԥшуан, аха сшьын сара, сшьы.
Усывууаа уцарцаз, суҳәоит, иудыруаз,
Иахьанӡа сышхыз сара абра сыцҳаны…
Ах, машәыргьы ҟамлонда, икьыркьыруа,
Амҩа ианылт ауахьадгьы рҳаны.
***
Зны-зынла, иссирми, аратәӡам,
Салоушәа збоит сара алакә.
Хаҳә дук снықәтәахит схаҟәӡа,
Сшааиуаз сынҭаҳауа смагә.
Ажәҩан схагылоуп еишьылӡа.
Аԥҭақәа еилыҵуеит маҷ-маҷ.
Ицахьеит сымчқәа зегь сылӡаан,
Аха амра ҽазныкгьы икаҷҷап,

546

Иааивызгап ҳәа /хыдароу?/ сгәыӷуеит
Еивҵахаз, иргәаҟу сыԥсы.
Ԥхьаҟа, мҩа дук ахь, сыԥшыхуеит,
Сҿынасхарц уахьгьы лассы.
Сышьҭахьҟа инхароуп сзыргәаҟуаз,
Сынхыҵроуп сыԥсаанӡа ҽа хәык.
Саргәбзыӷуашәа збоит сара араҟа
Сыжәҩахыр иқәсуа махәык.
15.10.1994
***
Схы ахызбаауеит иҭыкка исхагылоу
Абри ажәҩан, иахьантәарак сызҵаԥшуа.
Схы ахызбаауеит адгьылгьы, сзықәгылоу,
Изхадыдхьоу, изхашәышәхьоу аԥша.
Ирыбжьызбааит дгьыли жәҩани даҽазныкгьы
Убас еиԥш иҟаз ҷкәынцәақәак… Ҳазшаз,
Сгәы ԥшаауа даацәыругеит аныкгьы,
Арантәи шьҭа тышоуп сызҭаԥшуа.
Сналаҳауеит иацтәи амш сышиашоу,
Сҿаԥхьа амца хәыҵҟьоит – еибашьроуп.
Анҭ аҷкәынцәа хьаҵны шьҭахьҟа ицашам,
Ибаагәаран аӷа изымгаз дара роуп.
Сыԥсы ҭырхуеит сара убас еиԥш хҭысқәак.
Сеиқәхаӡаргьы – ишьу рахь сыԥхьаӡа.
Арҭ аҷкәынцәа ныжьны агәаҩа узҭысуам,
Узцом аӡы урны наҟ зынӡа.
Арҭ аҷкәынцәа аԥсҭазаара иазшоу роуп.
Аԥсҭазааразгьы игылт хацәынмырха.

547

Аха иԥсылмыткуеит, уара, ишоуроуп,
Убас ишоуроуп – амца икуеит аӷа!
Ари амца изалымҵыз, сыццышәха
Шәыԥсы аҵаҟа ҽнак саргьы сынхеит.
Сабанӡазцо, саргьы лассы снышәхап, –
Аха уанӡа… аԥсҭазаара сҭаххеит.
Ҽнак иадамхаргьы. Амца игылаз
Мцала ирцәан санаақәшәыргыл адәы,
Саргьы исҭаххеит џьара акала Аԥсынтәыла
Маҷӡак снахәарц. Ирацәахеит сҳәатәы.
Ҽа хышә-шықәса ари адгьыл сықәхаӡаргьы,
Инҵәом сара сҳәатәы, сутәы нҵәаӡом.
Сахьцаша ыҟоуп сара шьҭа сызцаргьы,
Аха шәара шәныжьны сызцаӡом,
О, ҳаҷкәынцәа! Сара сакәмызт, дадраа,
Ари амш иаԥылашаз, ианша,
Аԥсҭазаара иаҭахын шәхбаҩхатәра,
Иаҭахын наҟ-наҟгьы шәа шәылша.
Схы ахызбаауеит иҭыкка исхагылоу
Абри ажәҩан, иахьантәарак сызҵаԥшуа.
Схы ахызбаауеит адгьылгьы, сзықәгылоу,
Изхадыдхьоу, изхашәышәхьоу аԥша.
16.10.1993
***
Уажәы-уажә «Аԥшәма!» ҳәа хаҵак
Ҿиҭуеит агәашәаҿ уаха.
Дындәылҟьоит иаразнак аҭаца,
Аԥшәмагь дҩагылт дааԥсаха.

548

Адгьыл аҵх-лашә ахаҳаит,
Сыкгьы шьҭоуп ишьҭашәы.
Дарбан изымааиӡо уаҳа?
Дарбан зыҩн иамкыз уажәы?
Сабицәак ыцәоуп иҭаҳан,
Ишьҭыхны иугозаргьы рбом.
«Дсышьҭалан даазар аԥсцәаҳа?» –
Даахәыцуеит ахаҵа, дартәом
Аҵх-лашә иалыҩуа, ихьаахаз,
Игәы ҭзырӡыӡаауа абжьы.
«Уҿааха, дад, сыҷкәын, уҿааха…»
Аха аҵх цоит еиқәышьшьы.
Дзыцәаран дыҟоума аҭаца,
Дзыцәаран дыҟоума аб!..
Иҟьалаз абжьы аныбжьаӡуа,
Ашамҭаз, урҭ ацәа иагап.
Уанӡа урҭ алоуп игәжәажәо
Аҵх-лашә. Ашамҭазшәа аб
Дычча-ччо дгылоушәа агәашәаҿ,
Иҷкәын заҵә ԥхыӡла дибап.
***
Саргьы исҭынхап ҳәа сыҟоуп, нас-насшәа,
Цәаҳәақәак – зны ирхашҭуа ажәақәак.
Ных, иаԥсазма, еснагь, сеилагазшәа,
Урҭ сахьрышьҭаз сара сахьцалак?!
Ажәҩан икыдԥаауп сажәак, еҵәоушәа,
Ихьушәа, адгьыл иҵхуп ҽакы.

549

Сҟарҵон зны зегьы сагьреицәоушәа.
Среиӷьушәа снықәлон нас ҽа мҩакы.
Ӡыбларак салан. Гәаҟран исымаз.
Сыцәа сырҟьалон. Сгәы ҭыԥсаауан.
Анҿысымҭуаз ыҟан. «Дыԥсымашь, дыԥсыма?»
Аҭакс сара сымҩа санылан саауан.
Сҿаасхон сԥашашо, сақәтәоушәа сҽыхәа,
Снықәлон асцена – иааҭынчхон азал.
Зыблақәа шааԥшуаз ицәаз дсырҿыхон.
Ишҳабжьазгьы иаргьы саргьы салк,
Дысҭынхоушәа акулисаҿ даацәырҵуан,
Слымҳа иҭеиҳәон убасгьы ажәақәак…
Арахь, уаҵәызны, исымазгьы сцәырӡон,
Адәы снықәлон саԥсамкәа зынӡак.
Умҩахь уца ҳәа мардуанк саҿармыжьлеит,
Аӡәы ицхыраара даара исҭаххан.
Саҵагылоушәа збахуеит, сеиқәышла,
Иара иахьанӡагь ихьшәашәаӡа ахан.
Уи акы снаҭеит, егьи ҽакы снаҭеит.
Акы сарҳәҳәеит, ҽакы сарҳәацәеит.
Шаҟа сҳәазгьы жәдыруанда ажәада,
Ус мацара сымшқәагь аанҵәеит.
Амацәыс ажәҩан аҿақҳәа иаҿасуеит.
Саамацәыст ауп. Исызҭода аҭак:
Исҭынхазеи, – сымҩаст, – исҭынхазеи?
Цәаҳәақәак – зны ирхашҭуа ажәақәак!
1995

АԤСРА АШЬҬАХЬ
Ақәа шаҳхьыкәкәоз анышәаӡа днаҭан
Ҳаахынҳәит. Иара ида ҳааидтәалт.
Снаизхәыцит сзызхәыцлоз уажәадагь,
Сааиҵаӷәӷәеит, исықәхазшәа иуалк.
Ажәа дуқәак ихырҳәааит иҩызцәа,
Ишнеиуаз лмыткәма анааиқәтәа иаҳәшьак.
Сара сазхәыцуан имшқәа ҿахызҵәаз,
Сара исаҳар сҭахын акы аҭак.
Ихы дзымҩахо збеит сара иԥазаҵә,
Лгәаҟра дахәаҽуа дгылан иԥҳа.
Иԥҳәыс дшыҟазгьы дыҟамшәа рбазаап,
Уи лыхьӡ уажәоуп иансаҳа.
Ихы шьҭыхны икымызт дуԥылар,
Акы иамазшәа ибӷа ԥҵәаны.
Ихы ибозшәа сыҟан зегьрыла
Дызлаҟаз аасҭа еснагь деицәаны.
Аха уи ҵәахын, иара итәала,
Аха уи маӡан ауаа рзы.
Аха узлаҟаз цәырган иааидтәалоит,
Идыру усми, знык уаныԥсы.
Зегь рҳәон араҟагь аргама,
Аха, абар… дырхашҭит иԥҳәыс.
Инҵәазшәа рбазар акәхап адрама,
Ҳәатәы ыҟамшәагь наҟ, шьҭарнахыс.
Аха иҳәамкәа инхаз ала, ажәада,
Иҳәан зегь араҟа. Иазхоуп.
Снаизхәыцит сзызхәыцлоз уажәадагь.
Сгәы арахәыцқәа акыр еибарххоуп.

551

Иԥҳәыс дгылоуп деиҵалашәа анаҟа,
Иналызхьаԥшлоит уи дахьцалак.
Саргьы арахь, сахьаатәаз, саргәаҟуеит
Иԥсы анҭаз исызиамҳәаз ажәак.
06.05.1995
АКАԤ ДАН
Уаҩ дазхәыцгәышьом сзызхәыцуаз.
Аамҭа исханаршҭит сахьцоз.
Сара шьҭа џьаргьы сзыӡхыҵуам,
Ирмаҳаит, аф рысыртә, с-SOS.
Акгьы аанагом сыҳәҳәаларгьы
Даҽа шәы-шықәсагь абас.
Исҭахым зынӡа агәра згаргьы
Иӡааҟәрылаз сыӷбаҿ сышҭахаз.
1995
***
Уаха аԥша ааҵра иавоуп иуыууа,
Сара сзыҳәа адунеи зегь ааҳәит.
Мчыбжьык аҩнуҵҟала сықәлацәа хҩыуаак
Аҵыхәтәантәи рымҩахь инаскьаган схынҳәит.
Сгәаҟуеит. Исҳәаран иҟоузеи уаҳа.
Рышьҭа схыланы сықәҳа сцалашт.
«Шәеиқәлацәами?!» – даагәырӷьоит аԥсцәаҳа,
Дҿаԥха-ҿаччо саргьы даасыхьӡашт.
1995

552

***
Скәаҩӡа схы сеиҭаазынхахит.
Ԥсшьара мшуп – иахьа мҽышоуп.
Сназызхәыцыз – зны схынҳәыхуеит,
Аус злоугьы сшыхынҳәышоуп.
Акы саԥсамшәа сыбжьадырӡышт,
Акраамҭа ироушам саха.
Иҟалаҵәҟьоу заа исыздырӡом,
Аха сауахоз башаӡа аӷа –
Сызхәарҭазгьы акы ыҟан, сҳәахуеит.
Суҵәахыр – арахь саацәырҵуеит.
Сара сҵәыуоит – дара ччахуеит.
Изусҭцәада? Наҟ рыҽдырӡуеит.
Сымхынҳәыр ҟалом: сыԥсы алан
Ари адгьыл. Зны сшыԥсышаз
Дырны сықәын саргьы аамҭала…
Аус злоу нас сшыхынҳәышоуп.
1995
***
Иааиуа аамҭа сара истәымзаап.
Ахы сакәнахшашт лассы.
Сахьӡаӡаргьы – уаҟа стәымзаап,
Уахь ус ыҟамзаап са сзы.
Саахынҳәыр ауанда, аф асгьы,
Сналагылон сымш – Иацы.
Аха исзалои аамҭа ицазгьы:
Уахь аӡы ықәршоуп, аӡы!
1995

553

АХАҚӘИҬРА ЗАУЗ
Исоуз хақәиҭроуп, хьыԥшымроуп.
Сааҭыҵызшәа сыҟоуп ҳаԥык.
Исхалашо ицәырҵызгьы сымроуп.
Шьҭа исыманы сцап сара стәык.
Исшәыз аназымга икәыжәкәыжәны,
Исыцрыхоит макьанагьы ԥшак.
Сыҟоушәагь збоит, уара, ижәны,
Иҟасҵар сҭахуп акы аҭак.
Арахь шәкы нхахуазаап ҭакда,
Сдырхәеит – схаҭа сызҵаароуп.
Сҽыхәа ԥаџьԥаџьуа санзақәтәа,
Иҟоу акоуп – ԥхьацароуп.
Аха сгәы ҭырҟьахьеит кырӡа,
Сааиҵасуеит ажәабжьк саҳаны.
Саԥхьаҟа иҟоу сыздырӡом.
Адәы иқәуп ҽык шьаҳаны.
1995
***
Исцәыӡыз сахьынҳалашан. Исцәыӡыз
Хнырҳәышьа ҳәа амамзаап – уҽшьы!
Иарбан уажә сыгәҭыхақәа зырҿыцыз –
Исышьҭалаз, исаҳаз абжьы?!
Уи сартәом, саргылом. Сеиланамгац,
Аха сыԥсы ҭнахуеит – ианыбжьамӡ.
Абжьы ааиқәтәеит шысҳәахуа еиҭамго,
Исԥырнагарц акәзаап ари амц –

554

Сызлагылаз, иахьанӡагь ас сызлааиуаз,
Иара ус сегьшааиуаз – сызшьаҳаз.
Иҟаӡамшәа уаҳа иашак аиуа,
Изакәызеи слымҳақәа ираҳаз!
Исаҳаз саҳаит нас – исмаҳашаз,
Избаз еиҳа еиӷьым – сеилаԥсоит.
Сшахьынҳалац сахьынҳалоуп иашак,
Арахь сара сымҵәыжәҩақәа еикәаԥсоит.
Исцәыӡыз сназхьаауеит сара усҟан,
Сыԥсы сгәы икылач еиҳагьы.
Ицәгьахазар акәхап зынӡа аусқәа,
Сықәзыӡәӡәо аӡ-ӷьы ианазҳагьы.
Иараби, сааҩашьама, сажәӡама,
Сеиҭаатәазар сгәы цаны, сшәашәа?
Ароль хада сышәымҭан адрамаҿ,
Сагаӡарц шәҭахымзар агәыԥжәа.
1995
ЗАЖӘА ААДЫРҲӘЫЗ
Исҳәаз рмаҳаит. Исымҳәаз ыршо
Ирыманы инеиуеит, абар, иазҳауеит.
Убас иазҳауеит, дарбан издырша
Изаҟарахашагь? Саргьы исаҳауеит
Сажәақәа аарҳәны, аха шьҭа мап
Рцәыскыр – аҟырҟырҳәа ауаа ччап.
Исымҳәаз сҳәазшәа убас агәра гоуп.
Уи саҿагыларц сгылт, зегь акоуп.
Исҳәаз… аха сымам схаҭаҵәҟьагь,
Исымҳәаз аҿыгәҳәа схы иананҟьо.

555

Идыршоит, идыршоит,
идыршоит еиҭа ацәгьа,
Иҟоу ыҟамшәа наҟ изыцҟьо.
Акаҭа рҳаит урҭ – алада сдәықәлан,
Аҩада сцан – идыргылт ашьацҳәа.
Ажра сзижуеит дааҟәымҵӡакәа сықәлак,
Аҵәаӷәа ахьишьуеит ҽазныкгьы сцәаҳәа.
Исҳәаз аԥша исҿанагалаз ажәамызт,
Ихьаан, игәҭыхан, гәыкала иҳәан.
Сара стәала изамыз, урҭ шәамыз,
Изаҳаша ираҳазҭгьы – иааҳәуан
Сызлаз адунеи, даргьы усҟан
Ҽакала ирбарын уа ибатәыз.
Аха еилаԥаҭеит сара сусқәа,
Еилыргашьагьы роуа збом шьҭарнахыс.
Ирыманы инеиуеит исымҳәаз ыршо,
Ассир – саагылоит уи сацәшәаны.
Ирҭаххар – алаӷәым еиԥш иԥыржәоит
Ма сагоит сара зны сыхәжәаны.
Арахь, исҳәаз… Исзыҟалаз лакәуп –
Уаҳа ԥнамҟазар – схыҵәҟьагьы схым.
Исҳәаз ажәа убас еиԥш еицакуп,
Схаҭагь уи саҳарц сҭахым.
1995
ДЫԤСЫЗШӘА ԤХЫӠ ИЗБАЗ АХАҴА
Саџьал ааизаап – иаасықәшәан сыԥсыхит.
Сеиқәыхьшәашәа сықәхуп – инҵәеит сара стәы.
Суацәа, сҩызцәа аакылсын, иеилыхоит,
Исыргәамҵит: сдырҽеироуп – ироуит аутәы.
Аҳәатәгьы роуит аганаҿ игылаз,
Зыц сыҵахан саауаз есымша.

556

Сара сыда ари амш дахьаԥылаз
Деиланагар ҳәа сшәоит изхәаԥшуа.
Аҽынкылашьа дақәшәом, аф лысааит,
Лыԥсы лылышәшәан, днықәдыриеит наҟ.
Сгәы ааҟәандахеит маҷк: сылҭахызаап!
Дааргәыбзыӷзар цәгьам уи агәаҟ.
Илыҵагылан дааҩнаргалт сахьықәыз,
Еиҭа иналылмышәшәар амуа лыԥсы.
Сара сзыҳәан лҽанылшьуаз анбыкәыз,
Аха, абар, абар, сара сзы
Дыԥсыр акәхеит, ишызбо, аргама,
Сықәуп сара арахь ҽмырқәаца.
Лара лакәзар ари – деилагама?!
Ауаа быхәаԥшуеит, сҳәап, агаӡа!
Ҳҵас бназхәыцны бгәырҩацәгьа бҵәахыроуп,
Ҳҵас бназхәыцны, сҳәоит, аха, мап.
Сархагоит еиҭах, ицырцыруа,
Зҿаазхо лылабжыш… Ных, уеилагап.
Сиоуп, сыԥсит ҳәа сгәы сахаԥжәо.
Сиоуп сара агәаҟ, сҿыхар ҳәа сшәо!
1995
***
Аԥшқа иеиԥш дыцәеит дынҭаҳан.
Дышәмырҿыхан, амарџьа, дааԥсоуп.
Аԥсшьаха иаҳҭап – иаҳҭозеи уаҳа! –
Аџьабаа ду зибаз ҳа ҳзоуп.
Дыцәеит ахаҵа убас еиԥш дҭаҳәахаа,
Наунагӡа уи дыцәеит убас,

557

Имоугәышьеит уаҳа акы аҳәаха,
Шәкы зҳәаз ҳа ҳзы, зқьы зҳәаз.
Даҽа уск ҳазыԥшын, ҳагьаргәаҟуан,
Иҳаҳар ҳҭахын даҽа ажәак.
Аха зегь ҳәоуп шьҭа араҟа,
Аԥсрала иҟаҵоуп зегьы рҭак.
1995
***
Сара исзалагәышьуозеи, дад, иҳәеит, адунеиажә,
Иаҩнахыз аӡә иеиԥш, усԥырҵны уца.
Ара ԥшаҳәак савоуп ҳәа снеиҩеиуа,
Адәы сықәу џьушьоит, агаӡа.
Арҭ амшқәа шьҭа акымзарак сызрылам.
Ишоит, ихәлоит, аамҭа цоит ишцац.
Аха исыҵаҟәалахьеит зегь рыла,
Сара сзыҳәа уаҳа игылом шьац.
Даҽа аамҭан сара сымра анкыдыз,
Сымза ангылоз, сӡаӡа аныҳәуаз.
Усҟан сара исымаз закә насыԥыз!
Изакә сыз, изакә қәаз иауаз!
Ахаҳә ауны иалгеит сара сзыҳәа,
Сагеит, иҳәеит, уи сҟәыбаса сагеит.
Саалагылар шԥасҭахыз шәа шәныҳәа,
Аха ажәҩан ахуҳәа илагеит…
Срылан, ихәеит, иршьуаз, нас, еиқәхашьа
Сымазма, сҩызцәа анысцәынҵәа.
Сыҿнахуеит ҳәа сшахьынҳалаз иашак,
Сыларкәаҳаит акырынтә аҳәынҵәа.

558

Уи санылҵгьы ажәҩан схамацәысуан,
Исыҵууаан адгьыл цон џьара.
Нас ихысуан, нас агәгәаҳәа ихысуан,
Нас ауп са санналаҳа абылра.
Салҵит сара убригьы, ҷкәынцәа гәарҭак
Рыԥсра, рыӡра сахаанханы! Сышәшьы!
Исымамкәа сықәхеит зынӡа хгарҭа,
Сыҳәҳәап сҳәан – ицахьеит сыбжьы.
Изаҳауада уи гаӡаргьы!.. Сыҟахушәа
Ауаа рахь сынҭыҵит сгагаха.
Ари сзалҵыр, иԥсыша, абаа хызжәап!
Сҭамхеит санҭахашаз, санынха –
Сынцәыҵасуа адәы сықәуп баша!
Уаргьы сыҟоу џьушьоит, агаӡа.
Сгәаҵӷа ԥырҵәеит ҷкәынцәак. Урҭ риаша
Рхы ақәҵаны, сныжьны ишԥацеи хараӡа!
1995
***
Исхашҭшәа сааиуан сшыԥсыша.
Сархәыцит аамҭак аасыхьӡан.
Адунеи еиҟарастәыр сҭахгәышьан.
Иамуит. Уи гаӡаран.
Адунеи еиҟарастәыр… Изуадаз?
Исызҭаран иҟадаз мҩа?
Уҩнаршәыз ҳәа убраҟа ууада,
Уҽацәыхьча ҳәа наҟ агәырҩа,
Инасыхан сдыргылон аганахь,
Снақәтәоны исыҵырхуан сҽы.

559

Ираамҭам ҳәа урҭқәа макьана,
Мчыла инеихаргәалон сҿы.
Саақәдырхон зны-зынла ацәҳәыра,
Ирцәысҳәаз схы инанҟьаны.
Исырымҭаргьы алшон ҿааҳәыра,
Сыргар зынӡа наҟ сыцҟьаны.
Аха саагәышьеит иахьанӡа,
Ицхыраара соун Анцәа.
Дарбан, нас, дарбан иахьа амца
Сыхзыжьуа – исҿазҟьо зҳәынҵәа?
Адунеи еиҟарастәыр ҳәа ишәаз роуп
Исышьҭалан иааиуа – имааԥсац.
Сара сара сакәны сымҩасроуп, –
Иаргьежьлааит уи шәыблахаҵ!
Амала, исгәалоу: егьнымхеит,
Саамҭа цахьеит – узахьӡом.
Ҟәарак сықәтәоуп сеиҭымха,
Аӡиасгьы сырны сызцом.
1995
***
Иеибарыҩуеит абаҟа издыргыларц,
Мҩадук ихьӡ ахырҵарц иқәԥахьеит.
Иԥҳәыс ҟадыџь аԥсцәа дларыларӡ
Дыжәгоит ҳәа шьоукы ргәы лфахьеит.
Сара уи дыздыруан: зны дысгәылан.
Иааигәара сгылахьан, стәахьан.
Иламыз идыруан иара, илаз,
Ихы акырџьара иеиҭалон гәыбӷан.

560

Изыҟамҵац гәалас иман усҟан,
Иҟаиҵаз шаԥсам ибон рацәак.
Исирбон ицәеиԥхьыттаз иусқәа,
Дылахашәагь дыҟан уи ҳәынҵәак.
Иџьушьаша уи акәын – ихы идыруан.
Уажәы, абар, игылеит иҭынхаз
Абаҟа издыргыларц ицырцыруа,
Рҽааҵаркырц уи ишәшьырагь нас.
Иԥҳәыс ԥхыӡ дылбаахуазаап уахыла,
Агәаҩа дҭоушәа, хәык ахь деихошәа.
Садырсит ҳәа иҳәазшәа адамра хыла.
Дагахуазшәа дахьцәажәоз агәыԥжәа…
Ах, уи дцәажәартә дыҟазҭгьы дҩагылан,
Ихы нарықәк иреиҳәон иҭынхаз
Дазырсуа дара шракәу идамра хыла,
Дара, дара шракәу иаӷахаз!
1995
ДТӘОУП ИХЫ ДАЗЫНХАНЫ
Абар уи ииҳәогьы:
Ԥсык сызлаиеиӷьу акгьы ыҟам сара шьҭа.
Исфаша сфахьеит, изжәша зжәхьеит. Ҳаӷеиҭа,
Даҽа хырзаманк ықәмҳар абри адгьыл, сыбзоушәа,
Адәы сшықәу снагәагәо, акгьы саԥсоушәа
Шысдырбо, абри ажәҩан схамҳар ибганы,
Ампыл сыман сымҩасит ауп – хьыӡ ганы…
Амҩа снанылар, еидараха схәыцрақәа сыман,
Исԥыло срыздырӡом. Сықәлацәа абаҟоу? Иԥсыма?
Урҭгьы, са сеиԥш, ааҵрақәа ирывоу хазы?
Иазырҳәозеишь аамҭа? Ишԥаҟоушь урҭ рхазы?
Иаақәлар арахь, ауаа рахь! Асҵәҟьа убахьоу,
Рҽырӡеит зегьы! Аусқәа аныҟоу иахьоуп.

561

Иацтәи акгьы иаԥсаӡамызт рымҳәеи, ишәмаҳаи,
Абзиақәа цәырҵит, абар, аҿар ирызҳаит.
Иац иҟаз, жәац иҟаз ықәҳәан аӡы ианага,
Уабацари усҟан? Уеилагоит ауп, дад, уеилага!
Сара сеиламгац. Сара сажәит ауп, уаҳа акагьы.
Иҟоузеи ԥсык сызлеиӷьу – сихәом аӡәгьы.
Сыхгьы сзахәом. Ухы уанзамыхәа уажәы,
Аҟырҟырҳәа иухыччо, уалацәырҵ уаб икәымжәы!
Иушәыхны икноуҳар – уаахьаԥшаанӡа усгьы ирӡоит!/
Дыдрак еиԥш, исхыкны, аамҭа абжьы-цәгьа ҭнацоит.
Сара исзынхоит сара исҳәо. Убригьы сҳәаӡом.
Сыркәаҳап сара амҩа санылар. Мап, саақәацом.
Стәазааит аҩны. Аԥша асуеит, ишнеиуа иааиқәтәап.
Ԥсраҵәҟьоуп ҳәа сыҟоуп, схала исыргылар акәаԥ…
1995
ИАХЬА УС АУП
Ухы уахә! Иухәарыда,
Ухы уамыхәозар, гаӡа!
Уақәымгәыӷын баша ақыҭа,
Ақалақьгьы шьҭа зынӡа.
Адгьыл нышәуп, акгьы унаҭом,
Уԥхӡаша ара имкаҭәар.
Ажәҩан иалыҩруа збахьада
Амалаҳәа ма ашьақар!
Ашьха иҟоу, уаашәарыца,
Уара ишутәу азхаҵа.
Ага шыҟоу унарыцца,
Уаҟа уск уҽахьыгӡа.
Анцәа уиҳәала ауахәама
Уҭагылан амала,

562

Аԥсыӡ амшын иҭыԥахуама
Уеилаҳаит ҳәа! Уца, икла!
Ухы уахә иахьабалакгьы,
Иахьа шәынтә уҭыҵ уцәа!
Иухаҵгылом уара лакгьы,
Акгьы духәаӡом Анцәа,
Ухы уамыхәар. Ак ҳасабла,
Иҭила, арахь ак аахә.
Уаарылагыл, дад, аҳабла,
Ухы уахә, дад, ухы уахә!
Ухы уахәар – аӡқәа урыруеит,
Уара утәы иакуеит. Уӷәӷәаз!
Зых иахәаз иоуп, иумдыруеи.
Зылԥха ҳаурагьы дызхәаз!
1995
***
Уԥсны укажьзаргьы, иухыԥан
Ицоит шьоукы рус ахь, зымҩа;
Ицоит игәаҟ-гәаҟуа, ихыԥхыԥуа,
Ишрымоугьы рныԥшуа агәырҩа.
Дкыҷит сара издыруа хаҵак,
Дхәеит сара издыруа ԥҳәыск, –
Ирзышьҭымхуа реидара иаҵоуп.
Иажәит урҭ абас, ишыԥшыз.
Иззыԥшузеи? Иҟам Аиашоу?
Ибжьаӡыз уаҩроу иззыԥшу?
Зегь башоуп, рымшуп. Зегь башоуп!
Иԥсышт урҭ ус, рыгәқәа шшу.

563

Изхьымӡаз шыргәалоу, изыхьӡазгьы
Ргәы ахымкәа араҟа рацәак.
Аха, абар, абар, зегьы рцасгьы,
Мчылаҵәҟьа инылҵуеит ҳәынҵәак.
Дунеи лашак шыҟоу инеиҭаҵуеит,
Уи ааигәахоит, иаакаҷҷоит.
Ианналагыло – иеиҭаӡуеит,
Рааигәагь аҩысҭаак дыччоит.
«Ҳаи, уара, ԥхыӡызма?!» – иҳәахуеит
Ахаҵа, изхамҵо дызлаз.
Иабацо шьҭа, рыхқәа абахоу
Игәаҟ-гәаҟуа мацара иаауаз?
Ирымам атәахагь, аԥшыхагь,
Иеивасны изышьҭоу рҿаҵоуп.
Изсыхәром рыхгьы ианзамыхәо,
Илашәхан – сахьышьҭоу рбаӡом.
Сыԥсума, сыбзоума рыздырӡом,
Исхыԥаны инеиуеит зымҩа.
Раԥхьаҟа ӡиаск изырӡом,
Раԥхьаҟа ирымоума мҩа?!
1995
АДЫДИ АНЦӘА ИАНИ
«Амшцәгьа адәы шәықәнакыр, агәгәаҳәа
Ишәхадыдуа шәаақәхар шәара ҽнак,
Шәхәыҷқәами, шәдәықәлап шәыҩны, шәаҳәап
Цхыраарак, – ианшәарҭоу шәахьцалак…
Усҟан, – ирацәами дара араҟа, –
Хьацак шәҽааҵашәк, – шәахьчоит есымша.

564

Анцәа иан д-Хьациа-ԥҳан, шәиргәаҟуам,
Адыд шәхигап, иааиқәиртәап аԥша.
Анцәа иан д-Хьациа-ԥҳан, ижәдыруаз,
Д-Хьациа-ԥҳан сангьы!» – даалашон.
Абас ҳалҳәон сан, исхагәыргәыруа
Исхагылаз ажәҩангьы аалашон.
Сгәы иснаҭон Анцәа уахьтә сибазшәа,
Уи сара сихьчозшәа шьҭа – идыдыр.
Самырбааӡо қәакгьы лкыдхаҽазшәа
Зынгьы уи сызцәымҵ уара идыр.
Схәыҷымыз, агәра згон, еиҭаадыдыргьы,
Исхылаԥшуаз дшыҟаз, уи азы
Хьацак сааҵагылар акәын. Акыргьы
Иааивнагон, аиашаз, нас сыԥсы…
Ажәҩан шәарҭоуп даара, исхамацәысуеит,
Агәыргәырҳәа идыдуеит иахьа еиҭах.
Срықәымшәошәа сықәхеит исҳәои изуеи, –
Ихыҵны арахь аҿаанахеит агәаӷ.
Еилкаашьа амам адгьылаҿ ҳазлаҳаз,
Ажәҩан ду схагылан илагоит.
Деиҭаацәырҵит иц хырџьаџьа аԥсцәаҳа,
Сицәыбналарц сашьҭоуп. Сеилагоит.
Саргьы сусым, салаӡааит, сыҳәҳәахуеит,
Ҷкәынцәак адәы иқәхеит, еиқәшәырха!
Ишәхадыдуеит, дад, бааԥсыла, сҳәахуеит,
Ахьацақәа шыҟоу, наҟ, шәеиха!
Анцәа иан д-Хьациа-ԥҳан ҳәа баша
Илҳәалозма сан, саргьы снеихоит.
Исзымдырӡо уахь, сахьнеиуа, исзыҟалаша,
Санхәҷыз еиԥш, хыхьчарак сҭаххоит.

Аха, сыԥшын, сыхьаца цәыҩҩажьӡа,
Амахәқәа зегь ҿӷәыхаа, иҵкьыҿӡа,
Ажәҩан иаҵагылоуп. Амца нажәҵо,
Нас ашьапы иқәырҟьеит зынӡа.
Нцәа дызмам арахь ианықәнагала,
Аԥсабарагь иажәлоит – ирыцҟьоит.
Уажә еиҭа схәыҷхазшәа, ажәҩан дуӡӡа схала
Сааҵахазшәа, сшәоит: иҭҟьоит, иҭҟьоит,
Иааҟәымҵӡакәа ахқәа ҭҟьоит араҟа.
Сара сзыҳәа дхарахоу Анцәа,
Исхызгахьоу схаршҭны, ҿыц сыргәаҟуа,
Сыланаргылт аамҭа цәгьак аҳәынҵәа.
Шьоукы срыҳәоит, ирмаҳар – сыҳәҳәахуеит.
Сара абасшәа исырхәлоит. Исыршоит.
«Анцәа иан д-Хьациа-ԥҳан”-гьы сҳәахуеит,
Гәыӷрак сгәаҵан цәымзан иаалашоит.
07.01.1993

А Л И Р И К АТ Ә П О Е М А Қ Ә А

АГӘЫ АԤҞАРАЛА
I
Агәра игеит: дҟәышхом уи бзанҵыкгьы,
Ихы аҭыԥаҿ иааиуам, деилагоуп…
Уи лыбжьы хаа геит ара ҽазныкгьы,
Иара уи акәхеит, дцароуп, зегь акоуп…
Дышԥаҟалеи, иараби! Иаразнак
Адунеи ду изаатит иккаӡа.
Сыԥшуп анылҳәа, иаргьы араҟа дтәазма,
Деихеит, амҩа дықәлеит иҽкынҵа.
Усқәак иман – имам зынӡа раха,
Ихы иакәхша иҭеиҵеит наҟ, лаӷьа.
Деилагар ҟалап уи, даҽа ҩаха
Ара дынхар! Амҩа дықәлароуп иахьа.
Аха иамуит, изалмыршеит иахьаҵәҟьа.
Акы давсны, ҽакы иамуит, дахҟьашеит.
Имамызшәа ибеит акрыфахаҵәҟьа,
Заа дышьҭалан, аҵх ауцәан, имшеит.
Аҵх далан, аҵх далан ицәа ҟьалан,
Дызлахаз дунеик, ибон, ахы лахон.
Ҽа дунеик датәын, дагәылахалан.
Лхаԥыцқәа… Лыччаԥшь… Деикәаԥхон.
Игәалашәеит раԥхьа ишеиднагалаз,
Игәалашәеит дныжьны нас дышцаз;

569

Далыхәхәа акраамҭа иԥхыӡ хаа дшалаз,
Аха уи иахьанӡагь ишмаӡаз.
Лыччабжь ааҩит, аҵх иналҟьан, акыркырҳәа,
Игәы нҭыԥсааит, уи дааиҵанарӷәӷәеит.
Дцоит аргама! Агәхьаа икым изырҳәо!
Иара ииҳәо: иамуӡеит, ҳмеихәеит…
Аха иеилам арахьгьы хыла-гәыла,
Уеизгьы-уеизгьы дтәам дычҳаӡаны.
Уаареигәырӷьап рашҭа унҭашылар,
Уаареигәырӷьап, уаарыҵашьыцп, ҵаны.
Илхароузеи Наала, Наала гәнаҳа?!
Ихь лыздыруам, илбац дылбаӡом…
Аха иамуит, иамуит, иамуит уаҳа,
Хаала ажәа хаак уаҳа изҳәаӡом.
Иахьа агәала, уаҵәы агәала, агәала…
Иахьа агәҭыха, уаҵәы агәҭыха. Аҭаацәа…
Аҩны агәала ҩнаҳаит, иашан, Наала,
Хьаак иамам, Наала, ҵыхәаԥҵәа!
Иҵалаз лыздыруам уи, аргама,
Игәы дкыдларц дашьҭоуп дыхәшаха,
Аха арахь иааскьоит есааира адрама…
Дарбан, дарбан, дарбан дҭазырха?!
Издыруада, днеилар дыргәыбзыӷуа,
Издыруада… Ижьара лҭаххеит…
Иамуит, акгьы амыхәеит, акгьы амыхәа:
Џьара дыҟоуп, уи џьара дынхеит!
Иеиднагалт ааигәа зны, игәы дагьалан.
Издыруамызт шьҭа дахьцоз уаҵәы.
«Иҟоу басҳәап, иҟоу басҳәап, Наала…» –
Дналагон, даҟәыҵуан, ҩаԥхьа аҵәы

570

Уи дшахац дахамыз, дахаӡамызт…
Акгьы ихарам, димазааит аԥҳәыс.
Ари ахҭыс ҟалеит. Иҵит иахьа амыз.
Аҽарҿыцит, лыбжьы анаага, ахҭыс.
Идырт иаразнак: имамызт аԥшышьа,
Даҽазнык данимба – деилагон!
Ицаӡозааит имҩа иаша атышахь,
Зегь акы акәын, даццон – уахь дагон.
Адырҩаҽны дыҩит, шьыжьнаҵ, акассахь.
Злыԥха ҳаура, зегь зымчу Анцәа,
Ахаҵа абас еиԥш деилагаргьы ауазаап,
Ажәҩан ахь деихон уи, дгәырӷьаҵәа.
Ажәҩан далаз… «Ах, саҭамыз, Наала!..»
Дхьаԥшны арахьгьы иҳәахуан ажәақәак.
Имҩа аркьаҿып аҳаирплан, нас, ажәҩан далаз,
Рацәак нымхеит, шьҭа дааигәоуп зынӡак!
Иҽеибиҭон Ахра ихала ажәжәаҳәа.
– Аӡы хыҵма? – Иҳаҵалеит. – Ианба?..
Ҽа зҵаарак имоурц ажәҩан даҳәон,
Аха иҿаԥхьа дгылан лабҿаба…
Дгылан Наала. Наала лгәала даҵан.
Дазыԥшын уажә Наала азҵаара аҭак.
Аха анҿимҭ, деиҭаҵаауан: – Уабацо?
Илыԥсаашәа дгылан иара дак.
– Аусураҿ… – Дгылт ихы дааҩахан –
Ишԥазури… Сцароуп… Напынҵоуп…
Сынхарым ҳәа сыҟоуп ҩаха-хаха…
Ԥшьаха реиҳа… Издырзеи, иацоуп…

571

Акы иҳәон, арахь ҽакы дазхәыцуан.
Игәы дҭацәажәон: «Наҟ аҵыхәа ԥҵәа!..»
– Мшәан, уабацо?! – иазҵаара даҟәыҵуам…
Злыԥха ҳаура, зегь зымчу Анцәа!..
Иҵмыҩрында, настәи нас иаабашан.
Наала гәҩарак лоут иаразнакы.
Дшәеит, ибеит уажә Ахра иусқәа башан.
Аха иҳәароуп усгьы иара акы.
– Барнаул! – Анцәа идырп ишиҿашәазгьы,
Аха усгьы знык ианиҿашәа,
Барнаулҟоуп Ахра «ихы ахьирхазгьы»…
– Барнаул?! – илбеит ларгьы омашәа.
Наала, Наала! Наала ус дузжьома!
– Аҟәа… Барнаул!.. Нас, аҳаирплан
Аҟәеи Барнаули ирыбжьоума?..
Ахәыҷ иеиԥш дыхҭалкит, дизҵаауан.
– Зны – Москванӡа… Уантәи Барнаулҟа… –
Ииҳәоз иашаҵәҟьоушәа даалҿагылт.
Иҟазаап ажәа ахеиԥш ианулҟьо…
«О, бгыланда бнаган Барнаул!..”
Москва абаҟоу, Барнаулгьы абаҟоу,
Иара имҩа Одессаҟоуп иахьхоу!
«Изакәызеи дкыдызҟьо, дзыргәаҟуа?!» –
Лара дхәыцуеит. Иарах: «Шьҭа иазхоуп…»
Аха Наала дызлашәаз данаалом,
Лгәы иланаҳәо ҽеиӡам – илгәаԥхом.
О, дудыруа џьушьоит, Ахра, Наала,
Ахра, Наала ара дынгылом, иазлырхом…
– Унаскьазгап. – Иаҭахым. – Изаҭахымзеи?..
– Аблеҭгьы сымам… – Ииҳәара иҿашәом.

– Аеропортаҿ иҟоуп Даҭеи Хьымцеи…
– Уи сымдыруеи…
Мап, дынхар ҳәа дшәом…
II
Одесса баша инеит ателлеграмма:
Аҳаирплан Москваҟа ахы архахьан.
«Иҟалаша, о, иҟалароуп, хырԥашьа амам…
Одесса са сҟалароуп, нас, иахьа…»
Хыдароуп дызҿу зегь афырхаҵа! –
Скритик уажә даацәырҵуеит дыцәҳауа. –
Ихы аҭыԥ иҭҟьама, мшәан, дабацо?!
Изакәызеи избо, исаҳауа!..
Аԥҳәыс димоуп, зынӡа аԥҳәыс маншәала,
Ифа иагым, ижәгьы иагым, иҟәынҵа…
Дабацои, нас, аҽнышьыбжьон, дыбналан?
Хыҭҟьак дыҩуа длышьҭалт агаӡа.
Ԥҳәыс дышимоу лдыруамашь? – Илдыруеит.
– Дыҟоума уи дшиго агәра ганы?
– Уи аҩыџьагь ашьҭам, хырҩ азыруеит.
– Инхеит уҳәар смаҳаи еилаганы!..
– Иара убас анакәхагь – еилдыргароуп! –
Зыгәхьаа скым скритик сиҿаԥшып. –
Урҭ еизхьит, игәаҟуеит, иеибабароуп!
Иеибабароуп, настәи нас ирбап…
– Иҟоу уасҳәап, – сажәақәа иҭахымхеит,
Исзымдыруашәа ибазаап уи аахҵәа, –
Ас ҳандәықәла, хаҵеи ԥҳәыси знымхеит,
Ихҳарбгаларц ҳаҿуп ҳара аҭаацәа…

573

Иоуҳәарызеи, имоуп уи зегь ықәҵан,
Зегьы рҭыԥқәа рзалхуп, ирқәацом.
Иаргьы иуада дыҩнатәами дҷыгәӡа,
Иутәым иуам, иахьцатәымгьы дцом.
Дцом иаԥырҵаз џьара акы дахыҳәҳәан,
Машәыршәа џьара ԥҟарак еилагам.
Ныҳәоуп рҳәан, днеиуеит уи аныҳәахь,
Уи инавган џьаргьы имҩа гам.
Еҳ, иҵӡозеи, уи дыбӷьаҭуа дрылоуп.
Иахьа хәынтә еилихуеит сцәаҳәақәа…
Ахра, суҳәоит, амҩан зны дуԥылар,
Иеилыркаа уи иамуа, иахьауа…
Мап, душьыргьы днеиӡашам иахьамуа,
Зегьы рҵас иҵасуп, уара цас
Москвантә иаша уқәлахьеит уажә амҩа,
Уишьалааит аӡә хыдас, гаӡаӡас.
Скритик, зынгьы ухәыдам, аха араҟа
Уҩашьеит, уара утәала акгьы ауам.
Уара утәала сдәықәлар, баша сгәаҟуеит, –
Ажәеинраала бзиакгьы сзыҩуам!
Ус ҳандәықәла, иҟалап зынӡа ҳацәҳәыргьы.
Ажьаӷьырҩага икылсуам зегь зынӡак…
Иҟалап дынхаргьы, уи дхынҳәыргьы,
Ихадароуп араҟа иара афакт!
Ихьаԥшкәаԥшуа адгьыл иқәыз ракәӡам
Уи аазгаз иахьанӡа еиқәырханы.
Зегьы ирхыҳәҳәаз рымҩа нагӡара ақәзааит!
Амреиԥш дара кыдуп са сханы.
Ицатәызар – урҭ акгьы иннакылом,
Ргәы иҭаршьран иҟам ргәы иҭоу.

574

Ихынҳәтәызаргьы рымҩа уаҩ дзаԥгылом.
Хьӡуп ари. Ари зегь реиҳагь ихадоуп!
ҨЫЏЬЕИ ДАҼА ҨЫЏЬЕИ
I
Арантәи амшын ду агәышҵа цырцыруеит,
Избоит, иахьа амра ԥхоит ихааӡа.
Схала сҽыҩнаскит, уи шхыдароу здыруеит,
Исыхоит, исыԥхьоит, ирҭахуп хараӡа
Сыргарц сара арантәи ассирқәа шәкы-зықь,
Ассирқәа шәкы-зықь рхы сгәадырԥхоит.
Иарбан шьацҳәоу, нас, абраҟа сызкызеи?
Абраҟа срыздәылгом, абраҟа сынхоит.
Сынхоит. Сазынхоит уи, снапала исыргылаз,
Иахьоума, иҵӡозеи, сышьҭазкуа ашьацҳәа.
Ажәақәа рхан лаша, ҽа ԥыҭрак саанкылаз,
Ацәаҳәа инашьҭаԥсо стәоуп ацәаҳәа.
Сышнеиуа, исызгәаҭом амшын ду цырцыруа
Нахьхьи џьара саԥхьа ишҭаиоу ицәқәырԥо.
Ахәыцрақәа рӡы-мшын, сахьыҟоу сыздыруам,
Сахьыжәго сыздыруам санҟьо, санырԥо…
Дхарам сара сҩыза, датәуп даҽа уадак,
Иханӡа лашарак аркуп уа, сханы.
«Дҭакуп» сара сҩызак, длеиҩеиуа дызбода,
Дакуп сара сҩызагь акы дырхханы.
Мцак ицрасит, иеиқәылт уи агәгәаҳәа,
Шәынтә дыԥсуеит иахьа, шәынтә дыбзахоит.

575

Издыруеит уаҵәы зны уи саамҭагьы дшаҳәо:
Игәы ашыра еиқәиртәарц, исаҳарц иҭаххоит.
Дызмырцәоз, дызкыз уи, ана, аҟәара аҟынӡа
Анеихаҵәҟьа имҭо, дызмаз дшьаҳаны…
О, иарԥхааит апоетцәа зегь рымца,
Иаҭахым даҽа ԥхарак ҳдунеи ду, ҵаны…
Ҳтәан ҳара араҟа, аха анаҟатәи ҳныруан,
Иаадыруан, аԥша асны, абӷьыҵәҟьа ахькашәаз.
Арантәи амшын ду агәышҵа цырцыруан…
Ихәлон, ишон. Ҳанхон ҳара абас…
Иарбан, нас, сҩыза, анаҩс иаҳԥырхагаз?
Иарбан иҳахан ҳазгаз, нас, иҳәа.
Иқәхазеи, иҟоузеи, иамоузеи ага?
Ҳзавоузеи, сҩыза, амшын аԥшаҳәа?
Иарбан фарҭын цәгьоу иаҳзасыз иаразнак,
Изгаз ҳара ҳқьаадқәа абас еилажәжәа?
«Ҿаразма, – сҵаауан сара насшәа, – ҿаразма?..»
Инхеит ҳара ҳусқәа. Избон уамашәа…
Избон уамашәаҵәҟьа, мышкала, мариала,
Аҵысхә еиԥш ҳашьҭыхны, аԥшаҳәа ҳахьагаз.
Игәасҭеит иаразнак – ҳа ҳусқәа маншәалам:
Иаауан аԥшаҳәала, иссирқәан убас…
Иҳәа уара, сҩыза, иҳәа уара ухала,
Иҟазма рывсшьа, иумбазшәа, егьымҳәа?
Иеицын дара аҩыџьагь, иатәызшәа жәеинраалак,
Рнаҩс уаҩ данӡамшәа иҟарҵеит аԥшаҳәа.

576

II
– Сҭынчӡа сыҟан, хара сыҟан, сыҟан схала.
Иҳәа, уара узмыртәазеи, нас, иҳәа,
Уабанҭыҵуаз, сара сзыҳәан, аԥшаҳәала,
Сара уаҳа сықәлом аԥшаҳәа!..
Сцоит уажәыҵәҟьа…
– Анна, сара схара…
– Уара хара умаӡам зынӡа…
Снапы зкыдаз, савалеит сыхәмаруа,
Аԥшаҳәа сагеит сара агаӡа!...
Мап, ахара – уи сара исхароуп,
Иҟаҵатәхозар, са иҟасҵап аҭак…
Сызлауҳәо, уи ҳабжьара инхароуп… –
Исылылшьаауан Анна уаха сдак.
«Иарбан уи, – стәан сара скахәыцуа, –
Анна, ҳа ҳабжьара инхартә ибжьоу?
Иарбан бара ибцәыӡуа, сара исцәыӡуа,
Уаҳа хашҭра зқәым араҟа, иԥшьоу?..»
Ибгәаларшәа, исоут сара аҽыԥныҳәа:
– Уара иубо сҩыза лоуп – Мариам…
Ббатәуп бара бзиа абри азыҳәа,
Аха саҭамыз, Анна, сгәы иауам.
Агәы ианамуа – нас аусқәа башоуп.
Анна ҟәыбҷа сбыҳәоит, ибырҳа,
Иамаскуам, бара араҟа биашоуп:
Мариам сгәы лызцеит сара иаҳа.
Ибгәалашәоит, ныҳәаҿак аанкылан
Сахьгылаз – ажәеинраалақәа еихышәшәон.

577

Урҭ зызкызгьы дкәаҩӡа саԥхьа дгылан…
Аха сҩыза… Схьаҵит… Са сацәшәон
Сҩыза илаԥш… Лара жәак зылхьысма,
Лхы зазцама иҟаз, нас, Мариам?
Зегь ааԥшхьазма, Анна, ма иҵәахызма?
Иҟаз иахьагь аилкаара мариам.
Игәгьы азымҩеит. Сҩыза иҟоу издыруам,
Насыԥ имоуп – димоуп Анцәахша!
Сдәықәлахма егьызқәым ҩаԥхьа суазыруа,
Иҭазаап сара схы ҟадыџь аԥша!
Анна, ибыгу збом, зынӡа бхьыршәыгәуп,
Аха иузаҭом, Анна, агәы адҵа.
Схы сырхеит, Мариам лахь амҩа сықәуп,
Сара уанӡа сзымнаӡа, снаӡа.
Анна ҟәыбҷа, ҳәашьа сзаҭом, Анна,
Иҟоу шьҭа иеилыбкааит, иазырха.
Рҽеишьа змоу акрыҟазар макьана
Исырҽеироуп, Анна, са сыгха…
Аха ари гәҭацәажәароуп, иаргамам.
Анна слыцуп – сгәы дҭаӡоуп Мариам.
Асахьа шьҭнахт ахҭыс амелодрама,
Аха адрамаҿ иҟоуп, еиҵаӡам.
Избеит ҳусқәа анаҩс еилаԥаҭазшәа,
Еилыргашьа рмоуа урҭ зынӡа:
Анс лҳәазшәа, арс лҳәазшәа, сҿаԥхьа дтәазшәа…
Бара сҩыза бихәаԥшуан бхааӡа.
Бара сҩыза бихәаԥшуан! Саргәырӷьеит!
«Издыруада?..» Ашаха ҩынтә иԥом.
Сара сҩыза дырхьеит, Анна, дырхьеит
Ирыбжьаз аӡиас… Ҽаӡә дибом.

578

Игәы исырхьыр сылшом сара сҩыза,
Исаҩсыжьып иҟоу зегь маӡа.
Иҵәахын иахьанӡа, уи ҵәахызааит
Абра инаркны сымҩа аханӡа.
Издыруада, урҭ мышрақә иеиԥылан,
Анасыԥ ду рнаҭар уи мышрақә.
Иахьаго аабап, мҩакы ианылаз,
Даҽа нҵәашьак амоуп ҳара ҳлакә.
Инымҵәааит уигьы, Анна, ахы ҳархароуп
Ажәҩан леины дгьылк иахьахашьшьым.
Иахьа ԥхароуп, иахьа амра ԥхароуп,
Ари амш иазысҳәаӡом: имшым.
Адәахьы сындәылҵуеит сгәы ааиқәҳәалан,
Иԥшӡоуп адгьыл, ицқьоуп ажәҩан алакҭа.
Ҳҿынаҳхап, нас, Анна, аԥшаҳәала,
Ҿыц ҳаиԥылап уаҟа ҳара еиҭа.
Иӡуагьы ыӡааит, аха инхарц инхаша,
Иҟасҵар сҭахуп даҽа шьаҿак.
Даҽа зныкгьы, Анна, бааигәа стәашан,
Даҽа зныкгьы ишьҭысхуеит ныҳәаҿак.
…Ҳаатәеит. Аресторан акыргьы иԥхьакын,
Ақалақь уи налган, ҳресторан.
Мариам дҳацны, Анна, ҳара абра акәын
Ааигәа зны ҳахьтәазгьы. Ауаа рацәан.
Исымҳәаша ахьысҳәаз, Анна, аброума –
Быхьӡ аҭыԥан… Исҿашәахт «Мариам».
Аҩы сашьызаап усҟан, сажәа сроума?
Сдәылҵит усҟан: «Уаҳа арахь саауам…»
Аха араҟа, Анна, цәгьа иманшәалоуп.
Игылоуп ҳресторан хәыҷ аҽыԥхьак.

579

Бареи сареи, акыргьы ҵуеит, ҳаидтәалоуп,
Абра ҳцәажәоит, ҳцәажәоит ҳарҭ иахьак.
Иаҳԥырхагаз хылҩа-ԥсылҩан хыхь ишԥацеи,
Акрынхазаргь – маҷ-маҷ инеилышәшәап.
Аҿаанахазшәа ҭынч уи адгьыл аҵахьтә,
Ихааӡа слымҳа иҭаҩуеит ааигәа ашәак.
Уи сыхнаху, саргьы ибасҳәо жәа хаауп,
Аӡәы иаҳарҳәа сшәахуашәа, маӡа;
Стәара џьысшьоит сара абра ҽа хаха,
Ари сҳәом сара, Анна, сҽыргаӡа.
Игьамгьамуа избоит нас амҩан амза,
Аҵх иалаԥсоит быччабжь гәык ҿыпны.
Иҟалап сара, Анна, саԥсаӡамзар,
Уажә ҳахьнеиуа ҳара абас ҳаицны.
Адунеи ҭацә. Ҳагәгәаӡа аҵых ҳалан.
Аҿаҳа-ҿымҭра. Шьапышьҭыбжьык уаҳауам.
Бсымпыҵаӡыҭ бцон, бысгәыдсыҳәҳәалан,
Аха, аф сысыртә, ҩаԥхьа исҳәахт: – Мариам!..
Бсыдԥан ба баангылеит наҟ иаразнак.
Сҩы схыԥсааит. Анна, бгәы нырхоуп!..
Анна, Анна! Аԥхыӡ еиԥш, зегьы мҩасма?
Абас ауп, Анна, сара схы саӷоуп:
Бзиа избаз бзиа сылбагәышьом,
Бзиа са сызбаз, – о, саԥсаӡам! –
Сгәы снархьуа сгылоуп дахьынсыжьуа:
Амҩа уи данхалоит ианакәӡам.
…Аннеи Мариами. Еилыҵуан, еилалон.
Схәыцрақәа срылан. Стәан егьымҳәа.
Избон дара аҩыџьагь иатәызшәа жәеинраалак,
Иавалан иааиуан амшын аԥшаҳәа.
1980, Амзара

А Ҟ Ә А РА Қ Ә А
Еиуеиԥшым ашықәсқәа рзы
иҩу ажәеинраалақәа

АҞӘАРАҚӘА
I
Уаҩы ианимыхәо, кәапеишәа ианҭсыркәкәа,
Иҭабааит аҭахызаргьы мышкы зны акәара, –
Иахьа зегьы знырҟьо сара схы.
Адгьыл иқәугьы, ажәҩан иалоугьы,
Урҭ ирыбжьанакызгьы схы иҭаӡон.
Суаҩын, суаҩуп сара, аринахысгьы
Хыс сара исымоу ауаҩроуп.
Ауаҩра азыҳәан ақәԥара ду
Иаҭоурхуп ауаатәыҩса рҭоурых зегьы –
Сара сҭоурых, уара уҭоурых,
Ламыс змоу зегь рҭоурых.
Уи аҭоурых адаҟьақәа еихыршәшәо,
Цқьа уагәылаԥшуа уҿаахеи –
Акырџьара сыҟоуп, акырџьара усыниоит.
Сара исеиԥшу иакәым, сара схаҭа.
Исзымдыруаз еилыскаарц амҩа сықәлеит.
Сҿаасхеит сымҩа зкуаз зегьы сыриааирц,
Еибашьрак салҵыр, сналагылон ҽа еибашьрак.
Срабашьуан: амцҳәара, амдырра, аилымгара,
Аиҵашьыцра, аиӷара бааԥс, агәыԥхҭра…
Еиқәԥхьаӡашьа узрыҭом сзеибашьуаз.
Ҟәарак аҟнытә ҽа ҟәарак ахь са саауан.

583

II
Гәырӷьара мацаран иҟаз зназы.
Агара сгаран. Сгарҵит. Снылагылт ашьац.
Ажәҩан шԥацқьаз, адгьыл шԥашәҭуаз!
Ааԥынран. Хәыҷран. Лакҭа цәгьа сыдмырбеит.
Аԥарԥалыкьқәа сыҩуа срышьҭан,
Адәеиужь сықәын ашәҭқәа еизыҳәҳәаны.
Сара сакәызмашь, анаџьалбеит,
Адунеи ду абас агәра ганы,
Ладеи ҩадеи адәқәа ирықәыз ишаҟьо?
Акрыжәдыруазар уаҵәы зны сзыхдырҟьо,
Изалаго исыцәдырӡырц агәрагара?
Сааигәа игылаз рами сызцаауа,
Сныҳәа бжьызхыз дарбан ашьҭахьы?
Изызбазеи ихаҳә мацаран аҟәара?
III
Аҟәара ахаҳәқәа ҳәыҳәын сара сзы –
Ахаҳә шкәакәа ссирқәа шьҭыԥраауан.
Алакә аҟнеиԥш, иналалон урҭ ажәҩан,
Сара сгылан сгәырӷьо сырзыԥшуан.
Ашьацра сылсны сааиуан сара арахь.
Ауарҳал иаҵәа нсыжьуан сгәы шәаҳәо.
Ахаҳә шкәакәа аашьҭысԥаар сахьааиуаз,
Иҳәыҳәха ажәҩан гәы иаҵәа иазцон.
Сара исықәкны изыршәда нас ахаҳә?
Ианбаҟалеи ахаҳәқәа хаҳәханы?
Даҽакала избеит сара сханы
Исхагылаз ажәҩан ӡыжь ҵамҵам санҩаҵаԥш.
Сшыцәаз сҿыхеит, сҿыхеит сара ҽнак.
Аҟәара ианҭәалт агәаӷ хыш-хыҵәан.

584

IV
Аамҭа-аӡиас цон еибаха-еибафо.
Исызҳауан. Саван аҟәара.
Сҭалон, сҭыҵуан, сҭалон ҩаԥхьа аӡиас,
Ахы сгәарԥханы еилаҽҽон сшьапаны.
Аӡсашьа сзырҵада, исыцәхасны
Салазыжьыз роума ари аӡы?
Сахәаҽрын, сагар сара агәыҭҟьа!
Схы агәра сымгар сҿанынасха, ҳәарада,
Аамҭа-аӡиас, укаҭа сҭашәон,
Сҳәыԥы-ӡыԥуа, сгәаҟуа, егьсызмырҽеиуа.
Иаҳа аҽырҭынчны сӡиас неиуеит.
Саргьы сшәарҭам шьҭа иахьала,
Сыӡсаҩуп, харгьы сымам, ҟәарак аҟнытә
Ҽа ҟәарак ахь снеиуеит сыӡсаны.
V
Аӷьыч иеиԥш, сышьҭахьҟа схьаԥшуеит,
Сышьҭахьҟа схьаԥшуеит… сшәаны аума?
Иҟоузеи, издыруада уаҟа исцәынхаз?
Хыдароуп, хәыҷроуп, гаӡароуп.
Уаҳа акагьу? Акгьы ыҟамкәоу уаҳа?
Уахь иҟоуп зегьы-зегь: сӡыхь
Ахы ыҵнахит уаҟа икәеикәеиуа –
Ахы ыҵнахит уаҟа Ауаҩра.
Исцәымӡында, амарџьа, уи амҩан!
Исаахаз ахаҳә ахы ҭанарҷаҷар,
Сыуаҩра уи ала ибжахар, даҽазны
Исзықәыргыларызма ашьапы?Ашьҭахьы,
Акаҭа анахаҳа, аԥсыӡ еиԥш, аҳауа
Иахәаҽыр алшон – еиқәхеит. Уаҩрахеит.
Шаҟаҩ рымч рымнаҟьаз уи ауаҩымра,
Шаҟаҩ шьацәхныслаз, иагьзымгылаз нас –
Шәҟәыкгьы ианӡалом, жәа-шәҟәыкгьы ирызҳәом.

585

Ахаҳәқәа хьшәашәаӡа, ажәҩан ҭыкка,
Аҟәара сықәхар сҭахым сара ахаан.
Ҟәарак ҭацәыргьы, избап ҽа ҟәарак.
Еҵәак кыдшәар, абар еҵәа гәарҭак
Ажәҩан иахьаҵоу рыбла ҭыџьџьо!
Аха са сиеҵәахә акәзар, хлаҳәада,
Икыдшәан хланҵы илеиуа ижжаӡа?
VI
Сара исԥыхьашәеит ауаа ирхашҭхьаз,
Даара иҩеижьхахьаз, аҩ ирфахьаз,
Аха иагьырзымфаз, анап иадыргахьаз,
Нас џьара иҭаршәны ирҵәахыз,
Мамзаргьы иахьыҟоу рзымдыруа ибжьаӡыз,
Ааигәа мра зқәымԥхацыз – ашәахәақәа згәылыԥхоз,
Гәаҟрас иҟаз зегьы ирхааныз,
Аццышә саба зықәтатаз,
Иахьатәиқәа ирхашҭыз, иацтәиқәа зышьҭаз,
Иқәырҵаз, иқәырхыз, ирзымхаз, ирзымҳәаз
Рыгәҭыхақәа зегь зынӡалаз шәҟәы ссирк.
Сахьынагәылаԥшыз – аҭҳара-ҭҳараҳәа
Иеисуаз гәык ашьҭыбжь иаразнак иаасаҳаит.
Снаргәылаԥшит игәыҭҟьагаз хҭысқәак хара.
Ишәышәит, иуазырит, иҵәаа-ҵәааит аԥша.
Шьоук рыбжьагылан аԥсреи абзареи.
Ӡхыҵран аҿаанахеит ахьаа, агәырҩа.
Ацәқәырԥақәа ирызхымҩаз бзиабарак,
Аҵх-лашә иагәылсны, иааскьон иххаӡа.
Ацәашьеиԥш иакын уи,
Мцаны агәгәаҳәа еиқәылеит,
Исԥылеит сдунеи зегь мышкала иаарҳәуа.
Дгьыли жәҩани рыбжьара зегь цәажәеит,
Игәжәажәеит, игәырӷьеит аԥсабара ҩаԥхьа.
Абӷьыцқәа еихышәшәон, сшәон урҭ сцәынҵәар ҳәа,
Ацәаҳәақәа бырлашшәа сҿаԥхьа икаԥсон.

586

Иҿажәкны инеиуаз, ацәҳәыра ианхалаз
Аныҟәаҩ сиеиԥшын – сшыԥшымыз зынӡа,
Саниеит сара уи ацәҳәыраҟны аӡыхь цқьа –
Ахааназ иҟоу, изқәым ҭабара.
Ауаҩытәыҩса иажәа – исхалашо амра –
Аҟәарақәа еимаздо наҟ-ааҟ ицҳаха…
Ашәышықәсқәа рнаҩыс, саныҟам, мышкы зны,
Абаагәарақәа хыжәжәа еилазыжьуа уара, аамҭа,
Исзыԥшым ӡыхьҵас иԥгал сцәаҳәақәак.
VII
Сымҩа сабаго, схы абахоу? Џьанаҭҟа!
«Џьанаҭҟоу?!» – Џьанаҭҟа. «Уазцар џьаҳаным?»
Зыбз ахы шьшьаша аӡә дсазҵаауеит цасҳәа.
Дсаӷоума? Дсаӷамкәа, ус сҩыза дҵаарым.
«Џьанаҭҟа? – иблақәа ирхызбаалт: – Џьанаҭҟа?
Ацҳақәа хысхуеит, ихсыжьуеит аӡқәа.
Акы урыргьы, уабанӡацо, умҩа ҿахысҵәоит,
Иахьа акәымхар, уцҳа уаҵәы зны иҭабгоит.
Ужәҩан иахаҳап аԥҭа еилаҩынтуа,
Ухшыгә кылжәан иагап аҭакар…
Атышахь, атышахь, атышахь уасырхап!..»
Башаӡа угәыӷуеит, агәымха, суцәцоит!
Ақыҭақәа аццышә рхажьын иацы зны,
Иҟәыбаса ақалақь дуқәагьы шьҭан.
Аццышә салҵып ҳәа игәыӷуадаз усҟан,
Ажәҩан сҩаҵаԥшып ҳәа иԥшыдаз иацы.
Аха ццышәгьы салҵит, ажәҩангьы саҵаԥшт.
Саҵаԥш моу, салҵәраан схалеит ҵәҩанҵәы!
«Џьаҳанымҟа!..» – умақарла уара.
«Џьаҳанымҟа!..» – угәыӷла уара.
Ааигәа зны Венера иқәсит сшьапы.
Венера ԥшӡа, с-Венера ааигәахеит!

587

VIII
«Улжьеит, улҟаҭәеит Венера-акаҳԥы!» –
Ашәҟәеиқәаҵәа сзиҩит сара аџьныш днатәан.
Суаҩыми, аҟама сыӷриҳәеит зназы,
Аха саахәыцын… Венероу? Ишԥа?
«Венера! Венера улжьеит, улҟаҭәеит! –
Аџьныш дгәырӷьон. – Бзиа улбошәа,
Дукәшон, дузӡатәуан, ублақәа хылкт.
Дымпылуп арахь, дрымоуп деигәыдҵо…»
Уара ацәыршәага, уҿажә еихагәа!
Издыруеит ааҵраҿ сгәырҩа узагогьы:
Сыбзиабара, с-Венера лоуп ажәҩан
Схазгалаз, исызҭаз сара амчи-алшеи.
Уи лыгәра сзымгар, угәыӷуан ахыда,
Ажәҩангьы адгьылгьы мап рцәыкхарын.
Мап, уара аилымга, мап, уара агәымха!
Венера – убла хызкуа еҵәоуп.
Ижжаӡа инеиуеит уи кыдшәан ианҭалагь,
Сыццышәха адгьыл ахь сҿаасхоит саргьы.
Џьанаҭуп араҟа, иудыруаз, са сзыҳәан,
Уара иуеиԥшу агәымхагь даныз –
Сгәы ахзыршәаша аӡәгьы дзыҟалом сыдгьыл,
Уи ныжьӡан ахаангьы сазцом ҽа ҟәарак.
IX
Аҵхқәеи амшқәеи мҩасуеит еишьҭалан,
Сыдражәырц иаҿуп, сдыркаҷырц, сырҷыҷырц.
Сыԥсҭазаара зрашогь акакала ицәырҵуеит.
Акы саԥырҵын, иааскьоит даҽакы.
Сылаӷырӡ сӡамҩақәа ирықәкьаса идәықәлеит,
Сыбӷа архәеит, сареиџьт агәырҩа.
Сышлеит усгьы сшышларыз сара амҩан –
Исыцрамсыз мцакы еибамкит џьара.
Зегь акоуп, аҭахызаргьы саџьал ааигәаз,

588

Зегь акоуп, Мрагыларахь ихоуп сара сҿы.
Ари адунеи бзиа избоит иахьа иаҳа,
Аԥсҭазаара ахаара сгәы ишкыду ихәшахоуп.
Абри адгьыл сахшеит сара, абри адгьыл сатәуп.
Исзыԥшуп… Исзыԥшузеи нахьхьи? Адамра.
Иҿахҵәашт сӷьаҵәыӷьаҵәуа ицәырызгаз ажәа,
Исзымҳәаз сыгәҭыха сгәаҵа иҭаԥсып.
Аха исҳәазгьы маҷума, дадхеит.
Мышгашақә, аԥша цәгьа иагарц исымҳәеит.
Сгәыӷуан: иҭыкка инхашам нырцә-аарцә,
Аҟәарақәа рцәажәо даацәырҵып ҽаӡәы!
X
Ҳус рыӡбашт ҳара зны – игыло биԥарак,
Ирҳәашт ҳара иҳагу-иҳабзоу – ҳазлашаз.
Дҟалап аӡәы – ӷәӷәала издырҵаша ахара,
Дҟалап акгьы зхарам… Алу гьежьлап,
Иалагап уи иазылаго, аамҭа абарбал
Рхысып адунеи амаа аамҭала издыркыз,
Ма изкыҵәҟьазшәа збоз. Ицахьоу дыртытып.
Аԥсҭазаара ашәҟәы ссир абӷьыцқәа
Ирныԥшылап, ҩаԥхьа акакала еихыршәшәаны.
Иааины ҳаргьы иааҳадгылап.
Рыцҳароуп, ԥсроуп, нас, ҳашьҭа рзанымхыр,
Ҳнапала еиқәу хаҳәқәак дмырқәацар.
Иахьатәи ҳамра иахылҵуа ашәахәа,
Иԥсҭаҵаганы, аамҭа аҭӡы хьшәашәа иалс,
Џьара аӡәы иҿаԥхарашәа, ҳамцарашәа
Иара ҳаргьы тыша дук ҳалҭахәаша –
Иахьа адгьыл ду ҳақәуп, гәыӷрала ҳҭәуп.
Иаҳзеиԥшуп, ари адгьыл уаргьы саргьы иаҳтәуп.
Нас, избан, нас, избан, мшәан, иахьа
Аӡә имцахә ирцәарц дзашьҭоу даҽаӡәы?!
Схы схәыцраха, сааины, аҟәара
Сеиҵасуа, саақәгылеит ҩаԥхьа аҟәара.

589

XI
Аха арифмақәа срышьҭам, машәыршәа
Сшааиуаз ҩ-цәаҳәак рхала иааиқәшәеит.
Сара иахьа сзызхәыцуа даҽакуп.
Уи сазхәыцуан иацгьы, сазхәыцуан жәацгьы,
Аха иахьа зегьы иаҳа иаасцәеиԥхьыттеит.
Исцәеиԥхьыттеит еидкылашьа змам адунеи.
Ҳаиқәымшәеит, умбо, уареи сареи, сҩыза,
Ҩ-рифма бзиак реиԥш. Сзызхәыцуа ауаҩра,
Сзышьҭоу ауаҩра, сзызку ауаҩра
– Аиааира зазымгазеи, ишуҳәара, сҩыза?
Ахы ыркаткато иаацәырҵын агәаӷ,
Ҳабжьара ихыз уи ацҳа архәашеит.
Сара аарцә сынхеит, уара – нырцә.
Амца еиқәылоит, ирцә, уара, ирцә,
Иаацәырҟьоит рифмақәак, сцәаҳәақәа еиқәшәарц,
Ҳаргьы еиқәшәашьак ҳауроуп лассы.
Ас ҳҿанынаҳха, ҳусқәа еиԥхьытта
Иааҳампыҵахоит. Иуҳәахьеит, исҳәахьеит –
Ҳара адунеи зегь бзиа иаабоит,
Арахь иҳамам ҳарҭ еибабашьа.
Иудыруаз, ҳҩашьеит, иудыруаз, зегь башоуп,
Ҳнапқәа еикәыршаны ҳара ҳанзымгыла,
Ԥсажәоуп иаҳҳәо, иргом ҳагәрагьы.
Адунеи зегь бзиа иаабап, аха, уааи,
Зны уареи сареи ҳнапқәа еиқәҳаршап.
Сара аарцә снымхааит, иацеиԥш, уара – нырцә.
Ахаҳә шкәакәақәа ҳәыҳәқәан иқәԥраап ҳҟәара!

XII
Амшын ҳаххалеит. Ҳашхәа дыршәуеит,
Аҵысхәеиԥш ирыма ицоит ацәқәырԥақәа.
Аха абри амшын дугьы закәыхзеи,

590

Мҩакы ҳақәзар, иеикәыршазар ҳнапқәа,
Агәыӷра, ацәашьеиԥш, џьара иаҳзаркызар,
Иаҳзыԥшызар ҳарҭ нахьхьи, аҟәараҿы.
Агыгшәыгқәа реиԥш, иаапкны, ицхлымуа,
Ҳара иҳадхалоит урҭ ацәқәырԥақәа.
Аԥсҭазаара мшынуп усгьы, иамам ҳәаа,
Иабыкәу, нас, ҳаӡхыҵып ҳәа уахьгәыӷуа?
XIII
Сара издыруеит, уеизгьы-уеизгьы ҳаӡхыҵуеит,
Сара сгәыӷуеит, сара акгьы сацәшәом:
Сааигәа уҟоуп, зынӡа иумымҟьац угәгьы.
Рацәаӡакгьы ҵуам, амшын ҳаицхылеит,
Ҳгәаӷ закызгьы уара идыр, иаҳҿанаҟьеит
Гәам-самс иара ихызгьы, аха, издыруеит,
Нахьхьи ҳӡыхьгьы ыҵхәраан ишаауа.
Амшын цәқәырԥар – ишнеиуа иааиқәтәап,
Иахьа иҟьашьызар, уи уаҵәы ицқьахап.
Имҟьашьааит ҳа ҳӡыхь, уи ахьыҵхәраауа
Ауаҩра дуӡӡа ашьха ршьапаҿоуп.
Ҳара ҳзаҵәқәам, амшын ду ихыԥсалоуп
Ауаа ԥсыҽқәа, ауаа ӷәӷәақәа – зегь еихоит,
Иеихоит ԥхьаҟа, ԥхьаҟа заҵәык, ишәаз
Уи далгахьеит, амшын аҵахь дагахьеит.
Урзыԥшы, нас, ҳаԥхьа инеиуа,
Уизыԥши урҭ раԥхьагыла. Рацәа дгәымшәоуп!
Ивагылоу ауаҩ ԥсыҽгьы, уи игәымшәара баны,
Игәыӷра инаркыз аӷәра иҽаларԥс,
Ихы хоуп аҟәарахьы. Аҟәарахьы!
XIV
Ҳара аԥхьа ҳгылан ҳааиуам,
Амҩа ҭӷәыхаа ҳа иҳамгеит.
Ҳашьҭахь иааиуа ақәыԥш-цәа рхами,

591

Акы иацәшәарцгьы ргәы иҭаӡам.
Ирԥырхагоу наҟ ирԥырган,
Ирҭахуп зегьы ираԥыргарц,
Ирҭахуп даҽа мҩакгьы ылган,
Иаадыртырц даҽа дунеик.
Илакҩакуаз – урҭ амшын изхымлеит,
Аҵәаҟьеиԥш агәы ихыршәлоу – рыԥсы ҭаӡам.
Урҭ ирбом ишааиуа ҽа ааԥынрак,
Урҭ ирбом, нахьхьи, аҟәараҿы,
Аҿар ирзыԥшу аҟәараҿы – сгәы камыжькәа,
Анеира сшазыԥшу сара схаҭа.
Ажьакца иафаз иацтәи адунеи,
Амца илаларыжьын, идырҭәеит.
Иҟалаз сазхәыцуа саадыртәеит
Уи иашьҭаланы зҿаазхаз ахҭысқәа.
Амца ацроушәа збоит сара иахьанӡагь,
Ашәаԥшь ангыло, ажәҩан ҭбаа акалҭ.
Аха ирцәоуп са сызлыҵыз амца.
Уҽырҭынч, нас, рымшуп, ихьаам хьаас
Изыҟоуҵо арбан уажә иаҳа?
Иаҳҳәап, снықәиап амра цара сҽаҭан,
Усҟан, адунеи кәымпыл аҟны, ҵаны,
Иахьа акәтаӷь былгьошәа схы зжьап!
Ҽырҭынчшьа ҳәа сымам сара, мап,
Сылаԥш хоуп аӡ-нырцә, аҟәарахьы.
Иҭынчым, уаҟа иҭынчым аҟәара!..
XV
Адыд абжьы еиқәымтәеит иага зундаз,
Иага зундаз, ажәҩан мыцқьахеит.
Сгәы ԥҵәаны, схы инысраало џьшьа,
Аџьныш ҩаԥхьа акаҭа иҳауеит.
Дыцәам, дтәам, дгылам, ацәгьа дырны,
Абзиа уи изаагом ихахьы.
Аха ижәлоит, ижәлоит цәқәырԥа ӷьык.

592

Аҵыхәтәантәи арыцҳарақәа ирхылҵуа агәаӷ
Аџьнышцәа зегь ықәҳәан наҟ иагашт.
Сгәы раҳаҭны ҩаԥхьа са саатәашт
Мра шәахәала иҩычоу сҟәараҿы…
1982, март

ҲААХЫНҲӘИТ…
Ҳаахынҳәит ҳара ахәылԥаз,
Ауаҩы хазына анышәаӡа днамадан.
Акака нхаҳҭәалт,
Иаҳҳәо ҳҿамшәо ҳааиҿаԥшит.
Ауаа рацәаҩын иахьа араҟа, –
Аҩызцәа, ақәлацәа, ауацәа, аҭахцәа…
Аӡәы аладантә дааит, аӡәы – аҩадантә.
Даартә дыҟаҵәҟьазма аӡәы,
Аха усгьы дааит.
Изымааз даҽаӡәгьы, игәы хьаауа,
Игәи илаӷырӡи еилаҵәо,
Нахьхьи џьара дынхеит.
Иара убригьы
Иахьа абра дыҟазшәа шәыԥхьаӡа.
Саныԥшылоит сара иԥсыз имҩа лаша,
Ишьклаԥсаз алабжышқәа рӡы-мшын
Схыҵәан сахәаҽуеит, иара саргьы
Инацысҵоит уи аӡы-мшын лабжышк…
Схынҳәны аҩныҟа саауеит,
Аха сышьҭахьҟа акы сыннакылоит,
Бжьык саҳауеит, исҿалашоит хаҿык.
Аара сҭахым, ацара сҭахым,
Издыруада зынӡа аҟазаара
Сҭахымзаргьы сара иахьа?
Ауаа ирасҳәо сыздыруам, схы саазынхоит.
Стәоуп сынкахәыцуа,
Аамҭа аасхагылт иууаӡа.

593

Арҭ ацәаҳәақәа рҿаархоит нас, –
Арифмақәа раха сымам, –
Аки аки еишьҭаххы,
Ԥсҭазаарак адаҟьақәа еихыршәшәо.
Анышәаӡа сгәы иқәҳауа џьысшьоит,
Анышәаӡа агәгәаҳәа абжьы саҳауеит.
«Аа, анаџьалбеит!..» сгәы сааҭауазыруеит.
Сара сыҟамзаара зынҟьарыдашь зны абас?
Иҟасҵазеи уеизгьы-уеизгьы
Ауаа ргәы сацрало,
Уи ҭысшьаауа, сырхысуа сымцаха?
Мап, мап, сара ус акгьы салаҟам.
Аӡәык-ҩыџьак, сара сзыԥсыҵәҟьоу,
Срымкәабакәа лабжышла, аха жәларык,
Иахьеиԥш,
Жәларык сара исыхьҵәуо еилагыларым.
Аха иудыруазеи…
Ҳаахынҳәит ҳара ахәылԥаз,
Ауаҩы хазына анышәаӡа днамадан…
***
Ихәыҷӡоуп абри ҳадгьыл,
Ихәыҷӡоуп абри ҳадгьыл, цқьа уаазхәыцыр,
Излахәмаруа мпылк иаҟароуп.
Убри азакәхап
Иаргьы неигәыдҵа-ааигәыдҵо,
Иеимакуа мацара ирыман изаауа.
Агәы ӷәӷәа азҭоуп,
Амбатә зегь алаӡоит, иашан.
Ишацәхасуаз,
Ишдыркәымпылуаз,
Ишаӷрагылоз ома зегьы ахҭыргахьеит уи.

594

Аӡәы имԥаан егьи изгарашәа,
Ирзамуашәа анырбалак,
Рыблақәа ҭибахуан, ашьа кадыршуан,
Ршьапқәа ирықәҟьҟьан еилаҳауан хагәха.
Рыԥсқәа ргәыҵач,
Ихьибажәжәо ишааиуаз,
Ирцәылаҳаит акырынтә аҳәынҵәа.
Уи иаалгазшәа, инеишьклаҳауа аххыҳәа,
Ирыма ицон ишьҭыхуа, ишьҭакшо.
Рыгәқәа еихшәеит,
Рыҽхәыржәеит, аҽқәа реиԥш игылеит,
Абард иацрыхо аџьмақәа реиԥш иахьынҳалт.
Иркын – ирымпыҵҟьеит,
Иркын – ирымпыҵҟьеит еиҭа.
Нас, уаҳа злоу иԥсра убеит ҳәа,
Иҳақьԥсықьуа, рыԥсы ргәы икылаханы,
Шьапҿаршә рзырузшәа,
Инеины ҿыцха агәы рыҽнықәрыжьуан шьоукы.
Икараха аган зҽазҭаз,
Уаҳа злам урҭ ауаа рхаҭыԥан,
Иеижәибаҵан,
Ҿыцбарахагь уи баны,
Аӡәгьы имҭа, имҵарсны иргарц иаразнак,
Ҽа шьоук ааиуан аԥхӡы рҿашы.
Иахькыдрымҟьац ҳәа егьыҟамызт, иашан,
Икәымпылӡа сҿаԥхьа уи анаацәырҵ зны.
Сеилаҳаит, сашьҭалеит,
Аха иаразнак иамҵасны,
Сызхараҵәҟьа анахәаԥшхагьы сымҭакәа,
Арҵәаа-сырҵәааҳәа еибарҳәҳәо,
Адәеиужь иқәлан инеиуа аҽыҩҷкәынцәа реиԥш,
Иеидшыланы ахшьырахь дара цон.

595

Иргеит, иргаӡеит,
Иахьыргазгьы Анцәа идырааит ҳәа сшазыԥшуаз,
Ишьҭаргьежьуа,
Ихьибажәжәо,
Еихьымӡ-еиԥымӡо ихынҳәны арахь иаауан.
Сыбла ишабо,
Уажәымзар-уажәы иаашьҭысԥаап ҳәа сшазыԥшуа,
Ӡмахк ахықә ахь ирыцәцоит,
Аҳәынҵәа ахьдыртатоит уамашәа.
Даҽазныхгьы
Ишеибарԥсуа асаба иадыргоит.
Иазхоуп, уара, иазхоуп, ишәцәыԥжәаанӡа
Сыдгьыл-сымпыл сышәҭ сара арахь!..
***
Варшавантәи Гдыниаҟа сымала сықәын сара амҩа.
(Иацы акәмызт, жәац акәмызт, маҷк инеиҳауп.)
Имыццакӡоз дәыӷбак сҭанагалан, уи ҭагәҭасуа,
Инҭгыла-ааҭгыло амҩа иқәын бжьбаҟа сааҭ.
Атәарҭагьы уаҩы имоуа, агыларҭагь маншәаламкәа,
Издыруагьы уаҩ дыҟамкәа, сыԥшуан схы сазынхашәа.
Аҿар иртәыртәын авагон зегь, рыбжьқәа
гон игәырӷьаҵәа.
Аччабжь ааҩуан акыркырҳәа,
исмаҳазаргьы сара ирҳәоз,
Укьатеиах ԥызҵәоз жәабжьын
сара сааигәара идырххоз.
Зынӡа абраҟа сыҟаӡамшәа, сгылаӡамшәа сынкахәыцуа,
Сниасызшәа сара абраҟа уаҩ изгәамҭо гаганы,
Иҟан – сыҟан, сыҟан – иҟан,
имыццакӡоз дәыӷбак ҳаман,
Даргьы саргьы амҩа ҳақәын. Саго салагеит агәҿыӷь.

596

Ус, снаԥшызар, акәакь лҽаҭан, лыбла
гәыҭбаақәа ҭырхаха,
Лқьышә ԥшӡқәа ԥсҭаҵаган, са сеиԥш лхы дазынхашәа,
Дзеигәырӷьоз уара идыр, нас, лхаҿы
ықәлашо, дҟәымшәышәӡа,
Уаҩ длымбозшәа, зегьы лбозшәа, сара
сганахьшәа дааԥшуан.
Сылаԥш лыдхалеит иаразнак, сыԥсы
лыдҷаблеит данызба,
Сгәы ааисит аҭҳара-аҭҳараҳәа,
схәыцрақәа неиԥхьыттеит.
Уажә саагәалҭоу, уанӡа сгәаҭан, сара сахь лхы лырхазу,
Сара сеиԥшҵәҟьа лара лыблагь
иаахызбаалеит зҵаарақәак,
Тәарҭагь ыҟам, гыларҭа моу,
аха усгьы уахь снаскьашан,
Акгьы сҳәашан, сара исҳәоз
илзеилмырга ма еиллырга,
Аха лганаҿ, ихы ихәыцран, сара сеиҳагь дҭанагалан,
Уажәы-уажәы дналызхьаԥшуа, дымцәажәаӡо
дтәан арԥыск.
Дылҩызоума уи, длашьоума, дылхаҵоума ма ҽаӡәума,
Иеицаауама урҭ машәыршәа, ҳа ҳаиԥш,
амҩан еиқәшәаны –
Сылаԥш лҟәызган, исмоут аԥшырҭа, лара лыда
уаҩ дахымызт.
Лыбла ӡмыжьқәа саарыххалеит иара
абра сырхәаҽрашәа.
Умбо, исгәалашәоит иахьанӡагьы, сындәылҵыргьы
зны исҭахымхеи,
Аха арантәи сгәы самгеит, царҭа сымазаргь – саанхон.
«Бызусҭадашь, банаџьалбеит?» – сҵааит ианамуӡа,
лаԥшыла.

597

«Зегь аками» , – лҳәеит лаԥшыла,
даасыхәаԥшын, ларгьы аҭакс.
«Бхы абахоу? Бзынцәахшада? – сеиҭаҵаауа
сцон лаԥшыла. –
Ари былаԥш хаа гәыбзыӷуа иҩнаҷҷода зыҩнаҭа?..»
«Зегь аками уара узыҳәан. Зегь аками, зегь аками…»
Нас, ахәхәаҳәа даақәыԥсычҳан, дтәан
аганахьшәа дыԥшуа.
Зегьы акы акәын. Зегьы акы акәмызт! Исызхомызт
сара аҳауа.
Ларгьы дҭынчымызт – усшәа збаху? – аха
дтәахын лҽырҭынч.
Изышьҭымхуа еидарак даҵан
уи лывараҿ арԥыс рыцҳа.
Ихы иқәҳан, ла дихашҭны, дгьежьуа далан ҽа дунеик.
Сылаԥш лықәҳаит ҩаԥхьа ачалт еиԥш, даҵамхакәа
лхы дааҩахеит,
Зегьы лзеиԥшны, лҽырԥагьа, даҳкәажәха уи даатәеит.
Сыԥсы сгәы иаакылахазшәа анылба акәу, лҽыргызмалны,
Бла ҵыхәала уи дысхысырц дшааиуаз,
лыччаԥшь аасхьыршан.
Адунеи ду шан ҽакала, сыҟамызшәа збеит са схала,
Исзымдыруаз уи лбызшәала ма илмаҳауаз
сара сбызшәала,
Ҳәашьа змамыз ак сҳәарызшәа, сҿынасхеит
уахь сыҭрысшәа,
Аха лылаԥш сааннакылан, саргылт сарсны шьаҟаҵас…
Инеит ҳазҭаз адәыӷба ахьнеишаз. Лаԥшҵашәаран
уи дыбжьаӡит.
Варшаваҟа уи дхынҳәыма, дахьааиз
Гдыниа дысцәынхоу?
Дыҟаӡамзу, са дысхәыцу?
Са сшыԥшугьы, ла дымцацу?
Шәынтә избахьаз налыҵарӡ, аҵх далыхәхәа даауеит.

Сыбжьы насыргар сҭахыми. Исзымҳәаӡаз ма
шьҭа исҳәашан,
Аха зегь башан сара сҿаԥхьа
ԥшьаала илеиуеит аԥарда.
Аԥсҭазаара ус хьанҭами, сара сымшқәа акы иарашар,
Деиҭаацәырҵра џьышсьоит амҩан уи аԥҳәызба
ссир еиҭа.
1982, март
АҬАКАР
Амра кыдшәоит, амра кыдшәоит, сыхшыгә
кылнаҵәоит, абар,
Иԥеиԥеиуа адгьыл иқәуп, сыԥсы армаҷуеит аҭакар.
Аԥхӡы сылхәаҭа шьыжь аахыс, схуп аӷьара сцәаӷәо.
Сыԥсылмыткуеит. Аха усгьы
иҟоуп сара сгәы зырӷәӷәо:
Анҭ ашьхақәа баша игылам, баша сыла иҭаҳәҳәаӡам,
Урҭ рыҵаҟа ахьхьа-хьхьаҳәа
аӡыхьқәа леиуеит ицқьаӡа.
Адгьыл ҿажәкуа ишьҭаз араҟа, аҭакар бааԥс сауацәшәах,
Аӡиасгьы сцәыхарамкәа ицоит. Иаргылоит уи ашәах.
Ибылуазар ари адгьыл, амца ацралан ибылӡартә,
Аҭакар ԥеиԥеиуа иқәҳан, аихаӡаҵәҟьа наҟ иҭәартә,
Иԥсылмыткуа, иҿажәкуа рыцҳа,
Анцәа иҵаԥшуан хара,
Аха убасҟангьы Анцәа иакәмызт
ҳзықәгәыӷуаз, дад, ҳара,
Анҭ ашьхақәа баша ишгылам, урҭ ишҳарҭо амч-алша –
Бзиа идырны ҳара иҳаман, ҳаӷа дҭаҳҵон дырхәаша.
Аԥхӡы нкаҭәо нас ҩаԥхьа адгьыл ҳара
ҳнықәлон ҳгәырӷьаҵәа,
Аҳәиҵәҳәа иаҳҟьон ажәла,
ҳанхацәан, дад, ҳцәаӷәацәан.

599

Ажәла гылон, ажәлар гәырӷьон. Зқьынтә иҩеихьеит аҟата.
Аӷьара санааххала, абри сазхәыцуеит иахьа еиҭа.
Амра кыдшәоит, амра кыдшәоит, сыхшыгә
кылнаҵәоит, абар,
Иԥеиԥеиуа адгьыл иқәуп, сыԥсы армаҷуеит аҭакар.
***
Ҿаҳа-ҿымҭроуп, ҭынчроуп сыкәша-мыкәша,
Машәыршәагьы џьара бӷьык қәацом.
Исзымшәаӡо уал дук сара исықәшәа,
Стәоуп скахәыцуа, лассы арантәгьы сцом.
Срыбжьыԥшуеит арантәи дгьыли жәҩани,
Сыхшыҩ ԥырны инеиуеит хараӡа.
Атышақәа зегь ирҭыган сымҩа аагами,
Скарахан стәами уажә зынӡа.
Сыԥсы ааиҭакны сықәлашт сара насшәа
Инымҵәаӡо амҩа – сызлаауаз.
Исҭахыми зны исзымшәаз цқьа еиҭасшәар,
Исызгәамҭаз гәасҭар, сара нас
Дгьыли жәҩани снарыбжьысырц, сыуаҩрала
Зегьы рҿыхо, рхы-ргәы ҟаҵо.
Ари аҭынчра сара исмоуит ас мариала,
Ари аҭынчра ахьчароуп сзызцо.
Ари аҭынчра! Адунеи алымҳа кыдҵан,
Иӡрыҩуеит убас ишанхашәа,
Иҟаҵәҟьоушәа уи аазқәылаз агәы кыдӡаан,
Сшьапы иаҵаԥҵәо
алабыҵә ашьҭыбжь иацәшәошәа…

600

***
Сара сзыҳәан уи закәыхыз, амш анбзиаз,
Ма ус қьафшақә, са саныҟаз сааԥсаны,
Сҽааилԥааны са сынҭалон Кәыдры аӡиас,
Кәыдры аӡиас сыруан усҟан сыӡсаны.
Кәыдры хага, Кәыдры ԥагьа сыҵагәрымуан,
Скыдҟьо сама идәықәлон ацәқәырԥа.
Исылшарым, сзыррым, исзаурым ҳәа,
Сгәы цаны санбатәахьаз, ианба!
Аҵысхәеиԥш ақыд дуқәа анаркәымпылуаз,
Аԥаҩқәа кҿыцәаа уи анлеиуаз иҭҟьаны,
Сҩызцәа ирбарц сҭахымызт сара исылаз,
Кәыдры аӡиас сеисон сыҽҟьаны.
Ашьха ӡиас, ижәымдыруеи, усгьы ихьшәашәоуп,
Иара хьшәашәан, ихнаҵәартә еиԥш унацәа.
Аха ахьҭа ма сакып ҳәа са сышԥашәоз,
Кәыдры еихысҵәон, Кәыдры сыруан сгәырӷьаҵәа…
Сеиҭанеихит сара ааигәа зны, амшгьы бзиан,
Иҟалозма, нас, сегьҭамло, ара сааны,
Сҽааилысхын, са сынхықәгылт Кәыдры аӡиас,
Кәыдры аӡиас ҩаԥхьа сырырц сыӡсаны.
Кәыдры хага, Кәдры ԥагьа саԥхьа игәрымит,
Ицон ишцац, ахаҳә дуқәа ирыхҟьашо.
Сынӡаагылан, сааилыԥсааит, исзыгәаӷьрыма?
О, дабаҟоу хәыҷрак иалшоз зегь зылшо!
Сгылан, сыԥшуан схәыҷра аӡиас сырны,
Арҭ ахаҳәқәа атәымыз ҽа ҟәарак.
Ицаз хнырҳәышьа уаҳа ишамам дырны,
Шьҭа сылахьгьы сзеиҵымхуа рацәак.

601

АҚӘԤАЦӘА
Ашьац цәырҵәо, иеиҵагьежьны, иеидыԥсыларц
Егьрыгымхо, адәҳәыԥш иаҵәа аханы
Урҭ ахьеиқәԥоз ирыхсырԥан шԥалшоз сылаԥш,
Урҭ еиԥырҵыргьы ҟалозма иеиҭаханы!
Игылт, икаҳаит, ҩаԥхьа игылт, икаҳаит,
Аԥхӡы рылхәаҭа ицон аҩыџьагь уамашәа.
Ирылшомызт, аиашами, арԥар уаҳа,
Аха аӡә иеиҳа маҷӡак ҽаӡә даншәа,
Ашьац цәырҵәо, баша ибеит хаԥсыра!
Ахьӡ аҭыԥан иара иигахуаз, хьымӡӷын!
Ирывагьежьуаз ахәыҷқәа зегь ҳаинҟьа-еиныруан,
Ҳаԥшуан, аха шьҭа иаҟәыҵыргьы ҳҭахын.
Иеиқәлацәан, ибжьасқәан, иуаа бжьысқәан
Ирымбацызт, уажә изҿыз қәԥаран.
Иабакылси усгьы ашьҭахьы ахҭысқәа?
Атаз-чазҳәа икаҳаит иеибаҟьан.
Адгьыл урҭ акит иагәыдырӷәӷәалан,
Анык леиԥш, адәҳәыԥш иаҵәа аханы, –
Рымчқәа ахьнырхша ахьырԥар рықәԥарала
Рлымҳа инҭанаҳәарцгьы аҭахханы.
***
Амҩа уқәыз уҽацәыхьчо, ус унеила укәараҵо,
Аха са исыздыруам усгьы уара уаџьал узлацәцо.
Анцәа уиашьапк, ауаа урыҳәа,
ари адгьыл гәыраз нықә,
Угьежьы-хынҳә, зегь аками,
зны уазнеип атыша ахықә.

602

Аԥсҭазаара згәы ҭнамҟьаз, аԥсҭазаара зегь знарбаз,
Аԥсцәаҳа иашҭа дҭалар, дышԥеиԥымлои хаҵаҵас!
Дымҩасуазар наҟ дымҩасып, ирымҳәеи, ҳдунеи уаароуп,
Аха, амра ҭашәаӡаргьы, уаҵәы игылахуагь иароуп.
Ҳазтәарызеи, нас, гәырҩала, ҽа мҩа ахьыҟаӡам гәынго,
Уаҵәтәи амшгьы, ҳара ҳашьҭахь,
ԥсҭазаарами иаанаго.
Аԥсра ҟадыџь, уигьы мчы амам, наҟ имҩасуеит ахаҭа,
Иудыруазеи сара ари адгьыл сшықәнагало зны еиҭа.
Сыԥсаатәны аума, сҳаскьынхома,
саақәгылома суаҩханы...
Амҩа сықәуп, амҩа сықәуп, мрагыларахь схы рханы.
Зегьы мҩасуеит. Акгьы мҩасуам.
Аҽарҿыцуеит адунеи.
Уԥацәа ыҟоуп, уусқәа ыҟоуп, урықәгәӷуа ԥхьаҟа унеи!
***
Акгьы сымам-исыхӡым: сара исымаз-исыхӡыз
Уара иусҭеит, Аҿара, Аҿара-Ақәыԥшра ҳәа захьӡыз.
Уара ухаан сара сбеиан, амал сыман хәдацәахьы:
Уара усыман, Аҿара… Сыжәга,
сшәырхынҳә сҿарахьы!
Сџьыба иҭамзааит акапеи, сара истәымхои адунеи,
Ԥынгылакгьы хьаас искышам, са срыбжьысп ладеи ҩадеи.
Ахәы схыҵып, аӡқәа срырып, сызтәарыма, сеиқәҟьашап,
Аеҵәақәа еилаарцыруа, ажәҩан аҵаҟа исыршап.
Схазыҳәан акгьы сашьҭам, акгьы еидыскылом зынӡа,
Сзышьҭаз, аха сызхьымӡаз, – уааи, иеиҩаҳшап аҿаҵа.
Аҿара атәылан барақьаҭроуп, изакәызеи ҳа ҳзеигӡо!
Аха ара иԥыруазаап аамҭа, иҳазгәаҭом уи шҳацәцо!

603

Настәи башан, нас иҳауз сцәагазшәа збоит аӡы.
Схәыцуа сгылоуп, сара абасгьы уасҳәар ами акранҵы:
Уара ухаан сара сбеиан, амал сыман хәдацәахьы:
Уара усыман, Аҿара…
Сыжәга, сшәырхынҳә сҿарахьы!
САРА СХЫНҲӘУАМ
Адрама
Схынҳәуам анысҳәа, идыр, схынҳәуам.
Сара, арахә реиԥш, иахьабалак сыҳәуам.
Ашьац иаҵәа зны араҟа иқашәқашәон,
Саннылала, уи сырҽыр ҳәа сшәон.
Сара исшьацын усҟан ари ашьац.
Санынҭыҵ, санымаа, саныбжьаӡ, –
Дарбан са сдунеи зегь аазырҳәыз? –
Дыԥшны атәара лылымшеит аԥҳәыс.
Сара сыда иқәст араҟа аԥша,
Зегьы еилаҳт, ицеит ихәаш-хәаша .
Еиқәыбгеит… Сара усшәа збоу?
Дсыздыруам, аҷкәын, уа узԥоу…
Сара, арахә реиԥш, иахьабалак сыҳәуам.
Схынҳәуам анысҳәа, идыр, схынҳәуам.
Сара сара сакәӡам, уи хаҵа,
Ҩаԥхьа арахь саакылсыр сыгәгәаӡа.

СЫМШИРА АҼНЫ
Сныҳәаха, исыдушәа зызбозеи харак,
Хаарак заҵамзи амра ашәахәа?

604

Ицеит сышықәсқәа иреиӷьыз реиҳарак!
Уи азоума, саҵоушәа збоит ауахәа.
Сҿаԥхьа сыԥсҭазаара саркьан икнаҳауп.
Уи зегь анылоит, избоит еилыкка:
Смаалықьым, мап, аха саҵамлеит гәнаҳа,
Сааиуеит суси схи рыгәра га;
Амшә еиԥш, аҭыҩра сҭамлеит, ижәдыруеит,
Исызмырҵысызааит шәа шәзыҳәангьы абӷа,
Аха сыҽрымҭакәа аӡы-хәашьқәа срыруан,
Дысҩызоушәа иааигәара стәамызт саӷа.
Срыԥсахит, сыржьеит, сырҟьаҭәеит, иагьыбналеит
Сзықәгәыӷыз, сыҩнашәқәа зны иззаасыртыз.
Аха агәаӷҵәҟьа иазкымызт жәеинраалак,
Схы шьҭыхноуп иахьанӡа сымҩа сшаныс.
Иахьа жәахоуп, исныҳәуоп март мза жәаха, –
Акрыҟоума ашықәс, иаакылсит еиҭа.
Схы сазыншәыжь, уара, исымаӡам шәаха,
Иҟалозар, ҳабжьара илашәышьҭ аԥарда.
Игәасҭар сҭахуп сара исыгхаз, исыцлаз,
Ишәарҭоу ма амҩан схеиԥш зыгәра зго,
Блеихаҟәысран шықәсы наҟьак зхыӡлаз
Аамҭа амшын уаҵә сара сахьаго…
***
Блеиҵыхра имамкәа, днеи-ааиуа дыҩноуп иахьа ауада,
Ихы ихәыцраха, ԥшьаала дгылан дыԥшуеит адәахьы.
Деилызкаара дарбан, дгәыҭгаган арахь изаауада?
Агәхьаа зымкуада, нас, уи, аԥенџьыр иасуа аԥшаӷьы?

605

Аҵлақәагь хырқәақәо игылоуп.
Рыцҳарак ыҟоуп араҟа,
Ихызазо амахәгьы ирықәкәкәа,
урҭ аҵлақәа
ԥшын еибаргәаҟуа,
Иԥшын иара иеиԥш, иҭан урҭ аарла рыԥсы.
Иара иԥсгьы аарла иҭакьакьоушәа ибома даазқәылаз,
Азаҵәра изнамуа дшыԥшымыз,
имырбакәа, шьапҿаршә?
Ибналама иҩызцәа, ишааиуаз дырхашҭма дызгәылаз,
Изыхиарыма, иага иҭаххаӡаргьы, аринахыс
уаҳа инаршә?
Блеиҵыхра имамкәа, днеи-ааиуа дыҩноуп иахьа ауада,
Ихы ихәыцраха, ԥшьаала дгылан дыԥшуеит адәахьы.
Ииасыз амш хнырҳәышьа амам, ацәгьагь абзиагь инаҭан,
Уи даалҵит, абар, дгылан дыԥшуеит… Уаҵәахьы.

АХҚӘА
« Н АУ Н А Г Ӡ А » 1985
Сышьҭахьҟа схьаԥшын…
Сҽеиҵыхны сылаиоуп, итатаӡа, ашьац
Ерцахә ԥагьа асы ықәуп ицырцыруа
Сышьхақәа – сышьҭахьҟа
Саԥхьаҟа – амшын
Ахаҳә
Аџь
Александр Чачба – Монте-Карло
Ҩынҩажәа сырҭысит
Алашарахь
Зны, ҳаб иԥсы анҭагәышьаз…
Саҟәатәуп, саҟәатәым
Саақәлахыр ҿыц адунеи…
Наунагӡа адгьыл ҳақәзар ҳҭаххоит
Сыдгьыл
Аҵыхәтәантәи абӷьыц
Бара сбызхәыцуа
Даҳзышьҭуамызт ихала агәашә аҟнынӡа
Амзар
Аус злоу
Акамбашь
Ашкәакәа
Сысасцәа анца ашьҭахь
Аамҭа цеит…
Нара
Сышнеиуаз салаҳаит иаша урҭ рымц
Освенцим
Сара сышьҭахь сҩымҭақәа еихзыршәшәо

607

5
7
8
9
9
10
11
12
13
13
15
17
19
20
20
21
22
25
26
26
27
28
28
29
30
30
32
32

«Ҳаи, рыцҳа!..»
Гаха дыҟаӡам аҩны
Амшынуаҩ
Державин изхәыцра
Аҭаҳмада иԥхыӡ
Арыш Гьедлач
Сгәы иҭақәоу зегь сырхьымӡа-срыхьӡа
Ирзызузшәа сыҟоуп зегьы-зегь ҳасаб
Дзыхурҟьозеи, Каин, Авель – уа уашьа?
Ԥхыӡу лабҿабоу сара схаҭа исыздыруам
Сара амҩа хара сыман…
Мцла иеибарку, иаша зымҳәац
Сашьны са сныҩналеит наҟ
Схы иҭагьежьуа иҭахахьеит уажәадагь
Сышԥашоу!
Аҵыхәтәантәи сымҩа санықәло, мышкызны
«Ҳақәгыланаҵ абри ҳадгьыл…»
Игьежьы-хынҳәуа абыӷь ҩежь, ҭагалан
Дахьынтәааз сыздыруам, исылҭеит агәҭыха
Аԥсуа мамелиук
Санҩыҵхаха
Ирацәахеит хаҭала сара исцәыӡуа
Ари сара соума? Ари сара соума?!
Зны-зынла ажәҩан
Ажәҩан иаҵаԥсоуп еҵәа гәарҭак кәеицеиуа
Ахьҭа уакып, уакып уара амла
Стәар сҭахымхеит зегь аасхыган
Саси ԥшәымеи
Есышьыжь сгылоит макьана
Анышә иҵоу адацқәагьы…
Адәы сықәуп. Иарбан уаҳа
Алаҳәа
Абри адгьыл бзиа имбакәа…
Сгәысҽанӡамкәа сҽаласхалеит
Адунеи бзиа исырбаны
Ааԥын иацу ажәеи ашәеи

608

33
34
35
37
37
38
40
40
42
42
43
45
45
46
46
47
48
48
49
50
51
52
52
53
54
55
55
56
56
57
58
59
59
60
60
62

Ассир, данҵәыуозгьы лнаалон!
Сацәцаӡар ҳәа ишәама, сышьҭа ихылан
Алакә
Схынҳәит сзааӡаз, сызлыҵхьаз ақыҭахь
Исҭахуп сара абри адгьыл сықәзарц наӡаӡа
Аџьнышцәа ирақәԥоз
Дынхандаз сҩыза дысҩызан!
Бжьы-шьхакы сырхыҵуеит
Зегьы уреиӷьны анызбоз аамҭа цеит
Амш ишашьҭаз аҵх иахацәеит
Ахынҳәра
Сҩыза иҩыза – уи саргьы дысҩызоуп
Сҩыза сиԥырҵын…
Амҩа ирҭан, дамкит амҩа
Иҟоу дырны, иҟам дырны
Агәыӷра дуқәа ансымаз…
Анна лааира
«Адгьыл еиԥш ачҳара умаз»
Абаллада
Аӡәы сиеиӷьуп сҳәом, амарџьа
Ажьа зымшәо
Ашықәс анҵәамҭаз
Арахь
Аӡлагара
Алаԥш
Амра убас ихаауп, игәыбзыӷуп
Иахьа арҩашқәа гәырӷьарак рымоуп
Саӷацәа сыргәырӷьарц сгәы иҭаӡам
Сыҵаҟа ибӷалаз ахаҳәқәа хәашо
Еиниашьа ҳәа ҳамаӡам уаҳа
Уаҟа
Аԥҳәысеиба
Анкьа зны, иеибарыҩуа ишашьҭаз…
Бара банца
Ҳзеилгаз удыруама, џьымхеит
Наунагӡа сыдгьыл ианхалашам сышьҭа

609

63
63
64
65
66
67
67
68
68
69
70
70
71
71
72
72
73
74
74
76
76
77
77
78
79
79
80
81
81
82
83
84
84
85
85
86

Ааԥнынӡа
Адгьыл кәымпыл
Аԥша
Асасааирҭаҿ иқәыршәыз абӷьыц
Напхгаҩык
Акгьы рзеиламызт
Алашә иԥхыӡ
Хыхь – ажәҩан, ҵаҟа – адгьыл, рыбжьара
Адәыӷба, маҷ-маҷ, иҭагәҭасуа, иҭагәҭас
Амҩа иқәым
«Ааԥынра цеит…»
Дышәҭышха даацәырҵит...
Сцарцу сыбжьаӡны
Изырҳәон уи абасгьы: «Ибз иҿы изҭакӡом»
… Аҭаацәа зегь ҳаатәоит ҳаикәшаны
Ҩ-дунеик
Сыԥсра сара сахаанумтәын, Анцәа!
Сыхшыҩ, уԥырны уабацо
Сусқәа шәарҭахар…
Ҷкәынроуп узго аҩны удәылԥаан
Ақәа леиуеит
«Сыԥсы ҭоуп сара макьана»
Иҟыжуеит ахьажь
Алашә иблақәа аныхты…
Уара утәаз, нас, уҽырҭынчны
Убасҟак уи бзиа дыҟан
Исыздыруам, акрынхама
Дааигоит имҵәыжәҩақәа дрыҵак
Адунеи ду ҭацәуп, уаҩ данӡамшәа
Асахьаҭыхҩы
Ауаҩызаҵә ихынҳәра
Исзеилкаауам, амш акы агәалоуп
Дтәан ахаҵа…
Даҽа абри аҟара нысҵыр, инысҵуеит
Схәыҷра атәылахь
Еидарак нықәҳаит уара уҟәаҟәа

610

87
87
88
89
89
90
90
91
92
92
93
94
94
96
97
97
98
99
99
100
101
102
104
105
105
105
106
107
108
109
110
112
114
115
115
116

Игәалашәом уи шаҟа ихыҵуа
Сышԥацәаз иаха усгьы сраҳаҭны!
Аԥҳәыс дгылан амшын ду дхыԥшыло
Ҳаивагылан ҿымҭӡо ҳнеиуан
Ирылшозар, сара издыруа шьоукы
Издыруан ари абаҳча уаҩ дышҭамыз
Иандәықәла акәу иахьа уусқәа умдан
Иеидгылеит еидгылашьа змамыз
Сара сыччабжь аҵх иалаԥсон ахьхьаҳәа
Исымбацшәа иааигәан ас иахьада
Сқәыԥшын, сқәыԥшын сара усҟан
Ҩ-зҵаарак Омар Ҳаиам иахь
Аԥсҭазаараз
Федерико Гарсиа Лорка
Снапы сҩахан, амашьына
Ҳамҩақәа еиԥырҵны иандәықәла хазы-хаз
Ашәгьы ныдҳалт агәараҳәа
« АҾ А Х Ә Ы » 1988

Абжьы
Аишьцәа
Ҳҭоурых адаҟьақәа еихыршәшәо
Асаркьал абжьы
Дал аԥсҭа амца анҭашуаз
Маршьан дарыҟәа иԥа шабаҭ
Ҵабал ду абааҿы
Диоскуриа салахын ԥхыӡла
Абзиабареи ацәымыӷреи
Анаџьалбеит!..
Герострат изхәыцра
Акоррида
Абар, ҳшәышықәса анҵәамҭахь инеиуеит
Акаҵәараҿ
Сыцәап шысҳәоз, иаразнак сабагеи!
Спартак
Ҩышәҩык ахьырԥар наскьаргеит ақыҭан…

611

117
118
119
119
120
121
121
122
122
123
123
124
125
126
127
127
128
131
132
134
138
140
141
142
144
145
146
147
148
150
151
152
153
153

Аԥшәма 
Алықьса лашәриа
Насыԥ сыман…
Ақыҭантә ақыҭахь
Иацы зны ашҭа ҳҭыҵт, ҳаицықәлеит амҩа
Сан
Ажәҩан иаҵасуа арҭ ашьхақәа сԥылан
Агаҿа сшавоу ма абаҳчара сшыҵоу
Иацоуп сара ажәҩан санҩаҵаԥш
Инқыҭ
Ахәрашәа
Сгәы иҭоуп адунеиҿ акгьы сацәшәарым ҳәа
Снахыкәшан сызцом, сахыԥраан сызҭалом
Аӡынра хьшәашәа ашҭақәа ирҭаҳаит
Аҿаанахаз џьысшьеит садырны
Аӡсашьа сдырҵарц, инасыцәхасны
Ҿаҳа-ҿымҭраны дгьыли жәҩани рыбжьара
Изакә ԥшоузеи иара усгьы
Одиссеи
Исымоу-исыхӡу зегь шаны…
Ааԥын. Амра. Бӷьы иаҵәала
Иацтәи арԥыс, иахьа шьҭа сабдухан
Сналыхәаччеит сан аҭакәажә
Ижәдыруама сзеигәырӷьо
Аныха-ԥшьа аҿаԥхьеиԥш, исҳәоит сматанеиуа
Бзиа сылбом уи, издыруеит, издыруеит
Адгьыл сакуазма, ажәҩан еимыздеит
Амҩадуқәа рҿыцуа, аханқәа ргыло
Срылсхьеит акырынтә қыҭагь қалақьгьы
Арахь лассы-ласс сааиуам, сықәла
Ҳашҭа санҭыҵуаз абаҳчақәа еинылон
Адыд
Еихаӷәӷәоит есааира амшқәа еихало
Уцәарц улшоит уара угәы раҳаҭны
Клеопатра
Салыхәхәа ԥхыӡк убас еиԥш салоуп

612

155
156
157
159
162
163
165
166
168
169
170
170
171
172
172
174
175
176
177
178
180
181
182
183
184
185
185
187
188
189
189
191
191
192
193
195

Алаф шаҳҳәоз, аамҭа мҩасны ицазаап
Акаҭеиԥш хәыцра хьанҭак схаҳан
Ааԥынроуп, исҿоит абыца
Шьҭа уаҳа ҳақьымгьы дысмыхәо
Амҩа азхәыцра
Аккараҿ
Иуда
Аԥсра санымшәо
Сымала сыҟоуп
Анцәа сиҳәоит
Сгәы иамысӡацшәа
Ахаҳә дуқәа ирыхҟьашо
Сыҵәҩаншьап ахьарсу
Исхашҭлакгьы…
Иҭахаз иажәа
Изыԥхьам
Ермантәыла сгәаларшәо
Еимагылан зны асы леиуеит аҳәылыҳәа
Сшааиуаз агәҭынчра сцәыӡит зынӡа
Сара издыруеит…
Сара москва раԥхьа саднамкылеит
Ҭагалан
Сыԥсҭазаара зегь аԥсра иаҿаргылан
Ишымҩасра имҩасны хҭыс мцозаап
Дамокл иаҳәа шахакнаҳац иахакнаҳауп
Агәнаҳа иаҵоу
Ауаҩы – атәы – Анцәа
Аҳҭынрауаа, зҵаарак сымоуп шәышҟа
Сара сеиԥшҵәҟьа измадаз зегь дырны
Лыҵкы ӷраҷкәынӡа, ажәытә уахәама
Убас дааԥсеит, убас дкаԥсеит иаразнак
Ажәҩан иаҵаз аԥҭақәа леиҿаҳаит
Сҩеизаргьы сҩеины саагылт анысгәахәуа
Иҩежьхаз патреҭқәак сџьыбақәа ирҭыхуа
Самыртәеит шьыбжьаанӡагь, ҭаха снамҭеит
Срыцҳашьан абнара саҵәахт сахьылаз

613

195
196
197
197
198
203
206
209
211
213
214
216
217
219
220
221
222
223
223
225
226
227
228
229
229
229
230
231
232
233
234
235
235
235
236
237

Аԥслымӡра илган игоуп сара сышьҭа
Аеҵәақәа
Снеиуеит сымала абаҳчара сҭалан
Аԥсра ашьҭахь
Иахьагь сара ажәҩан салан сыԥсаатәхан
Агәыр аҵа дкылԥан…
Ҩыџьа аҩсҭаацәа
Агәхашҭра змоу ауаҩы 
Агаӡа угаӡам ҳәа аниарҳәа
Дегьсаӷам уи, дегьысҩызам
Иҟоуп уара ахаан исаноумыжьуа
Ацәҳәыра иқәхаз
Ашҭа санҭыҵгьы, сышьҭа дхыԥшыло
Амра ангыло
Ахынҳәра
Ижәшәа дыҟан, дыччон аҟырҟырҳәа
Аԥшаҳәаҿы
Амшын
Аибашьра анцоз анаҟәаԥиа
Аӡынра ааскьеит абра аҟәараҿынӡа
Аԥша
Сыбзиабара
Ԥсаатәқәак шәаҳәоит ара иҟармаҵысха
Ибасҳәоит
Уаҵәызны, уаҵәызны, аха ансоулак
Шьапышьҭыбжьык атыгә-тыгәҳәа
Ҳаиԥырҵымҭаз
Акьанџьақәа дрылахәмаруа
Бааҩнаԥалт арахь, нас, аратәхап
Сыҷкәынра сышьҭахьҟа иныжьны сандәықәла
Уаахьаԥшаанӡа ишԥацо амшқәа еишьҭалан
Ԥхыӡла
Абҳәаса
Ауаҩы дызшьыз
Исызмырҿыхо
Авокзалаҿ

614

237
238
239
240
241
242
243
244
246
246
246
247
248
249
250
252
253
254
255
255
256
258
260
261
262
263
264
264
265
266
267
268
270
271
275
276

Сара исылшоз аазгагәышьеит
Уԥсы ахаара уқьышә ианықәку акәхап
Аамҭак ыҟан…
Уаала, ҳцап абрантә ҳабналан
Изыхдырҟьаз аӡәгьы издырӡом
Сгәы иҭыхо сҿы иаҳәоит
Қәра лымоума
Аԥсабара ахьӡы ахьыршоуп ҭагалан
Леиԥш дабаҟаз ахьҟәыршәа!
Сыцәоушәа, сыцәамшәа, схырсысуа
Сҩызцәа ҳәа срылатәан рыгәҭаҵәҟьа
Даҽаӡә иӷба шкәакәа бҭахын
Сҵәыуар акәын, схы сықәыжьны, акьыжыҳәа
Аӡқәа хыҵны, ихышхыҵәан
Апаранхьча иахь
Ашықәсқәа цеит, иҩызцәагь абаҟоу
Сара араҟа зегьы-зегь сырдыруеит
Ашәшьыраҿ иеиҭаатәеит абдуи амаҭеи
Ибжьахеит, иҳәеит, ҳабжьара
Амаакыра
Ари амш
Аҳәатәхамҵа
Сыҩуеит, саԥхьоит, сыҟоуп сымацара
Аԥсҭазаара ашахақәа еиланаршәуеит
Ишәаҳәо идәықәлеит арҩашқәа хышхыҵәан
Сҩызак
Уаҩы издырамызт азнык азы иҟаҵәҟьаз
Бара бҟнытә – бара бахь
«Шәҟәышқәаз, амарџьа!..»
Исыздыруам иҟаз шәарҭас
Сышуаҩу аасхашҭыр – 
Сышуаҩу аасгәалашәар
Сиқәшәеит, – лҳәеит, – сара ахага.
Аҽага хаҳәқәак ирынҟьоит, сагьарҿыхоит
Уахантәарак лак ааҟәымҵӡо иуыууеит
Игәасҭеит санааскьа: аусқәа мариамызт

615

278
278
279
279
281
281
284
285
285
286
286
287
288
288
289
290
291
292
293
294
294
295
297
298
299
299
300
300
304
305
305
306
307
308
309
309

Иҳамбаӡакәа акәара хәыҷ ҳаиҭаруеит
Дунеи лашак иалашәеит илакәха
Сыҟан сара абра сыԥсы ықәхан
Иаци иахьеи иаразнак иааиларҩашьан
Схы шәсырбоит насыԥ ду сыман
Амаалықьцәа срылахеит – имам аӡәгьы гха
Ари амш аӡыжь еиԥш салагылоуп
Сдәықәлеит зны, сахьдәықәлазгьы снаӡароуп
Уи ассирҵәҟьа далашан
Аҳкәажә
Ицаз, аха изымцо...
Амш азхәыцра
Март мза жәаха
Ҩаԥхьа ашәхымс даахыҵт иҽырмаалықьны
Ихьшәаны иеиниаз ражәеинраала
Аԥсабара ахаҭа саԥшааит, сама ицәырҵит
Баасԥылеит ауп ус машәыршәа
Саԥхьаҟа аԥхынра шьҭамзар
Абна иаразнак бжьы рацәа ахыҩит
Агәаӷ сҵәахуам уаҵәазын, ҽазназынгьы
Аԥхыӡ бааԥс ашьҭахь
Еидарак шьҭаҵазар, ҳласымхо
Иеиԥырҵуа
Злыԥха ҳаура, зегь ҳамҩасуеит!
Сара иласҵо…
Ахаҳәқәа ҩаԥхьа рҿаархахит аҟәҟәаҳәа
Ҭыԥқәак збарц аҳәаагь сынхыҵит
Нас
Афырхаҵаразы
Нарџьхьоу аџыр-ԥаҵа
Аҵх-лашә салаԥшуа сгылоуп
Амҩасцәа рахь
Сынхацәеит
Сеимдан, џьаргьы быҟамызт, бысхәыцит
Дцеит, дыҟаӡам шьҭа азыҳәа
Асы леиуеит аҳәылыҳәа

616

311
312
312
313
314
315
316
317
317
318
320
320
324
325
325
327
328
328
329
329
330
331
332
333
334
336
337
337
338
339
340
341
341
342
342
343

Сара саб ихы дахашшаауамызт
Акәара
Зны ҳаиҩызцәан, уск ҳаҿгәышьан
Насыԥумашь?
Саршәҭит, анапсыргәыҵа саннаргылеит
Аиргьаа раҳәшьа-заҵә леиԥш…
Икеикеиуа иаҳхагылаз ажәҩан ҳхыбран
Сара исымаӡам аҩыха
Иуҭахы-иуҭахым, гәалашәарақәак еилалоит
Амшқәа ааиласын
Мап, рҿаархом урҭ раҳәақәа ҭкәыцәаа
Аԥсреи абзареи
Аҩсҭаа имшынҵа
Ҭагалан ақыҭан
Аӡын, ахьҭа убас иаҿалеит
Даақәыԥсычҳаит, даахәыц-хәыцит амҳаџьыр…
Схәыҷын, абна сылахеит зны сҟьалан
Аамҭоу? Аамҭа ҳәа акрыҟоума, џьымхеит
Бара бҟынӡа ибжьаз аиҳа бжьоума
Анасыԥ
Кәыдры ахықәан
Сыҷкәынцәа рахь
Уцәажәоит схәыҷқәа шьҭа ихәыҷқәамшәа
Сыԥсҭазаара аиҳарак ныжьуп сышьҭахь
Ицахьоугьы ҵәахышьа амам
Абзиабара
Сара аҩада сахоит саазқәылаз
Амши аҵхи
Уажә амҩа зегь ықәлеит ақыҭахь
Слымҳа ианааҭас, сгәы иахәан
Сгәаҭеиуеит
Ақәа леиуеит
Исгәалашәом схымҩаԥгашьала сшыҟаз
Ажәҩан еиԥш, абри адгьыл сахагылан
Иудыруаз
Анхаҩ иеиԥш, икара-уараха, иҭаҳан

617

343
344
345
345
346
346
347
348
349
350
351
352
354
355
356
357
357
358
358
358
359
360
361
362
363
364
364
365
367
368
369
370
372
374
375
375

Игәаҟуа иажәа
Сҩыза бзиа исанаимыжьуа
Мшынгьы исзадымкылеит, жәҩан ҵаулагь
Натали
Иҟәбаҟәшәо иеидтәалоуп, срыҵашьыцуеит
Быгәхьаа шыскым бдыруеит, крааҵуеит
Сажәа
Акьыԥхьҩы
Аилыҵра
Аамҭа ҽы-ццышәха иҩаҵҟьеит ашамҭаз
Аҩн ҿыцқәа зегь шԥеиԥшу араҟа
Зегьы здыруа, избахьоу, ирхаану
Ицәажәоит аҟәа
Аҿар рыбжьы
Сухаршҭ, лҳәеит…
Ҳааӡеит, ҳалҵит ҳара қыҭак.
Бзиабарак иарлашәыз иажәа
Абырг имшқәа
Ари адгьыл
Ника, смаҭа хәыҷы
Дыҟан уи, дтәан абраҟа ааигәаӡа.
Ихьаазгоит – сзымцеит сахьцашаз
Дуаҩ иашоуп, имоуп зегь дырны
Ҩаԥхьа хәыцрақәак сықәҳаит еидаран
Уаҵәтәи иахьа усгьы еилкаам, иҳаздырӡом
Сара кәрыжәаа срықәлаӡам
Хырқьиаган акәымкәа
Сгәалашәарақәа
Аҩызцәа рҳаны
Ҳалгеит, иҳәеит
Аҩныҟа сдәықәнагалеит ҩаԥхьа ари амҩа
Ирымҳәац иуҳәаран иҟоузеи усгьы
Уԥсҭазаара мҩасуеит…
Сыбжьаӡны сыҟазшәа
Ашьыжь
Скараха сыҟамыз, сыцәеит сынҭаҳан

618

376
377
377
377
379
380
380
381
382
383
384
385
386
386
387
388
388
389
391
393
393
394
395
396
397
398
398
399
400
400
401
402
403
404
405
406

Иҩымҭақәа рыла
Ааԥынра ааизар
Дырдыруа џьыршьоит ана-ара дахьырбо
Ҳшааиуаз иаргьы саргь ҳаилаҵәан
Издыруеит, ибымоуп, бангылоуп ҽа мҩак.
Дшаҵәышаҵәуа сажәеинраала ҿыцқәа днарылалт
Арҭ амҽеиқәа аԥхьахә згаҵәҟьаргьы исырҭом
Ажьабаақәа ишрылгахьоу здыруеит
Ақәа кылыҩрны ажәҩангьы хазшәа
Схы санацәымшәо
Амҳаџьыр
Рыԥсадгьыл ааныжьны…
Сажәуа салагазаап, ҳаи, аф асит
Сгәы хьаауеит сара абрахь санааиуа
Сааиуан иахьанӡа сгәаҟҵәаҟуа.
…Нас аччабжьи аҵәыуабажьи леилаӡҩоит
Хҩык роуп иҩымҭақәа ирыԥхьо
Убас сыбхыбаауан сара зны
Рхы исцәықәгылеит амшқәа
Ирзеилмырго иҟоума амци аиашеи
Саԥшәымоуп ҳәа сааит, аха сымҩасуеит
Сыцәашәа-сыцәамшәа, ԥхыӡушәа-иԥхыӡымшәа
Сыбла нхызҩар, еиқәылоит амца агәгәаҳәа
Иҟоуп, иқәрымгац макьана саб иргылаз
Уҷкәынцәоуп шырҳәоз, даара акыр сааихьеит
Сшьап иаҵҟьаз ахаҳәқәа цеит аӷьӷьа-агәгәаҳәа
Слыниеит – дыздырит лыԥшрала, лҟазшьала
Еиҳаб дамам, еиҵыб дамам
Амшынҵа
Сгәы иҭаз еиқәсырхеит, зегь ракәым, аиҳарак
Ишԥеиҭаху рнапы даныргылан
Ҭагалантәи амшқәа сыргәылсны
Зегь ажәабжьқәа рыманы игәарлоит
Быԥҳәысны, быԥсҭазааран…
Иажәа злахиркәшоз акәны сахьӡеит
Ахәыҷқәа реиԥш…

619

407
408
409
411
412
413
414
414
415
415
416
417
418
419
420
421
422
423
423
424
425
426
427
428
429
430
431
432
433
434
435
436
438
439
440
441

Бара бахьыҟам акәхап
Амцеи ацәашьи
Исзымдыруа аҳҭынрак садынхалоит
Бымҩахыҵышт зны ааԥынра бацны
Сҩызцәа сыцны зны ашҭа сааҭалеит…
Аԥсеиԥш, ишҩеиуаз ахра илахаҳан
Скарыжьуам усгьы сықәҳәан
Аҵлақәа рымахәқәа хахаӡа ажәҩан
Ақәаршаҩы
Ахьҭа сара сцәа санҭанацала
Ҳреигәырӷьон абна илаз…
Сықәмызт сара зны абри адгьыл
Исымбаӡакәа
Бзиабароуп, аԥсҭазаара сгәы аҳәо
Ҳабжьара
Мҩамш! Исҳәозеи уаҳа
Сгәы иснаҭоит даараӡа ҳаиԥшушәа
Уаҵәтәи амш сазыԥшны
Уажәақәеи уашәақәеи схырхуеит
Шәышԥаҟоу, сҵаауеит, уара, уа сара сыда?
Сааҵагылт храҵас
Ҳара амҩан аԥсҭазаара ҳашагәышьон
Асыршәы. Апоема

442
442
443
444
445
446
447
447
448
449
449
451
453
453
455
455
456
457
459
460
461
461
463

А Ж Ә Е И Н РА А Л А А Қ Ә А 1992 – 1995
Адәы саақәгылт…
Иҟаз еилкаашьа амамызт усҟан
Ҳадгьыл ҳамакуа, рыԥсқәа қымқымуа
Аԥсра аӡәгьы иҭахӡам, аха аԥсрада
Сыԥсҭазаара аиҳарак сышьҭахьҟа иныжьны
Аибашьра ашьҭахьтәи монологк
Еибашьран ҳара ҳазлазгьы
Сцон сара абрантәи шьҭа аргама
Нкылашьа сзаҭама аамҭа шьамхы-лас
Ҳақәҵуеит асцена.

620

491
492
493
494
495
498
501
502
503
503

Схьаԥшӡом
Сара дсыцын уи шьыбжьаанӡа.
Рига сгәаларшәо
Аҩнқәа ргеит илеилаԥыххаа…
Агәрагара
Агага
Ушәаны…
Сахьынаԥшуа…
Ԥыҭк узузар, ԥыҭк узҳәазар
Исыхьзеи, акымзарак сгәы аҳәом
Даатәеит уи абас
Иага схашҭып, имҩасып, исцәыӡып
Ибжьаӡыз сизхәыцуа
Ишԥаҟалеи ус?!
Иара иакәын, амҽеи, иҟамхашаз
Дызшаз дисасын, даҳкәажәын
Уасиаҭк ацымхәрас
Анышә нақәҳәҳәан наҟӡа иуҵәахыхуеит
Адәыӷба бага, амшын бхыӡла
Схы сгәы азҭамкәа
Сахьынҳалоуп ицаз, аха изымцаз
Иашьым рныҳәаҿа
Арҭ аҷкәынцәа ирыԥсыхәо дырны
Ихы хам уи арантәи аҩныҟа
Иахьхәыз
Аԥсҭазаара сарааԥсеит, саркареит
Аԥша сақәтәоуп
Аԥсцәа рааира
Згәы цаз
Аԥсра ааҳабжьагылаанӡа
Ажәымҭацәгьа иажәа
…Снаухьыԥшит
Аԥсуаа зегь ҳаизазшәа збалоит уа, Лыхнашҭаҿ
Аԥсра ианадамха…
Ирхәыз
Макьана ԥхьацароуп – схы ргәыӷны

621

504
505
506
507
508
508
509
510
511
512
512
513
514
515
516
517
518
518
519
519
521
522
524
525
525
526
527
527
529
529
531
532
532
533
536
537

Ицеит ҳара ҳаамҭа
Сарԥысра сҭагылан усҟан
Сықәҵымҭаз
Аҵх иалоу
Аибашьра ашьҭахьтәи ӡынрак
Даҳари Наҳари
Гәынамӡара-хьаагарак
Зны-зынла, иссирми, аратәӡам
Схы ахызбаауеит иҭыкка исхагылоу
Уажәы-уажә «аԥшәма!»
Саргьы исҭынхап ҳәа сыҟоуп
Аԥсра ашьҭахь
Акаԥдан
Уаха аԥша ааҵра иавоуп иуыууа
Скәаҩӡа схы сеиҭаазынхахит
Иааиуа аамҭа сара истәымзаап
Ахақәиҭра зауз
Исцәыӡыз сахьынҳалашан
Зажәа аадырҳәыз
Дыԥсызшәа ԥхыӡ избаз ахаҵа
Аԥшқа иеиԥш дыцәеит дынҭаҳан
Сара исзалагәышьуозеи
Исхашҭшәа сааиуан сшыԥсыша
Иеибарыҩуеит абаҟа издыргыларц
Дтәоуп ихы дазынханы
Иахьа ус ауп
Уԥсны укажьзаргьы, иухыԥан
Адыди Анцәа иани

537
538
539
540
541
544
545
546
547
548
549
551
552
552
553
553
554
554
555
556
557
558
559
560
561
562
563
564

АЛИРИКАТӘ ПОЕМАҚӘА
Агәы аԥҟарала
Ҩыџьеи даҽа ҩыџьеи

569
575

622

АҞӘАРАҚӘА
Еиуеиԥшым ашықәсқәа рзы
иҩу ажәеинраалақәа
Аҟәарақәа
Ҳаахынҳәит…
Ихәыҷӡоуп абри ҳадгьыл
Варшавантәи Гдыниаҟа
Аҭакар
Ҿаҳа-ҿымҭроуп
Сара сзыҳәан уи закәыхыз
Ақәԥацәа
Амҩа уқәыз уҽацәыхьчо
Акгьы сымам-исыхӡым
Сара схынҳәуам
Сымшира аҽны
Блеиҵыхра имамкәа

583
593
594
596
599
600
601
602
602
603
604
604
605

КӘЫҴНИА НИКӘАЛА ҬАРАШЬ-ИԤА

Аҩымҭақәа реизга
Ажәаҩатәи атом
Ажәеинраалақәа
Апоемақәа
КВИЦИНИА НИКОЛАЙ ТАРАСОВИЧ

Собрание сочинений
Том двенадцатый
Стихотворения
Поэмы
На абхазском языке
Аредактор Инна Аҳашба
Акорректорцәа: Хьыма Аҳашба, Нара Кәыҵниа
Компиутерла еиқәлыршәеит Наала Картозиа

Аформат 84х108/32 Атираж 300.
Иҟаҵә. акь. бӷь. 19,5. Инықә. кь. бӷь. 33.
Аҿаҵапҟа №

