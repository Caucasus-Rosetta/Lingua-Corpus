Ариабжьаракгьы Қәҭиа ақыҭа даназымхәыцуаз аамҭакгьы мцацызт. Изхаразаалакгьы. Убри Агра лышәҟә хәыҷы акәу, аҽакы акәу... Игәы иныҵалон ихьу-хьууа уи дахьиз, дахьааӡаз аҩнаҭа. Иандуи иабдуи...
Иабду рыцҳа уажә дхыҟә-хыҟәуа, имагә дуқәа ишьаҵаны, аҩны асақәхра даҿызар акәхап. Аҩны асы анақәҩруа, ашшы ахырга ишнеиуа, агәақьҳәа аҩаршьҭра инҭаҳауеит. Нас, алӡынракгьы убра иҭажьуп еиқәшәы. Уахынла ианҵаалак, ахыбра аҵаҟа, аџьынџьыхәақәа нахьындырҳалазшәа, еиқәрыԥхаа ашьашьалқәа нахьынҳалоит. Аҩны даныҟаз шаҟантә уи убри аҩаршьҭра иҭажьыз асҳәыгәра дықәгыланы иамаԥиҵәҵәахьааз!..
– Уаҟәыҵ, баба, Қәҭиа, уаҟәыҵ! Унапы арҷҷоит, иалухузеи? – усҟан иабду диқәыцәҟьон. Иара дмаҷын. Уажәеиԥш дгыгрыцәӡа дҟамлацызт. Асы алахәмарра бзиа ибон. Нас дыҩны ашҭа дынҭалон, шьамхахьы асы шьҭоуп еиҟараӡа. Ала даԥхьон. Алеи иареи асы илахәмарларын, илеибаркәымпылларын...
– Ҳаит, уаапкааит, иҟауҵақәозеи! – иабду дгылан урҭ дырзыԥшуан. Иаргьы абас имоҭа дахьгәырӷьоз гәахәарак иоуан. Акы игәаланаршәон, игәы еиқәнаҳәалон, игәы арыӷәӷәон.
Убри дшазхәыцуаз акыргьы днаскьеит Қәҭиа. Ажәҩан аҟынтәи уажәгьы, амҵқәа ԥыруашәа, асԥаҟьақәа алышәшәаны анеира ишаҿыц иаҿуп. Амра амза еиԥшхан, иҭыггаӡа иааԥшуеит.
«Уара ҳзухашҭзеи, баба, Қәҭиа?.. Ма иаабжьаршәны уаақәлар иҟалозз?.. Аамҭа умаӡами?.. Уаргьы уаб иеиԥш аамҭа умоуа уалагама?.. Иухьзеи, баба, Қәҭиа?»
Иара уеизгьы Қәҭиа ақыҭахь дымцеижьҭеи иҵӡозеи? Ԥхынраахыс... Ма знык дцар иҟалоз? Имбози, имаҳауази, ирыԥсҭазаашьаз гәаимҭози? Ирыцҳами, рхала заҵәык, ирхылаԥшуа ҳәа аӡәгьы дрымаӡамкәа. Урҭ есымшагьы иаби иареи рнеира иазыԥшызар акәхап, џьара лашыбжьык гаргьы агәашә инадыԥшыло. Мап, абри ауп иара дызмырҭынчуа... Иара уеизгьы дзымцаци уажәраанӡагьы ақыҭахь? Убри арха ӡиас, аҟәара-адәеиужьра, амҩахәасҭақәа, ашәаԥыџьаԥ, ақәаҵара, ашкол. Ашкол аҟынтәи илбаауа амҩа... Зегьы-зегьы ибла иныхгылеит. Акала изааигәан урҭ зегьы, акала игәы рзыбылуан уажәы... Ари иџьыба иҭоу асалам шәҟәы зҩызгьы уи ргәыла ӡӷаб Агра лакәын. Аха лыхьӡ заҵалымҩызеи? Уигьы дгәаан дыҟазар акәхап иара изыҳәан шәҟәы бӷьыцк ахьылзимҩыз азы. Лара лхазы акымзаракгьы лҳәаӡомызт, игәы далыргарашәа. Дызхашшаауаз иандуи иабдуи ракәын. Убарҭ рыхьӡала акәын ари асалам шәҟәы хәыҷгьы шҩыз. Абыржәы убрахь мчык наихеит, изгәакьаӡоу, изааигәаӡоу мчык. Абжьааԥнеиԥш акәымкәа, еиҳа аҽырымчны, аҽрыӷәӷәаны, дамгар амурашәа аҽыҟаҵаны. Иаргьы даахьаҳәын, ашаца-шацаҳәа ақалақь далсны, аҩныҟа иҿынеихеит, аӡәгьы дизхьамԥшӡакәа.
– Сара сцоит уахь, – Қәҭиа ихы ларҟәны дахьтәаз еиҭаацәыригеит. Уи иахагьы иҳәахьан, иахьагьы иҳәахьан, аха иаб ақәҿиҭуамызт. Ииашаҵәҟьаны, абри абас игәы иҭаикып ҳәа дыҟамызт. Иҷкәын ицәаҩа, иҟазшьа иара уиаҟара издыруамызт. Иара игәы иаанагон, егьа ус иҳәазаргьы, зегь нкажьны дцарым ҳәа. Анԥса аби аԥеи рыбжьара акы бжьалгалар лҭахымызт. Лара илҭахыз аиаша уаҩы изеилымкааратәы, халаҭа ԥхьарҟьа дук лышәҵаны, деиқәпата дтәан, ашәаӡа еиԥш, лхы-лҿы шкәакәаӡа. Ауаҭах аҟны ԥхара хәыҷык ҩнан, цқьа уазмырԥхаӡо.
Иахьа ашьыжьгьы абарҭ ауаҭахқәа, шәҟәылеи ҩнымаҭәалеи иҭәу, иара изыҳәан иҭшәахазшәа иааҟалан, ихы изыҩнамкыкәа, наҟ дындәылҵит. Есымшагьы уамашәа
ибаны акәын дышрыхәаԥшуаз араҟа иҩнагылаз зегьы, аха хаарак рыдибаломызт. Ианԥсеи иаби усура ианцалак, абра дааҩнахон ихала заҵәык. Абра иҩназ дара рзыҳәан акыр иаԥсан, аха иара игәы изрыдкыломызт. Урҭ ашәҟәы цәыҟаԥшьқәа еиқәрыԥхаа икҿагылаз днарыхәаԥшуан, аха игәы рзыҟажомызт. Нас ақалақь дналалон, ихы зқәикра изымдырӡо. Араҟа иара иидыруаз маҷӡан. Иҩызцәа ыҟамызт. Ихы наздикылашаз хәа аӡәгьы димамызт. Араҟа аҽа ԥсҭазаарак мҩасуан, ақыҭа ԥсҭазаара еиԥшымыз. Аха иара иқыҭа ԥсҭазаара еиҳа агәыблра ацын, еиҳа аҽакала изааигәан, иԥшӡан.
Ианԥсеи иаби усурантәи ианааилак, акы иалацәажәон, акы еимҵаркуан, аха абраҟагьы аԥсҭазаара цқьа ыҟамшәа ибон. Урҭ рыԥсҭазаара зегьы абарҭ ауада хәыҷқәа ирыҩнакызшәа акәын дышрыхәаԥшуаз, дышрызхәыцуаз.
«Ақыҭаҿ акәзар, зегь ангәырӷьо – еицгәырӷьоит, рыҩнқәа рҟны убри аҩыза аԥхара ыҟоуп – сасгьы-ԥшәымагьы арԥхоит. Рыгәқәа еиҳа иҭбаауп, еиҳа игәыбылцәоуп... Араҟа зегьы хи-ԥси роуп изышьҭоу. Рышәқәа надыркит, рыԥсҭазаарагьы уаҟа иҩнакуп», – дхәыцуан иара. Аха дышнеи-шнеиуаз изхымгарашәа ибо далагеит. Ианԥсеи иаби акы дақәдыргәыӷуан, ҵарак дҭарҵарцгьы иалацәажәон, аха уахьгьы макьаназы акгьы ыҟамызт. Ма иҩызцәа ыҟазар, ус дҟамларгьы ҟаларын. Иҩызцәеи иареи еибырҳәозгьы роуан, ируазгьы роуан. Иаб иҟны иааиуазгьы, ус гәоу-гәоу, уалны ирыдушәа, иаацәажәан ицон. Аха иара дҭынчын, макьаназы ари ақалақь ԥсҭазаара цқьа далԥшны иԥимшәацызт.
– Нас умцар ууам? Ус еиҳа еиӷьушьеит акәу? Ара иугәамԥхеит?.. – иаб даахьаҳәит, иԥа ус ззиҳәаз акгьы дазымхәыцӡакәа.
Уи ихахәы шлахьан, аха аџьабаа рацәа шихимгацыз удырратәы дыҟан. Ихы-иҿы каҷыра хәыҷқәак анын, маӡа гәарҭак рыҵаҵәахны. Иаԥхьа астол аҟны шәҟәқәак ықәын иаартны. Абжьааԥнеиԥш џьара еизарак иҽазыҟаиҵозар акәхарын.
– Сара сцоит уахь...
– Уца нас, ишуҭаху...
Уи иҷкәын ицәаҩа игәаԥхомызт. Иҷкәын иара иҳәатәы хаиҵарашәа акәын дышихәаԥшуаз. Аха араҟа уаҳа ԥсыхәа амамызт. Анс иҳәаргьы, ас иҳәаргьы иауамызт аҟынтә уаҳа илаҿимҭӡеит. Илаҿиҭыргьы башахон. Аха дырҩегьых гәыӷрак иман, уажә дцаргьы, уашьҭан дышԥамаари ҳәа. Убри акәын уиаҟара иҷкәын игәы дзамысуаз. Ианԥсагьы акы дналацәажәар лҭахын, аха илзеиԥштәуамызт. Уеизгьы акы сҳәоит ҳәа дналагаргьы, лажәақәа ԥсадаӡа иҟалон, хаара мацәак рыҵаӡамкәа, убри аҟынтә лҽаанылкылеит.
Қәҭиа дахьтәаз адгьыл иҵгәон. Иаби ианԥсеи хара дук нарыдкылашәа акәын дышрыхәаԥшуаз. Ииашаҵәҟьаны, урҭ ирыдын ахара, урҭ уи рацәак игәныргомызт умҳәозар. Амала, зны-зынла ражәа иналадыршәуан, аха ҽырҵысы ҟарҵомызт...
Қәҭиа днеин, дахьышьҭалоз иҵагылаз, иара арахь данаауаз ианду, абри, нан, уан рыцҳа лтәакәын, уара иумаз ҳәа илҭаз ачамадан даахан иааҵигеит. Уаҟа ашкол даналгоз иҩызцәеи иареи еицҭырхқәаз апатреҭқәа ҭан. Уаҟа иара ақыҭаҿынтәи дызлааз имаҭәа хәыҷқәагьы ҭан еиларҟәыҷы. Уажә даҽа маҭәақәан ишәыз иара, ара данааз изаархәақәаз. Усҟан ихӡыӡаауан рҩыџьагьы, ҳхәыҷы акгьы ишәым-ихам ҳәа. Иара ишәқәаз иаҭәаршьомызт, иацәыԥхашьон. Аха Қәҭиа, урҭ дрышьцылаанӡа, егьырҭ имаҭәа хәыҷқәа дрызхьаауан. Избанзар, урҭ анишәыз дласӡа ихы ибон, ишиҭахыз дтәон, дгылон, иҽеилихуан. Аԥенџьыр аҟны днеин, ишәҟәқәа аақәихын, егьырҭ имаҭәақәа инарылагәаны, ичамадан инҭеиҵан, ашә наркны иааиргылеит. Ипалта неишәиҵеит, ихылԥа неихеиҵеит, нас ичамадан аашьҭихит. Иҭахыҵәҟьамызт арҭгьы аҽакала ихәаԥшуа иахьаанижьуаз, аха ишԥаҟаиҵарыз...
– Акы унацҳандаз, – лҳәеит ианԥса, рацәак имырхьаацәакәа, илҭахшәа илҭахымшәа. Уажәраанӡа ус дгылан дихәаԥшуан, лқьышә еихарԥсы. Иара дцар, далагозар акәхап: – Абри акәымзи иуасҳәоз, абри абас шыҟалоз сара уаанӡагьы издыруан, – ҳәа. Усҟан иаб ҿимҭуазар акәхап,
лара диашоушәа, лара зегьы лдыруашәа. Иара уажәгьы лықәҿимҭӡеит. Ашә аҟынӡа дааскьаргеит. Уиаҟара ҵакы змамыз жәақәакгьы аарҳәақәеит. Инеихәаԥшы-ааихәаԥшит.
– Узгозеи? – иҳәеит иаб, ашә аҟынтәи ҵаҟа дмылбааӡакәа, аҵыхәтәаны.
– Сызгогьы ҟалап... – аҭак ныҟаиҵеит Қәҭиа.
Асы шауц иауеит. Ас ианауаз Қәҭиа иабду ианакәызаалакгьы, – Ас ду аур ҟалап, алагашьа злаҟоу ала, – иҳәалон.
...Адәыӷба ықәҳаны ацара иаҿуп. Уигьы ццакырак амоуп ауаҩытәыҩса иеиԥш, зегьы ирыхьӡар аҭахуп. Аԥенџьыр дахьадтәалоу асаркьа далԥшны ибоит: ақыҭақәа сыла иҭалаҳауп, ашьаршьаф шкәакәақәа еиҵыхны инарықәдыршәызшәа. Аҩнқәа рхыбрақәа рҟны ихәхәаӡа алҩаҵә ҩеиуеит имыццакӡо.
– Иара уеизгьы иаҟәымҵуазаап асоура? Иаулааит, шаҟа аҭаху, иаулааит!..
«Уара ушыхәыҷӡаз узааӡаз уанду есҽны дузхьуеит... Уӡбахә анылымҳәо мышкгьы мцацт... Аха уара?..» – Агра лыбжьы акәушәа акы иаҳауеит, иҵаа-ԥшаауа, ихы иҭагьыжьуеит, игәы иҭагьыжьуеит.
«Санду рыцҳа, санду хахәышла! Бара бџьабаа сара дунеихаангьы исызшәома? Сара иахьагьы исгәалашәоит бара исабҳәалоз. Амҩа сықәыз, аҩны сыҟаз... – Уан рыцҳа лыԥсы ухҭнылҵон, уара иуеиӷьылшьоз аӡәгьы длымаӡамызт, – ҳәа»...
О, дарбану ан илеиӷьу адунеи аҿы! Ани ахшареи ирыма-зааит аԥсҭазаара наунагӡа, лахьеиқәҵарак ацымкәан!..
Қәҭиа дшыхәыҷӡаз ауп иан дшыԥсыз. Иан рыцҳа, леиԥш аԥҳәызба дубашамызт, лажәа уашьуамызт, лҳәа уашьуамызт. Ианду егьараан дубаргьы убри лыӡбахә акәын илымаӡаз. Лпатреҭ ахькнаҳау днадгылон: – Бхәыҷи бареи шәеибааӡарауаз, нан, ҳашԥабшьи, ҳахәда шԥаԥыбҟеи, ҳгәы шԥаҭабырҷаҷеи!..
Усҟан Қәҭиа зегь ибон, зегь иаҳауан, игәникылон, игәнигон. Иара уеизгьы иагьеибааӡарауаз ани аԥеи! Ргәырӷьара наунагӡахарауаз! Мап, Қәҭиа иан зегьы дреиӷьуп. Уи илеиԥшу дыҟаӡам! Умшәан, Қәҭиа, уара, умшәан!..
– Қәҭиа, уааи арахь, нан, уа узыдгылоузеи? – ианду лыбжьы уажәыгь иаҳауашәа дыҟоуп, абри иан лпатреҭ дадгылан данахәаԥшуаз аан еиԥш, лыбжьы ҵаӷаӡа. Уи лылаԥш, уи лыбла гәыразқәа еснагь иара изкын, анрагь изыруан, абрагьы. Иара изҳауан уахгьы-ҽынгьы, уаҩы диеигәырӷьартә еиԥш, дыҭҭәаа, ихахәы еиқәаҵәаӡа.
– Ҳаи, убабаду дукәыхшахааит! – ихәон иабду, уи диеигәырӷьаны. Иаб ақалакь аҿы аус иуан, даауан, дцон, аха данымаауаз еиҳан. Уи иабду игәы иалан. Иабду зегь реиҳа бзиа иибоз уи иҷкәын, аибашьраан арра ибжьаӡыз иакәын. Уи данигәалашәоз еснагь дгәынқьуан, ихы-иҿы лашьцахон, узиҿаԥшуамызт.
– Бегәагь дҳааӡеит, аҵара ду иҳарҵеит, аха уажәшьҭа иаҳзиуазеи? Ақалақь ахь дцан, ҳаихашҭӡеит умбои? – даақәыԥсычҳауан. Бегәа ҳәа дызҿыз Қәҭиа иаб иакәын. Ақалақь аҿы Бегәа Ҳаџьараҭ-иԥа ҳәа ишьҭан. Аус ахьиуазгьы ашә аҟны ирԥшӡаны ижәлеи, ихьӡи, иабхьӡи анын.
– Уааи, баба, арахь, Қәҭиа, уара уоуп сара стәы. Ахәархь сыцки!.. – инаидиҵон.
Қәҭиа иабду дуасҭан, иахьа хәлаанӡа, убарҭ рашҭаҿ игылоу амжәаҵла дуқәа дрыҵатәаны акы данамысуаз ихы ихьуан. Уи иҟаимҵоз ҳәа акгьы ыҟаӡамызт. Аколнхара зегьы инапы ианыԥшылон.
Ашкол ахьынтәи данааилак Қәҭиа, ахәлара иааимнахаанӡа, иабду дидгылазар иҭахын, аха иабду иуамызт.
– Уажәшьҭа уца, баба, уҵатәқәа ҟаҵала, – иҳәон, дрыцҳаишьон, иус даԥирхар иҭахымызт.
Ашьҭахь Қәҭиа иаб ԥҳәыс дааигеит. Қәҭиа знымзар-знык сан ҳәа леимҳәацызт уи аԥҳәыс. Илеиҳәартә еиԥшгьы дзыҟамлеит. Урҭ, уалны ирыдызшәа, ԥыҭраамҭак ақыҭаҿ иҟан, аха нас еиманы инықәхәаша ицеит ақалақь ахь. Қәҭиа рыцҳа усҟан дагьыргәаламшәеит. Дыргәалашәаӡаргьы иандуи иабдуи ируазма. Уи изҳауан араҟа. Аха ашьҭахь, уи ианԥсеи иаби, ацәа иаалҵызшәа, аҽакала ихәаԥшуа иалагеит, маҭәақәакгьы аахәаны изаарго иалагеит, ражәа хаахеит, игәыбзыӷхеит...
...Қәҭиа ианԥса хшара дахьылмоуаз иандуи набдуи цәгьалаҵәҟьа ргәы иалан.
– Илзиуаз убри лҩыза аԥҳәыс, илылихузеи? – ин-еихырҳәаалон уахынла аҽҳәа иахьныҽҳәатәоз. Урҭ ирҭахын рыҷкәын дымшны, ихшареи иареи еиҵаҩҩы иҟазарц.
Аныҳәақәа раан Қәҭиа иабду деидараха, Қәҭиа даашьҭыхны дцалон уахь. Ашә анаадыртлак, раԥхьаӡа уи аԥҳәыс дызхәаԥшуаз урҭ ршьапқәа ракәын. Нас – ишеилаҳәоу. «Абарҭ ақыҭауаа шԥаҟоу, инҭаҳа-ааҭаҳауа, рмагәжәқәа рышьхагәаны, лахтырак дара рзы иҟаӡамкәа», – ҳәа лгәы иаанагозаргьы ҟаларын, аха лҿы егьалырҳәомызт, лҽеихарԥсны. Уахынла уа иаанҿасыр аиҳа иаанымҿасыр еиӷьылшьон. Дара инаргоз акгьы ҳаҭыр лзақәмызт. Қәҭиа иабду уахьынтәи, еидара хьанҭак убри аԥҳәыс днаҵалҵазшәа, ихы ларҟәы-ларҟәуа акәын дшаауаз, игәы нҭаҳаны, ахәхәаҳәа дқәыԥсычҳауа.
– Ара уҟаз, Қәҭиа, ара ашкол уҭаҳҵап, – ҳәа шаҟантә иарҳәахьаз, аха иара иуамызт. Уимоу, мышкы, ҩымш даанҿасыргьы, аҩныҟа акәын иахьихоз. Уа игәы раҳаҭын, игәы ҭынчын...
– Ахәыҷгьы дсымышәхырц шәгәы иҭоуп акәу? Уалга, Қәҭиа, арахь, уаала!..
Қәҭиа иабду дишьҭаԥало даауан аҩныҟа. Урҭ ирҳәақәоз, изҿқәаз зегьы змааназ абду идыруан, аха ичҳауан.
Ус ашкол далгеит Қәҭиа. Ихы-иҿы гьежьӡа, аиқәара дама_накуа, деилҟьа-еилӷәыцәӡа, уааиеигәырӷьаратә дҟалеит. Иандуи иабдуи ргәырӷьара ҳәаак амамызт. Мышкы дрымбар рзычҳауамызт. Ила аҭаԥшылара дара рзыҳәан гәеизҳаран. Аха ҽнак Қәҭиа иаб даакылсит даԥсышәаха, дҿагәыбзыӷха.
– Ари Қәҭиа уажәшьҭа џьара акы дҭазар акәын. Уажәтәи аамҭазы ҵароуп иҟоу, аҵара имҵакәа даанхар, дыԥхасҭахап. Уи шәаргьы шәарԥхашьап, саргьы сарԥхашьап, – иҳәеит иара.
Ирҳәагәышьоз иандуи иабдуи... Амҩаду аҟынӡа дааскьаргеит.
– Баба, Қәҭиа, ҳара уаҳцәымшәан, ҳара уажәшьҭа ҳаз-ургозеи? Уара аҵара ҵа, ҳаухоумыршҭын!..
Абду дгылан, игәыӷрақәа зегьы неимпыҵԥраазшәа. Анду лылаӷырӡқәа лзеиқәҳәаломызт. Лнапы ԥсадақәа ихахәы иалылшьуан, дылгәыдлыҳәҳәалон.
Абарҭ зегьы абыржәы иааигәалашәеит. Шаҟа иҭахымыз усҟан урҭ рааныжьра, ргәы хьаблаауа, аха иҟаиҵарыз...
...Адәыӷба анаанҿас, Қәҭиа ичамадан кны дналбааит. Амш акыр илеихьан. Ақыҭа ҳауа цқьаӡа инеиԥылеит. Асы шауц иауеит. Ас ду аурц агәы иҭазар акәхап.
Ԥыҭраамҭак дгылан ус, дадырсызшәа, ари адәыӷба аанҿасырҭа хәыҷ аҿы. Нас ҵаҟа илбаагаз амҩа днанылеит, асы днылаԥало...
Асы ԥуа днеиуеит. Ҭынчроуп. Ашәаԥыџьаԥ ашәыб иаҵагылоуп рҽырхәаны. Абардрақәа рҟны ардәынақәа ҿықә-ҿықәуеит, иҿықә-ҿықәуеит.
Иаԥхьаҟа амҩа шнеиуа ҵаҟа илбаауеит. Уаҟа лаҟәыроуп, рхоуп, Аӡиас, аԥсы ӡаны, ииасны ицоит. Аӡиас аҟны ацҳа-ҵәры хуп. Амшқәа аныцәгьахалак, аӡиас уи ацҳаҵәры ықәнаԥаауеит, аха ҩаԥхьа аҽа цҳак нхылоит араҟа.
Аӡиас нырцәоуп иандуи иабдуи ахьынхо. Ажәытә кәасқьа, ажәытә маҵурҭа, алҩақ иаганы. Ашҭаҟны игылоуп хы-мжәак. Руак аҟны амҿқәа кыдгылоуп рҽеиваԥсаны. Иабду ианакәызаалакгьы убасоуп ишкыдиргыло, нас акакала икыдхны ибылуеит. Уажә арахәгьы ҭакызар акәхап, ари еиԥш амшха иоуишьҭуазма. Аҩнқәа дырҩегьых асы иаҵақьуа игылазар акәхап. Аха иабду ус иаанижьуамызт. Уаха иҵегь аур ҟамлои. Ауҭраҿы игылоу ахәырмаҿы уажәыгь ардәынақәа иреизарҭазар акәхап...
Егьа иеигәырӷьап Қәҭиа уажә дахьнеиуа. Ашҭа данынҭалалак, иара ҿиҭышт:
– Нанду, о нанду! Бабаду!..
Иабду илаба кны, уи икәымзцәа хылԥа ихаҵаны, абарҵа дныҵагылашт деихасыҟәӡа, иԥаҵақәа џьыԥхьӡа.
– Ҳаи, убабаду дукәыхшахааит!.. Еи, бара, аҭакәажә, иааз дбымбаӡои? — аҩныҟа ибжьы иргашт, ихы-иҿы неи-халашашт.
Қәҭиа ианду инапқәа лыкәыршаны дигәыдиҳәҳәалашт.
Лара дгәыкуа лнапы ихы иналылшьышт, дгәыдылкылашт, дхыдылкылашт. Нас днаскьаны дихәаԥшышт, да ушыҟалаз збап ҳәа, лхы-лҿы ҵаӷаӡа, лыҵкы хәхәаӡа, гәырӷьарак лнубаало.
– Сара сааит, нанду, уажәшьҭа џьаргьы сцаӡом, шәара шәҟны сыҟоуп!.. Шаҟа игәхьаазгоз!.. Шаҟа аара сҭахыз!.. – иҳәашт иара, игәы ҭыԥраауа, џьарак дазымкуа.
– Сара издыруан, нан, уара ус ҳшаанумыжьуаз!..
Ауаџьаҟ аҟны агәгәаҳәа амца еиқәуп. Аԥхара, инымҵәаӡо аԥхара, ҩаԥхьа инеиԥылеит. Игәы раҳаҭхеит, игәы ҭынчхеит.
Агәыла хәыҷы иблақәа ҭраа Қәҭиа дихәаԥшуеит, гәахәарак иоуны.
– Абри ахәыҷи Агреи рылоуп ҳаԥсы злаҭаӡоу... Агра есымшагьы даауеит, ҳаҩнқәа лыԥссоит, еиллыргоит, убри даҿуп, – лҳәашт ианду.
Қәҭиа усҟан абарҵа дныҵагылашт, агәылара дыԥшуа. Агәарабжьараҿ игылоуп аҩнеихагыла, аҩны шкәакәа ду, асы ақәыжьны, иҟәиҭӡа, акы иазыԥшушәа.
– Агра, уара есымшагьы дуазҵаауеит, – иҳәашт ахәыҷы. Нас уи ҿиҭышт уахь. – Аграа! – ҳәа, ибжьы рдуны. – Иааз дбымбаӡои, иааз дбымбаӡои? – нлаҭеикышт. Лара абарҵа дныҵагылашт дышшәырӡа, лыхцәԥарақәа лықәыԥсаны. Нас дыҩны арахь лҿаалхашт, асы дашәаҳауа, дыччо, гәырӷьарак даманы, дласӡа... Иара абарҵаҟны дылзыԥшыхуп иблақәа еихачча...
Иныҟәашәа ааирццакит уажәы... Асы леиуеит, илеиуеит, илеиуеит...
Егьарааны дубаргьы...
Егьарааны дубаргьы аҩны дшааилакҵәҟьа, лышәҟәқәа астол инықәыжьны, дыҩуа, дыҩуа ҳашҭа дааҭалоит. Дԥырԥыруа акәасқьа дынхалоит. Сахьыҩнатәоу ашә ывҵрааны дынкылԥшуеит. Дынкылԥшуеит дԥышәарччо, лыбла қаруақәа гәырӷьарак рыҵахәмаруа.
– Снеир ҟалару? – лхы аалырҵысуеит.
– Бааи, Ашьна, бааи! Быҩнал арахь!.. – сналхаҵгылоит.
– Иҟоузеи? Бзиароума? Цәгьароума? – сналазҵаауеит.
Иааигәаӡаны слыдгылоуп. Лыблақәа сырхыԥшылоит.
– Макьаназ бзиароуп...
Лхы аалалырҟәуеит. Абри амшцәгьаан ашәҭыц ахы ларҟәны ишгылоу умбаци, убас дгылоуп. Аха ашьҭахь лхы ҩышьҭыхны днасҿаԥшит.
– Исзуҩу ани изуасҳәаз, Қәаҭа?
Лара убас ауп дышсышьҭоу. Уи схәыҷыхьӡ ззымдыруа ҳәа аӡәгьы дыҟаӡам ҳҳаблаҿы.
Саԥхьа иқәыз ақьаадқәа лылаԥш нархылгеит. Убарҭ рҟны лара илҭахыз акы дшашьҭоу удырратәы.
Исҳәара сҿамшәеит.
Ариабжьаракгьы убас ауп дышсазҵаауа.
Абри аурок аҟны дантәоугьы лгәы иҭазар ҟалап, дахь-цалакгьы лгәы иҭазар ҟалап. Сара ажәабжьқәа шызыҩуа лымдыруеи. Лҩызцәа рҟынгьы илҳәахьазар акәхап, Қәаҭа сара исызкны ажәабжь сзиҩуеит ҳәа. Уи ажәабжьқәеи ажәеинраалақәеи цәгьалаҵәҟьа бзиа илбоит. Дызмыԥхьац-гьы жәабжьк ыҟоуп ҳәа сыҟам. Аха уажәы ишԥаласҳәари, змоурахә мыӡша? Лгәы сыцәнымхондаз...
– Ашьна, Ашьна! Иҟоу бдыруоу? – снеин, лыжәҩахыр снапы нықәыскит. Сара лара леиҳа хәыҷык сеиҳауп. Лыџьымшь кахәхәақәеи лхы-лҿы гәыкреи сылаԥш рхьысуеит.
– Ашьна, ибдыруоу, цәгьалаҵәҟьа сеилахоуп. Абра акы саланагалан, ҭахак снаҭом... Амала ибдыруаз, абри сшаалгазҵәҟьа, бара ибызкны ажәабжь шызыҩуа. Убри аҩыза ажәабжь, убри аҩыза, базымҵаан, уаҩы иимыҩӡац ажәабжь!..
Азныказы лылахь неиқәылҵашәа луит, аха ашьҭахь дааԥышәырччеит. Сыстол авараҿы игылаз ашәҟәқәа зҭоу ашьқаԥ днадгылеит. Ашьшьыҳәа лнацәкьара кахәхәақәа нахьылшьит. Маӡа-маӡа дрыхәаԥшуеит, дрыхәаԥшуеит уаҟа иҭагылоу ашәҟәқәа, абарҭ зҩыз закәытә уаазыз, изларыҩуаз абриаҟара ҳәа лҳәарашәа.
– Ишԥабҭаху, Ашьна, бара ажәабжь? – сналазҵааит, ил-ҳәо саҳап ҳәа, хәыҷык сҽаарҩысҭаашәа.
– Иудыруоу сара ажәабжь шысҭаху, Қәаҭа? – убасҟан сара лыблагәқәа еиҳагьы иааҭбаахазшәа збеит. Ибзиаӡоу ак нрыҵызбаалеит.
– Мап, егьсыздыруам макьаназы, иҳәа бара! – ина-лыдысцалеит.
– Ишԥасҳәари? — даалакҩакит.
– Иҳәа, иҳәа, ишыбҭаху иҳәа, бацәымшәан...
– Иудыруоу, Қәаҭа?.. Абри еилыххаӡа, иԥшӡаӡа, иу-хамышҭуа анҵәамҭа аҭаны... Насгьы убри ажәабжь аҟны сара салаҵа, ишԥасҳәари, абри сыԥшӡаны... Ибзиоума?..
Лҽаарҭынчны днасыхәаԥшит, исҳәара аҭак дазыԥшны.
Уамашәоуп арҭ аӡӷабцәа шыҟоу. Зегь реиҳа иԥшӡазаргьы рҭахыхуп.
– Ибзиоуп, аха изыбҭаххазеи ус бара? Уеизгьы бы-ԥшӡами?
– Мап, сара иҵагь сыԥшӡазар сҭахуп.
– Аа, уара, алакә, улыхәаԥши уара, иҵагь ишԥа?
– Абри зегь реиҳа сыԥшӡаны. Амала уажә исышәқәоу амаҭәақәа аумырбааит!.. Сара ишысҭаху удыруоу?.. Абри ацкы ԥшӡа, абарфын ҵкы шкәакәа сышәҵаны, нас зышьхәа ҳараку ашьаҵа шкәакәақәа сышьаҵаны!..
Убарҭ зегьы лшәызшәаҵәҟьа, лыҵкы акьыԥшьқәа аалкын, ахьышәҭҳәа саԥхьа даақәҵәиааны даахырхуеит. Нас даақәыԥсычҳаит, даақәыԥсычҳаит убри аамҭа анбазбари ҳәа аанарго.
– Ибзиоуп, Ашьна, ибзиоуп. Ибзызыҩуеит сара ажәабжь. Амала бара ибзиаӡаны аҵара ҵала!..
Абас ауп есымшагьы. Аҩны сыҟанаҵы ҭахак сылҭом. Зегь рзы дсазҵаалап. Зны уажәабжь агазеҭ ианыз сгәаԥхеит лҳәалап, зны уажәеинраала сгәаԥхеит лҳәалап. Уи сара цәгьалаҵәҟьа сгәы ҟанаҵоит. Избанзар, урҭ сыԥсы рыҿҳәароуп, урҭ рыда сыԥсҭазаара акгьы иаԥсамшәа збоит. Нас сықәҵны санцалак, уи лысалам шәҟәқәа ҵаа-ԥшаауа инасышьҭалоит.
Сара уаҳа арахь сзықәымлаӡакәа, аԥхынрагьы анысцәиасуа ҟалоит.
Ҽаҩраҭагалан абӷь ҩеижьқәа хиаала икаԥсоит. Амаҷарқәа еилашуеит. Аурақәа барақьаҭха иҭаргалоит анхацәа.
Ус аӡынра аауеит. Асы аҳәылыҳәа илеиуеит, илеиуеит. Ашьна лнапқәа рхахо ажәҩан даҵаԥшуеит, асԥаҟьақәа илҿаԥсо дреигәырӷьо. Амра ҭыггаӡа, ажәҩан аҟны икыдуп. Ашәаԥыџьаԥ қьуа, рымахәқәа ырхәаны, ашәыб иаҵагылоуп...
Аха ааԥынра, уи ааԥынра зегьы ирыцкуп.
Ааԥынра ицәырнагоит аԥшӡара, агәыкра, абзиабара. Ашьна убарҭ зегьы сзылыҩуан. Нас дсазҵаауан: – Ажәабжь сзуҩхьоума, Қәаҭа? – ҳәа. Аха сара уеизгьы сеилахан, сеилахан, хҭацәыхак соуамызт...
Уи аҽны сара, џьаргьы сымцаӡакәа, аҩны сыҟан. Ақалақь аҟынтәи санаауаз иаазгақәаз агазеҭқәеи ажурналқәеи срыхәаԥшуа абарҵаҟны стәан. Амрагь ԥыҭк илеихьан.
Ус, сыштәаз акәымкәа, Ашьна дқашәқашәо аҩны даадәылҵын, ашҭа днықәгылеит, амҩаду ахь дыԥшуа. Сара ас деилаҳәаны бзанҵыкгьы дсымбацызт. Ашкол далгеижьҭеи, акыргьы лҽеиҭалкзаап. Аҵкы ԥшӡа, аҵкы шкәакәа лшәуп, уи лара еснагь бзиа илбо лшьаҵа ҳаракқәагьы лышьоуп, деинаалаӡа, абри џьара ацара лҽыназылкызшәа ауп дышгылоу.
– Иабыкәу бахьцахуа уажәы? Иабатәи қалақьу ибзаа? Быҩны бамкуеи? Абра бтәаны бышәҟәқәа брыԥхьалар еиҳа ибзеиӷьхап! Ҽааны акы бсызҭаҵозаргь бымбари?.. Изакәызеи уҳәарауеи дызлақәоу?.. Арантәи уаҳа бшьапы еихыбго сымбароуп!.. – Ашьна лан Шькәа лыблақәа ыркамкамуа, лҽеихаршәны абарҵа дыҵагылан, Ашьна длеисуан.
Ашьна, акыраамҭагьы, дадырсызшәа, ашҭа агәҭа дгылан. Аха ашьҭахь, лхы лықәыршәны, ахьышәҭҳәа акәасқьа дныҩнашәкәа дцеит. Нас лықьызқьызбжьы еиқәтәарак амаӡамкәа иааҩуан.
– Ашьна дҵәуоит, – лҳәеит саҳәшьа хәыҷы дахьсыдгылаз.
– Аиеи, дҵәуоит, – нлаҭаскит сара. Саақәыԥсычҳаит. Убасҟан сыбла дныхгылеит Ашьна, лылаӷырӡ цәыкәбар хәыҷқәа лҿаҳәҳәы.
– Лакә сакәзар, зынӡагьы сҵәуаӡомызт. Дызҵәуои Ашьна? – саҳәшьа дсазҵаауан, акреилызкаауа аӡә леиԥш лҽыҟаҵаны.
Сара исыздыруамызт Ашьна дзыхҵәуоз.
Ашьна уи нахыс сымԥан мышкгьы дықәымлеит, ҩымшгьы дықәымлеит, хымшгьы дықәымлеит. Аха хәылбыҽхак, ашьшьыҳәа лшьапышьҭыбжь мыргаӡакәа, амардуан даахалеит. Анкьеиԥш дыҩуа, дыҩуа – мап. Мшәан, иабацеи уи лгәырӷьара хәыҷы, еснагь дԥыр-ԥыруа сышҟа даазгалоз?
– Қәаҭа дыҟаӡами? – дҵааит уажә лара.
– Дыҟоуп, нан, дыҟоуп. Бнеи уахь! — лҳәеит сан. Ашә аартны, суада дааҩналеит Ашьна.
– Ушԥаҟоу, Қәаҭа?
Аӡӷаб лызҳара акраҭахума. Дқашәқашәо саԥхьа дгылоуп Ашьна.
– Исыбаргәузеи, бара бышԥаҟоу?
Лара ҭынч-ҭынч ауп дышцәажәо. Ҿыц иаасхәақәаз сышәҟәқәа дыргәылаԥшуа дгылоуп. Аха нас, даалшәазшәа: – Қәаҭа, уара ажәабжь сзуҩхьома? – сышҟа даахьаҳәит. Шәҟәык аартны илкуп, арахь дсыхәаԥшуеит, дсыхәаԥшуеит, лыблагәқәа ҭбаа-ҭбааӡа, хәыцрак рнубаало.
– Ибзызыҩуеит, Ашьна, ибзызыҩуеит. Амала, акы еи-ԥшымкәа сбыҳәоит, бгәы иалымсын, уажә хәыҷык аҟара сеилахоуп. Абарҭ аԥышәарақәа иҳамоу сшаарылгазҵәҟьа, нас акы бацәымшәан. Убри еиԥш ажәабжь бзызҩып, убри еиԥш... базымҵаан!..
Лара уи исҳәаз хәыҷык аҟара лылахь неиқәнаҵеит, лхы аалалырҟәит, аха уеизгьы гәыӷра хәыҷык лымоуп. Лара абри ажәабжь лҭахуп, ажәабжь хәыҷы, еилыхха иҟоу, сара сҟынтәи, аха иззылҭаху здырхуада.
– Аҳаҳаи, акы бацәымшәан, егьаџьара сыҟазаргьы, егьаџьара сагаргьы абри бара ибызкны ажәабжьык шԥасзымыҩри? – даасыргәыбзыӷуеит.
Нас сара ажәабжь сашьҭоуп. Сара ажәабжь сашьҭоуп абри Ашьна илызкны. Илахҿыхӡа иҟоу... Сахьцалакгьы сыбла дыхгылоуп. Амҩа сахьану, лара слацәажәошәа, сқьышәқәа қәац-қәацоит. Зны аҵара ду дҭоушәа збахуеит, зны уи аҵара ду дызҭоу далганы, лқыҭахь дхынҳәуашәа, убраҟа лқыҭан ашколаҿ рҵаҩыс аус луашәа. Уажәыгь сыбла ихгылоуп лара дсазҵаауашәа, дсыҳәошәа, абри аҵара сызҭоу саналгалак, сқыҭахь схынҳәырц, уи иазкны, лара илызкны, егьырҭ ирызкны ажәабжьқәа сыҩларц...
...Схы ақәырԥсны, хҩахак ҟамҵаӡакәа, аҩра саҿуп. Исықәманшәалахошәа збоит. Абри Ашьна иахьлызку акәу здырхуада, аҳәоуқәа рҽырманшәаланы, акатаҳәа иааины, сқьаадқәа рҽынанырԥсалоит.
Ус сҩыза ақалақь ахьынтәи даакылсит. Иареи сареи џьарак аҵара еицаҳҵоит, џьарак ҳаицыҩноуп.
– Узҿу закәи уажәы, Қәаҭа? – иикқәаз астолаҿ инықәиҵан, даасхагылеит.
– Иумбои сызҿу? Ажәабжь зыҩуеит, – сҳәеит сара – убри сгәыла ӡӷаб хәыҷы илызкны. Уи есымшагьы дсыҳәоит. Сшыхынҳәлакҵәҟьа џьара икьыԥхьны илсырбароуп. Уи цәгьалаҵәҟьа ажәабжьқәа бзиа илбоит.
– Уи угәыла ӡӷаб хәыҷы дыԥшӡазар акәхап? – даа-хыхәмарит.
– Ааи, дыԥшӡоуп, аха иҵагь дыԥшӡазар лҭахуп, – наиа-ҭаскит сара.
Иара дааԥышәырччеит.
– Убри аӡӷаб лоуп ҳәа сыҟоуп абри асалам шәҟәгьы узызҩыз, – изблак дынкылԥшшәа, салам шәҟәык иџьыба иааҭыхны, саԥхьа инықәиҵеит. Ахьышәҭҳәа иаахсыртлеит. Ашьна лакәын изыҩуаз. Уаҟа ус аҳәон: «Қәаҭа! Убри ажәабжь, сара исызкны иуҩуа аҟны, саргьы сбааԥсны сарба, сангьы ибааԥсны дарба. Убас сҭахуп... Ус акәу џьылшьоит... Амала ҳахьӡқәа анумҵан, акы еиԥшымкәа суҳәоит... Ашьна...»
Уаҳа акагьы анымызт.
«Измааноузеи, мшәан, ари? Измааноузеи?..»
Ахьышәҭҳәа сҩагылеит. Сызҿыз зымҩа иныԥхьаскит.
– Сара ақыҭахь сцароуп, сымцаргьы ҟалаӡом!..
– Иҟалазеи иара? Цәгьароума?
– Мап, цәгьарагь ыҟам, аха... – Ажәжәаҳәа сҽааибысҭан, сындәылҵит.
Сара абри ақыҭа бзиа избоит, абри саԥсуа қыҭа хәыҷы, ашьха иаҿаршәу, ашьха ӡыхь хәыҷқәа зылхәрааны инеиуа. Зхатә ҵасқәа змоу, зхатә ҟазшьақәа змоу. Аҵх кеикеиуа ианыҟоу, аеҵәақәа кәеицеиуа ажәҩан ианкыду. Ақыҭа мҩахәасҭа данылан арԥыс, иқьаф ҟаҵа, аҩныҟа данаауа. Аҷкәын аӡӷаб данлацәажәо маӡала.
Аӡӷаб дшәаԥырҳаԥуа даныццакуа аҩныҟа. Нас ашара. Арбаӷьқәа аккаҳәа ҿыҭуа ашара ианаԥыло, ашьхара анҵыкко. Амра ԥхашьа-ԥхаҵо ашьхара ианавҵуа...
Аха, сишь?..
«Иҟалазеи, анаџьалбеит?..»
– Сызшьыда, нан, сызшьыда? Сыхәда ԥызҟада? Дызусҭада? Дызусҭада?.. Бара ала ԥынҵа икылшәаз! Амыждараз исхылҵыз бара! Амыждараз исааӡаз!.. Бара банысхылҵуаз, иара уаҵәҟьа сыԥсы насыхшәар исыбаргәыз!.. Уы-уы-ыу! Уы-уы-ыу! – аҳәҳәабжь аагеит. Агәылацәа зегьы аизара иаҿын уи абжьы ахьгоз. Саргьы сыҩны уахь еҿынасхеит. Шькәа дырзышьақәкуамызт. Акәасқьа дхалан, Ашьна лымаҭәақәа иаалымԥыхьашәоз зегьы ырууаа адәахьы илыршәуан. Апатреҭқәа ахькыдыз икыдԥааны, иԥыххааса илгон. Лыӡӷы цәылԥуан, лыхцәы дахон, ԥсрак иақәшәаз аӡә леиԥш, деимырхха дшыркызгьы.
– Избылуеит абарҭ аҩныжәқәагьы, иазызуазеи сара? Ирылсхузеи?.. Уы-уы-ыу Ашьна бзыҳәан, уы-уы-ыу, Ашьна, иаҳзыбузеи?
– Ус бымун, баба, ус бымун! Ибуазеи, џьбеит? Иҟабҵозеи? Беилагама? Быԥҳа хаҵа дцазар, дцеит, бҽыбшьуама бара? – хаҵа быргк дахьгылаз ибжьы ааиргеит.
– Ҵоуп, уи илеиӷьабшьо ибымагәышьада? Акәтаӷьцәа
дылкәкәааны дбааӡеит, аха ишԥабури? Ишԥаҟабҵари шьҭа? Бгәы ԥыбымжәагәышьан уиаҟара, зегь дара роуп, мышкызны дбымбар ауӡагәышьом, ухшара дузкажьуама?
– Ара дсымбароуп, ара дсымбароуп сыԥсы ҭанаҵы!.. Сашҭа аԥынҵа лшьапы ҭалмыргылароуп! Уи сара сзыҳәан дыԥсит, иԥсыз рахь дысшьоит! Шьҭарнахыс лара лзыҳәан ашәиқәаҵәа сышәҵаны снатәоит! – ауеимадаҳәа инеималҭәеит. Убасҟан сгәы даарыцҳанашьеит. Илымада лара шьҭа? Лхала заҵәык дууаӡа аҩны дааҩнахашт. Саргьы Ашьна дунеихаан уаҳа дсымбарашәа сналызхәыцит. Шькәагьы уи уаҳа лымԥан дықәлмыжьлозар акәхап.
– Ибуазеи, аџьабымбацқьеит, уи аҷкәын са дыздыруеит, уаҳа назҭахым иоуп. Иан дыҟоуп, иаб дыҟоуп. Ақалақь аҿы дынхоит, дынҵуеит. Аҳаҳаи, акы бацәымшәан! – лгәы ааирӷәӷәеит уи ахаҵа бырг. Нас ашьшьыҳәа ашҭа дынҭыҵны иҿынеихеит. Шькәа акыр аамҭагьы цәыӡк змоу аӡә леиԥш ашҭа дҭагьежьуа дҭан...
Аха уи анбатәи аамҭоу? Уи аахыс кыр ӡиас ниакәкәа ицахьеит. Уажә Шькәа саԥхьа дгылоуп деиқәыгызмалха, лхы касы еицарсак ала иҵакны.
– Қәаҭа, уарамыжда, ауадаҩ уаласҵоит, аха уаха аҩнынӡа усызнеироуп. Ашьнараа аараны иҟоуп. Зынгьы сҿы ацәа ахыхны иҟоу зегьы сҳәагәышьон, аха иухшаз дузкажьуама? Аиаша уасҳәап, дысзымычҳаит, ишԥазурыз...
Сара Шькәа лыцәгьагьы здыруеит, лыбзиагьы здыруеит. Уи ашьҭахь, сыԥҳа дсымбар ҟалом лҳәан, хаха-хымшгьы чаразаарын. Сара санымиеит аха. Уажә егьарааны дубаргьы, еидара гәарҭак даҵаны, лыԥҳа лахь амҩа дануп рҳәоит агәылацәа.
Ус, дук мырҵыкәан, машьына ласык абжьы аагеит агәашә аҟны. Шькәа илура лзымдыруа, дԥырны уахь лҿыналхеит. Зны лымаҳә дгәыдылкылоит, зны лыԥҳа дгәыдылкылоит. Еиманы ашҭа инҭалеит.
– Қәаҭа! Уа Қәаҭа! Уааи арахь, уааи! Иааз дубома? – Шькәа дгәырӷьаҵәа, лыбжьы лыргоит сышҟа.
Сара уахь сҿынасхоит.
Ашьна ашҭа агәҭаны дгылоуп дкахәхәа. Қаруа ԥшшәалашәа ҵкы ԥшӡаӡак лшәуп, шьапы маҭәақәакгьы лышьоуп рԥынҵақәа кәырӡа, рышьхәақәа ҳаракӡа. Амаҳә маҭәа еиқәаҵәала деилаҳәоуп, ихәда асарочка шкәакәа аҵыԥшуа, агалстук аҭаны.
...Аџьынџьыхәа, ауатка, алаҳарҩа. Шькәа иарбану уаха ицәырлымгара иҟоу. Нас акәытқәа ԥахә-ԥахәӡа иӡны, ижәны. Акәац шшаԥасалаха. Аԥсуа бысҭа, аԥсуа ҩы...
– Уныҳәазааит уара, Саҭбеи, уҩыза бзиоуп, уқәла бзиоуп, анаалашьа бзиа умоуп. Насгьы... Насгьы, изысымҳәахуеи, умаҳә бзиоуп! – сҳәан, сааԥышәырччеит. Егьырҭгьы ааԥышәырччеит.
– Ашьна, баргьы бныҳәазааит!..
Ашьна лахь сынхьаԥшит. Уи акала лҽеиҭалкызшәа дыҟоуп. Еиҳагьы дгәыкхазшәа, еиҳагьы дыԥшӡахазшәа.
– Қәаҭа, уара ажәабжь сзуҩхьоу? Уи схашҭхьоу џьу-шьозаргьы ҟалап... – уажә иахьылгәалашәаз здырхуада, днасазҵааит. Абри анкьа дышсазҵаалоз еиԥш, лыбжьы агәкыра аҵаны, уаҳа исмаҳарашәа сзызхәыцуаз уи абжьы, уи абжьы ԥшқа, еснагь сара исыцхраауаз, ааԥынра иаҩызаха еиҭаасаҳаит. Исҳәара аасҿамшәеит. Уи алԥхынрак сара схы стәӡамкәа акәын сшыҟаз.
Сшьара сықәӡамкәа. Акы зҩырц инеидысхәыцлоз аҳәоуқәа, ақьаад аҟны иназгаанӡа, инысцәеимбӷьыжәаа ицон. Уи сажәабжьгьы, Ашьна илзыскуаз, иахьаансыжьыз уаҟа иаанханы иҟан, сгәы сзақәымкуа. Аха уажәы иаразнакала мчык насылалазшәа збеит, абри сара исыцхраашаз мчык, абарҭ ажәабжьқәа рыҩраҟны.
– Ибзызҩуеит, Ашьна, сара ажәабжь, ибзызҩуеит! – сҳәеит сара.
Нас сындәылҵит, адунеи зегьы сара истәушәа...
Аухантәаракгьы суадаҟны алашара каххаа иаркын... Аԥсабара ҭынчӡа ацәа иалан...
– Иаажәгала, шәамеигӡакәа иаажәгала!.. – аӡәаӡәала рка-лаҷкәырқәа рымхны аканҭар инахысшьуеит. Аканҭаргьы хҭацәыхак амам иахьа. Иахьа моу, ари алԥхынракгьы убас ауп.
Иасакьаҳәымҭахеит сынтәа ачаи. Уахьыԥшлакгьы иқашәқашәоит, иқашәқашәоит ииаҵәаӡа. Сказарма хәыҷ аҟынгьы шьапыргыларҭа уауам. Еиқәыԥсоуп, еиқәыԥсоуп.
Ус, Ҭебра дааҩналоит.
– Изеиԥшроузеи иахьа бчаи?
– Уахәаԥш, нан, уахәаԥш. Иахьа еиҳа еиӷьны иҿысхуеит ҳәа сыҟоуп.
Лкалаҷкәыр аалымысхуеит. Снапы налысшьуеит.
– Ахәҵәқәа алабымԥсалароуп, Ҭебра, ахәҵәқәа, мамзар ирыдыркылом, – сналҿаԥшуеит.
Аха лара уи лмаҳаӡазшәа, дԥышәырччо, – убри лҩыза аӡӷаб дсымоуп уара узыҳәан, убри лҩыза дубашам џьаргьы, – лхы ырнааны, ишылулац еиԥш, лызблак дынкылԥшуеит сышҟа. Дунеихаан алафҳәара лгәы ахшәашам.
– Дзеиԥшроузеи бымҳәои, Ҭебра, дыԥшӡоу? – саргьы сналахәмаруеит.
– Дыԥшӡамкәан... Иззысҳәарыда? Уи илеиԥшу иҳамада, мшәан, ҳара?.. – дналагоит, аха сара уиаҟара лсырҳәом, лажәа снаԥыҩлоит:
– Ибзиоуп нас, убри азыҳәан исыдыскылоит, убри аӡӷаб дахьыԥшӡоу азыҳәан. Аӡӷабцәа ԥшӡазааит еснагь! Аӡӷабцәа аныԥшӡоу, аԥсҭазаарагь ԥшӡоуп. Амала бара иҵегь еиӷьны иҿыбхлароуп, Ҭебра, иҵегь еиӷьны...
Лара дԥышәырччо дындәылҵуент. Лкалаҷкәыр хьынааӡа иналыдылҳәалоит. Сара Нана лахь сынхьаԥшит.
«Абри Нана дзымааиуазеи?» – хьаас иааҟасҵеит. Ачаирҭа сынхыԥшылеит. Арадқәа кахәхәа-кахәхәа ицоит рҽеиваԥсаны. Нана хараӡа џьара дхуп.
– Нана! – сыбжьы насыргеит. — Иааг бчаи, иааг! Быз-зыԥшузеи? Макьана ибымкапанӡои?
Нана лкалаҷкәыр налымӷылхын, арад аҟны инықәлыргылеит. Нас илыман лҿаалхеит. Ачаи уажәшьҭа адкыларҭахь игатәуп, еиҵаблыр ҟалоит.
Нанеи сареи ҳаидгылоуп.
Ҳҩыџьагьы сынтәоуп ҳаналга ашкол. Лыхцәы еиқәара лыжәҩа иқәхәмаруеит. Ҵкы ӷра хәыҷык лшәуп, лцәа иақәшәо. Лыблақәа гәыкӡа исыхәаԥшуеит.
– Нана, бсыцхраа бара! – нлаҭаскуеит. Уи есымшагьы дсыцхраауеит. Ажәжәаҳәа ачаи аҭаԥсара ҳаҿуп.
Акалаҭқәа ирҭаԥсаны иҳаргылоит еицрыхәхәа. Амцхә ҭауԥсаргьы ҟалондаз. Бӷьыцк мҟәыҷыроуп. Лабаранткак дҳамоуп, уаӷеимшхара, адунеи зегь лара еиҟаралтәрашәа, улыхәарҭаӡам.
Аҽуардын акалаҭқәа нақәҳаргылеит.
– Еҳе, Нана, баала баргьы!
Нанеи сареи аԥхьа ҳнақәтәоит. Сара аӷәрақәа скуп. Аҽқәа кәарны ицоит. Акалаҭқәа рҟны ачаи бӷьқәа еилышәшәоит, еихышәшәоит. Сара уажәы-уажәы сышьҭахьҟа схьаԥшны урҭ срыхәаԥшуеит.
«Ари аҩыза ачаи лоуандаз, деигәырӷьангьы илыдылкылап»...
Ус ачаидкыларҭа ҳныҵалоит.
– Убри аҩыза ачаи бзаагеит, убри аҩыза, аха базымҵаан! Ахәаԥшрагьы аҭахым!..
– Уиаҟара узҳәозаргьы уажәы иҳамбари?..
– Иахьеиԥш ачаи бзиа аакьыскьагьы иҿаҳамхыцт, бҭа-хызаргьы бахәаԥш!..
Алабарантка, лхалаҭ ԥхьарҟьа ду лышәҵаны, лнапқәа нарылшьуа, скалаҭқәа дырхоуп. Уи илгәамԥхар учаи, нас уагьақәымгәыӷын илыдылкылап ҳәа.
– Мамоу, иахьа хар шәымам, акыргьы ҿышәхит. Нанеи сареи акалаҭқәа ҳарххоит. Ҳҩыџьагь акалаҭқәа ҳрыҵоуп. Аканҭар иақәҳаргылоит, иақәаҳхуеит, наҟ икаҳаԥсоит, убри ҳаҿуп. Нана уи лцәыцәгьоуп, илцәуадаҩуп, илныԥшуеит ааԥсара, аха илнылмырԥшырц лҭахуп. Сара дсыхәаԥшуеит, сара сԥышәырччоит. – Бара бџьабаа дунеихаангьы сара исызшәом, Нана, – нлаҭаскуеит. Лара дԥышәырччоит.
Нас акалаҭқәа ҭарцәны, еихарԥа-еихарԥа аҽуардын инақәҳаргылоит. Икамҳартә еиԥш, шахала иааҿаҳҳәоит...
...Аилашәшәра иаҿуп. Аҽқәа кәарны ицоит ишзахәо, рҽеиҟаратәны, рҽырманшәаланы. Урҭгьы аҩныҟа иццакуеит.
– Хәыма, аӷәрақәа сара исыркы!..
Нана ианакәызаалакгьы аҽқәа ркацара бзиа илбоит. Уи дсыҳәоит сара, дсыдӷьаҵәыӷьаҵәлоит. Аӷәрақәа налсыркуеит.
– Ачу!.. Ачу!.. – аҽқәа днарыҵаҟьоит. Аҽқәа ԥыруеит, еиҳагьы иԥыруеит, аӷәрақәа рҿархханы ишылкугьы.
Абарбалқәа аффаҳәа игьежьуеит. Акалаҭқәа ахьақәгылоу хәархәарҳәа рыбжьы гоит.
– Нана, ус бымун? Нана, ус бымун! Ҳкарыжьуеит, ҳкарыжьуеит! Ҵлакы ҳанырҟьоит, илашьцоуп!... – сҳәоит, аха уи сҳәатәы лаҳауама!
Абарбалқәа џьара ишьҭыԥоит, џьара ишьҭасуеит. Ахаҵәирҭаҿы иқәшьқьыраауеит. Албӷьқәа ҳара иаҳхьысуеит, араса быӷьқәа ҳара иаҳхьысуеит. Ҳара ҳаҽҳарнаауеит... Зны ҳхы лаҳарҟәуеит, зны ҳхы шьҭаҳхуеит. Зегьы ҳрыҵга ҳрыман ицоит. Нана аҽқәа абас иԥырны ианцо бзиа илбоит, уи сара издыруеит.
Ус аккара ҳныҵсит. Адәышкәаӷьаз хәыҷы ҳақәлан ҳнеиуеит. Иахьабалак ԥыҭҳа-ԥыҭҳа алашьцара ахатәоуп. Аха Нанараа ргәашә аԥхьаҿ алашара каххаа иаркуп. Уи ианакәызаалакгьы идырцәаӡом. Ашҭа зегь арлашоит.
– Тр-рр! – лҳәан, Нана иаанылкылт аҽқәа. Аӷәрақәа наслыркит. Ахьышәҭҳәа дынкаԥан, агәашә аартны, ашҭа дынҭалеит дкахәхәа. Нас, акы аалгәалашәазшәа, лхы аарнаашәа, сышҟа даахьаԥшын, лнапы лҟьеит, уи иаанагоз сара издыруан, уаҵәынӡа ҳәа акәын. Саргьы снапы сҟьеит.
– Аҽқәа хара иоуумышьҭааит!..
– Мамоу, акы бацәымшәан бара!..
Лара дгылан дԥышәырччоит, дԥышәырччопт. Саргьы акы сгәы иахәоит, саргьы сԥышәырччоит. Абарҭ аҵлақәа зегь насгәыдсыҳәҳәаларц сҭахушәа, снапы ҵыс-ҵысуа инархьысшьырц сҭахушәа.
Усҟан сгәы иаҳәоит: «Дышԥаҟоу, мшәан, абри Нана? Дышԥаҟоу, мшәан, абри Нана?..» Нас алашьцара дсымнахаанӡа слышьҭаԥшуеит, слышьҭаԥшуеит...
«Иабаҵабгеи абарҭ зкәакәылах нҵәаша? Иабанкылахәашеи? Знык шәсымԥыхьашәандаз, аман еиқәаҵәа шәсырҳәара сыҟан».
Ана снеит, ара сааит, аха иааг, иҟам џьаргьы.
«Иабацарыз?..
Уи зегьы зхароу убри аҽеиқәа ауп. Уажә џьара иуауаӡа илагылазар акәхап. Ма џьара баарак иҭагьежьуа иҭоуп, апҟызра илхо. Сшашьҭоу амдыргәышьои, аԥсы аӡазар акәхап».
Саӷәрақәа хьшәашәаӡа сыхәда иахшьуп. Сеимаақәа аӡаӡа рҭалан, ҵәҟьыж-ҵәҟьыжҳәа рыбжьы гоит.
Амра абз ашьха иаавҵнагеит.
«Иабацарыз абарҭ?.. Архаҟа илбаазар?
Аԥсра уқәшәандаз, уара аҽеиқәа! Усымԥыхьашәар... Уаха егьа ушьапқәа еидыршәланы исшьаҳап!..»
Нанараа ргәашә аԥхьа сниасит. Аха Нана дыҟаӡамызт. Ачаирҭахь дцахьазар акәхарын, лышьҭақәа ашьацраҿы аӡаӡа цәыкәбарқәа ҿыршәшәаны иахьыҟаз ианубаалон иԥ-шӡа-ԥшӡаӡа...
...Аҳаракыра сықәгыланы лбааҟа, архаҟа сыԥшуеит. Аӡиас лакьы-лакьуа инеиуеит, арха аҽаваршәны, ашшы ахырга.
Ашьшьыҳәа ҵаҟа сынҭалеит. Шаҟантә Нанеи сареи ҳаибарҩуа араҟа алаӷьа ҳалбаахьааз!..
– Нана, бкаҳауеит, Нана, бкаҳауеит! – сыбжьы сыргон усҟан сара. Лара ахыкәалаа еиԥш, лыҵк хәыҷы ԥыр-ԥыруа, ахылаӷьара дҭалан дцон. Сара уи дкаҳар ҳәа сшәаны, сыҩны сналышьҭалон. Лара дааԥшны дыччон, дыччон. Слыхьӡошәа анылбалак, — Иахәа, Хәыма, усыламкьысын, иахәа, Хәыма, усыламкьысын! – дӷьаҵәыӷьаҵәуа аҵла днавагылон. Сара слылакьысӡомызт. Ус лнапы ааныскылон ауп. Лӡамҩа хәыҷқәа еибакны иҭҵәраа ицон.
Нас иахьа хәлаанӡа арха ҳақәын. Ҳшьапқәа хырҟьаҟьа, аҟәара хаҳәқәа ҳнарыхҟьашо аӡиас ҳаван. Аӡы ҳҭан. Аха ахәылбыҽха сан ахәы дықәгыланы ахьҿылҭуаз арха зегьы иахыҩуан уи лыбжьы. Нана лангьы, уи длацлабуашәа, даҟәыҵуамызт аҿыҭра.
Нанеи сареи ҳнеихәаԥшы-ааихәаԥшуан.
– Уаҵәы уаауоу уара? – днасазҵаауан.
– Саауеит. Бара?
– Саргьы саауеит!..
Нас ҳаибарыҩны амардуан ҳнаҿалон.
– Уабаҟаз уажәраанӡа? Уабаҟаз? Ишыхәлаз умба-ӡои? Џьара фархьқәак еизугарауаз! Шьҭа амца ахы злеихәласкуазеи, анцәа узша?.. – сан лҽеихаршәны, агәа-шәаҿ дысзыԥшын, аха сара, лылаҿымҭӡакәа, ашҭа сынҭалеит. Нана лангьы убас дылзыԥшызар ҟаларын...
Уажәы арха зегь снықәԥшит, ацәаакырақәа рҿгьы снышьҭаԥшит, аха аҽышьҭақәагьы анымызт, Нана лшьапышьҭа хәыҷқәагьы. Ҳаибарыҩуа ҳаныхәмарлоз аԥслымӡраҿы ианхалалоз урҭ лшьапышьҭа хәыҷқәа уажәыгь избошәа сыҟоуп. Аха Нана дабаҟахыз, уажәшьҭа дҭыԥҳахахьеит. Баала ӡҭалара ҳәа уажәшьҭа иузлаҳәом игәаӷьны...
Ачаи зҵаҳкапануаз аказарма хәыҷы сныҵалеит. Сканҭар ахала аҭыԥ аҟны икнаҳауп. Иахьабалак иҵыԥссаны, ицқьаӡа еилыргоуп. Нана лакәхап, уаҳа дарбану? Уи есышьыжь сара сааиаанӡа абас иааҟаҵаны, ачаирҭа дынхылоит.
– Уабаҟаз уажәраанӡа? – абригадир днасазҵааит. Уи иахьа, заанаҵы дааны, уаҟа дтәан.
– Сабаҟахыз, аҽқәа срышьҭан, абыржәоуп ианызбаз, – сҳәеит сара.
– Ршьапқәа ԥахны иушьаҳар акәын. Уи аиқәа хәыҷык аҟарагьы аныҟәарақәа адыруеит, — иҳәан, днасабжьеит.
Нана нахьхьиӡа џьара дхын, лхала заҵәык. Есышьыжь абас санылбалоз, лнапы шьҭыхны илҟьалон. Саргьы схы сықәыршәны уахь сҿынасхон. Лара гәахәара дук лызназгозшәа акәын дшысзыԥшуаз. Нас лареи сареи ҳаидгыланы еицҿаҳхуан ачаи, акапанра аамҭа ааиаанӡа. Амра шеишеиуа ҳара иаҳхаԥхон, аԥшалас ачаирҭа агәы иқәсны ҳара иҳадхәмарлон. Аха уажәы, иҟалах здырхуада, Нана деиқәышьшьы, слымбаӡошәа, лхы дагьымҩахеит.
– Нана! Ибыхьи? – сыбжьы насыргеит.
Аха лара ақәҿылымҭит. Уи сыбжьы лара илызкымызшәа. Ҩаԥхьа сыбжьы рыӷәӷәаны инасыргеит. Сшьаҿақәа еихҳәа-еихҳәо уахь сҿынасхеит. Лхы ҩышьҭыхны днасыхәаԥшит. Лыблақәа ҭыгга, ирыҵалаз узеилмыргаӡо иҟан, хәыцрак иаркаразшәа. Сара уи слацәажәоит, слацәажәоит, акала дсырлахҿыхыр сҭахуп, лыблақәа неихаччар сҭахуп, аха ацәажәараҵәҟьа лгәамԥхошәа збоит, сажәақәа уиаҟара илыламӡошәа збоит. Ишԥазурыз, ашьшьыҳәа наҟ сналԥырҵит...
– Иаажәгала, шәамеигӡакәа иаажәгала!.. – акатаҳәа рчеиқәа рымхны акапанра саҿуп.
Еиқәыԥсоит, еиқәыԥсоит...
Ҭебра деиқәыгызмалха дгылан дсызкылыԥшуеит. Уи сара дсымбо џьылшьоит. Лхы аӡӷабцәа реиԥш касы еицарса хәыҷык ықәыршәуп. Лыблақәа камкамуа, халаҭа хәаԥштәалак лшәуп, ҵаҟа ишьҭакьысуа. Аҳәсахәыҷқәа ианакәызаалакгьы лгәаӷ рымоуп ирацәаны ачаи ахьҿылхуа азы. – Ус иаҳжәырԥуазар, ҳаргьы ҳлыҵамхар ҟаларын, – рҳәоит инцәыҵахәыҭхәыҭуа.
Уажә сналыхәаԥшит, аха лкалаҷкәыр уиаҟара : ҭамызт.
– Иҟалеи, Ҭебра? Иахьа баҳаидеи маҷушәа збоит, егь-бызҿымхит ҳәа сыҟоуп?
– Ааи, егьсызҿымхгәышьеит. Иаха сасцәақәак ҳҭаан, иахьа схырқәақәо ауп ачаирҭа сышху.
– Изусҭцәақәадаз урҭ, Ҭебра?
– Ани саҳәшьаԥа, Рушьни захьӡу, аррантәи дааижьҭеи аҩны дмааицызт, иаха, ҳшымгәыӷӡоз, ҷкәынцәақәак ицны даакылсын, иҟьаҟьаӡа иааҳаршеит.
Сара уи аҷкәын ибзиаҵәҟьан дыздыруан уаанӡагьы. Ҭебрараа рҟны акырынтә дызбахьан. Дҿаҿкәызӡа, Ҭебра егьарааны дубаргьы уи дихыҽхәахуан... Аха арахь уихәаԥшыр, дынҭаҳа-ааҭаҳауа, еилҟьарак инубааломызт...
...Ачаи аҭаԥсара саҿуп схала заҵәык, аӡәгьы илаҿымҭӡакәа. Аха ашьҭахь, сгәы иамукәа, Нана лахь сынхьаԥшит.. Нана арахь дааԥшуамызт. Ҭебреи лареи харашәа ачаирҭа ихын.
«Аԥсра бықәшәандаз бара аԥҳәыс, урҭ бызҿқәоу сара исзымдыруа џьыбшьозаргьы ҟалап, аха мап, ус ҳзеибамышьҭқәаргьы ҟалап!».
Ҩаԥхьа ачаи аҭаԥсара саҿуп, схаԥыцқәа еихарӷәӷәаны. Мчык сыхоит, мчык сгәыҵасуеит, уахь сҿынасхар сҭахуп, аха сҽааныскылоит.
Ариабжьаракгьы Ҭебра Нана дыкҿацаланы длацәажәоит. Дахьцалакгьы ҭаха лылҭом. Уи сара избоит, уи сара исныруеит...
«Аԥсра бықәшәандаз, бара аԥҳәыс! Аԥсра бықәшәандаз!..» – дырҩегьых сылаԥш налхызгеит.
Амра ԥыҭк ианынхалалак, ибла ҟәазқәа ҭчаа, ихахәы ажә иарыбзазшәа, иԥхьаҳәаны даакылсуеит Рушьни. Сказарма хәыҷы дныҵаԥшуеит, нас дыԥшшаӡа уахь иҿынеихоит. Дҳәылдыз-мылдызуа урҭ днарышьклаҳауа дрыцуп иахьцалакгьы. Ихы ларҟәны, инап дуқәа ачаи иналшьуа, ԥыҭк ааҿыхны Нана иналиркуеит. Зны-зынлагьы иааибарччалоит. Усҟан сара: «Нана! Бааи арахь, бааи! Ирзыбуазеи? Бырҟәаҵ наҟ!» – сыбжьы насыргар сҭаххоит, сыбжьы рдуӡӡаны, ачаирҭа зегьы инықәҩыртә еиԥш, аха акы сааннакылоит...
Шьыбжьаанӡа иҿырхыз ачаи адкыларҭахь иганы санааи, арад аҵыхәаншәа Нанеи Рушьнии рхала заҵәык еидгыланы ачаирҭа ихын. Аҽқәа ааҵсыртлан, инаскьаган, урҭ рзааигәарашәа, иноусыжьит.
– Уҳацхраауеит акәу? – сҳәеит сара, исгәамырԥхаӡакәа, уи аҷкәын иахь сынхьаԥшшәа.
– Ааи, сшәыцхраарц сааит, – иҳәеит иара, ибжьы дадаӡа, аҵла гәаҩара иҭыҵуашәа.
Нана, лыԥсыԥ аивгара даҟәыҵызшәа, лыбжьы мыргаӡакәа, ачаи аҿыхра даҿуп...
– Иаажәгала, шаҟа шәзааго, иаажәгала! – акатаҳәа ркалаҷкәырқәа рымхны акапанра саҿуп. Ҭахак сырҭом аҳәсахәыҷқәа, индәылҵит шысҳәо, еиҭааҩналахуеит,
ркалаҷкәырқәа кны.
– Нан, ари сзыкапани, – Ҭебра дсыдгылоуп. Лкалаҷкәыр снапы налысшьит.
– Ихәарҭам, Ҭебра, бчаи иахьа!
– Изакәызеи иуҳәо, нан? Сара ишҿысхыц ауп ишҿысхуа. Иагьацсымҵеит, иагьагсмырхеит.
– Усоуп, аха абӷь кьакьақәа алабыԥсазшәа збоит, Ҭебра!..
– Ари еицәаны ианҿысхуазгьы иудукылонеи?
– Иахьа исыдыскылом! – сҽаасырӷәӷәеит.
«Уи зегь зхуҳәаауа сзымдыруа џьушьома? Нана сахьлацәажәоз угәы иалазаргьы ҟалап, аха уи сара счаи изахҭнуҟьозеи?» – лҳәарашәа, лҽеихарԥсны, лчаи зымҩа икаԥсаны дадтәалоуп.
«Иара уеизгьы изыҟасҵозеи абас? Илымаскузеи? Ари еицәаны ианҿылхуазгьы исыдыскылонеи?» – схы сназхәыцит. Саахьхуит.
– Ибзиоуп шьҭа, баҟәыҵ, иааг арахь, – налаҭаскит.
– Сара убри лҩыза аӡӷаб дузысыԥшаап, Хәыма, убри лҩыза... – иаразнакала даақьақьеит сышҟа.
– Дзеиԥшроузеи бымҳәои? Аҽыԥ-ҽыԥҳәа дысуама? Саҭанеи Гәашьа длеиԥшума? Мап, Ҭебра, сара аӡәымзар аӡәгьы дысҭахӡам...
Ари ииҳәо закәызеи, игәыҵалазеи змоурахә мыӡша лҳәарашәа, лыблақәа еихамҟәысӡо днасҿаԥшит...
Ахәылбыҽха. Зегь ркалаҷкәырқәа кны иҭыҵны ацара иаҿуп. Аҳауа цқьаӡа иҟоуп. Аԥша ҟәанда леиҩеиуеит.
– Нана! Бааи, бақәтәа арахь! – сыбжьы насыргеит. Уажә иара изҿысҭыз џьушьап, ахьышәҭҳәа даахьаԥшит Рушьни. Нана лхы аалырҵысит. Уи иаанагоз сақәтәаӡом ҳәа акәын. Еиманы рҿынархеит. Сгылоуп садырсызшәа. Исгәалашәоит: «Уаанҿас, Хәыма, уаанҿас, саргьы суццоит!» – ҳәа Нана дыҩуа дансышьҭалоз. Усҟан сара цасҳәа иааныскыломызт аҽқәа. Лара лымч зегьы еибыҭаны дыҩуа дсышьҭан, дсыхь-ӡар лҭахын, ҿылҭуан, лнапы лҟьон. Ус ԥыҭк ҳнаскьон, аха нас дааԥсошәа анызбалак, аӷәрақәа саарыхон. Лара ахьышәҭҳәа, аҷкәынцәа реиԥш дыԥан, сҽуардын днақәтәон. Сыӷәрақәа мчыла иаасымпыҵылԥаауан. Лҽыргәаашәа днасыхәаԥшуан. – Ачу!.. Ачу!.. – аҽқәа днарыҵаҟьон. Урҭ ықәхысааны ицон... Ус ианцоз бзиа илбон лара...
Амшцәгьа ашьҭахь асабақәа шьҭабеит, амҩақәа татаӡа иҟалеит. Ашәаԥыџьаԥ рыԥсы ааивыргеит. Зегь ҿыхаӡа иуԥылоит иахьабалак.
Аҟәара хәыҷ аҿы санааи, ԥыҭрак сааҭгылеит. Саанаԥшы-ааԥшит. Аха убри аамҭазы цәыҵахәыҭ-хәыҭбжьык слымҳа инҭасит. Санынаԥш, Ҭебреи ԥҳәыс еиқәаки амҩахәасҭа ианылан иааиуан, маӡажәак иалацәажәо. Аҵла сыҽнаваскит.
– Анцәа ишиҳәара дынхоит. Рыҩны уҳәарыма, ргәара уҳәарыма, рырахә-рышәахә. Ида дрымаӡам. Аниаҟара амазара ирымоу зфахуада, – Ҭебра даҿын ацәажәара, егьи аԥҳәыс дӡырҩуан, егьылҳәомызт.
– Ариабжьарак иаалзааҳамгаз егьыҟам, аха ажәак ҳазлмырҳәеит. Дхьати-ԥатиуа... Иаргьы иацынӡа дыҟан, аха нас дцеит. Уи сара хәыҷык аҟарагьы лгәаӷ кны сагоит. Убри аҩыза аҩнаҭа дшыҩнашәо здыруандаз сыԥҳа заҵәы, уаҳа исҭахыз! Ауаҩы ианиаамҭоу хәыҷык аҟарагьы еилиргозароуп...
– Лан иахылҳәаазеи? – дҵааит уи аԥҳәыс еиқәа.
– Лан илбырҳәагәышьозеи? Дарбан иамеилаҳара ани аҩыза аҩнаҭа! Зегь ҟаҵаны, зегь мазеины иахьыҟоу...
Ҭебра лхы аалалырҟәын, ахьхьаҳәа инеиуаз акәара хәыҷы лнапы нӡаалшьын, днаҿыхәеит.
– Иара дырҩегьых даараны дыҟоуп, уаанӡа илҳәо саҳашт.
Уажәтәи аӡӷабцәа акрырдыруама, аӡиас шыцәоу ирбаргьы, изакәу рзеилымкааӡакәа иавсуеит.
Ԥыҭк ианынаскьа, аҵла снавҵын, ашьшьыҳәа срышьҭаланы сҿынасхеит. Ҭебра санылба, дызҿыз дааҟәыҵын, аҽакахьы иниалгеит...
Саԥхьаҟа чаирҭаны инашьҭуп. Ахы убом, аҵыхәа убом. Ажәҩан ахагылоуп. Иахьа араакәын иахьҿаҳхуаз. Нана арад аҵыхәаншәа дхын.
– Шьыжьбзиа, Нана, бышԥаҟоу? – Лхы ҩышьҭылхын, дааԥышәырччеит.
– Уааи арахь, ачаи еицҿаҳхлап!..
Сара Нана сахьлыдгылоу аказыҳәан слазҵаар сҭахуп, аха исзыгәаӷьуам.
Амра халоит, ихалоит...
– Нана, бааи, бақәтәа баргьы!
Нанеи сареи аԥхьа ҳнеиватәоит. Сара лара сналыхәаԥшуеит, лара сара днасыхәаԥшуеит. Уаҳа егьҳҳәаӡом. Аҽқәа кәарны ицоит. Акалаҭқәа ирҭоу ачаи быӷьқәа еилышәшәоит, еихышәшәоит. Аҽуардын абарбалқәа аффаҳәа игьежьуеит.
– Хәыма, аӷәрақәа сара исыркы! Хәыма, аӷәрақәа сара исыркы! – Нана дӷьаҵәыӷьаҵәуеит. Аӷәрақәа налсыркуеит.
– Ачу!.. Ачу!.. – днарыҵаҟьоит аҽқәа.
Уажә аҽқәа еиҳагьы иқәхысааны ицоит, еиҳагьы иқәыԥрааны ицоит, амҩа ианыршәланы, рыхқәа ркьакьаны, аҳауа иагәылҵәрааны.
– Нана, џьара ҳкабыжьуеит, Нана, џьара ҳкабыжьуеит! Ҵлакы ҳаныбҟьоит! Ус бымун, ус бымун! Уи аҽеиқәа алеишәа цәгьоуп!.. – сҳәоит, аха сҳәатәы лаҳауама!..
Аԥша ахәхәаҳәа иаҳҿасуеит. Нана лхахәы иалахәмаруеит, саргьы схахәы иалахәмаруеит. Иаҳҿанаԥсоит, иаҳҿахәмаруеит...
Уи аҽны ҳазынтәыкгьы ашьыжь шаанӡа ҳгылеит. Саб уи ауха лацәааихьшьык ҟаимҵазаргьы ҟалап... Аҽнынтәаракгьы Дыгә данааиуа ҳшиԥылаша, ҳашиацәажәаша атәы имшын... Уаанӡагьы абри напы злаҳаркраны иҟаз ҳаҩны иазкны шаҟа еидаҳхәыцлахьаз здырхуада. Аҩныргылара ус имариоума.
Ус, Дыгә, иусураан ихы иаирхәақәоз имыруга маҭәахәқәа иҩыҵракны, ҳашҭа дааҭалеит. Уи иааира ҳаигәырӷьеит, аха уазымҵаан.
– Уааира ҳшазыԥшыз... Аха... зынгьы умаауаз џьаҳшьан... – саб даацәажәеит. Уигьы гәалаҟарак имоуп иахьа.
– Ишԥыкәу сшымаауаз... Сара дунеихаан ауаҩы ажәа иҭаны дсымжьацт. Ианысҳәа – инасыгӡароуп, убас ҟазшьас исымоуп. – Дыгә данцәажәоз ииҳәоз игәы ҭыӷьӷьаа ишиҳәоз агәра угаратәы иааиныԥшуан. Дыгә уаҩ дижьахьеит, мамзаргьы иакәымк иаиҳәахьеит ҳәа уаҩы имаҳацызт. Иара дзықәгәыӷуаз ихшыҩи инапқәеи ракәын. Уахьихәаԥшуазгьы ҩысҭаарак, гызмалрак инубааломызт. Унеиԥыларгьы иажәақәа хааӡа, аџықә-џықәҳәа даауҿаччон.
Ҳазынтәыкгьы ҳаиманы амаҵурҭа ҳныҩналан, ҳнатәақәеит.
– Уара, Хьзан иаумҳәаӡеи? Хьзан дыҟамкәа... – Убри аамҭазы сан даахьаҳәын, саб лхы наиқәылкит.
Хьзан ҳәа дызҿыз, уи саб иашьеиҳаб Ҟамлаҭ иакәын. Хьыӡшьарас Хьзан ҳәа иалҳәон. Ианакәызаалакгьы саб уи димазҵаакәа акгьы напы аиркӡомызт. Напы аиркырц далагаргьы, сан илуӡомызт. Егьаумҳәан, Ҟамлаҭ деиҳабыми, аиҳабы иазҵаара ԥхашьараӡам. Аиҳабы иажәа иахьухәарҭоу рацәаӡоуп, умҩақәнаҵоит.
– Уцаны Ҟамлаҭ аранӡа дысзаагеи, иасҳәахьан, аха иҵалах здырхуада, – иаарццакны инасыдиҵеит саб. Сара, иажәа ҩбамтәыкәа, ахьышәҭҳәа аҩны сындәылҟьан, агәашә сныҭҟьеит.
Саб иашьа Ҟамлаҭ дахьынхоз рацәак ихарамызт. Али-ԥси рыбжьара снабжьҟьеит. Қамлаҭи сареи ҳаиманы, ашҭа ҳанааҭала, Дыгәи саби ҳкәасқьа иахәаԥшуа, акы иалацәажәон. Сангьы насҭхашәа дгыланы урҭ дрыхәаԥшуан, уиаҟара рылаҿылҭуамызт. Араҟа аԥҳәыс ус аҵкысгьы ахаҵа ус акәын иаҭахыз. Уи еилылкаауан лара.
– Аа, Дыгә, бзиала уаабеит, Дыгә! Уара убара цәгьалаҵәҟьа ҳаигәырӷьеит! – Ҟамлаҭ уи инапы ааимихит. – Умбои, Дыгә, сашьа ида иааҳакәыршаны зегьы аҩын дуқәа дыргылеит, иара даанхент. Иԥхаҳшьоит, уажәшьҭа иаамҭоуп ҩнык изыргылазар... – ибжьы гәаҩаӡа даацәажәеит саб иашьа. – Уӡбахә ала акырынтә ҳаицәажәахьан сашьеи сареи. Сара уара суқәгәыӷуеит, Дыгә.
– Кыр ҳалшагәышьозар, ҳаргьы ҳгәы иҭоу убри ауп. Дыргәын аҩноуп игу, уаҳа акгьы игӡам. – Дыгә Ҟамлаҭ ишҟа дааскьашәа даагылеит.
– Имҳәа-имырза Дыргәын арҭ аҩышықәсак иҭаацәеи иареи акыр аџьабаақәа рбахьеит, џьара ҩнык ашьапы ҳазкуазар ҳәа. Усоуп иара шыҟоу, џьоукы-џьоукы ирзууазеи, аха абри ҳара ҳаиԥш иҟоу рзыҳәан аҩныргылара хьанҭагәышьоуп. Аха зегьы иҟарҵо уаргьы ианузыҟамҵа башахеит. Аамҭа ԥхьаҟа ицоит. Уажәы аҽакалашәа иҟалеит аԥсҭазаара. Аӡәи-аӡәи еихәаԥшуеит, еицклаԥшуеит, ирылымшогьы ианаҵало ыҟоуп. Изхысҳәаауа, зегь иҟарҵо уаргьы иҟауҵароуп. Дыргәын иааиоуаз зегь леидыҟәшәало акыр иҽааидигалақәахьеит, уажәшьҭа уара уанҳау, Дыгә, зыԥшра аҭахым ҳәа сыҟоуп абри аус анапы алакра. – Дыгә иахь дынхьаԥшит Ҟамлаҭ. – Ажәытә ҩнқәагьы уажәшьҭа раамҭа цеит, урҭ рҭыԥаны аханқәагьы дыргыло иалагеит, аха егьаумҳәан, урҭ ажәытә ҩнқәа даҽа гәыблрак рыҵан. Абри аҩны, уажәы ҳзыдгылоу, ҳазынтәыкгьы ҳааӡахьеит...
Ҟамлаҭ ҩаԥхьа иаԥхьа игылаз ахьатә кәасқьа илаԥш нақәикит. Ҳамҭакы илаԥш адырҟацаланы дгылан. Абраҟа ирхыргахьан ҭаацәара гәарҭак рыԥсҭазаара. Наџьнатә аахысгьы ачеиџьыка зцыз аҩнаҭа, адыԥхьалаҩцәа рацәаҩӡаны измаз, урҭ рхәыҷра, рқәыԥшра, настәи рыԥсҭазаара зегь иара иадҳәалан. Аха уажәы уиаҟара агәцаракра иаԥсамызшәа иахьаанхаз хәыцрак уаҩы изнарҵысыртә иҟан, аха Ҟамлаҭ
уахь иҽаламгалацәакәа, напы здыркраны иҟаз аҩын ҿыц алацәажәара ихы назишьҭит.
– Аамҭа, умбои ишыҟоу, Дыгә, аамҭа... – даақәыԥсыҷҳаит Ҟамлаҭ. Нас ишьҭахьҟа хәыҷык днаскьашәа даагылеит. – Сара абри адгьылгьы наџьнатә аахысгьы сгәы азыбылуан. Ҳаб иџьынџь акәгәышьоуп. Абри еиӷьу ҳара ҭыԥ ҳамаӡам. Изхысҳәаауа, Дыгә, араҟа еизганы имақәоу амаҭәахәқәагьы урыхәаԥшхьазар акәхап?
– Ааи, срыхәаԥшхьеит, игәасҭахьеит. Амаҭәахә бзиа имоуп, деиқәшәоуп, – иҳәеит Дыгә. Аанда авараҿы аҟауарқәа рықәҵаны еиқәыз ахаҳәса хьанҭыџь дуқәагьы днарыхәаԥшит.
– Ус анакәха, Дыргәын, уажәшьҭа зыԥшра аҭахым, Дыгә дҳаугәышьазар, — Ҟамлаҭ саб иахь даахьаԥшит. Сабгьы дааскьаны, саб иашьа иааигәара даагылеит. Иҳәатәыз шҳәатәыз Ҟамлаҭ идыруазар акәхарын, уи акәын саб уиаҟара залаҿимҭуаз. Арҭ ас аилацәажәара ианалага, сангьы дааскьан, сара даасывагылеит.
– Ҳара ишаҳҭаху абасоуп, – дналагеит саб иашьа. Илахь хәыҷык иааимаирџахәт. Уи саб иаасҭа акырӡа деиҳабын, иԥынҵа еиқәырхәаны. – Ҳара адуӡӡагьы ҳашьҭаӡам. Уиаҟарагьы алшарақәа ҳазҭагәышьода...
Саб иашьа ҳара иаҳҭахыз аҩны зеиԥшрахоз атәы дналацәажәеит. Дыгә макьаназы алаҿиҭуамызт. Уи аҩнқәа ртәы бзиаҵәҟьаны идыруан. Саби саб иашьеи ирҳәаз адагьы, уи иҵегь инарҭбааны ибарҭан уи аҩны дара злацәажәоз шыргылатәыз.
– Еиҳарак, Дыгә, ҳара ишаҳҭахыҵәҟьоу, ихагамкәа, иԥа-гьамкәа... Насгьы аҩны лашазароуп. Аҩны лаша... Амра ишаҭаху иҩнаԥхартә еиԥш... – Саб игәҭыхақәа рацәаӡан. Урҭ зегьы макьаназы дрылаланы аҳәара иҭахымызт.
Ацәажәараҟны сангьы лыҽналалырхәт, уигьы лгәаанагарақәа лҳәеит.
– Шәара ишышәҳәаз ала уи ҩын бзиахоит. Аԥхьа – абарҵа. Нас – ауада, ҩ-ԥенџьырк аҭаны. Азал. Азал анаҩс – ауада, ашьҭаларҭа. Урҭ рнаҩсан – акрыфарҭа. Аҳаракыра метрак инеиҳаны. Аԥенџьырқәагьы ишақәнагоу инаҭаны.
Цәгьаӡа ибзиахоит. Уажә убасоуп зегьы ишдыргыло. Ҩбаны еихагылоу аасҭагьы иԥшӡахоит. – Дыгә, убри аҩны ҟаҵаны раԥхьа игылоушәа, акакала днарылацәажәеит.
Акыр аамҭа урҭ еилацәажәон.
Дыгә дазааит. Ҳаргьы иаҳҭахыз убри акәын.
– Бнеины какалк ааҳзырхиеи, бара! – иналыдиҵеит саб. Уажәшьҭа зыԥшра аҭахымызт. «Дыгә дазааизар, уажәшьҭа ҳашԥаманшәаламхари?» – абри акәын ҳзызхәыцуаз сабгьы, саргьы, сангьы.
– Сара абри схала иҟасҵоит ҳәа шәасҳәар, шәызжьоит. Сара ҩызак дсымоуп. Леуан ихьӡуп, ианакәызаалакгьы иареи сареи ҳаидгыланы ауп аус шаауа. Уи дсымамкәа схала заҵәык ари иаҟароу аҩны сымч ақәымхар ҳәа сшәоит, шәаргьы уи азыҳәан шәсыргәамҵыр сҭахым. – Дыгә уажәы ахьышәҭҳәа иҩыза дааигәалаиршәеит. Уи ҳҳабланы аҩнқәа аныҟаиҵалоз, ҷкәына шаҭлакьак дицны, акырынтә дызбахьан, убри иакәхап, насгәахәит уажәы сара.
– Уара ишуҭаху, баба, уара ишуҭаху... Ҳара уара акы уахаабаауам. Ишуманшәалоу уара иумдыруеи?.. – Саб иашьа уи игәы иалсша акы сымҳәандаз ҳәа еиҳа-еиҳа имаршәа акра даҿын, иҽырманшәаланы.
Ҳазынтәыкгьы ҳаиманы амаҵурҭахь ҳныҩналеит. Уажәшьҭа ара акәын аԥсшәа ахьиаҳәатәыз Дыгә. Сан какалк ҳлыркырцаз даақәгьежьааит. Саргьы сындәылҟьан, амҿырҟәараҿы ихыхны ишьҭаз амҿы насгәыдырҟәыҟәланы иаазган, ауаџьаҟ аҿы амца неиқәысҵеит. Амца аԥхара шоушоууа иаразнак иныҩналеит ҳмаҵурҭа...
...Абри ашьҭахь акыраамҭа набжьысит. Дыгәи Леуани рџьабаа иалҵуаз ҳаҩны, еиҳа-еиҳа ҳашҭа арԥшӡон...
...Амш ахәларахь инеихьан. Амра амшын инӡаалахьан, аха иахылҵуаз ашәахәақәа ажәҩан акьыԥшь, амшын иахьалакызҵәҟьа, шәыга еилаԥсала иҵнарлашаауан. Саби Дыгәи рқьафқәа ҟаҵаӡаны, иеицәажәо иааиуан Ҟамлаҭраа рҟынтәи. Ҟамлаҭ иҷкәын аиҵбы, иаалырҟьаны ԥҳәыс дааиган, ҳазынтәыкгьы уахь ҳаҟан.
Ашҭа иааҭалеит, еибапатууа, ҳаҭыр еиқәҵо. Саб дааҭгылт.
– Уԥши, аҩын ду аԥшра аанахәеит, аҩын ду аԥшра! Ари ишақәнагоу ианыҟала, ҳара иагьаҳцәымцхәуп. Анкьа ари аҩыза аҩын ду ҭауади-аамсҭеи ирызгыламызт. Ҳкәасқьагь сгәы шԥазыбылуеи? Уи ақәхра ҳара иҳалымшар ҟалап.
– Саб Дыгә дааникылан, ҳкәасқьа унамырбартә еиԥш есымша зызҳара иаҿыз ҳаҩн ҿыцахь дынхьаирԥшит. – Зны ҳманшәалаханы иаҳзыҟаҵандаз!.. Аманшәалахара ауп ахи-аҵыхәеи.
– Умшәан, Дыргәын, аҩныргылара анасыԥ ацуп. Сара зыҩны ҟасҵахьоу зегьы анцәа ишиҳәара инхоит, инҵуеит, рашҭа унҭалар, уаареигәырӷьартә. Саргьы дара рыҩнаҭа салахәушәаҵәҟьа ҳаҭыр сықәырҵоит, – Дыгә саб илакҭа дынҭаԥшит. Рҩыџьагьы аҟаԥшьра рҿықәланы, иржәыз иаргәытәны иаман. Рҳәоу убасҟак еиқәшәон, акала узрываломызт.
– Дыгә, исҳәо уаҳауама, абри ҳазҿу аҩны ҳманшәалаханы ианаҳзыҟаҵа, ишԥасҳәари, ахыб нахаргыланы ианаҳзықәыргыла, нас иҟаҵоушәа исыԥхьаӡон. Ачарагь шәзызуан, – саб Дыгә имахәар инапы нкылихын, иаша уахь рҿынархеит.
– Уи иахьа еиԥш имааиуеи, иҳагуи уажәшьҭа? Даҽа ҩ-цәаҳәак, х-цәаҳәак раҟара инеиқәаҳҵоит, нас амаҟа ҭарҭәатәхоит. Убри маҷк ицәгьоуп аха. Акарниз наҳҭоит. Ахыб нахаҳаргылоит. Ари аҩымчыбжьа-хымчыбжьакгьы ҳагааит, уаҳа ҳадхалом. Аҳаҳаи акы шәацәымшәан!..
Урҭ аҩны ианаадгыла, саб инапы ааирҟьаҟьан, шаҟа иӷәӷәоу гәеиҭарашәа, адыжә-дыжәҳәа аҩны аҭӡамц хџьаџьара днас-насит. Иблақәа ихалашо, иҟаиҵарыз издыруамызт.
«Ухаҵкы сцааит, Дыгә, ухаҵкы сцааит, ҳашԥауркьаҭеи!» – иҳәозар ҟаларын гәаныла.
Саби Дыгәи неицәажәа-ааицәажәо, аҩны инахыкәшан, амаҵурҭа иааҩналеит. Иахьааҩналаз уаҟа игылоуп, иадырсызшәа.
– Еи, бара, быҟаӡами? – саб ибжьы ааиргеит иҽааргәыбзыӷшәа, иҽаартаташәа. Саб ԥыҭк ыжәны даныҟоу иҟазшьа бзиахоит, зегьы рзыҳәан игәы аартуп.
– Сыҟамкәа, ара сыҟами. Ӡәыр суцәигар ҳәа ушәома? Сара иԥсыша, иԥхеибаҵа исышьҭоуп, закәыхи, – сан амаҵурҭа аҿаԥарахьынтәи даадәылҵит. Саб игәалаҟара зеиԥшроу анылбалак, ларгьы лҽақәлыршәон. Ус аҭахызар акәхарын аҭаацәаратә ԥсҭазаараҿы. Аус хьанҭақәа анлықәӷәӷәозгьы сан лҟыҟ-ҿыҟбжьы уаҩы имаҳацызт. Зегь лхы анраалан, саб иҳәатәы дацныҟәон. Илахь нақәацаргьы, уи змааназ, изызкыз аҟаԥыҳәа лыхшыҩ назцон.
– Дабаҟоу ари, Леуан, дызбаӡомеи? – дналазҵааит. – Дашьӡама иахьа? – Саб уи игәы дныҵалан, дааибар ааиҭаххеит. Дыгәи иареи днарыдтәаланы, ишиҭахыз изхара днарацәажәагәышьон.
– Ишԥа? Уахь дымнеиӡеи? Уа дыҟаӡамыз? – сан гәра хәыҷык ааҳлыргеит ара дшыҟаз, аха настәи акәын ҳара иаҳзеилымкаауаз. Уи ларгьы илыздырамызт.
Сара ахьшәҭҳәа амаҵурҭа сныҩнҟьан, акәаскьа абарҵа сынхаԥалан, уи ауада хәыҷы сныҩнаххит. Уаҟа акәын, Дыгә Леуан дааигеи уажәи рыбжьара, иареи сареи ҳахьышьҭалалоз. Наҟ-ааҟ акаруаҭқәа гылан, хызажәқәак рықәыршәны, агәҭаншәа – стол хәыҷык. Аҭаҭынфҩы ҩынҟьа ицон. Иахьа абраҟа аӡәы аҭаҭын дшахоз ҩашьомызт. Астол аҟны графинкак ала аҩы ықәгылан. Аҵәцақәа ҩба, акы абжа аҩы ҭан, егьи аҵа хәыҷык ҭакәкәалан. Хазы акәаци ахаҷапыр сақәеи ахьықәыз сылаԥш нарықәшәеит. Аҭаҭын цыблаахақәа, аццышә иаганы, уа џьара астол акьыԥшьаншәа иқәын. Астол хәыҷык иааскьаган, абри иара дзыниалоз акаруаҭ ашҟа. Акаруаҭ аҿы иара есымша иԥсы зыҿҳәараз агитара ықәын, агәы ҩарханы. Шаҟа иаирҳәазгьы здырхуада? Уи ӷьарԥ-ӷьарԥҳәа инапы анаҿимшьуаз ҟалаӡомызт. Акаруаҭ аҿы иара дтәамкәа дыҟамызт, еиларгәамны иҟан. Асԥычка ацәаҟны «Ҷыма» ҳәа анын. Сгәы лҭыԥсааит. Сара еснагь исыцәнымхоз, иахьабалак сзырҩуаз, сзырқәасқәасуаз, са сыда ԥсыхәа лымамшәа сзырбоз ҳгәыла ӡӷаб Ҷыма дыҟазаарын араҟа. Дзышьҭазыз ҳара аҩны аӡәгьы ҳаныҟамыз? Убри сгәы иныҵаххит. Леуани лареи абраҟа еидтәаланы, аамҭа ишырҭахыз рхы иархәаны ирхыргазшәа, насгьы убри сганахьала гәыҩбарак нацлан, инасыцралазшәа,
акы ааснырт. Саауалуашашәа сааҟалеит. Ҿымҭӡакәа, урҭ избақәаз срызхәыцуа, ҵаҟа сналбааит.
– Дыҟаӡам араҟа, – сҳәеит сара, амаҵурҭа сшыныҩналазҵәҟьа. Избақәаз рыӡбахә амалахазгьы ицәырсымгеит. Иазнауаз уи атәы араҟа, иаргьы дыҷкәынан, саргьы сыҷкәынан. Сан уахь дыҩнамлацзар акәхарын...
– Дабацарыз? – саб игәы иныҵаххит, Леуан, зыҽны дааз инаркны, дааҳԥыршәаны шьаҿак ҟаимҵацызт. Абри ҳаҩнаҭа далахәушәа акәын ихы шымҩаԥигоз. Иареи сареи уахынла акино ахь ҳаиццалон. Сҩызцәагьы аӡәырҩы дыдсырдырхьан. – Уцеи Ҟамлаҭраа рҟынӡа, уа даанхазар убап!
Аха Ҟамлаҭраа рҟынгьы дыҟамызт Леуан. Иеидхалақәаз шьоукы, амаҵурҭаҿы иҩнеибагәаны, аҩыжәра иаҿын, рыбжьқәа рхарззала. Астол аханы Ҟамлаҭ дахатәоуп иԥаҵақәа дрылаччо. Аринахыс сыҷкәыни сҭацеи ачара ду рзызуроуп ҳәа даақәгылозар акәхап.
– Хьзанрааҿы иахьантәаракгьы диҿақәиҭқәиҭуа, иалҳәоз уара идыр, диԥыршәомызт. Акыр-кырҳәа диҿаччон. Иаргьы дшеишеиуа, иҽанеилеиҳәа, аԥшра ду имамыз... – Сан Ҷыма лгәы лзеибакны, лыӡбахә аҳәара даҿын амаҵурҭаҟны. Ҷымеи Леуани шеицәажәоз сара иахьа акырынтә сылаԥш иҵашәахьан.
Леуан дахьтәаз Ҷыма днеины, уажәы-уажәы дихагьыжьуан. Сара аҩынаҳара сахьаҿыз урҭ зегьы збон. Аха, Леуан шаҟа ижәыз цқьа исгәалашәом, уиаҟара дымтәакәа дҩагылеит. Нас дахьцаз ҳәа акгьы сымбеит. Амаӡа маӡоуп, егьаҩы егьа маӡа рымоуп, аха урҭ зегь уара иуазҳәода...
Сара Леуан иҟазшьа цәгьалаҵәҟьа исгәаԥхон. Зыҽны дааиз инаркны иареи сареи ҳааилаҵәеит. Зны сирччаларын, зны сирхәмарларын, зны аӡӷабцәа рыӡбахәқәа сеиҳәаларын. Ижәҩахырқәа ҟьаҟьаӡа, иблақәа ӷраны, ихахәы бырфын зымҩа иԥхьаиҳәон. Уахьихәаԥшуаз, Дыгә иаҟара ихыҵуамызт, аха дыӷәӷәаҟацаӡа дыҟан. Ҩба-хԥа хаҳәса неидкыланы, ишиҭахыз иманы, аҩнахьы дыҩхалон, дзықәгылаз аӷә ҟьаҟьақәа иҵатыртыруа, аԥхӡы илыҵәҵәа...
– Дыгә, ари уара уаҟара ауасҭарагьы идыруазаап, – саб уи иусушьа игәаԥханы дааирҽхәон.
– Сара сеиҳагьы дуасҭоуп, сара сеиҳагьы илшоит, – иҳәон усҟан Дыгә. Дыгәи иареи ԥсык шеицырхаз ҩашьомызт. Иаргьы Дыгә иаамҷыдарахаз уаҩы дидгыломызт. – Ҳара ақалақь аҿгьы ҳаидгылан аус аауан. Иаб иоуп абарҭ зегьы ҳзырҵаз. Иаб уажәы игәы бааԥсуп, аха...
...Ҽнак, ҳгәарабжьара сыбжьалан сшааиуаз акәымкәа, Ҷыма даасықәшәеит. Агәашә дааҭыҵын, лведра кны, ӡаагара ҳәа дцон аҵеиџь ду ахь. Урҭ ҳара инаҳцәхыкшәа инхоит. Лани лареи роуп, лаб дыҟаӡам.
– Арзаҟан, дызусҭада ани аҷкәын, шәара шәҟны иҟоу? – днасазҵааит лара. Уи харантәыла акырынтә дылбахьазар акәхарын. Шьыжьла иҿы аниӡәӡәоз, мамзаргьы хәылбыҽхала имаҟҿаҳәаранӡа аӡы иқәҭәаны. иҽанирыхьуаз. Игәышԥы ҟьаҟьаӡа дҩагылон, иахьа ииуз акы иааинмырԥшӡакәа. Убасҟан дызбалакгьы гәахәарак уаҩы инаҭон уи иеиҿартәышьа. Лыблақәа аалыршаҟь-шаҟьон. Уи хаҵа дцаны дшаахьазгьы, аӡӷаб цәа лҟәыншьшьы дцон. Еиҿамск лакәын.
– Дызусҭоу уа бнеир дбымбари? – налаҭаскит.
– Дыҷкәына бзиоу? – дырҩегьых, цасҳәа илуазшәа, днасмазҵаар лгәы иамухит.
Леуан уи димбацкәа дҟаларымызт. Аха уи лыӡбахә ала уажә аакьыскьанӡадагьы дысмазҵаацызт. Ҷыма убри нахыс лассы-лассы ҳашҭа дааҭалон, зны сан ак лалҳәаларын, ак лымылхларын. Аҽазынгьы, лани лареи еишьҭагыланы, ауасҭацәа рхәы ҳәа, саарак азна афатә ҟаҵаны, ирыманы иаахьан. – Ауасҭа ҳәа ахазына дшәымазаап! – Дыгә уиаҟара игәхьаа мкцәакәа, Леуан днаихәаԥшит Ҷыма лан. Дыгә уеизгьы дылдыруан.
– Уи базымҵаан, Шьыкәа, зегь рыла ҳаиқәшәаны ҳаҟоуп, – саб даалхасамырҟәылт. – Уара, Леуан, абри ҳгәылаԥҳәыс Шьыкәа улгәаԥхеит ҳәа сыҟоуп, убас духәаԥшуан, – аҵәы наилеиҵеит саб, уи ԥыҭк данынаскьа ашьҭахь.
– Леуан дызгәамԥхара дарбану иҟоу? – Дыгәгьы даа-хыхәмарит.
– Ҷыма, ӡы хьшәашәак ҳбыржәуандаз! – Дыгә, изблак дынцәыҵыԥшшәа, Ҷыма дналыхәаԥшуан, дааицыԥхьаӡа.
Аӡы лыманы данаахалалак, – бнеины аԥхьа сҩыза иржә, – иналыдиҵон. Уи змаанақәаз сара исзеилымкаауа сыҟамызт, аха лара уахь деиҭаҵуамызт. Леуан иԥсы қымқымуа, иблақәа лыларҟаца акәын дышлыхәаԥшуаз. Усҟан лара, аԥхӡы ахәаҭаҳәа илықәнаҭәошәа, гәыкыра ԥшӡарак дамҽханакуан.
– Арзаҟан, ак уасҳәон, уара сеилукаап ҳәа сыҟоуп. Уара ажәеинраалақәа уҩуеит, усами? Абри абзиабара иазку, угәы иаразнакгьы иныҵаланы иҿзырҳәацаауа, ухьухьууа уҟазҵо жәеинраалак сзуҩыроуп, – уахык иареи сареи ҳхала ҳахьеидтәалаз абас сеиҳәеит. Даазқәылаз зны дҭынчын, зны длахҿыхын. Сара исыман ажәеинраалақәа абзиабара иазкыз. Ашкол санҭаз ӡӷабк сылҿынҵәаауан азы жәеинраала гәарҭак лзысыҩхьан. Саалаган, убарҭ иреиӷьысшьоз акы аахҩылааны, инаисҭеит. Игәы иахәеит, аха уазымҵаан. Нас, убри ажәеинраала, ашәа иациҵан, агитараҿ иаирҳәон. Арахәыцқәа ирхылҵуаз абжьы зны-зынла угәаҵанӡа инеиуан. Ҷыма даназыӡырҩуаз, лыблақәа акы нарыҵаланы, илаҩсхьоу цәаныррак лгәаланаршәозшәа, мамзаргьы иҿыцны илызцәырнагозшәа, ишыцәаакхоз гәасҭахьан...Уи аҽны Леуани сареи ҳада аҩны аӡәгьы дыҟаӡамызт... Сани, саби, Дыгәи, ԥсрак ахь ицан, имаацызт. Сара суадаҿ сыҩнатәаны акы аԥхьара саҿын. Леуан аҩны иҳаргылаз ахь дхаланы, ҷыгә-ҷыгәҳәа акы дасуан. Убри аамҭазы иааҭынчрахан, сшыԥшыз акәымкәа, цәажәашьҭыбжьык слымҳа инҭасит. Сахьтәаз сҩагылан, аха сҽааныскылеит. Иаарту аԥенџьыр аҟынтәи ҳкәасқьа аԥхьа зҽынеиҵызхыз аҭыӡ ҟьаҟьара ду сагәыдԥшылоит.
– Иҟауҵои, Леуан? Ара узҿуи ухала? – абар, еицакрак амаӡамкәа, Ҷыма лыбжьы. Дшааиуаз Леуан иахь дынхалазар акәхап.
– Иҟасҵо бымбои, бааскьеи аранӡа? Уажәраанӡа ба-ра сбызхәыцуан... – ари Леуан ибжьы акәын, игәаҩаӡа. Дышԥалахҿыххеи, дышԥагәырӷьеи!
– Исзууеи? Иҳәеи, да? – лҽааргызмалшәа днаиазҵааит Ҷыма. Аӷәраҿы шьапышьҭыбжьқәак саҳауазшәагьы сааҟалеит. Слымҳа акы аҩшәом.
– Уеилагама, уара? Иҟауҵои, Леуан? Уахь уабасыхои?
Саужь наҟ, саужь, ҳкаҳауеит! – дааӷьаҵәыӷьаҵәит. Леуан днаигәыҵаирӷәӷәарц ақәикызар акәхап. Инапоуқәа мҩанимҵакәа дыҟам. Сгәы иныҵаххит. Закәызеи дызҿқәоу Леуан?
– Бымшәан бара, бымшәан! Бааскьеи аранӡа! Бзыцәшәои? Бысфар ҳәа бшәома?
– Ԥхашьароуп, Леуан, ԥхашьароуп. Ус умун, соужь наҟ!.. Аҩны аӡәгьы дыҟаӡами?
– Иҟазаргьы ҳара иаҳԥырхагам, бацәымшәан бара!..
Абри аамҭаз, аҟәаҩҳәа ӷәқәак неиқәаҳазшәа, шьҭыбжьқәак геит. Аҭҳарцәҳәа ацәа саалҵызшәа, сҩаҭрысын, уахь сҿынасхеит...
– Иубама, ацәгьа зуа абжа изацуп. Рацәа иуқәнагоит!.. – Ҷыма дылбааҟьаны дцон. Уаҳа лышьҭахьҟагьы дхьамԥшӡеит. Лгәы изынхазар акәхап Леуан. Акы шрыхьыз ахьышәҭҳәа сыхшыҩ назцеит, аха исҳәарыз сҿамшәеит.
– Скамҳахьази, – Леуан имышьхәылҵ кны дгылан, иԥштәы ихыгга. Уахь снеиуазшәа аниба, ихы аалаирҟәит. Дысцәыԥхашьазар акәхап...
...– Дыҵапҟааит, лхы дҭалырԥеит ҳәа сыҟоуп, аҷкәын дҷаԥшьӡа данылба... – саб игәахы еибакуан, аха иҟаиҵарыз. – Ани дҽеиндаз, ара дааны, лан лҟны дтәозма, лхаҵа дкажьны. Дызмаз уаҳа назҭахым ҷкәынан, аха лани лареи дыргәамԥхахит... Уаҳа ара ҳашҭа дҭалан дсымбароуп!..
– Мап, џьушьҭ, уи илхарагәышьоузеи, иара ихы иҭашәаны аҩныҟа дцазар акәхап. Ианижәлак убас идыруеит. Уи шәицәымшәан шәара, – иаахьаиршшеит Дыгә.
– Дыҵакьырааит, лҵыхәа неиҿалҟьеит. Уажәшьҭа ишԥаҳаԥсыхәоу ҳара? Иабихәа, даҽа ԥыҭрак иааҳаираӡарауаз... Ҳашԥеиқәымшәеи, ҳашԥаманшәаламхеи уҳәарауазеи?
Ҳаҩны уажәшьҭа уаҳа ԥсыхәак амаиурашәа, саб дуалуашо џьарак дазкуамызт. Амаҵурҭа дыҩнагьежьуан. Ашьҭахь, уаҟагь изыҭшәарахазшәа, адәахьы дындәылҵит.
Амш ахәлара аҽазнакхьан... Дыгә, егьа изаагандазгьы, уи ауха ҳаҩны даанымҿасит. Сара, дырҩегьых сгәы иамукәа,
Ҷыма дсыԥшаан, сналазҵааит, Леуан ихабарк џьаракыр ибдыруазар ҳәа, хәыҷык аҩысҭаара наҵаҵашәа...
– Сара уи дахьцаз иалыздыраауазеи? Сицызма? Сусс иалоузеи уи дахьцо-дахьаауа? – лҽааихалыршәын, анкьа избахьаз лакәӡамкәа, инасҿалырхьит. Аха иласҳәарыз, наҟ сналԥырҵит. Аухантәаракгьы сара Леуан сизхәыцуан... Сабгьы наҟ-наҟ ҳусқәа шыманшәалахаша, ишеиӷьхаша дазхәыцуазар акәхарын, акыраамҭагьы дышьҭамлаӡакәа, аҭаҭын дахо, ахәышҭаараҿы дтәан.
– Уара унапала иҟауҵо ианакәызаалакгьы агәыблра узацуп, ҳаҭыргьы ақәуҵоит, убасоуп ишыҟоу. Уџьабаа зцу еиӷьушьо акгьы ҟалаӡом, ихәыҷыз, идууз... Аха уи зны уара иԥушәароуп. – Саб Дыгә аҭӡы аган аҳаракыраҿы дахьықәгылаз днаиҵаԥшит. Уи зегь зхиҳәаауаз сара сакәын. Сара сџьабаа абри аҩны иахьыҩналоз, абзиара ишазҳәаз, уи еиҳагьы агәыблра шаҵаз атәы сгәы инықәишьуан. Гәҿыӷьрак сыхьыр ҳәагьы дацәшәозар акәхарын. Сгәы алаирҟәандон, сгәы азирхаҵон аџьабаа, аус, уи еиҳагьы ауаҩы дарԥшӡоит, деилыхха дҟанаҵоит, ус акәымкәа ушшапаӡа иузҳар, уббаӡа уаанхоит, акгьы уамараӡамкәа ҳәа.
– Уи зузымдыруеи? – Дыгәгьы даацәажәеит. Дыгә ииҳәои саб ииҳәои уажәы акәаҷалап еиԥш еиқәшәон. «Ишәҳәала, ишәҳәала», – сгәы инҭысҳәаауеит сара.
Саби сареи зны аршьышьы хаагалоит аведрақәа рыла. Ихьанҭоуп, аха уазымҵаан. Унацәкьарақәа хнаҵәо џьушьап аведра амаа ахьуку. Зны ахаҳәсақәа ҳрыҵақь инаган, Дыгә ивараҿы инықәаҳҵоит. Дыгә дмыццакӡакәа, аршьышьы нықәшьны, акакала ирманшәаланы инеиқәиҵоит. Саб, ҳазҿу аҩны ҳџьабаа ахьадаҳҵо, гәалаҟарак инаҭоит:
– Убас, Арзаҟан, убас! Абри ҳаналгалак, нас аҳкәажә ҭыԥҳакгьы ҳналыхәаԥшыроуп! – ибжьы насықәиргоит.
– Аиеи, аиеи, нас ишԥа? Уажәшьҭа иаамҭоуп. Зыԥшра аҭахым. Аӡӷабцәа ҳәа анцәахшақәа ыҟами, – Дыгәгьы саб ииҳәо инацирӷызуеит. Аха сара уи схахьы иаазгаӡом. Уажәы-уажәы Леуан сыбла дныхгылоит. Дышԥаҳцәыӡи уҳәарауазеи, Леуан... Ихы зыхирҟьазеи?
Убри аамҭазы агәашә аҟынтәи аҿыҭбжьы аагеит.
– Дызусҭада, иқәынҵәаша? Исышьҭалан иаау? Уеизгьы сахьцалакгьы исышьклаԥшуеит. Ана аус зур ауам, ара аус зур ауам. Дара рҳәатәы уацныҟәозароуп. Арзаҟан, ӡәыр дшәазҵаауазар, дыҟаӡам шәҳәа. – Дыгә аус ахьиуаз уаҩы димбартә еиԥш дааиҳәҭҟәыҟәлеит. Уи дзыцәшәоз аусҳәарҭаа ракәын.
– Ишԥаҟасҵари иқәынҵәаша, уск џьара инабжьаршәны имуӡакәа схы зланыҟәызгарызеи! – дазгәынқьуан уи.
Сара ахьышәҭҳәа ҵаҟа сналбааҟьеит. Аԥошьҭаныҟәгаҩ агәашә дадгылан, иарҭмаҟ кны, ималаныҟәа хьархьар иҽадкылашәа.
– Умааиуеи арахь, Арсана? – саб ибжьы наиқәиргеит. Илахьеиқәҵара неихыԥрааит.
– Мап, уахь снеиуам, сыццакуеит. Асалам шәҟәы имоуп Дыгә, асалам шәҟәы!
Сара снеиԥылан, асалам шәҟәы ааимхны, ҩаԥхьа хыхь сынхалеит. Ацәа снахәаԥшит, аха иахьынтәаауаз ҳәа акгьы анӡамызт. Аԥошьҭаныҟәгаҩ агәашә дадҵны иҿынеихеит.
– Изыҩуада, уара? – саб Дыгә днаиазҵааит, иҽаариашаны, убри аилкаара дахыццакуа.
– Крыздыруама? – Дыгә ихы ааирҵысит. Днахәаԥш-ҩахәаԥшит. Нас сара инасыдиҵеит саԥхьарц. Иаахсыртлан, снаныԥшылеит. Уи ергьҳәа аҩреи аԥхьареи здыруаз аӡәы ишиҩыз ҩашьомызт. Анбанқәа еицаԥаӡа, акакала инеихшьаалауа сҿыҩасхеит. Уаҟа ус анын:
«Уа мшыбзиа, сашьа, Дыгә! Ушԥаҟоу? Уҩны уҭаацәара зегь шәеибгоума? Ишԥацои уусқәа? Сара уажәы сахьтәоу исгәалашәоит уара исзуухьоу абзиарақәа. Уара уакәымзар, абри издыруа ахәыҷгьы сзымдырыр ҟаларын. Иугәалашәома раԥхьа ҳахьеиқәшәаз? Тҟәарчал аргылараҿы... Раԥхьа уцәаҩа омашәа избон, уаҩы мкьыкьушәа. Аха санушьцыла, сзуԥырымҵуа салагеит. Ашьҭахь уара лассы-лассы уқыҭа угәалауршәон. Уахь аиасра угәы ианҭоук нахыс саауԥыршәомызт. «Уҭахызар, уицца уаргьы, уа анхара ҟауҵап, уа унхап, Дыгә изааигәара. Нас есымша шәеибабалап», –
иҳәон саб дахыхәмарны. Сабгьы цәгьалаҵәҟьа уигәаԥхон, дагьуқәгәыӷуан. Иулаиҵоз аӡәгьы димамызт. Сара даҽаӡәы сидгыланы аус зур саб игәаԥхомызт. «Убри уиԥырымшәан, уи дҟәыӷоуп, ацәгьара иҵам», – иҳәон. Аҩны ҳара ҳҿы уанааилак, шаҟа гәахәас иҟаиҵоз! Иныбжьаршәны џьара хатәы ҩнык ҳналагаргьы, уара сара сыда шьаҿак ҟауҵомызт. Иааҳхашәалоз абжаҵәҟьа сара исуҭон. Саб ианиасҳәалак, аат, ус шԥаҟауҵеи уара ҳәа, сара сзы игәы нхон. Уажәгьы игәалашәоит аԥхьаӡа иареи уареи шәанеиқәшәаз атәы. «Ианакәызаалакгьы смаҟа дадҿаҳәаланы дсыман», – иҳәахуеит. Иугәалашәома, уаҟа, Ткәарчал, ԥҳәызбак дысгәаԥхахын, уара уакәымзар, убри дызгаргьы ҟаларын. Дысҿынҵәаауа, шаҟа бзиа сылбоз? Еҳ, аӡӷабцәа, аӡӷабцәа... ухы еиларымгои?.. Даҽакгьы уасҳәарц сгәы иҭоуп, Дыгә, аха уи ҳанеиқәшәалак... Уи уаҟатәи хҭысуп... Уажәы сара аҩны сыҟоуп. Аӡәгьы иамҳәаӡакәа сахьааз сгәы иалоуп, аха иҟасҵарызеи? Сааины сызцоз џьысшьон, саб игәы бааԥсуп. Ахәшәтәра иҭахуп. Насгьы, ари дшыҟақәоу умдыруеи, ари сара стәы? Знык санылба, днасхьынҳалеит. Дсылаҳәны сылкит. «Иазхоуп уажәшьҭа уныҟәарақәа», – лҳәеит. Уахь анеирагь сҭахым џьушьома, аха... Дыргәынраа ргәы иалсзар ҟалап, ас ирамҳәаӡакәа сахьааз. Уажә ухала уаҿызар акәхап уи аҩны. Уи сҳәеит ҳәа, Дыргәыни Арзаҟани уцхраагәышьап.
Сашьа, Дыгә, иуасҳәо уаҳауама? Убраҟа сара исгарҭан иҟало ахәыҷы, аҵыхәтәанынӡа сзышәмыцхрааит, аха сыхьӡала Арзаҟан изааныжь. Урҭгьы ҳара иаҳҩызцәақәоуп, шьоукы-шьоукы реиԥш иуаа ҽхарззалақәам. Насгьы, иухоумыршҭын, Арзаҟан аҵара ду дҭаларц игәы иҭоуп, уи сара исеиҳәахьеит. Иаб рацәакгьы игәаԥхом, аха... Урҭ аҩны дыҟазар рҭахуп, аха уара уицхраа. Дцааит аҵарахьы. Амамзаара уаҩы иԥырхагоуп, аха знык дызҭалар, аусгьы иурын. Ибаҩ дацәаашьарымызт. Ҳара уеизгьы аҵара ҳзымҵеит, аха... Насгьы шаҟа ажәеинраала бзиақәа иҩуа удыруоу? Асалам сызрыҭ Дыргәын, уи иԥҳәыс Иарна, Арзаҟан. Нас исхашҭыз... Ҷыма амҩаду аҟынӡа сааскьалгеит... илоуҳәаша уара иудырп. Дысцәымгәааит... Асалам...
Леуан Чаблаа».
– Нас уара? Аа, уара, уихәаԥши! Ҳара дыӡит ҳәа ҳаштәаз. Иаб игәы бааԥсызаап убоу, Дыгә?.. Ҷымагьы лҽынаишьклалҳәахт. Аӡӷаб данхыдахалак... – Саб дырҩегьых уи лтәы налаиршәит. Леуан ицара зегь зыхҟьаз лара лакәызшәа акәын дшазхәыцуаз. – Леуан дыҷкәына бзиоуп, акала уивалартә дыҟам, – саб уи ианакәызаалакгьы, иара ианиаҳауазгьы, ианимаҳауазгьы иҽхәаԥхьыӡ акәын иҿакыз. – Мап, уҩызара даԥсоуп уи!
– Аиеи, иаб игәы бааԥсуп акәымзар, уи дмаар иуӡомызт. Сара сзыҳәан иаҭаххар ажәҩангьы дхалоит. Аиеи, мцрак аламҵакәа... Иангьы иабгьы убасоуп ишыҟоу. – Дыгә уи дигәалаиршәон, дахьидгыламыз хәыҷык аҟара игәы еихьнашьуан, аха уажәшьҭа ишԥаҟаиҵарыз. – Хәыҷык ҳааманшәалақәахар, убранӡагь снабжьысроуп, – нациҵеит Дыгә.
Леуан ишәҟәы иҳауз иаразнакала ҳазынтәыкгьы ҳгәы аарҟәандеит. Егьаумҳәан, Леуан ҳчеиџьыка имфахьази, игәблра ҳаман. Дарбан иамеигәырӷьарыз!.. Аферым, Леуан, аферым!..
– Уара унапала иҟауҵо зегьы ирыцкуп, ааи, зегьы ирыцкуп, уи аҽа гәыблрак ацуп, – саб сааԥсара схаиршҭырц уажәы-уажәы днасабжьоит. «Аҽа гәыблрак ацуп, аҽа гәыблрак», – сгәы инҭысҳәаауеит саргьы.
– Абарҭқәа зегьы ззыҟаҳҵо шәара шәзыҳәан ауп, абри адгьыл наунагӡа шәықәӷьацарц, шәаб иџьынџь шәмырӡырц!..
Аԥхӡы сылыҵәҵәа ахаҳәсақәа рхагалара саҿуп. Аӷәқәа тыртыруа, санрықәгылалак, саадыршаҟь-шаҟьоит, аха сыҽкасыжьуам... Дыгә аршьышьы набжьашьыхуа, акакала аиқәҵара дахьаҿу аҟынтәи асаба ҿышәшәаны инасҿаԥсоит... Ҳаҩны есымша иазҳауеит, аҽеиҵнахуеит, аҽыҳаранакуеит...
Амашьына санақәҵ, акыр аамҭа снаԥшы-ааԥшуа сгылан, ажәҩан салшәазшәа. Аха ашьҭахь уа исывагылаз счамадан хәыҷи сыплашь ҵаӷеи аашьҭысхын, саԥхьа иҟаз аихатә гәашә аартны сынҭалеит, аколнхара акантора шыҟаз схы рханы. Ашҭа ду ҭбааҭыцәӡа, икеикеиуа, масарла икәыршоуп. Аԥсаҵлақәа кахәхәа-кахәхәа, ажәҩан ҳаҵамкьысыр аауам ҳәа ргәы инҭаркызшәа, атәарҭақәа рымҵаҟаҵаны, еидыҽырбало игылоуп.
Абаатә каламқәа ҭаԥсаны, инаркәараҵа-ааркәараҵо ихалоз амардуан снаҿалан, абарҵа сныбжьысны, аколнхара ахантәаҩы ҳәа зныз ашә снадгылеит. Амаа снапы нҭасыршәын, саахан сныҩналап ҳәа сышгылаз ауп сыварахьшәа иҿаз ашә шаатыз. Уаҩы шәпажәпак, аха кьаҿк, ԥсуа маҭәала деилаҳәаны, иԥаҵақәа цәиқәаҵәааӡа, абар Маџьга. Анкьа дшызбахьаз еиԥш дыҟоуп. Иагьацимҵацт, иагьагимырхацт. Ихьӡ аасҳәан, сааԥышәырччеит.
– Уабаҟаз уара, аа? Уабаҟаз? Шәихәаԥши, уара, дшыҟалаз!.. – иҳәан, иблагәқәа ҭбаа-ҭбааӡа иааҟалеит. – Аԥсык аасыгхеит усзымдырырц. Ухаҵахазаапеи! Уаҳзаазгазеи?
Снапы аасымихит, аџықәџықә дыччо.
– Уалгеит акәу?
– Ааи, салгеит, – сҳәеит сара.
– Абри ауп афырхаҵара! – сыжәҩахыр днас-насит иара, даасеигәырӷьаны.
Нас ҳаиманы, аколнхара ахантәаҩы иахь ҳныҩналеит. Ахантәаҩы рацәак дауцәамкәа, иблагәқәа аԥшьны, ихы-иҿы ҭҭәаа, блуз хәаԥштәалак ишәын. Қәралагьы рацәак ихыҵуамызт.
– Ишԥаҟаҳҵари? – даахәыц-хәыцит ахантәаҩы, ихахәы инапы налшьуа. – Даҳҭахуп ҳара агроном, ииашаҵәҟьаны даҳҭахуп, аха хәыҷык аҟара иааԥштәуп. Абас ҩбаҟа-хԥаҟа мза... Нас иҟалоит аҭыԥ... Аха;уаанӡа ишԥааури? Акы сҳәашан, угәы иалымсуазар. Нас аправлениаҿгьы ҳахәаԥшрын. Бригадирс удәықәаҳҵар шԥоубари, аа?
– Бригадирс? – азныказы иаасзымбатәбарахеит сара. «Абригадирра сҭахызҭгьы, аранӡа смаар, уахь исмоуази?» – сгәы иааснаҭеит. Маџьгагьы днасыхәаԥшит, ииҳәарызеишь ҳәа.
– Аиеи, бригадирс. Маҷк уааҳацхраа абраҟа. Аколнхацәеи уареи шәеибадырп, шәгәыблра еибакып, шәеишьцылап. Уи нас еиҳа уус арманшәалап...
– Ииашаҵәҟьаны абраҟа ацхыраара ҳҭахуп, – иҳәеит Ма-џьгагьы, уи диқәшаҳаҭханы.
Агәыӷрақәа сыман сара арахь схы ансырхоз, еиӷьыз агәыӷрақәа. Аха уажәы ишԥаҟасҵарыз? Иаразнакала схаҿы хәыцра шәкы нҭахәмарит. Ахантәаҩы снеиҿаԥшит. Уи дааԥышәырччеит, исҳәарц исҭахыз еиликаазшәа.
– Ҩнапык рыла аус аауп, ҳаицхыраап аӡәи-аӡәи, уи уацәымшәан!.. – сгәы ааирӷәӷәеит ахантәаҩы.
Иаԥхьа иқәыз ақьаад хәыҷы, уи сара сзанааҭи схырхарҭеи зҳәоз, деиҭанаԥхьан, истол амгәа инҭеиҵеит.
– Араҟа уахьаагыло ҳәа ҭыԥ умоума? — дҵааит иара, шьҭа ицәажәара аҽакахьы ииаго.
– Мап, егьсымам макьаназ, – схы аасырҵысит.
– Ҳаи, ус шԥоуҳәои, сгәы иалымсуеи! Ҭыԥымзар иҟоузеи? Сара ара сшыҟоу, ишԥыкәу даҽаџьара ухы шурхо?..
Маџьга аԥсраказгьы имуит иара симгар.
Ашҭа ҳанҭыҵын, амҩаду ааихҵәаны, ақыҭа агәы иалсны инеиуаз амҩахәасҭа ҳнанылеит, ихьшәашәа-хьшәашәаӡа амҩа ианыԥсалақәаз ашәшьырақәа ҳнарыҵысуа.
Маџьга сишьҭаԥало сахьнеиуаз акакала сыбла иныхгылеит агәалашәарақәа. Ачаирҭа иалагылоу аџь ду ыҵырҭәаа ҳтәоуп ҳазынтәыкгьы.
– Абарҭ ижәбо аҿар аҵара иҭоуп. Ақалақь аҟынтәи иааит ҳколнхара иацхраарц, – ибжьы ҵаӷаӡа, иблақәа гызмалӡа иҳәыҵәыҳәыҵәуа, инапқәа аффаҳәа иҟьо, даҳхагыланы ацәажәара даҿуп аколнхара ахантәаҩы. Аха ашьҭахь, иажәахә даналга, уаҳа ус имаӡамшәа, имашьына днақәтәан, дынҭыҵны дцеит... Уажә уахь сынхьаԥшит, аха уи аџь амацара игылан иҵыкка, ҳара абра ҳнықәҵны ҳцеижьҭеи аӡәгьы дныҵамтәацшәа «Уаала, нан», – лҳәеит ахәылбыҽха
сара сназдырҵаз аԥҳәыс. Аҿар рыхәмар-ччабжьы ықәҩуан иахьабалак. Саԥхьа днагыланы лҿыналхеит лкалаҷкәыр кны. Сҩызцәагьы неизыршан, аҽа шьоукы ирыманы инеиуеит ҳаԥхьаҟа. Лареи сареи абыржәы ҳазну амҩала акәын ҳазлацоз. Алтарра илгоуп амҩахәасҭа. Иахьабалак аиаҵәара анубаалоит. Амаӷра зхаԥаны иҟоу абардрақәа, адәышкәаӷьаз, аҭырасрақәа, нас ахьацарақәа.
Ус гәашәк ҳнадгылеит, ажәра цәа зхаԥахьаз, аха макьанагьы еиқәҟаца иҟаз.
– Абраауп, нан, ҳахьынхо. Абри иубо ахәыҷы ауп мазарасгьы иҳамаӡоу... – Агәашә аалыртын, ашҭа ҳанҭалеит. Аган ҵәызӡа, абарҵа еиужьны, ԥсуа хьатә кәасқьак гылоуп, хәыҷык инаҳаракшәа, абаатә шьапқәа аҵаҵаны. Аԥенџьырқәа рҟынтәи акыдыршәылақәа шкәакәа-шкәакәаӡа арахь иааԥшуеит. Уи авараҿы маҵурҭа хәыҷык гылоуп икәаԥӡа. Ашҭа ашьац иаҵәараҿы ҳәарақәак ықәуп. Ласбак бажәгәалеиуа, садырыз џьушьап, ихырбза-кәырбзо иааин, сшьапы инаҵахәмарит. Ӡӷаб хәыҷык дхахаӡа акәасқьа аԥхьа дгылан, лхахәы лҿаԥсо, лқьышәи лԥынҵа заҵәыки ааԥшуа, лшьапқәа хырҟьаҟьа.
– Мери дыҟаӡами? – дҵааит аԥшәмаԥҳәыс.
– Дыҟаӡам, – лҳәеит ахәыҷы, лнацәкьара хәыҷқәа рыла лыхцәы зымҩа иԥхьаҳәо.
– Аҩны данаанхалак, лгәы ҩнаҿыӷьуеит, лан иԥсыша, лхы лзыҩнакуам...
Акәасқьа сынхалгалан, абарҵаҿы аҟәардә ааганы сналыртәеит. Лара амаҵурҭахь дналбааит.
Уи уахьлыхәаԥшуаз абзабаа ныҟәгара змаз аӡәы шлакәыз удырратәы дыҟан, дҵаӷацәамкәа, лыџьымшьқәа кахәхәа, лхы-лҿы аазыгьежьны.
Ахәыҷы лан илалҳәаз сыздырам, лхы налыкәалыршәын, ашҭа дынҭҟьеит.
Ашәырҵлақәа рымахәқәа еилышьны, игәазырҳагаха игылоуп. Мраҭашәарахь ашәаԥшь ҟаԥшьӡа ихуп аҽеиҵҳәаны. Амра, иахьатәи амш ала амч каԥсазшәа, аԥштәы ахыгга, игьежьӡа, имыццакӡо амшын аӡаалара иаҿуп.
Аԥшәмаԥҳәыси сареи ҳшеицәажәоз ауп аҷараҳәа агәашә шныдҳалаз. Санынаԥш, дкахәхәа ашҭа дҭаланы дааиуан, дунеихаан исымбацыз, аԥшәмаԥҳәыс уажәраанӡа Мери ҳәа зыӡбахә лымаз аӡӷаб. Лыхцәы жәпа ԥаны, лӡара иадҽырбалоит, баша чыҭ ҵкы еилаԥсак лцәа иақәшәо илшәуп, деинаалаӡа.
– Аԥҳа ҟаимаҭ дшәымазаап, – сҳәеит сара. Ас ахьысҳәаз хәыҷыкгьы иааԥхасшьеит...
– Ааи, дҳамагәышьоуп, аха изхәарҭоузеи, ашкол далган, џьаргьы дҳазҭамҵазт, лыгәнаҳа ҳақәшәеит, – .лгәы иаалырсшәа даацәажәеит лара.
Мери амардун дынхалан, рацәак исцәыхарамкәа, абаркьыл лыҽнадкылашәа даагылеит, дыԥхашьа-ԥхаҵо.
Саныҩагыла, снапы аасымылхит, лхы ааларҟәшәа. Ԥхашьаҩык лакәзар ҟаларын, днаскьаны даагылеит, аҭаца қәыԥш леиԥш, акгьы дамарамшәа.
Ҳара акыр аамҭа ҳцәажәон. Ашьҭахь, Мери лани лареи налбаан, амаҵурҭахь ицеит.
Маџьга, уажәыгь аус ахьууц иууама? – сҳәеит сара, ахәы ҳақәланы ҳахьнеиуаз.
– Аиеи, изуеит, – иҳәеит иара, уи дазгәдуны. Шаҟа ҵуазеи абри аус инапы алакуижьҭеи! Ԥыхьа саныҟазгьы убри даҿын. Амала ԥыхьатәи ахантәаҩи иареи рацәак еиқәшәомызт, убри гәалас иман. Уажә уи дналацәажәеит.
Сара Мери лыӡбахә ала сиазҵаар сҭахуп, аха хәыҷык аҟара самаԥхашьоит, сақәшәом ацәыргашьа. Ишԥыкәу сышиазҵаара лаб?
Анаара аҩнқәа ҭагылоуп, рхыбрақәа шкәакәаӡа. Анаара ииаҵәараха, чаирҭаны инашьҭуп... Урҭ сара акака сгәаладыршәоит, Меригьы дысгәаладыршәоит.
– Ибыхьи, Мери? Ибыхьи? – сҳәеит уи аҽны сара. Сышь-ҭахьҟа саахьаҳәит. Уи, лыблақәа ҭраа, абарҵа дыҵагыланы
дааԥшуан. Есышьыжь, сара абас скалаҷкәыр аашьҭыхны сҿанынасхо, абри сара сахьцо ахь ларгьы даалар лҭахушәа дгылоуп дҭынчӡа, дгылоуп ҿымҭӡакәа, абаҳча ссир аҿы ииз ашәҭыц еиԥш.
– Баала баргьы, Мери, баала! Бзымныҟәои ачаирҭахь? Уа бҩызцәа зегьы ыҟоуп, аус руеит, иччоит, ихәмаруеит... – ашьшьыҳәа сналыдгылеит.
Сара Мери даалар сҭахын, избанзар, араҟа уи лгәы шҿыӷьуаз здыруан.
– Иудыруоу уахь сцар саргьы ишысҭаху?.. – лыбжьы ԥшқаӡа даацәажәеит.
– Нас иҟалеи? Ибыхьи?
Акы аҳәара шылцәуадаҩыз удырратәы, ҵаҟа днышьҭаԥшит.
– Сан илҭахым сара уахь сцар... – Лажәақәа узырхәыцшаз ак рыҵан.
– Бан сара слацәажәоит, бзиоума? – Лхы аалырҵысит ақәшаҳаҭхаразы.
Ахьышәҭҳәа амаҵурҭа сныҩнаԥалеит. Лан уаҟа дыҩнан дҳәарԥсаруа, лҩымсаг кны.
– Дарикәа... Дарикәа! – сҳәеит сара.
– Иууазеи, нан? – даахьаԥшит сышҟа.
– Иҟалои абри Мери усура даалар? Уаҟа лҩызцәа зегьы ыҟоуп, аџьџьаҳәа ачаирҭа ихуп. Араҟа лгәы ҩнаҿыӷьуеит. Насгьы аҵарахьы данцо аколнхара аҟынтәи ашәҟәы бзиа лыцрымҵари аинститут аҭаларазы.
Дарикәа азныказы исҳәаз лгәамԥхеит. Уажә ҳасабра дук хәшьадтәыс илысҭаз џьушьап, дхәыц-хәыцуа, излаугәаӷьызеи уара абри аҩыза сара сҟны аҳәара ҳәа сыбла инҭалҳәарашәа, лҽаармышьцаны днасҿаԥшит.
– Нан, ара ишыҟоу удыруама? – лызблак дынцәыҵыԥшит сышҟа. – Знык ухәыҷы ачаирҭаҿы дырбар, нас есымша уа дыҟазароуп. Ари лоума аҟаршоураха ачаирҭа ихгыланы изхызго?
Дарикәа илмурц далагеит, анс лҳәеит, арс лҳәеит, акыр длакҩакит, акыр лыҽлырмаџьанеит, аха аҵыхәтәаны дазааит.
– Бца, нан, бца! Ашәшьырақәа рҿы иҿыхла, уеизгьы ижәуам, амра бцәымгылан!..
Мери дгәырӷьаҵәа дааҟалеит. Ахьышәҭҳәа калаҷкәырк аашьҭылԥааит. Шьҭа акы дазнымкыларашәа, лыбла қаруақәа, насыхәалырԥшит, шьҭа уаала, ҳаззыԥшузеи ҳәа аанарго.
Агәашә ҳанҭыҵит. Амра ашәахәақәа хьыԥштәалаха, ашәаԥыџьаԥ рымахәқәа ирылԥханы, ҵаҟа ишьҭаԥхоит. Аӡаӡа цәыкәбарқәа разынԥсараха аҳаскьын иаҵәараҿы икәалыкәаџьоит.
... – Убас, убас, афырхацәа! Убас ауп ишаҭаху ацхыраара! Сынтәа шәара шәааҳнымиаргьы ҳаплан ҳзынагӡомызт. Аҳаҳаи, акы шәацәымшәан! Аԥараз сара шәеиҵасырхом!..
Партфел дук икуп иҟаԥшьӡа, ана днеиуеит, ара дааиуеит, алаф ҳәо дҳалоуп Маџьга, ичаз хылԥа ду ҟьаҟьаӡа, ачаирҭа ҳахьху. Уи иҟынтәи гәанҷыхьажәак уаҩы иаҳашам.
Ахеиԥш иааиуаз амашьына, еидарак ақәӡамшәа, асаба харчла аҿывҳәа инаҳавҟьеит. Счабра ааҭызган, сҿы инадызгәалеит.
– Амҩаҟаҵара иаҿума, Маџьга, араҟа? – снаизҵааит сара, амашьына сашьҭаԥшуа.
– Аиеи, амҩаҟаҵара иаҿуп, амҩа бзиа ҳзыҟарҵоит, анцәа ииныҳәаша!.. Абри иубо амҩа, абни ашьхарахь ихаргаларц ауп ргәы иҭоу...
Сара уахь сынхьаԥшит. Амҩа ҵәиҵәиуа, акәарахаҳә шкәакәаӡа ианыԥсаланы, ашьхарахь иаҿагалан.
Шьҭа рацәак ҳагмызт Маџьгараа рҟны ҳнаӡарц. Гәаҩарак ҳанҭысыр, нас ҳахьынхалозҵәҟьа акәын урҭ ахьынхоз. Ргәашә ҳнадгылт. Рыҩнқәа ашәаԥыџьаԥ иаҵәара ирыгәҭылакны игылоуп.
... Аклуб ашҭаҟны, блуз ӷрак ишәҵаны, ҷкәына еиқәакы, Мери дахьцалакгьы ҭаха лымҭо, лацәажәара даҿушәа сыбла иныхгылеит. Ианбатәи аамҭоу, аха... Сааҭгылан, снарзыԥшит. Мери дамаԥхашьаны, лхы агарҭа лымамкәан дааҟалеит.
Ауха аҵх каххаа иҟан. Ахәмарра ианалга, уи аҷкәын сылаԥш еиҭанаиқәшәеит. Ҟамчык еиҩырҿаны икуп дхарахаԥшуа, цәыӡк змоу аӡә иеиԥш, ажәлар дрылоуп. Аеҵәақәа кәеицеиуа ажәҩан иаҵаԥсоуп. Ақыҭа агәы иалхәрааны инеиуа ашьха ӡиас хәыҷы ашьҭыбжь ахьхьаҳәа игоит.
– Хына уарамыжда, ананӡа ҳнаугароуп, аԥшәма лацәгьак имоуп, ҳацәшәоит, – рҳәеит сҩызцәа аӡӷабцәа. Урҭ ҳаԥхьаҟа инеиуан. Сара зыҟны сыҟаз
рҿы унаӡаанӡа, амҩаду нымҩахыҵшәа, ӡахәала ихыбны игылоу ал дуқәа уанрыҵыслак иубо аҩнаҟны акәын ԥшәымарҭас иахьрымаз.
– Сара уажәыҵәҟьа сааиуеит, Мери, араҟа шәаасзыԥшы, – сҳәан, снымҩахыҵит. Мери лаҳәшьа хәыҷы длыцын.
Сара уахь шаҟа аамҭа сынхаз сыздыруам, санааи, рҩыџьагьы ыҟаӡамызт. Сыбжьы ныҵакшәа инасыргеит, аха аҭак ыҟамызт. Нас сыццакы-ццакуа, сызрыхьӡоз џьшьа, амҩа инансыршәлеит, хьаҳәхьачарак ҟамҵаӡакәа.
Апҟара-апҟараҳәа игоз аҽышьапышьҭыбжь сышьҭахьҟа сынхьанарԥшит. Ҽуаҩык алашьцара далууа даауан. Сааигәара данааи, сгәеиҭазар акәхап, иҽы ааникылеит. Аҽгьы аақәарқәашьеит, ашьапы шьҭакшо, аӷәра аҿархханы иахьикыз.
– Уарбану уара?
Ҷкәынак иҽырхәашәа аҽышькыл дангылоуп.
– Сарбанху!..
– Арахь ӡәыр диасуа дубазар?
– Мап, аӡәгьы дсымбаӡеит...
Аҽы ҩаҭрысын, алашьцара иналашәкәа ицеит, уи иақәтәаз дысзеилымкааӡакәа.
Акәасқьа азалаҿ, сара сахьышьҭалоз, алашара каххаа иаркын. Сынхалан, аԥенџьыр сналԥшит. Мери сара есымша сзыԥхьалоз ашәҟәы лхы анкыланы, астол дадтәалан.
Ашә абжьы мгартә ашьшьыҳәа саахеит.
Мери даныҩагыла, лыблақәа цәаакӡа, сара сзыҳәан ргәы нханы иҟоушәа, инасыхәаԥшит.
– Ибыхьи, Мери?
Лара ҿылҭуам. Лара ҿылҭуам, аха...
«Абри уара ушԥаҟоу? Зегьы уреиӷьу џьушьома? Уаҳа акагьы шԥаузеилымкаауеи!..» – лҳәарашәа, лыблақәа еихмырсыӷьӡакәа дсыхәаԥшуеит, дсыхәаԥшуеит.
Убасҟан сгәы даарыцҳанашьашәа сааҟалеит. Снапы наганы ашьшьыҳәа лыхәда инахьысшьит, убриала даасыргәыбзыӷрашәа. Нас лылахь инҭаԥсаз лыхцә шьыҵәрақәак, раҳаҭыр баны, хыхь снарҩахеит, ллакҭа цқьаӡа иааԥшыртә еиԥш. Аха убри аамҭазы аҳауа иналахәаша, аҵықь-аҵықьҳәа хынтә еиқәырццакны, ахысыбжь геит агәашә шыҟаз. Ала ааҵәаа-ааҵәаан, аҽшьуа уахь инеихеит. Мери лцәа дааҭаӡыӡеит. Ашә ааимԥааны сындәылҟьеит сара.
– Дызусҭада абри уаха аҟәҟәаҳәа ихысуа иҳавоу? – Мери лаб Маџьга абарҵаҿы дгылан нармеиқәа заҵәы, дышкәакәаӡа. Ала шуа агәашә инҭыҵын, акыр инаскьеит, аха нас иаахынҳәит, агәы иахаԥжәо.
«Дызусҭадаз?» – аухантәаракгьы убри сазхәыцуан, аха исзеилкаауамызт уи змааназ...
Нас сара сықалақь, сықалақь хәыҷы, исызгәакьоу сықалақь! Сымшын еиқәа ацәқәырԥақәа бырлашха ахьарчҳәа аҟәара инадыхәмарлоит. Ҳзеиԥшнхарҭа. Сымшқәа, уаала иҭәу сымҩақәа! Сшәаԥыџьаԥқәа, ӡынгьы-ԥхынгьы иаҵәара згым, сшәаԥыџьаԥқәа!..
«Абри уара ушԥаҟоу? Зегьы уреиӷьу џьушьома? Уаҳа акгьы шԥаузеилымкаауеи?..»
... Агәашә ҳанҭалеит.
– Еи, аԥшәма! Аӡәгьы шәыҟаӡами? – Маџьга даахәмарны ибжьы наиргеит.
– Асас даҳҭоуп, асас! Шәаадәылҵрауазеи?
Уара есымша аӡәаӡәа анумырххо ухы ухьуеит лҳәарашәа, Дарикәа лҽеихарԥсны, амаҵурҭа даадәылҵит. Аха ашьҭахь, сылдырзар акәхап, даԥсышәа мацараха, саагәыдылкылеит. Мери дыхьшәашәаӡа снапы аасымылхит.
– Мери уажәы џьаргьы аус лмуӡои? – адырҩаҽны, амшцәгьа ҳдәылнамыжькәа амаҵурҭаҿы ҳахьтәаз, Дарикәа сналазҵааит.
Мери насҭхашәа игылаз аҟәардә хәхәаҿы дықәтәан, лшьапқәа еидыршәланы, ҵаҟа дышьҭаԥшуа.
– Мап, нан, џьаргьы аус луӡом, Мери рыцҳа аус луртә дыҟоума, абар шьҭа шықәсык аҟара ҵуеит аҩны дындәылшәаны шьаҿак ҟалымҵеижьҭеи, – Дарикәа акы лгәы иалсны дшыҟоу удырратәы даацәажәеит.
– Избан?
– Мери илзамугәышьеит, нан... – Дариҟәа лыԥсыԥ лгәаҵанӡа иганы даақәыԥсычҳаит.
– Ишԥа? Иҟалеи?
– Еҳ, нан, урҭ зегьы ара иабауҳәари? Знык уӡӷаб уара иахьуҭахым, иахьыгьангьашроу аҩнаҭаҟны дыҩнашәар ишԥаҟалои? Убарҭ инарыбжьацәажәаз аԥҳәыс лыбз ада кәац анцәа илҿоумҵахын. Аҭыӡшәақәа рылҵуа ианалага, арахь даагеит. Ауаҩы даҳнырҵеит, аха сара исгәамԥхеит. Иаргьы дгьыл харак ахь дықәҵны дцеит, рҳәоит...
Дарикәеи сареи ҳаицәажәонаҵы, Мери ҳалаҿымҭӡакәа дындәылҵны дцеит, ҳазлацәажәоз лгәамԥхазар акәхап.
Сара схы сықәыжьны стәоуп. Сазхәыцуеит, сара сцеижьҭеи абри аҩнаҭаҟны иҟалаз атәы. Уи сара сгәы снархьуеит, исҭахым абас иахьыҟалаз, аха иҟасҵари?
«Мери рыцҳа илзамугәышьеит. Мери илыхьыз цәгьалаҵәҟьа игәнылгоит...»
Ахьышәҭҳәа амардуан сынхаԥалан, азал сныҩнаххит. Мери, лыхцәы ԥыртланы, аҳәара даҿын, асаркьа дадгыланы.
– Иҟалеи, Мери?..
– Акы еиԥшымкәа суҳәоит, Хына, уи аӡбахә ала усмацәажәан лҳәарашәа, днеины аԥенџьыр днадгылеит, адәахьы дыԥшуа.
– Дызусҭадаз уи аҷкәын, Мери?
Мери ҿылҭуамызт. Сара Мери уи дналацәажәар сҭахын, аха илгәамԥхошәа анызба, уаҳа илыдсымцалеит. Аԥенџьыр салԥшны избоит аҩны ахыб иахьыкәкәаны ақәа цәыкәбарқәа аҩаршьҭра иахьҭаҭәо. Аҵлақәа ҟәиҭ-ҟәиҭӡа игылоуп, акы иазыӡырҩуашәа.
Адәахьы сындәылҵит...
– Мери, баала баргьы, баала! Ара быҟазар иҟабҵои?
Мери абарҵаҿы дгылан. Сара есышьыжь усура ҳәа санындәылҵуа, лыблақәа ҭраа днасыхәаԥшлоит, маӡажәак салҳәарц лҭахушәа.
Сара Мери даалар сҭахын. Избон уи акы дшамырҭынчуаз, акы шыгәнылгоз, акы дхәаҽны дшамаз, изхаразаалакгьы, изыхҟьазаалакгьы...
– Уа бҩызцәа зегьы ыҟоуп, иччоит, ихәмаруеит. Быгәгьы неиҵыбхып, баала, бзиоума?
Абри уара ушԥаҟоу, узакәытә уаҩузеи ҳәа насаҭалкрашәа, раԥхьаӡа ианызбаз еиԥш, лылақәа разӡа инасыхәаԥшит.
– Бца, нан, бца! Ас мацара бабанӡатәои?.. – Дарикәа ҳцәажәабжь лаҳан, даадәылҵит.
Ашҭа ҳанҭыҵит.
Зны Мери дыччоит, зны – сара. Уи лыччабжь хааӡа, игәыкӡа аԥсабара иналаба ицоит. Арадқәа цоит, икахәхәа, рҽеиваԥсаны, ииаҵәаӡа. Амра агылара иаҿуп. Ажәҩан агәы кеикеиуа иааԥшуеит.
Даур дышнеиуаз акәымкәа, ԥыҭк днаскьахьан еиԥш, дааҭгылан, ҩаԥхьа абри иара аус ахьиуаз ашкол ахь дынхьаԥшит. Уи гылан аҽеиҵҳәаны, аԥенџьырқәа ӷьазӷьазуа, кыцла ихыбны. Акыр зхыҵуаз, акыр аџьабаақәа збахьаз ашколқәа иреиуан. Даур абраҟа аусура далагеижьҭеи рацәак ҵӡомызт.
Даур уажәы ашколгьы, ашкол авараҿы игылақәаз ашәырҵлақәагьы, ахәыҷқәа рымпыл асырҭагьы – зегь илаԥш нархигеит. Убарҭ рҟны иара ихәыҷреи иқәыԥшреи ирыдҳәалаз хҭысқәак, ҩаԥхьа иҿыцҳҳараӡа, игәалашәараҿы хашҭрак рықәӡамкәа иаанханы иҟаз, нырнибаалеит. Нас, ашкол инаркны агәашә ду ахьҿаз аҟынӡа иаагаз амҩа деиҭананылеит. Уи наҟ-ааҟгьы аԥсаҵлақәа авеиҭаҳан
ихачача-хачачаӡа. Ашкол ашҭаҿы иҭынчран, аурокқәа рҟынтәи макьаназы аҵәҵәа ҟамлацызт. Даур агәашәаҿы данааи, ԥшьшьала даахан, дынҭыҵит.
Даур ианакәзаалакгьы абра данааилак дааҭгылон. Даанаԥшы ааԥшуан. Зегь раԥхьаӡа илаԥш назықәшәоз, иармарахьтәи иганахьала, рацәак набжьамкәа, ақыҭа иаҿыкәыршашәа иааԥшуаз ашьхара аган ҟьаҟьара ду акәын. Амрагьы есышьыжь убра инхыҵны, ақыҭа агәы иналаԥшуан.
Даур дахьыҩназ арантә рацәак бжьамызт. Уи, Арҵаҩцәа рыҩны ҳәа изышьҭаз, аҿы ақыҭа агәахьы ирханы, ашкол хәыҷык инацәхыкшәа, амҩа аҿықәан игылан. Кыцла ихыбын. Аԥхьа зегь еиужьын, абаркьыл аҭаны. Иаакәыршан шәаԥыџьаԥқәакгьы авеиҭаҳан.
Даур уажәы уахь ихы мырхакәа даагьежьын, зҽеимыртаӷа, зԥашәқәа арахь, адгьыл ахь иалыҳәҳәо игылаз, уи аҭәаҵла ду днамҵысын, ақыҭа агәы шыҟаз иҿынеихеит. Ақыҭа агәҭаны ҩбаны еихагылаз аклуб ҳаракы гылан, дгьыл гәарҭак амҽхакны. Уи анаҩсан – аколнхара акантора. Убарҭ рҿаԥхьаҟала амагазин гылан, аԥхьа зегь саркьаԥсараха иҟаҵаны. Абра акәын ақалақь аҟынтәи иааиуаз автобусқәагьы ахьаанҿасуаз. Даур уи дазыԥшны, зымҩа амҩа ахықәахь днаскьаны, даагылеит. Шьыжьы иныҵхахаз амра, хәыҷы-хәыҷла ажәҩан ӡмыжьра иаҵаланы, хыхь аҽаҳаранакуан...
Ус, дук хара имгакәа, автобусгьы аакылсит. Даур автобус дынҭалан, иахьҭацәыз ҭыԥк аҿы днатәеит. Уи, ақыҭа агәы иалсны, аҿынанахеит. Амҩа ахықәқәа рҿы инхақәоз раандақәа рҟны ирхагылақәаз аҵлақәа ихьыдхәаны ажь рықәын, еиқәаҵәамҳаҳараӡа, ажьыргәыцқәа ҟәаз-ҟәазӡа. Наџьхьоуаа макьаназы ҭагалара напы адмыркыцызт.
Даур дахьтәаз, уажәы-уажәы игәы ҵыблаауа, ибла иныхгылон Иаҭмеи иареи реиқәшәара, реицәажәара. Дарҭынчуамызт уи. Омашәа иубаша, дабаакылҟьеи уҳәарауазеи Иаҭма?
...Уи иацы ашьыбжьышьҭахь акәын. Даур иурокқәа дрылгахьан, аха аҩныҟа дымцацкәа, арҵаҩцәа руадаҿы дтәаны, иусқәа дырҿын.
Убри аамҭазы аӡәы ашә атыгә-тыгәҳәа днасит. Апионерԥызаҩ дҩагылан, ашә аартны днаваԥшызар, ҵаҩ хәыҷык, лхахәы қымфыфылӡа, ашә давагылан.
– Иа, Даур дыҟаӡами? Абна агәашә аҿы аӡәы диҭахуп, – лҳәеит уи ахәыҷы, лыԥси-лыԥси еихьымӡо. Дыҩны дшааз ҩашьомызт, лыӡӷ хәыҷқәа ҭҵәрааны ицон.
– Ибзиоуп, сара уажәыҵәҟьа снеиуеит, – Даур дҩагылеит.
Даур ишәҟәқәа аашьҭыхны дындәылҵит.
Агәашә данынҭыҵ, дыԥшызар, аҵла амҵаҿ ҷкәынак дгылан. Уи Даур дшибазҵәҟьа, арахь иҿааихеит.
«Иаҭма? – Даур игәы инҭыҩит уи ихьӡ. – Дабаҟаз?.. Даазгазеи?..»
Ихьшәашәа-хьшәашәаӡа рнапқәа ааимырхит.
Даур уахьихәаԥшуаз, ижәҩахырқәа ҟьаҟьаӡа, Иаҭма иеиҳа хәыҷык даун, имахәарқәа иаарыланы. Иаҭма, дхылҭыҿӡа, хәыҷык дкьаҿын.
– Даур, сара ак уасҳәарц сҭахын, иҟалозар... – Иаҭма иблақәа ҳәаҵәыҳәаҵәуа Даур днеиҿаԥшит. Даур зымҩа днаԥхьаны, акы далацәажәарц шиҭахыз ҩашьомызт.
– Уааи зны суадахь ҳнеип, нас иуҳәап иуҭахугьы...
Иаҭма рацәак иамаимкцәеит. Еиманы Арҵаҩцәа рыҩны шыҟаз рҿынархеит. Уаакәын Даур дахьыҩназ. Амар-дуан хәыҷы иҩхалан, абарҵа иныҵысны, Даур иуадахь иныҩналеит. Ауада хәыҷын. Аԥенџьырқәа рзааигәашәа, Даур итетрадқәеи ишәҟәқәеи зқәыз столк гылан. Акаруаҭ, иара дзыниалоз, аҭӡы иадгылан. Қрызхыҵуаз шифонеркгьы, аҿы еихыкка, иҩнагылан. Уаҟа Даур иплашь заҵәи исарочкақәаки ҭакнаҳан. Икьаҿ аҟәардә иахшьын. Днеин, иаахихын, акаруаҭ аҿы инықәҵаны, аҟәардә Иаҭма инаидигалеит дтәарцаз. Аԥенџьыр днадгылан, ахышәқәа днарыханы, иҟьаҟьаӡа иааиртит. Акыдыршәылақәагьы хәыҷык аҟара днарыхашәа иааирҽеит.
Ашоура ҩнаҳанто иҩнан ари ауада. Шьыжьы аахыс иԥхоз амра аӷәтәы ҩны иалымсыкәа иаанхозма. Ҵкырп-ҵкырпҳәа хәаҷақәакгьы аҭӡы ахькылырҵәоз рышьҭыбжь уаҳауан.
Иаҭма аҟәардә дааханы, астол азааигәараҿы днатәеит.
Азныказы ихы инапы наҵиргәеит, имышьхәылҵ астол инықәкшәа. Хәыцра хьанҭак ихаҿы иааины дазхәыцуа џьушьап, илаԥш кыдхалоит џьарак.
Даургьы акаруаҭ акьыԥшь аҟны днықәтәеит. Изнапык акаруаҭ ахы инықәиҵеит.
– Исоумҳәои, нас, иуҳәарц иуҭахыз? – Даур иаша, уи диҿаԥшуа днаиазҵааит.
– Изуасымҳәахуеи... Иуасҳәарц азы ауп сзаазгьы... Сара уара уздыруан, Даур. Сара Мзашҭатәуп. Уара рҵаҩыс аус ахьууаз. Саб Бабал ихьӡуп. Ҳ-Лацәышбақәоуп. Изхысҳәаауа, сара уара акырынтә узбахьан. Ахәыҷқәа уман ачаиҿыхра уанцозгьы, ачаирҭаҟынгьы. Иугәалашәома? Сара, ҳколнхара ахантәаҩы, Гьыргәал Аинырба, имашьына сақәтәан...
Даур ари аҷкәын акырынтә дибахьан. Ачаирҭаҿгьы днеихьазар акәхарын, аҽаџьарагьы дибахьазар акәхарын, аха ус иааигәаны изеибамдырцызт.
– Уара иугәалашәозар акәхап сара сҩызцәа гәакьацәа Хьрыԥси Ахреи... Уи аҽны ачаиҿыхразы амца акны иҟан. Хәыҷгьы дугьы ачаирҭа ихын. Хьрыԥси, Ахреи, сареи машьынала ҳнеит ачаирҭаҟны. Уара Асмаҭ улыдгыланы ачаи ҿухуан. Иугәаламшәои? Сара уахь сымнеиӡеит...
– Ишԥасгәаламшәои, исгәаламшәакәа, аха... – Даур, убри Хьрыԥси Ахреи анааигәалашәа, ицәа дааҭӡыӡеит. Ихаиршҭырц игәы иҭаикқәахьаз ахьӡқәа ҩаԥхьа иҿыцҳҳараӡа Иаҭма иаацәыригеит.
Уи дзызиазҵаақәоз зегь игәалашәон Даур. Аха уи ииҳәарц ииҭахыз изеилкаауамызт... Асмаҭ!.. Омашәа иубаша... Асмаҭ!.. Ицәажәараҟны уажәы-уажәы уи лыхьӡ налаиршәуеит. Уи лыӡбахә далацәажәарц аума игәы иҭоу? Мамзаргьы аҽаку?
– Иумдыруеи, сара ашкол салгахьеит. Салгеижьҭеи аб-ар шьҭа хышықәса инареиҳауп. Ус, арра сыргеит. Сыргеит сара абри уара ҳара ҳҟны аусура уаналагаз аамҭазы. Шықәсынаҟьак схызгахьан. Ус, мызкы ҳәа аҿҳәара сыҭан соурышьҭит аҩныҟа аԥсшьараз. Шаҟа аара саргәаҟуаз! Асолдаҭ итәы умдыруеи?..
Иаҭма ашә ахь дынхьаԥшит. Ирҵаулаӡан акы дазхәыцуашәа иҽааҟаиҵеит. Ашә аартын. Икылхха иҟаз абаркьылгьы днахәаԥшит. Нас, ахьшәҭҳәа, акы ааигәалашәазшәа дҩаҭрысын, Даур иахь дынхьаԥшит. Даур ҿымҭӡакәа уи дихәаԥшуан.
– Изысымҳәахуеи, исҳәоит... – иҽааириашеит Иаҭма. – Асмаҭ думдыруази уара? – Даур днаиазҵааит.
– Дышԥасзымдыруаз, – иҳәеит Даур, уи изҵаара агәхьаа мкӡакәа, ихы аарҵысшәа. Аха Иаҭма изҵаара иаша иахьықәиргылаз омашәа иубартә иҟан. Иаразнакала ак хьанҭаӡа инаигәыдҳалазшәа дааҟалеит Даур. Дыззыԥшымыз, дызқәымгәыӷӡоз акы цәырнагон ари азҵаара. Даур уи уажәшьҭа игәы азҩон.
– Асмаҭи сареи ҳаӡбахәқәагьы умаҳацкәа уҟамызт?.. – ихы ааирҵысит.
– Сара егьсыздырамызт... – ҭынч аҭак ныҟаиҵеит Даур. – Асмаҭ сара бзиа дызбон. – Иаҭма, уажәраанӡа изымҳәоз, ахьшәҭҳәа иааҭирҟьеит.
Даур мцабзшәа акы наихҟьазшәа ибеит. Дааилнашьаа-ааилнашьааит. Ииҳәо закәызеи, мшәан?
– Сара уи илеиӷьысшьоз аӡәгьы дсымаӡамызт, Даур... Саргьы уажәшьҭа схәыҷӡам, акы еилыскаауеит, акыр збахьеит, гәаартыла суацәажәарц сҭахуп. Арра сыргеит сара, аха уи сара дысхашҭуазма? Да, иҳәеи? Аӡӷаб уара иуцәыхараны даныҟоу ауп еиҳагьы бзиа данубо. Аиеи, аиеи. Усҟан аҽакалашәа уҟалоит. Зегьы нкажьны лара лышҟа уеихоит, аха... Сышәҟәқәа храаӡраауа амҩа ианын есымша. Нас урҭ сара сырзыԥшуан. Знык исзылҩит аҭак, ҩынтә исзылҩит, аха нас илгәыҵалах сзымдыруа саақәлырхеит. Сҭахеит сара акаҭа. Уи аҩыза сазыԥшымызт. Хьрыԥси Ахреи рахь изҩыз ашәҟәы аҭак аҟны ус сзанырҵеит: «Уаҳа лыӡбахә угәалаумыршәан. Уи уара убзиабара даԥсам...» Сшыҟалаз сара исыздыруам. Сгәы злеиқәысҳәаларыз сақәшәомызт. Аха иҟасҵарыз?
Иаҭма ихы ларҟәны дахьцәажәоз амца иҿықәлан дцон. Уажәы-уажәы ихаԥыцқәа неихарӷәӷәо, инапқәа еихьишьуан. Акы дарҵәиуан, дархынҳәуан. Даургьы ииҳәарыз дақә-шәомызт.
– Сааит сара аррантәи. Аха сеиҭацоит. Даҽа шықәсык сыгуп. Санааз аухаҵәҟьа акампаниа ӷәӷәа ҟарҵеит аҩны. Зегь еизеит. Гәырӷьаран. Сара маӡала Асмаҭ лҟынӡа ауаҩы дсышьҭит. Уи илаҳахьазаргьы ҟаларын сара сшааз, аха дмааит. Уаҳагьы лхы сылмырбеит. Хьрыԥси Ахреи насҿагылеит, убри уаҳа уҿы налзырханы ажәак анлоуҳәа, уареи ҳареи егьаҳзеилам ҳәа. Игәнызгеит сара. Дысцәыӡит сара Асмаҭ. Аха уеизгьы сара исҭахын сналацәажәарц, илҳәо еилыскаарц... – Иаҭма даахәыц-хәыцит, ҵаҟа дышьҭаԥшуа. Нас ихы дааҩахеит. – Изхысҳәаауа, исҳәарц исҭаху, сара ирацәаны ажәабжьқәа сарҳәахьеит, аха... Абри Асмаҭи уареи ишәзеилаз? Еизыҟазаашьас ишәымаз?.. Убри сҭахуп... – Иаҭма иаша Даур днеиҿаԥшит. Абри акәын иара зҳәара иҭахызгьы, абри акәын игәы иҵхозгьы, игәы змырҭынчуазгьы. Даур ҩаԥхьа мцабзк наихҟьазшәа ибеит. Асҵәҟьа иаартны ацәажәара дақәымшәацызт.
– Иаҭма, уаазышьҭыда уара сара сҟны? Иуазҳәада абри аҩыза ажәабжьқәа уара? – Даур иҽааркьакьашәа, илакҭа ҭыршәаа Иаҭма днеиҿаԥшит.
– Схала сааит, аӡәгьы уца ҳәа сеимҳәаӡеит. Сахьыҟоугьы рыздырӡом иахьа...
Даур даагылеит. Иуада хәыҷ аҟны даалеиҩеит. Асаркьа икыдкнаҳалаз днаныԥшылеит. Ихы-иҿы амца ықәын.
Иаҭма иаԥхьа астол иқәыз асаркьаҟны иавҵаз Асмаҭ лпатреҭ илаԥш адхалан, дахәаԥшуан. Дахәаԥшуан, абри Асмаҭ Даур дицәигазшәа, насгьы димырбаӡакәа абрахь џьара ҭыԥ ԥхьакырҭак аҿы дҵәахны димоушәа. Аха Асмаҭ ҳәа урҭ зыӡбахә рымаз уажәы Даур иҟынгьы дыҟамызт, Иаҭма иҟынгьы. Руа дзызхәыцуаз здырхуадаз. Мамзаргьы уажәы лгәы рҭынчны, акыркырҳәа дыччо, хьаа-баа лымаӡамкәа џьара дтәазаргь иалудыраагәшьозеи? Аха араҟа ҩыџьа аҷкәынцәа еидшыла лыӡбахә иалацәажәон.
– Сара еизыҟазаашьас исымааз Асмаҭ лҟны? – Даур, астол акьыԥшь иҽнадкылашәа, Иаҭма иахь дааҳәны даагылеит. Иаҭмагьы, аҟәардә дзықәтәаз даақәҵәиаашәа, ишҟа даахьаҳәит. – Асмаҭ дыӡӷаб бзиоуп. Акала улывалартә дыҟам. Сара уи ҩызас дысшьон. Бааԥсык лыхьӡала сгәы
иҭасымкыцызт бзанҵыкгьы. Лангьы, лабгьы, лашьагьы цәгьаӡа ҳаҭыр сықәрҵон... Аха исзеилкаауам абри уара узышьҭоу? Асмаҭ бзиа дубозҭгьы, Асмаҭ лахь уцандаз, улацәажәандаз! Сара сҟны иуҭахузеи?..
Даур днеихашәит. Абжьааԥны ачча зҵахәмаруаз илакыҵақәа нҭахәалеит, гәамҵра ҟазшьак аарԥшуа. Иажәақәа кьакьахеит, хаарак рыҵаӡамкәа. Ихыжәжәа-хыжәжәаны ауп дышцәажәо.
– Сара исҭаху: уаргьы улмацәажәан, саргьы слацәажәом... – Иаҭма уажәы аҽакала даацәажәеит.
Иџьоушьаша, ииҳәақәо урзыӡырҩыр, омашәа иубап. Дызҿқәоу закәызеи? Ус иауама иара? Насгьы, уи змааноузеи? Даур ус аламала унапаҿы иааугақәо дреиуоума? Избан иара Иаҭма ус зиҭаххаз? Асмаҭ изакәызаалак акала дахьирхәырц аума игәы иҭоу?
– Сара стәы сара издыруеит. Сара сгәы иҭоу, сара сзышьҭоу уара уус алаӡам! Уара ишузеиӷьу ухы мҩаԥга! – Даур дныхшәааит.
Ԥыҭраамҭак рҩыџьагьы ҿымҭӡакәа ус игылан. Даур ииҳәақәаз Иаҭма ишигәамԥхаз инубаалон. Даур иҽрыцҳатәны ихы мҩаԥимгацызт бзанҵыкгьы. Ииҳәаз ҳәазар иҭахын, дышьҭрақәланы, дхьати-ԥатиуа ҩынтә алацәажәара иара ицәаҩамызт.
– Ибзиоуп, нас... – уаҳагьы имҳәаӡеит Иаҭма. Ихы ларҟәны дындәылҵит. Даургьы днаицдәылҵит.
Уажәы Даур дзықәтәаз автобус наваҵәи-ааваҵәиуа, иааҭгыло, аҟырҟы акы кылахазшәа ихәцәырххо, ақалақь иналалеит. Иҽкыдҵашәа дзыдтәалаз аԥенџьыр аҟынтәи, еицрыхәхәа игылақәаз аҩнқәа дрыхәаԥшуан Даур. Урҭ изхара ибаанӡа, ахьшәҭҳәа иқәгьежьааны, зымҩа ицон.
Автобус ақалақь агәҭаны ианааҭгыла, Даур дынҭыҵит. Авокзал ахь дцаргьы иҭаххеит, аха Мзашҭаҟа ицоз амашьына макьаназы идәықәломызт. Аамҭа ԥыҭк иман. Иԥсыԥ игәаҵанӡа иганы даақәԥсычҳаит. Амшын ҳауа неиҿасит изҩыдаӡа. Нас, ақалақь агәы иалсны ицоз аулица иаваршәны иҿынеихеит, ауаа рыжәпара днагәылсуа...
Асааҭ хәба рҟынӡа имнеицызт, Даур амашьынақәа раанҿасырҭаҿы данааиз. Аблеҭқәа ахьырҭиуаз ахышә хәыҷы днадгылеит.
– Мзашҭа ицо автобус аҟны аблеҭқәа шәымоума? – дналазҵааит аблеҭқәа зҭиуаз аԥҳәыс кьаҿ.
– Ааи, иҳамоуп, шаҟа? – лхы аалырҵәиит ишҟа.
– Акы... Асааҭ хәба рзын ами ианцо?
– Аиеи... хәба рзы.
Даур аблеҭ аалымихын, аԥара налыҭаны, автобус ахьгылаз ахь иҿынеихеит.
...Мзашҭаҟа!.. Абас акәын раԥхьаӡагьы убрахь ихы анирхоз дшыҟаз. Араион аҵара аҟәша аҟнытә дандәылҵыз инаркны, убрахь дцаанӡагьы убри дазхәыцуан. Ишимбацызгьы ибахьоушәа, ақыҭақәа иибахьоу зегьы иреиӷьушәа, изышьҭымкаауаз аԥхыӡ еиԥшны акы иблаҿы иааигар иҭаххон, аха иабаҟахыз.
Уи аҽны амра каххаа иԥхон. Аҳауа ҟәызгаӡа иҟан, иҭынчран. Абри иахьа дызго иаҩызаз втобуск Даур Мзашҭа агәы даақәнаргылан, иаахынҳәит ашьҭахьҟа, даҽа џьоукы аманы.
Даур уи днашьҭаԥшит. Нас, ичамадани ишәҟәқәеи аашьҭихит. Иплашь зымаҩа ичамадан иадкылашәа икын. Иаԥхьаҟа игылаз аҭәаҵла ду амҵанынӡа даннеи, дааҭгылеит. Ичамадан наиргылан, иплашь хыхь инақәиҵеит. Ашәшьыраҿы ихьшәашәаран. Даур ичабра ааҭихын инеиҿишьит, ихәда иныҵишьит. Маӷра хҵәа блуз шкәакәак ишәын, ихәаԥ-штәалаз иеиқәа иақәҵаны. Амра иикыз иныԥшуан. Аиқәара инубаалон. Иџьымшьқәа ҟьаҟьаӡа, ихиҿы ааизыгьежьны, иԥаҵа еиқәаҵәақәа кыдышьшьы, ихәда инаҵакшәа шәахсҭа хәыҷык инын, даныхәыҷыз аахыс инхаланы. Ихахәы еиқәара рацәак иоумышьҭыкәа, ирԥшӡаны иҵрыффан. Даур усҟан ицқьаны ҩажәихәба шықәса ихыҵуан.
Даур днаԥшы-ааԥшит. Арантәи ақыҭа агәы ишуҭахыз иубарҭан. Иаԥхьаҟала аклуб ӷьазӷьазуа днаҿаԥшит. Иарӷьарахь – аколнхара акантора. Аԥхьа аԥсаҵла қәыԥшқәа идырԥшӡоит. Иармарахь ала, амҩа нымҩахыҵ, ԥыҭк
инаскьаганы, хыбра дук гылан. Ашҭа иаакәыршан аҵиаа ԥшӡақәа еиҭаҳан. Ахәыҷқәа рыхәмаррҭақәа аман. Аҳаскьын қашәқашәон. «Ари Мзашҭаа рышкол акәхап», – игәы иааинаҭеит Даур... Аклуб аԥхьа ҷкәынцәақәак, ӡӷабк дрыгәҭылакны, акы иалацәажәон еибарччо.
Даур, амҩа ианылан иааиуаз аҷкәын данизааигәаха, ишҟа шьаҿақәак ныҟаиҵан, днаиазҵааит:
– Аҩыза, абни иаабо ашкол акәӡами? – ииапы наирххан, ашкол ауп ҳәа игәы зызҩоз ахь дынхьаирԥшит.
– Ааи, ашкол ауп, – аҭак ныҟаиҵеит аҷкәын.
Уи Даур иеиҳа аурыла ԥыҭк деиҳан. Ихахәы еиқәырҳәны, ихи-иҿы ааизыхәхәаны, аиқәара иаманакуан. Ибла агәқәа аԥшьын. Деилаҟаца, дџыхӡа.
– Сара ашкол адиреқтор дысҭахын.
– Ашкол адиреқтор уаҟа дыҟоуп. Уара урҵаҩызар акәхап? – днаиазҵааит.
– Ааи, сырҵаҩуп, – Даургьы ихы ааирҵысит.
– Ҳаибадыруаз, сара Мизан сыхьӡуп, с-Нарҭбоуп, – инапы наирххеит. – Саргьы сырҵаҩуп.
Абраҟа иааибадырит Даури Мизани.
Ашкол ашҭа ианынҭала, шьоукгьы, арҵаҩ ҿыц даҳзаарышьҭит ҳәа, аԥенџьырқәа иныркылԥшқәеит, аха Даур хырҩ римҭаӡеит. Абарҵа ианынхала, Даур иикқәаз ишәҟәқәеи, ичамадани, иплашьи зымҩа иныкҿаиргылеит. Иҽааирҽеит. Нас, арҵаҩцәа руадахь имнеикәа, адиреқтор иҭыԥ ахь рҿынархеит.
Ашкол адиреқтор иҭыԥаҿ дыҟан. Иҽеимыртаӷа астол дахатәан. Инапоуқәа астол иқәҵаны, газеҭк аԥхьара даҿын. Ишьҭахьҟа аԥенџьырқәа ҟьаҟьаӡа иаартын. Ашкол ашҭа унҭаԥшуан. Уи иуаҩыбжара дҭагылан. Ихы казказуа исан.
– Қьаазым Ерасҭа-иԥа, арҵаҩ ҿыц дышәзаазгеит! – иҳәеит Мизан, ианыныҩналаҵәҟьа.
– Бзиала уаабеит, бзиала уаабеит, ҳшузыԥшыз!.. – дҩа-гылан, Даур инапы ааимихит. – Сара араион аҵара аҟәша аиҳабы исеиҳәахьан... Ҳашԥаманшәалахеи!.. Шәтәақәеи!..
Даур блала зегь ааимидеит.
– Мизан, ҳара зегь раԥхьаӡа ҳзышьҭалаша ҳасас иҭыԥ арманшәалара ауп. Угәы ишԥаанагои? Дабазыманшәалахари? – адиреқтор Мизан днеиҿаԥшит.
– Исыздыруам, Қьаазым Ерасҭа-иԥа, саргьы дызгон, аха сара сшыҟақәоу шәара ижәдыруеит, сҿыцнхаҩуп, мамзар схы сеигӡомызт...
– Абарҭ Андрозраа рҟны ишԥаҟалари?
– Андрозраагьы хәыҷ гәарҭак ирылатәоуп, уа да-маншәалахарым...
– Нас?.. Аа, исгәалашәаз, уара, убра ишԥаҟалари, Аруҭан иҭаца, илыхьӡузеи, Ҭебра, ларгьы лхала лоуп иҟоу. Ԥҳәыс бзиоуп лара. Уи ауаҩы иныҟәгараз дыцәгьам ҳәа сыҟоуп...
– Уа ибзиоуп, иагьыманшәалоуп, Қьаазым Ерасҭа-иԥа, – иҳәеит Мизан.
– Уцаны, убри Аруҭан иԥҳа, Асмаҭ, аклуб аҟны дыҟазар акәхап, усызлыԥхьеи арахь, ҳналазҵаақәап...
Мизан дындәылҵны дцеит. Азныказы ауадаҿы иааҭынчрахеит, ирҳәоз рымҵәазшәа. Даур дзызхәыцуаз акызаҵәык акәын. Дышԥаҟалари? Дышԥаднакылари абри ақыҭа? Адиреқтор уи иеиҳәеит ари ақыҭа егьырҭ ақыҭақәа излареиԥшқәамыз, насгьы ишқыҭа дууз, ачеиџьыка шрымоу, аҳаҭыреиқәҵара шырдыруа. Уи зыӡбахә рҳәаз аԥҳәысгьы дшыԥҳәыс бзиоу, рацәак ихарамкәа дшынхо. Уаҟа иара дшыманшәалахо, игәы рҭынчны аус иуртә еиԥш аҭагылазаашьа шиоуа...
Даур амашьына дахьҭатәаз уажә зегь акакала игәалашәон. Игәалашәон, Мизан ӡӷаб ԥшӡак, лыблақәа ӷраны, лыхцәԥарақәа жәпаӡа, руак лаԥхьаҟа лгәы иадҽырбало, диманы адиреқтор иуада дшаааҩналаз. Уи Асмаҭ лакәын, аха иара диздырӡомызт. Асмаҭ, уажәгьы ибла дыхгылоуп иара, убасҟан дшибаз еиԥшҵәҟьа. Дкашәкаҷо, деилыхха, дыҵәрышкәаӡа, деинаалаӡа, лыҵкы ԥырԥыруа.
– Ҭебра, уа Ҭебра! – агәашәаҿ ибжьы наиргеит Мизан ахәылбыҽха. Даур ичамадани иплашьи икуп...
– Шәҭал арахь, шәҭамлои? – Ҭебрагьы даадәылҵит. Уи абас ҩынҩажәижәабаҟа шықәса лхыҵуан. Лыблақәа ӷран, лхы ашлацқәа наланаԥсахьан.
– Ҭебра, асас дыбзаагеит, ҳбыдыбкылома? – Мизан даахәмаршәа, дналацәажәеит.
– Иауазеи, нан, шәсыдсымкылакәа, – уигьы даԥсышәаха днарԥылан, рнапқәа аарымылхит. Убри аамҭазы, наҟтәирахьшәа игылаз аҩнаҟынтәи даадәылҵын, рышҟа лҿаалхеит Асмаҭ. Даур раԥхьаӡа акәны игәы инҭашәеит абри аӡӷаб абра дынхозар ҟалап ҳәа.
Хазы ихкааны, ашҭа цқьаӡа, ԥсуа кәасқьа хәыҷык зымҩа аҽырҭынчны игылан. Уи шжәытә ҟаҵараз ҩашьомызт. Абыркьылқәа ҭыҟҟаны сахьақәак рнын. Ари Ҭебра лынхара акәын. Рызынтәыкгьы еиманы убри акәасқьа иҩхалан, абарҵаҿы инатәеит. Наҟгьы даҽа ҩнқәак гылан, аха урҭи арии хәыҷык рыбжьан. Ргәашәгьы хазы иаҿан...
Иааилашәшәит.
Аҳәса азал аҟны астол аадырхиеит.
Алашарақәа аркын иахьабалак.
– Абри стаца лоуп, баба, лара акыр аџьабаақәа лбахьеит. Сашьеиҵбы иԥҳәыс. Иара дыԥсгәышьахьеит. Илахь уаҳа анымзар акәхарын. Ҩыџьа аԥҳацәа лымоуп, урҭгьы хаҵа ицахьеит. Лара абри аҩнаҭа ашә амкындаз ҳәа абра дахгәышьоуп, – даҿын ацәажәара, ашьҭахь иаарыхҭыгәлаз ахаҵа бырг.
– Ари дызусҭада? – Даур ихы Мизан инаидикылт
– Ари Аруҭан ихьӡуп, д-Саӡбоуп, абри аӡӷаб иаҳхагылоу лаб иоуп. Абраҟа дынхоит, аандак ауп ирыбжьоу, рашҭақәа еиҩызшо. Дзакәытә хаҵоу убахра уҟоуп.
«Абни аӡӷаб лаб иоуп...» – Даур уаанӡа зыхьӡ иаҳахьаз аӡӷаб дналыхәаԥшит...
«Асмаҭ... Бышԥаҟаз усҟан бара, Асмаҭ? Аухантәаракгьы баҳхагьежьуа баҳхагылан. Мизани сареи ԥыҭк анаажә, сара маӡа-маӡа быхәаԥшра салагеит. Бара бхы сцәыбыхьчон...»
– Уара, абра уҩнеиԥш иба, акы уацәыԥхамшьан, ухы ахумбаан. Ҭебра ауаҩы изы лыԥсы ҭылхуеит, илылшо ала уныҟәылгап... – иҳәеит Аруҭан. Уи рацәак дауцәамызт, иԥаҵақәа кыдышьшьы, ихахәы шлаӡа, макьаназгьы мыч гәарҭак шилаз инубаалон. Блуз хәаԥштәалак ишәын, наҟ-ааҟ аџьыбақәа ҿаҵаны, икәаԥӡа ԥсуа хылԥакгьы ихан.
– Сара уажәшьҭа исылшома шәара ишәылшо, шәара шәыҷкәынцәоуп. О, аҷкәынра иацназго иҟоузеи? Ҳарҭ ҳаныҷкәынцәаз аҽаамҭан. Усҟан аҽакала иҟан. Иахьа – аҽаамҭоуп...
Уи акыраамҭа дцәажәон. Ашьҭахь, ԥыҭк анижә, уаҳа илымшошәа ибазар акәхап, дҩалгылеит. Гәыбӷан ирымҭаразы аԥсшәа иҳәеит. Нас дындәылҵны дцеит. Уи иԥҳәыс Мақагьы рацәак даанымхацәеит. Даури Мизани шеидтәалаз акыр аҵх ргеит. Ауха Мизан акыр идырцалеит даанҿасразы, аха имукәа иҩныҟа дцеит.
Аҵх хьыҵәцараха иҟан.
– Асмаҭ, баасыцхрааи, нан, ҳасас иҭыԥ ааҳарман-шәалап...
Асмаҭи Ҭебреи азал иныҩнысын, аԥхьатәи аганахь ала иамаз ауаҭах хәыҷы иныҩналеит. Даургьы уахь днарышьҭалеит, аха абарҵаҿ иҽааникылт.
– Ишԥоубари, нан, абри ауада? – ианеилдырга, Ҭебра Даур днаиазҵааит. Даур ашә дылагылан.
– Иабаргәузеи, ибзиами. Сара сеиԥш иҟоу иагьицәым-цхәцәоуп... .
– Иахьарнахыс абри ауада уара уахызбаауам.
Урҭ андәылҵ, Даур ихала уаҟа дааҩнахеит. Ашә ныдиҵеит.
Аԥхьатәи аганахь ала ԥенџьыр заҵәык аман, акыдыршәыла кыдыршәылан. Акәакьаҿ уаџьаҟ хәыҷык аҿаҟаҵаны, уахьынагәыдԥшылоз аҩныҵҟа алҩа иашәхьаз аҿыҵа ҭышәшәаара умбартә еиԥш, газеҭк аԥыракнаҳан. Даур уи дааигәырӷьеит. Аӡынразы ахьҭа дакыргьы, мҿык ԥшааны инҭеиҵон. Наҟтәи аҭӡахьы каруаҭк цқьаӡа еилырганы икҿагылан. Уи иара дахьышьҭало акәхарын: стол хәыҷыкгьы, ашьапқәа кьынааӡа, ҟәардәк адыргыланы, аԥенџьыр азааигәарашәа игылан.
Абраҟа ашьапы акит Даур Ацанба Мзашҭа ақыҭаҭәи раԥхьатәи иԥсҭазаара. Ауха, алашара анирцәагьы, акыраамҭа дызмыцәаӡакәа, иууаӡа иҟаз ауада хәыҷы дыҩнаиан...
Ашьыжь. Амра гьамгьамуа инықәҷҷеит иахьабалак. Даур абарҵа дыҵагылан. Зегь ҿыцбарах ибон. Абарҵа аҟынтәи иахьабалак даанаԥшы-ааԥшит. Ашәырҵлақәа ирхылҵуаз афҩыхаа ашьыжьтәи аҳауа цқьа иуԥнагалон.
Даур иҿы иӡәӡәан, иҽааилеиҳәеит. Ҭебра ихәы ырмазеины астол иқәлыргылахьан. Крыфан дындәылҵит.
...Раԥхьаӡа, аҵарашықәс ҿыц ианалаго, ахәыҷқәа ргәырӷьара ажәҩан ашҟа ихалома уҳәаратәы аҽышьҭнахуеит, аҽаҳаранакуеит. Ашкол ашҭа аччабжь, ахәмарбжь нҭыҩуеит. Даур зегь ҿыцбарах ибаны дрыхәаԥшуан. Ашкол, иара аусура дахьалагаз, школ бзиан, еиҿкаан, зегь рыла еиқәыршәан. Акала иҟәнушьартә иҟамызт.
– Ааҟ, дырҩегьых ҳнаҿагылеит, уажәшьҭа ашықәс аанҵәаанӡа еилыхароуп... Шәеиҵамхароуп, аҩызцәа! – Мизан арҵаҩцәа днарылаԥшит. Уи аҭоурых дирҵон ашкол аҿы.
– Уаангыл, уажәы алагамҭоуп, умыццакын. Анҵәамҭанӡа макьаназ акыр бжьоуп. Уаанӡа егьараан ҳагәқәа кылеибаҵәап дареи ҳареи, – даҽаӡәгьы даацәажәеит.
– Алагамҭа бзиахар, анҵәамҭагьы бзиахоит, – иҳәеит Мизан.
Даур хәыҷ-хәыҷы дрылашьцылон арҵаҩцәа. Еиҳараӡак дзызхәыцуаз ахәыҷқәеи иареи реизыҟазаашьа шыҟалашаз атәы акәын. Арҵаҩы ахәыҷқәа рызнеишьа, ргәаҵаҿ иаҿоу асаԥаҭ аартышьа данақәымшәа, настәи иусура гьамас иамоузеи, изыԥсоузеи?
Даур классцыԥхьаӡа дахьнеилакгьы ахәыҷқәа рыблақәа цқьаӡа, игәазырҳагаха иԥылон. Уи иара гәырӷьарак инаҭон. Ахәыҷқәа рыԥсҭазаара иаргьы иԥсҭазааразшәа ибон.
– Даараӡа ахәыҷ бзиақәа ыҟоуп ҳашкол аҿы. Аурок анеиҭарҳәо урзыӡырҩыр, уаареигәырӷьап, – иҳәон Даур, аурок аҟынтәи данааилак. Урҭ рыӡырҩышьа, урҭ рцәажәашьа, урҭ рҟазшьа дналацәажәон.
– Ахәыҷқәагьы дара рхатә ҵасқәа рымами. Сара игәа-сҭахьоу убри ауп, арҵаҩы ахәыҷы игәы кыдимхуазароуп. Ахәыҷы имаршәа куа уизнеир, иҟазшьагьы бзиахоит,
аҵарагьы иҽадицалоит. Ҳара зны-зынла, рызнеишьа амҩа анаҳзымԥшаалак, ҳанақәымшәалак, ҳаибаргәамҵуеит... Рлеишәагьы аҽеиҭанакуеит...
Мизангьы уи дахьалацәажәоз иубон ахәыҷқәа рааӡараҿы аилкаара ӷәӷәа шимаз. Урҭ рнаҩсшәа, ҿымҭӡакәа, ус дырзыӡырҩуа дгылан Ҭанас, арҵаҩы хыш, изблак дынцәыҵыԥшуа. Уи иҩызцәа абас акы ианалацәажәоз иара уиаҟара иҽалаирхәуамызт. Арҵаҩратә ԥсҭазаара дагәылаԥшны, цқьа ишыҟақәоу, ишеиҿартәқәоу еиликаарц иҭахымызшәа акәын ихы шымҩаԥигоз.
Ари ҭауади-аамсҭеи рхылҵшьҭра деиуоуп, – иҳәалон Мизан, зны-зынла уи дихыхәмарны. Егьигьы иажәақәа хжәаӡа рҿааирхон, аха Мизан аџықәџықәҳәа дыччон, дизгәаауамызт. Даур зегь реиҳа зҟазшьа игәаԥхоз Мизан иакәын. Иҿабызшәа хаан. Ауаҩы изы игәы аартын...
Аурокқәа рышьҭахь Даури Мизани ашкол ашҭа инҭыҵит. Ашкол ҩбаны еихагылан. Мзашҭа акыҭан игылақәаз ахыбрақәа зегьы ирылҳәҳәон. Урҭ мҩак акәын ирымаз. Аха Даур Мизанраа ахьынхоз хәыҷык даҩсны дцар акәын. Урҭ ианакәзаалакгьы, аусура ашьҭахь, ашьшьыҳәа инеицәажәо аҩныҟа еиццалон. Зны аколнхара ус иалацәажәон, зны – ашкол ус. Мизан убриаҟара ақыҭа ԥсҭазаара атәы идыруан, акала узиваломызт. Иарбанзаалак ақыҭаҿы иҟалақәоз аусқәа ихы рылаимырхәкәа иҽаанижьуамызт. Ақыҭауаа Мизан бзиа дырбон, пату иқәырҵон. Мзашҭа ақыҭан еилыхаран. Аӡынра ҳахьӡаанӡа ҳәа рурақәа ирҭан... Аколнхара машьынақәа, џьықәреила ирҭәны, еиҵақьуа, ацақәа рышҟа ииаҟьа ицон...
Даури Мизани ашкол аԥхьа инагаз амҩаду инахысын, иааҭгылеит. Мизан аклуб ахь дынхьаԥшит. Уи насҭхашәа, аҽеиҵҳәаны игылан. Иҭахкааны, аԥхьа ицыр-цыруа аихатә гәашә аҿан. Даургьы уахь дынхьаԥшит. Даур идыруан араҟа Асмаҭ аус шылуаз. Уи абри аклуб деиҳабын. Зны-зынла аамҭа анроуаз, аклубгьы иныҵаԥшуан, шәҟәқәакгьы
инарыхәаԥшуан, нас аҩныҟа ицон. Акиноқәа раан, ахәмаррақәа раан аџьџьаҳәа аклуб ашҭа зегьы уаала иҭәуан.
– Даур, Асмаҭ дыҟаӡам ҳәа сыҟоуп иахьа. Аклуб ашә аркушәа збоит, дабацеи? – Мизан Даур иахь даахьаԥшит.
– Исыздыруам, умбои, – иҳәеит Даур. Нас инациҵеит: – Ашьыжь санаауаз аҩны дыҟан. Ашҭа аԥссара даҿын.
– О, уара, уи зегьы ззыҟалҵо узымдырӡои? Даур сигәаԥхап ҳәоуп. Аӡӷабцәа ҩысҭаақәоуп. Аха Асмаҭ, аиаша уасҳәап, ус дыҟам, дыӡӷаб бзиоуп, деилҟьоуп, дҟәыӷоуп, – Мизан уи дааирҽхәеит.
– Сара исызлылагәышьоузеи?
Даур уиаҟара уи алацәажәара иҭахымшәа иҽааҟаиҵеит. Маӡа хәыҷыкгьы игәаҵаҿы иахьҭаҵәахыз иааԥхеишьеит, Мизан иҵидыраазшәа.
– Уаалеи, џьара ҭаҭынқәак ааҳхәап, – иҳәеит Мизан. Еиманы, раԥхьа иҟаз амагазин иаҿаԥшьшәа иамаз акрыфарҭа иныҵалеит. Ари акрыфарҭаҿы аҭаҭын рҭиуан, арыжәтә рҭиуан, ақыҭауаа араҟа крырфон, крыржәуан. Мыцхәы иашьцылақәахьазгьы ыҟан.
Акрыфарҭа акәакьҭахьшәа икҿагылаз астол аҟны хҩуаак ахатәан, арыжәтә рымҵагылан. Итәеижьҭеи крымҵуа иҟамызт, алҩа хадырчылахьан.
– Аа, Мизан!.. Нас, уара! Шәааи ҳаиҩызцәахап! Абыржәеиԥш ҽазны аамҭа ҟало џьышәшьома? – руаӡәк дҩыҵыззеит. Мчыла астол ахь инеиԥхьарц дналагеит, аха, уи егьа иҳәазаргьы, Мизан имуит.
– Иҭабуп, идуӡӡан иҭабуп. Абзиара шәзыҟалааит!..
– Нас, шәхы ҳадышәкылом... Ҳарҭ аколнхацәа иаҳзыжәуазеи!.. – ауаҩ ҟәаз дааматанеишәа иҭыԥаҿ днатәеит. Иҭаҭын иқәыз аақәихын, днаҿыхеит. Иқьышә нҭырқәацәааны, алҩа нҭирббит. Иватәақәаз аҷкәынцәа ус иааԥшуан ҿымҭӡакәа. Аха рыблақәа ҵархәны Даур иладырҟацон...
– Закәызеи ишәҳәо, Бабал, ҳара ҳарҵаҩцәоуп, макьаназ уи аҟынӡа ҳхамлацт, ауаа еилаҳхыртә еиԥш... – нараҭеикит Мизан.
Аҭаҭын аахәан ианындәылҵ, Мизан Даур днаиазҵааит:
– Даур, анҭ итәақәаз зусҭцәақәоу удыруама?
– Цқьа исыздыруам, аха...
– Аҟәазшәа итәаз, уи ҳқыҭантәи абна ахылаԥшҩы, Ба-бал иоуп. Уи иватәақәаз аҷкәынцәа иашьа иԥацәа роуп, ус рымам, ҳәыс рымам. Бабал инаишьклаҳәуа ицуп. Аӡәы Хьрыԥс ихьӡуп, ахы ҟаԥшьшәа иҟоу, егьи – Ахра... Рхахәқәа аушьҭны... – Мизан аҭаҭын аахиртлан, цырак неиҿеикит. Амца нацраирсын, днаҿыхеит. Даургьы ҭаҭынк неиҿыҵеикит.
Амҩа цон инаваҵәи-ааваҵәиуа, ажра ахықәқәа рҿы игылақәоу ахьацаҵлақәа рышәшьырақәа рыҽрыҵакуа. Амҩа азааигәараҿ иҟақәаз ашәаԥыџьаԥқәа ирҿышәшәаз абӷь ҩежьқәа ажра ахықә иқәԥсоуп, амҩа ианыԥсалоуп, хьарч-хьарчҳәа ушьапы инаҵахәмаруеит.
Даури Мизани анеиԥырҵ, Даур ихала амҩа данылан дцон, ихы ларҟәы-ларҟәуа. Ақыҭа аԥсабара аҭынчраҿы аныҟәара гәахәарак инаҭон. Ианакәзаалак шьапыла аныҟәара мап ацәимкыцызт. Ихала амҩа дананылоз, ихәыцрақәагьы рҽеибаркны инеиԥылон, уи иазыԥшызшәа, инцәыҵахәыҭ-хәыҭуа.
Даур раԥхьаӡа акәны Хьрыԥси Ахреи ахьибахьаз дназхәыцит уажәы. Убри аҽны инаркны, иззакәу здырхуада, дахьцалакгьы лассы-лассы инеиԥаҳало иалагеит урҭ, рҽырԥагьаны, рҽыҳаракны. Аха Даур урҭ рацәажәарагь иҭа_хымызт. Днарывс-аарывсуан.
Уи аҽны мҽышан. Амш бзиан. Ашколхәыҷқәа аколнхара иацхраауан. Иахьабалак ачаи радқәа ирхубаалон иԥшӡа-ԥшӡаӡа. Ачаирҭа ашәаҳәабжь ықәыҩуан. Даур, иара напхгара ззиуаз, аабатәи аклассаа дрылагылан ачаи ҿихуан. Данаахьаԥш, ачаи рад дыбжьаланы дааиуан Асмаҭ. Бырфын ҵкы еилшәшәак лшәуп, лӡара еихатыруа. Иааџьеишьеит:
– Асмаҭ! Бабаҟаз арахь? Баҳзаазгазеи?
– Избан иара, сара сзымаауа сыҟазма? Зегь аус ахьыруа... Саргьы аколнхара сацхраарц сааит. Сшьапқәа еиқәршәны стәарызма нас?
– Мамоу, аха...
Даур Асмаҭ дахьааиз гәахәарас иҟаиҵеит. Иахиҳәаарыз издырамызт. Бла-бла дааимидеит. Лыхцәқәа, абжьааԥнеиԥш иахьагьы ҩбаны иԥаны илықәԥсан, хыхь ус касы еицарсак ала лхы ҵакын. Амра азыҳәан акәхарын. Ллакҭа ԥшӡара дынҭаԥшит.
– Асмаҭ, хаҭала иахьа бзыцхыраарц бгәы иҭада? Убри здырырц сҭахын...
– Сара зегьы срыцхраауеит, еилых дсымаӡам...
– Ус анакәха, саргьы бсыцхраауеит...
– Уаргьы суцхраауеит, аха... Сара егьырҭ абригадақәа рахьгьы сцароуп. Амхы бӷьыцқәа ҭсыжьуеит иахьа.
– Амхы бӷьыцқәа?
– Аиеи, амхы бӷьыцқәа, аколнхацәа ирызкны.
– Ибзиами, аха убри бымхы газеҭқәа рҟны ҳаргьы ҳаӡбахә џьара иабырҳәондаз, гәахәарас иҟаҳҵон. Ҳаргьы аколнхара ҳацхраауеит, ҳхы ҳаигӡом...
– Уи жәаҳәарада, аа, иумбари! – дааԥышәырччеит. Даур Асмаҭ данлацәажәоз игәы ҭынчын, иажәақәа ҟәандан, агәыразра рыҵан. Ларгьы дычча-хәмаруа акәын дышиацәажәоз... Азныказы дицәыԥхашьон. Уи, зҟны дыҟаз аԥҳәыс лҟны даннеилакгьы, хрыжь-хрыжь дцәажәон, аҽынкылара лнубаалон. Аха лыблақәа рҟны игәоуҭон ԥсҭазаара ԥшӡак шрыҵахәмаруаз. Аамҭа иаратәы ҟанамҵои. Даури Асмаҭи еишьцылеит, алафқәагьы неибырҳәалон.
Абас иахьеизааигәахаз акәу здыруада, ашьыжь дҩагыларгьы, мамзаргьы ахәылбыҽха акәзааит, аҩны даныҟоу, илаԥш лара дахьцалакгьы илыдхало иалагеит. Иуада дшыҩнатәоу акәымкәа, лара дшаадәылҵлак еиԥш, илаԥш налықәшәон. Лара уи лызгәамҭозшәа, наҟ дныҩналон...
Абар уажәшьҭа мчыбжьык аҟара ҵуеит аколнхара иацхраауеижьҭеи. Ашьыжь дындәылҵуеит Даур, нас уаха аилашәшәымҭаз ашҭа дааҭалоит. Аха лара, егьаџьара дыҟазаргьы, аус ахьиуа ахьшәҭҳәа даакылсуеит, гәырӷьарак лыман дизааиуашәа ибоит иара. Дара еидгылан ианеицәажәо, ашколхәыҷқәа рыблақәа ҭырхаха ирыхәаԥшуеит. Дара ԥхашьа-ԥхаҵо ауп ишеицәажәо усҟан.
Асмаҭ лнапқәа анҭәы, ачаи иҿылхыз ааидкыланы, Даур иахь иналырххеит.
– Абри сара сыхьӡала.
– Иҭабуп, Асмаҭ, бара быцхыраара ҳара иаҳхашҭуам...
Убри аамҭазы, рацәак ихарамкәа, машьынак абжьы ҭахәаҽӡа иааҭнаргеит. Асмаҭ, уи абжьы лдырызшәа, уахь дынхьаԥшит. Даурраа зқәыз арад аханы иаанҿасыз амашьына ласы ашәқәа ҟьаҟьаӡа иаатын, хҩык арԥарцәа ааҭыҵит. Иаанаԥшы-ааԥшит. Нас ҩыџьа Даури Асмаҭи зқәыз арад ибжьаланы рҿаархеит. Аӡәк, икьаҿшәа иҟаз, уаҟа иҽааникылт. Амашьына иҽадҵашәа дгылоуп, арахь дааԥшуа...
Урҭ иааиуаз Асмаҭ илымбаӡозшәа лхы шьҭылхуамызт.
– Бзиа жәуааит! – рҳәеит ианаарыдгыла. Аӡәк даун, ихахәы цәхаԥшьшәа, иԥынҵа еиқәырхәаны, егьи уи иеиҳа маҷк дааиҵан. Иӡамҩа азбжарак аҟынӡа илашьҭны, иԥаҵақәа аушьҭын, ихахәы еиқәаҵәа илахь иҭассы.
– Бзиа жәбааит! – иҳәеит Даур. Иҽааириашан, даагылеит. Урҭ акырынтә ибахьан иара, аха иааигәаны изеибамдырцызт.
– Шәабаҟаз арахь? – Асмаҭ лхы дҩахан, днарҿаԥшит, хәыҷык лхы-лҿы ачча аақәхәмаруа. Лхы аалырнааит.
– Ҳааит, баҳҭахын, – ау ибжьы гәаҩаӡа даацәажәеит.
– Сзышәҭахыз?
– Баҳҭахын...
– Ҳара ҳакәӡам, мшәан, Иаҭма иоуп. Бымбои дахьгылоу, арахь даармышьҭызшәа, – акьаҿ дныбжьацәажәеит.
Асмаҭ амашьынахь деиҭанхьаԥшит. Даур, уажәраанӡа игәы иҭахәмаруаз ргәырӷьара маӡа хәыҷы неимпыҵԥраазшәа дгылан.
– Шәара шәзеибамдыруазар акәхап, Даур, шәеибадыр. Ари Хьрыԥс ихьӡуп, ари – Ахра, – Асмаҭ Даур иахь дынхьаԥшит.
Даур аԥхьа Хьрыԥс захьӡыз, аушәа иҟаз, инапы наимихит, нас егьи – Ахра.
Абас иааибадырит урҭ раԥхьаӡа акәны. Аха дара ааины ианаагыла нахыс, ирҳәо рымҵәазшәа, излацәажәашаз рацәак иақәшәомызт.
– Асмаҭ, баала, ҳара уиаҟара аамҭа ҳамам... Асмаҭ ацареи-амцареи деимаркуа Даур днаихәаԥшит. Аха нас, арадбжьара дыбжьаланы, лҿыналхеит. Даур днарышьклаԥшит. Лара деиҭаахьаԥшит, аха акымзаракгьы лымҳәаӡеит. Нас, Даур дшыԥшыз, амашьына дынҭалеит Асмаҭ. Амашьына ачаирҭа ахәы инықәԥрааит, асаба харчыланы...
Амра шуан. Амра шуан, икацеиуан, аха ашьыбжьышьҭахьрахь ианҭала, иааҟәандарахеит. Ачаи ахьҿырхуаз ахәаҟынтәи амшын агәы казказра ишуҭахыз ухыԥшылон... Мзашҭа ақыҭа ҟьаҟьара ду хыхьынтәи уалаԥшуан, ақыҭа ҩнқәа рхыбрақәа ҟәаш-ҟәашӡа иааԥшуан...
...Даур дзықәтәаз автобус шнеиуаз акәымкәа иааҭгылан, ҳәсақәак нҭыҵит, реиԥкақәа кахәхәа-кахәхәаӡа. Карзинкақәакгьы ркуп. Ақалақь ахь хәҳахәҭра иҟамкәа иҟамызт, еимала-еиҿалаха ихынҳәит. Даур аԥенџьыр дахьадтәалаз аҟынтәи урҭ днарыхәаԥшит, ихы аарнаашәа. Ихәыцра даалҵит. Автобус аақәарқәашьеины аҿынанахеит. Макьаназ Мзашҭанӡа мҩабжаныҟәа бжьан. Инеиндаз иара амашьынагьы Мзашҭанӡа! Даур дахьтәаз уажәы зегь реиҳа игәалашәоз аҽа хҭыскгьы ыҟан: дҭынчӡа дшыҟаз игәы зыҵкәаз, игәы изырхьыз... деилшьаа, дуалуашо даақәзырхаз...
Еилашәшәхьан. Даур аусурантәи дааны аҩны дыҟан. Иуадаҿы дтәаны уажәтәи иурокқәа рырмазеира даҿын. Аколнхара иахьынӡацхрааз аздырхан, уажәы ҩаԥхьа рымҩа ашкол ахь инадырхеит. Аха, еиҭазкыз здырхуада, убри аҩыза агәалаҟара иман, рацәак игәы аҳәомызт дызҿыз. Абыржәы аӡәы днаиацәажәар, игәалаҟара ааиӷьхарашәа игәы иабон, аха ус дзацәажәашазгьы ааигәа аӡәгьы дыҟамызт. Асмаҭ иахьа ачаирҭа дықәԥраа дахьцаз уажәы-уажәы ибла иныхгылон. Даагылеит. Иуада хәыҷ аҟны даалеиҩеит. Нас дындәылҵит. Абарҵа днықәгылеит. Асмаҭ луадаҟны алашара каххаа иаркын.
Дналбаан, аҩнқәа ирыбжьгаз аанда днадгылан, уахь дынхьаԥшит. Ауада ишуҭахыз уҩнаԥшуан, уи аԥенџьыр икыдыршәылаз уалԥшны. Аха Асмаҭ дыҟаӡамызт. Асмаҭ даныҟоу, Даур абрантәи акырынтә игәеиҭахьан, лани лаби анышьҭалалакгьы, лара акыр аамҭа дмышьҭалаӡакәа, луада дшыҩнагьежьуаз, асаркьа дшаныԥшылоз, ашәҟәқәа дышрыԥхьоз, насгьы зны-зынла аԥенџьыр дадгыланы адәахьы дшыԥшуаз ибалон.
Аҵых акыр инаскьеит. Ажәҩан аҵа цқьан. Даур акыр аамҭагьы ашҭа дҭан. Зегь анышьҭалалак ашьҭахь ақыҭаҿы цәгьалаҵәҟьа иҭынчрахоит. Убри аҭынчра убриаҟара изҩыдоуп, игәыраҳаҭгоуп, уаха шаанӡа смыцәаӡакәа аԥсабара ҭынчраҿы исхызгандаз наугәахәып. Убас дыҟан Даур. Агәашәаҿ днеит, дааҭгылеит. Нас – Аруҭанраа рахь дынхьаԥшит ҩаԥхьа. Урҭ шьҭалахьан. Амаҵурҭаҿгьы, акәасқьаҿгьы, абарҵақәа рҟны алашарақәа аркын..
Асмаҭ лан Мақа Асмаҭ даныҟамыз алашарақәа лырцәаӡомызт.
«Дабацеи Асмаҭ уаха?» – убри гәҭыхас иааҟаиҵеит Даур. Иахьа днеиԥырҵ аахыс џьаргьы димбацызт. Абжьааԥны акәзар, ианаамҭаз данзымаалак, Асмаҭ лан Мақа Ҭебра лҟны дааиуан, нас рҩыџьагьы Даур иазҵаауан: – «Нан, Даур, Асмаҭ иахьа џьаракыр дубазар?» – ҳәа. – «Мап, дсымбацт», – аниҳәалак, – «даанызкылазеи?» – ҳәа убри иналацәажәон, гәҭыхас иааҟарҵон. Лара, акинофильмқәа анддырбоз, мамзаргьы ашәаҳәареи акәашарақәеи рзы аҽазыҟаҵарақәа анрымаз аамҭазы лассы данзымаалозгьы ҟалалон. Аха иахьа уи аӡбахә ала Даур акгьы имаҳацызт.
Даур данышьҭала, акраамҭагьы дызмыцәаӡакәа дааԥшуан. Абар, уажәы ауада лашьцара дыҩнаԥшуеит. Асмаҭ ихы дҭыҵуам. «Лани лаби акгьы зырымҳәазеи уаха? Дара ҭынч ишьҭалан ицәеит, ргәы каршә...» – Даур дахьышьҭаз даанаҳәы-ааҳәит.
Аҵх акыр ицахьазар акәхарын Даур данааԥшыз. Ар-баӷьқәа аккаҳәа инеиларԥсон. Убри аамҭазы Даур иуада лашарак надыҷҷалеит. Даур ахьшәҭҳәа дҩагылан, аԥенџьыр днадххылеит.
Агәашәаҿ машьына ласык гылан, аблақәа жап-жапуа. Амашьына ашәқәа шаатыз алашьцара инадибалеит. Аҩныҵҟагьы лашара хәыҷык ҭыԥхон иԥсадаӡа. Шьоук ҭатәан.
«Изусцәада? Аруҭан иҷкәын Асҭамыр иакәзар?» – Даур раԥхьаӡа убри ауп дзызхәыцыз. «Аха ас ҵхыбжьонха даазгазеи?..»
Даури Аруҭан иҷкәын Асҭамыри ибзиаҵәҟьаны иеибадыруан. Уи ақалақь аҿы аус иуан. Машьынала иҭаацәа иман данаалоз ыҟан. Усҟан агәылацәа зегь еизон, аҽны хәлаанӡа араҟа ҩыжәрахон, ччарахон, хәмаррахон. Иара маҵура дук аҿы аус шиуаз мҩашьо иныԥшны дыҟан. Хьаа-баа змамыз уаҩын. Убри иоуп уажәы иаразнакала Даур ихы иҭашәаз.
Алашьцара ҷкәынцәақәак налибааит Даур. Блуза шкәакәақәак ршәын. Ӡӷабкгьы амашьына аԥхьа дниасызшәа ибеит. Убри аамҭазы акыркырҳәа аччабжь аагеит. Аҷкәынцәагьы жәақәак аарҳәан, рмашьына инҭалеит. Амашьына аҿывҳәа инықәҵәиаан, алашьцара иналахәаша ицеит.
«Асмаҭ? Асмаҭ боума? Асмаҭ?..» – Даур ашә ааимԥааны, лышҟа иҿынеихарц нақәикит, аха иҽааникылеит.
Асмаҭ ашҭа дҭалан дааиуан. Даур ашә хәыҷык аҟара иаавҵраан дынкылԥшит лышҟа. Игәы ҭыҵны ицон...
– Бабаҟаз бара уажәраанӡа?
Асмаҭ амардуан данынхалаҵәҟьа, лан уа дылзыԥшны дгылан, халаҭа ԥхьарҟьак лышәхарԥаны.
– Ыы, ибхашҭма сахьыҟаз? Санцоз ибасымҳәази, Иаҭма арра дыргоит, акампаниа рымоуп ҳәа.
– Изусҭцәадаз баазгаз?
– Изусҭцәадаз? Хьрыԥси, Ахреи, Иаҭмеи роуп...
– Быҩнал арахь, быҩнал!
Асмаҭи Мақеи еиманы иныҩналеит.
Даур акыр аамҭагьы ацәа имԥан иқәломызт. Ишԥаиурыз, ишԥаҟаиҵарыз?.. Арбаӷьқәа аккаҳәа инеиларыԥсан, ашара инаԥылеит илахҿыхӡа...
Аҽны мҽышан. Даур џьаргьы дымцаӡакәа аҩны дыҟан.
Ҭагаланшьҭахьтәи амшқәа, қәа рыламсӡакәа, иҭынчӡа ицон. Амра ашәахәақәа ԥсадахеит. Шьыжьлеи хәылбыҽхалеи иааҿыхьшәашәарахеит.
– Ҭебра, Даур дыҟаӡами? — акәасқьа амардуан аҟынтәи Асмаҭ лыбжьы аагеит. Ҭебра абарҵа хьалԥссон.
– Дыҟоуп, нан, дыҟоуп, бхал арахь! – Аха Асмаҭ дхамлаӡеит.
– Абра шьоукы дырҭахын.
Даур дындәылҵит. Асмаҭ дахьгылаз дналыхәаԥшит, аха лылаҿимҭӡеит. Агәашә хәыҷқәак адгылан.
– Аа, шәааи арахь, шәааи! Шәымшәан! – Даур днарԥылан, ашҭа иааҭеигалеит. Шәҟәқәак ркуп, тетрадқәак ркуп. Иман иуада хәыҷы дныҩналан, аҟәардәқәа днарыха-аарыхан инаиртәеит.
– Нас, ишәыдысҵаз нашәыгӡама? Ижәҩыма?
– Иааҩит, иа. Шәахәаԥшыр ҳҭахын.
– Исшәырбеи арахь, — Даур астол днадтәалеит. Даур ианакәзаалакгьы ахәыҷқәа рыцхраара бзиа ибон.
Ашкол аҟны акәзааит, аҽаџьара акәзааит.
Акыр аамҭа ахәыҷқәеи иареи еидтәалан. Урҭ рыдҵақәа дрыԥхьеит, ирыгқәаз ириашеит, дрыцхрааит. Нас, дара ԥхашьаԥхаҵо иҩагылан, игәырӷьаҵәа ашҭа инҭыҵит. Ахәыҷқәеи иареи абас иахьеимабзиаз гәахәарак инаҭон иаргьы.
Агәашә анҭыҵ, амҿырҟәараҿы, Аруҭан дтәаны еиха хәык армазеира даҿын. Ацәыцә икаиԥсаз шкәакәаӡа иааԥшуан. Уи иахьабалак иваԥсан.
– Уара, Даур, урҭ ахәыҷқәа зтәқәада? Акыргьы срыхәаԥшит, аха, аиаша уасҳәап, исзымдырит... Ихбыџ-хбыџӡа, уаареигәырӷьап... – Аруҭан Даур иахь даахьаҳәит.
– Арҭ руаӡәы, ахышшәа иҟаз, Андроз дитәуп, фба рҟны дтәоуп, хәыҷ ҟәыбҷоуп, иааидуҵо зегь наигӡоит.
– О, Андроз ахьҩежьқәа имами, ахьҩежьқәа!..
– Егьырҭ руаӡәы Арушьан дитәуп, егьи – Манча.
– Даур, уара зегь удыруазаапеи.
– Сара урҭ рыҩнқәа рҟынгьы снеихьеит, ҳаҭыргьы сы-қәрҵахьеит ибзианы.
– Аҳаҭыреиқәҵараз ируҭахуазеи, ауаҩ изыҳәан рыԥсы ҭырымхуеи. Ачеиџьыка рымагәышьоуп...
Даур днеин, Аруҭан иаԥхьаҟала ишьҭаз ахьацамҿ ду абӷа ҟьантазраҿ днықәтәеит.
Даур иҳаҵҳаҵара, уи иеилыххара Аруҭан игәы иахәон. Ибон иара Даур хҭацәыхак ихы иамҭакәа, еснагь ахәыҷқәа дышрышьҭаз, дышрыцхраауаз.
– Абра, ҳара ҳҟны, анкьа, уи акрааҵуеит, рҵаҩык дҳаман, Урыстәылатәын, Петрович ҳәа ҳишьҭан. Арҵаҩра аганахьала акыр аџьабаақәа збахьаз дреиуан. Уаҩы ҳаракык, уаҩы наӡа-ааӡак, ҭынч-ҭынч дцәажәон. Иеиԥш арҵаҩы дубашамызт. Дҭаацәаран. Иԥҳәыси иареи ҟәбаҟәшәо. Рыхшара аҵара ду рҵахьан, аҽаџьара аус руан. Исыздыруам ишуасҳәара, убри Петрович ҳқыҭаны убысҟак дыргәаԥхеит, ихаҵкы имцауаз ҳәа аӡәгьы дубашамызт. Иара аурыс бызшәа дирҵон ахәыҷқәа. Иус цәгьа дазыманшәалан. Закәытә наалашьаз имаз? Арҵаҩра – уи ус баҩхатәраны илан иара. Уи дазшан. Изхысҳәаауа, абри сара стәы Асҭамыри иареи рыԥсы еилан. Асҭамыр аҵара бзиа имбозҭгьы, убриаҟара аџьабаа идимбаларгьы ҟаларын. Аратәи ашкол даналга, инапала дганы аҵара ду дҭеиҵеит. Убри иоуп Асҭамыр ауаарахьы дкылызгаз. Есымша дихӡыӡаауан, есымша дизҿлымҳан, дицхраауан...
– Нас, дабаҟоу уажәы уи арҵаҩы, Аруҭан?
– Уи уажәы ара дыҟаӡам. Ирҳәоит, дахьиз иқыҭахь дцан, убра дынхоит ҳәа. Бзиа ибозар акәхарын иқыҭа. Дзакәытә рҵаҩыз?!.
Аруҭани Даури анеиԥырҵ ашьҭахьгьы, Даур акыр аамҭа уи арҵаҩы дизхәыцуан. Аруҭан ус шамахамзар аӡәгьы дигәаԥхомызт, аха уи арҵаҩы игәаҵаҿ даанхахьан, наунагӡа дихамшҭыртә еиԥш. «Дзакәытә рҵаҩыз?!.» — Аруҭан иажәақәа Даур ддырхәыцуан аҽнынтәарак. Акы диҵанаршьыцуан. Дшимбацызгьы, дибахьоушәа ибла дныхгылон.
Даур ахьӡ бзиа зҽаԥсазтәқәахьаз, ахьӡ бзиа змақәаз арҵаҩцәа ианакәзаалакгьы дрызгәдуун, зыԥсҭазаара зегьы ахәыҷқәа рааӡара иазызкуаз рахь иԥхьаӡон, рыгәра игон...
Арҵаҩы Ҭанас Ақацәба иашҭаҿы еилыхаран. Ачара иман уи уаха. Ашьаԥа, алашара аҵԥхо, аҽеиҵҳәа игылан. Асасцәа иаахьаз рацәан. Аԥшәмацәеи амаҵуцәеи еиқәҟьашон, иццакы-ццакуа акака ирҿын. Ашьаԥа аҩныҵҟа убысҟак идыркаҷҷеит, улаԥш узыҩнгарымызт.
Ашьаԥа анаҩсшәа амцақәа еиқәҵаны, ачуан дуқәа ақәгылан. Шьоук урҭ ирхагьежьуа ирхагылан. Акәасқьа абарҵаҟны акәзар, шьоукы астол иакәшаны, афымца лашара рхалаҷҷо, игәамҵ-хамҵуа амацасра иаҿын. Хьрыԥси Ахреи илаԥш нарықәшәеит Даур.
– Уаала, уаала, уахь ҳара иаҳзаԥсам, – Даури Мизани уахь имнеикәа, амаҵуцәа рҽеилҳәаны ачуанқәа иахьырхагылаз ашҟа рҿынархеит. Аԥшәмагьы џьара дырбар инаидырныҳәаларц рҭахын, аха џьаргьы дрымбеит.
– Арҭ ачара ду рурц ргәы иҭоуп, умбои изҿқәоу? Ҭанас ачара ду имур иуазма? Уԥши ишынхақәо?
– Инхоит ибзиан, – Даур ихьыҵәцараха игылаз акәасқьа ду илаԥш нахигеит. Нас амаҵурҭа. Ашәырҵлақәа. – Ирымазар акәхап...
– Ирымазаргьы акәхап, аха еиҳараӡак изышьҭоу иаанаго акәхап. Ҭанас иаб џьаракыр кризылазар илимхыр иуама? Амал азы иԥсы цәгьоуп.
Даури Мизани ачкәынцәа еизаны алаф ахьырҳәоз инарыдгылеит. Даур бзиа ибон абас ачарақәа раан ауаа еизаны иахьгәырӷьоз, иахьцәажәоз, иахьыхәмаруаз. Жәабжьс иумаҳауа иҟоузеи?.. Аҵх ацара иаҿын. Аԥырӷеиԥш аеҵәақәа ажәҩан икыдыԥсалоуп. Аҷкәынцәа абысҭақәа руит, акәацқәа ржәит. Иҭырхит, акалаҭқәа ирҭарԥсеит алҩаҵә рхылзза, идырмазеит...
Аҵх акыр иганы ауп ишдыртәаз. Ашьаԥа кәапеишәа иаадырҭәит. Ҭанас иҩызцәа арҵаҩцәа хазы итәан рҽеидкыланы. Иара, дхышӡа, уажәы-уажәы ашьаԥа дааҵалан даарыдгылон. Ашьаԥаҟны раԥхьаӡа иҭынчран. Аха ԥыҭк аныржә, аууҳәа иааилалеит.
– Атолбашь далхтәуп, атолбашь! Иазхоуп уажәшьҭа! —
шьоукы ашьаԥа агәҭаншәа шыҟаз рыбжьқәа гон. Иаамҭазар акәхарын атолбашь иалхра. Аурурбжьы еиқәтәомызт.
– Бабал, анцәа уиныҳәааит! Бабал Лацәышба! – нас уи иныҳәаҿа ржәуан. Уи далырхит уахатәи ачараҟны напхгаҩыс. Заанаҵы иазырыӡбхьазар акәхарын. Днаган ашьаԥа агәҭаныҵәҟьа днадыртәеит. Ҵәыца гәарҭак наимҵадыргылеит. Бабал уажәы ибазма, акакала даарыхныҳәауа иҿынеихеит. Нас аԥсуа чарак аҟны еиԥш акәын зегь шымҩаԥысуаз. Бабал ибжьы гәаҩаӡа ирылҩуан зегьы.
Даур дахьтәаз ивараҟны Мизан дтәан. Урҭ рнаҩсан – егьырҭ арҵаҩцәа. Раԥхьаҟала аӡӷабцәа еиқәыҽырбо итәан.
Даур уажәы-уажәы Асмаҭ длыхәаԥшуан. Уи уаҟа итәақәаз дрылумкаарц залшомызт. Ишәҭны игылоу агәил ҟаԥшь еиԥш улаԥш дныҵашәон.
Даур Асмаҭ дахьлыхәаԥшуаз лыблақәа ус иарҳәозшәа ибон: «Уара сара сеилкаа, уара сара сеилкаа. Уара дуҭахуп аҩыза, ааԥынра иуцаԥылаша, иуцназгаша. Баша мала ухы ҳараумкӡан. Уи уара иунаалаӡом...» Лыблақәа зны иҭынчын, зны ааԥынраз игәылптуа ашәҭыц иаҩызан. Даур урҭ иаша дырхыԥшыланы, акгьы реимҳәацызт, аха акгьы шреимҳәацызгьы шаҟантә игәы цәыҵадырхәыҭхәыҭхьаз! Акы иҳәарц игәы иҭаикхьазаргьы, акы дыԥхьанарҟәҟәон еснагь, игәы иҭаикқәо измырҳәоз. Насгьы, ишԥаҟаиҵарыз, урҭ рҳаҭырқәҵара, урҭ рыбзиабара имаз дзаԥыҩломызт. Наҟ-ааҟ узхымсша агәараанда рыбжьоушәа, акы ааиҿагылон. Аха Асмаҭ илеиԥшу, Асмаҭ леиԥш зҟазшьа бзиоу, Асмаҭ леиԥш иеинаалоу, згәы разу аӡәгьы димбацызшәа акәын дышлызхәыцуаз.
– Асмаҭ дыӡӷаб бзиоуп, – Мизан Даур ишҟа даахьаҳәит. Даур уахь уажәы-уажәы илаԥш шкыдхалоз ибазар акәхап.
– Дыбзиоуп, аха сара исызлылагәышьоузеи?
– Аиаша уасҳәап, Асмаҭ зыҩнаҭа дыҩнашәаз иҩнаҭа ла-шеит...
Ашьаԥаҟны ашәа аацәырыргеит.
Иҟалеит анапеинҟьара, иҟалеит акәашара!
Иахьынтәиааз уаҩы изгәамҭаӡакәа Хьрыԥси Ахреи афиҳәа
игьежьуа ашьаԥа иааҵалеит. Рӡарақәа калаӡа. Ишԥакәашои уҳәарауазеи? Аӡӷабцәа рыблақәа дыршанхоит.
Нас акәашара, акәашара.
Даур Мизан иҟынтә иоуз аҵәцақәа анижә, ихы-игәы инҭахәмарит. Дарлахҿыхит, дарԥшӡеит. Аҩы, о, аҩы, шаҟа иқьафҟаҵагоузеи, шаҟа игәазырҳагоузеи ҳаҭыр ақәҵан ианужәуа!
Даур ашарԥазынӡа дтәан, аха ашьҭахь агылара иҽыназикит.
– Ҟоҳ, ус иауама? Ара чароуп. Макьана ушԥагылои? – иҳәеит Мизан. Егьырҭ арҵаҩцәагьы инаиқәрыԥсеит, аха Даур мчыла днарымпыҵыҵит.
Даур ашьаԥа дныҵыҵит. Аҳауа ҿыхааӡа инеиҿасит. Ашҭа днықәԥшит. Нас акәасқьахь дынхалеит. Азал аҟны ауаа рацәаҩын. Хьрыԥси Ахреи астол иадгыланы амацасра иаҿын, шьоуки дареи еидшыҩкланы. Даур уахь дшыҩналазҵәҟьа, Хьрыԥси Ахреи рылаԥшқәа наиқәшәеит. Асмаҭ лҩызеи лареи ӡӷабцәақәак ирыдгыланы аицәажәара иаҿын азал акәакьҭаншәа. Даур урҭ днарыдгылеит.
– Узгылеи макьана? – Асмаҭ уи днаиазҵааит.
– Сгылеит, уаҳа сзымжәит. Ишԥаҟасҵарыз? Зегь сара сзыриааиуазма? Насгьы, аҩныҟа сцарц сгәы иҭоуп, ашьыжьтәи автобус ала. Аҩныҟагьы сымцеижьҭеи акрааҵуеит.
– Иаба аҩныҟа? Уқыҭахьу?
– Ааи, сқыҭахь. Игәхьаазгеит, игәхьаазгеит цәгьалаҵәҟьа...
– Мизан уажәыгьы дтәазар акәхап.
– Мизан дтәоуп, аха уигьы лассы дгылар ҟалап.
Асмаҭ лҩызеи лареи Даур данылбаауаз инаицылбааит. Хьрыԥс иблақәа ҵархәны, Даур дизкылԥшуан. Ашьхарахь иаацәыҵлашеит. Архантәи аӡиас ашьҭыбжь ааҩуан.
– Сара цәгьалаҵәҟьа ижәны сыҟоуп, Асмаҭ! – Даур, агәашәаҿ данааи, иааникылеит урҭ аӡӷабцәа. Асмаҭ лҩыза лнапы ааулышьҭын, дааскьашәа даагылеит. – Аха дунеихаан сара сыхшыҩ сымжәыцт... Бара быӡӷаб бзиоуп, Асмаҭ! Сара акырынтә сгәы иҭаскхьеит ак басхәарц. Ак басҳәарц, аха... Аха ибасҳәоит, уажәы акәымзаргьы мышкы. Абри ааԥынразы, зегь анышәҭуа... Сара ааԥынра бзиа избоит. Бара?..
Асмаҭ лхы ларҟәны дгылан.
Даур иқәҵәиашо мцабзк наижәлазшәа даауалуашеит, аха иҽааникылеит...
Амҩа анаара иаҿысны ҵаҟа илбаауан. Шарԥазтәи аҳауа уаҩы инырыртә иҟан. Даур иплашь ахәда шьҭыхны, ихәдакәырша арахь иаҵыԥшуа, инапқәа иџьыбақәа ирҭакны дцон. Ҩаԥхьа ачара аҟынтәи ашәаҳәабжь ааҩуан. Арбаӷьқәа аккаҳәа инеиларыԥсеит. Ашара адәы инықәлеит.
Даур амҩаду аҟынӡа дмааиӡацызт.
– Уаангыли уа! — ҷкәынак ибжьы аагеит. Даур ишьҭахьҟа дынхьаԥшит. Хьрыԥси Ахреи ишьҭалан иааиуан, рхылԥақәа рхаршьшьы... Даур дааҭгылеит..
– Даур, ҳара ак уаҳҳәарц ҳҭахын... – Рыблақәа ҵархәны ихәаԥшуа игылоуп иаԥхьа.
– Ишәымҳәои, нас?
– Абри Асмаҭи уареи ишәзеилои? – Хьрыԥс ихы аарҵысшәа даацәажәеит. Иқьышә инықәҵашәа, тәамбашақә.
– Избан иара, иаҳзеилои?
– Ҳара ҳазҵаауеит, аиаша ҳаҳәа! Убри азоуп абра ҳзааз! – иҽааирмчит.
– Сара Асмаҭ ҩызас дсыԥхьаӡоит, бааԥсрак аҵамҵакәа. Избан иара ус зышәҳәо? Измааноузеи?
– Уара Асмаҭ есымша узлышьҭоузеи? Иузлылоузеи Асмаҭ уара? – Хьрыԥс Даур иааигәаны днеиҿагылт. Иблақәа нҭаиркәымпылт. Инацәақәагьы ааирҵысит, игәышԥы наидыргыло. Даур арыжәтәфҩы неиҿаҳаит.
– Ишәҭахыз шәара? Ишәымҳәои?! — Даургьы иҽааирхаҵеит. Ус аламала ихы лаирҟәырцгьы иҭахымызт арҭ рҿаԥхьа. – Измааноузеи?!.
– Измааноу убри ауп, уаҳа улмацәажәароуп Асмаҭ. Иузымдырӡои Асмаҭ Иаҭма дшитәу? Иаҭма ажәа илҭахьеит. Уара узусҭада?.. Ҽазны убри улацәажәо ҳамбароуп!..
– Слацәажәо сыжәбар иҟашәҵарыз? – Даургьы аҵәы налеиҵеит.
– Уихәаԥши уара! Иҟаҳҵарыз?!. – убри аамҭазы Хьрыԥс иҭачкәым аҿынаирхеит Даур ишҟа. Даур иаразнакала
мцабзк наихҟьеит. Ишьҭахьҟа днеиҭаԥеит. Иплашь неишәхиԥааит. Нас ахьшәҭҳәа Хьрыԥс днаигәыдлеит. Иҭаҷкәымгьы аҿынаирхеит... Иааибарххеит. Даур Хьрыԥс ихәда ааихәлаигәеит. Аха убасҟан ишьҭахь ала Ахра днеихьынҳалеит. Даур Хьрыԥс даауишьҭын, ишилшоз Ахра ицацха дынҭасит. Уи даабалыбаҭеит.
Даур ҩаԥхьа Хьрыԥс днеиҿагылт, иҭаҷкәымқәа раҵәаны:
– Ишәҭахузеи сара сҟны, ишәҭахузеи?..
Даур деилашуан дахьгылаз, Даргьы иззымиааишаз мчык ишаԥыҩлаз рнырзар акәхап, ус иааиҿагылеит...
– О, уара, шәеилагама? Иҟашәҵозеи? – убри аамҭазы хаҵа бжьык аагеит. Хьрыԥси Ахреи ахьышәҭ-сышәҭҳәа рышьҭахьҟа инеиҭаԥан, абна рыҽнамардеит. Даур иҟалаз изымдыркәа ишьҭахьҟа данаахьаԥш Аруҭан дааиуан. Дааидгылт.
– Ҟоҳ, Даур уакәызма? Ишәыхьзеи, Даур? Ирҭахыз анҭ?
Даур икьаҿ ааирҽеит. Ичабра неиҿишьит. Иплашьи ихәдакәыршеи ахькажьыз иаашьҭихит.
– Акымзаракгьы. Ус ҭаҷкәымқәак ааимаадеит ауп... Убас рҭахын дара. Рымч ԥыршәон сара сҟны...
Аруҭан ашьыжь ачарахь дцон... Иҟалаз омашәа ибеит, илакәишьеит.
– Амшгацәа, ус рымам, ҳәыс рымам, ибжьаҟьалаха иб-жьоуп. Уца уара аҩныҟа, урызхьамԥшын. Урҭи ҳареи нас ҳаицәажәап.
Аруҭан анаара иаҿагалаз амҩа днанылеит.
«Шәабацои? Егьаџьара шәыҟазаргьы шәсыԥшаауеит. Ус шәгәы иаанагозаргьы ҟаларын Даур илҳаршозеи ҳәа. Шәаргьы саргьхандаз!..» Даур амҩан џьара иқәшәоз џьишьон, аха џьаргьы иқәымшәеит. Уажәы гәаӷкрак дҳәынҷаны даман, даршаҟьон.
Аусҳәарҭаҟны икыдыз арадио ду ҿааихак ҟанаҵомызт. Даур дахьгылаз аҟынтәи даанаԥшы-ааԥшит. Зны ашкол ахь днаԥшит, зны аусҳәарҭақәа рахь, зны акыҭа агәы иалсны ицоз амҩаду днаныԥшылеит, аха макьаназ араҟа аӡәгьы дықәыршәымызт. Иҟьаҟьаӡа иаашеит.
Ус, машьына ласык аҿывҳәа Даур иааивалан, иаақәҵәиааны иаагылт. Ашә ааимԥааит.
– Даур! – Мизан дааҭыҵит. Нас – Асмаҭгьы. Иааидыххылеит.
– Иҟалеи? — инаизҵааит, рыгәқәа хыҭ-хыҭуа, иццакны.
– Иҟалахуаз?.. Акымзаракгьы... – ихы ааирҵысит.
– Иабацеи дара? Рҽабарҵәахи?
– Сыздыруам иахьцаз.
– Уҭали арахь, уҭали!..
Даур дҭамларц далагеит, аха Мизани Асмаҭи ирымукәа, мчыла амашьына дынҭаргалт.
– Иабацарыз?.. Аԥсра рықәшәандаз!.. – амашьына нықәԥрааит. – Аҩныҟа ицарызу?.. – Мизан иҟаиҵарыз издырамызт.
Амашьына ахыкәалаа еиԥш Хьрыԥсраа ахьынхоз шыҟаз ахы рханы ицон.
– Ҳара ҭынч ҳтәаны аҩыжәра ҳаҿын. Асмаҭ дӷьаҵәыӷьаҵәуа даасыдыххылеит угылароуп ҳәа. Хьрыԥси Ахреи Даур амҩа изыркит, лҳәеит. Аруҭан илеиҳәазаарын. Нас акы аабаз џьушьома? – даҿын ацәажәара Мизан, иҟалаз гәалсс ишиоуз иныԥшуан.
Асмаҭ ҿымҭӡакәа амашьына дҭатәан, аха уажәы-уажә Даур дихәаԥшуан.
– Урыхәаԥши иргәаӷьыз!.. Анышә иҵасҵап сара!.. Амбжьахқәа!.. – Мизан игәы еибакны дцон. Даур ихаԥыцқәа аҿҿа рыҵгон.
– Абра иаанкыли! – амашьынаныҟәцаҩ инаидиҵеит Мизан. — Уара уҭымҵын, Даур. Сара урҭ аҩны иҟазар еилыскаауеит.
Мизан амашьына дынҭыҵын, уи аихатә гәашә днадгылеит. Ҩны ҳаракык гылоуп еиқәҟаца, шәыга еилаԥсала ишәны. Аԥенџьырқәа рҟны иамоу акыдыршәылақәа улаԥш нарыдхалап...
– Шьаҳан! – Мизан ибжьы наиргеит уахь.
Даур амашьына дахьҭатәоу дкылыԥшуеит. Уажәымзар-уажәы дныҭҟьап уҳәап. Шьаҳан захьӡыз даадәылҵит. Ари Хьрыԥс иаб иакәын.
– Шьаҳан, Хьрыԥс дыҟаӡами?
– Дыҟаӡам, ачарахь дцан дмаацт. Дзуҭахыз, Мизан?
– Дысҭахын!.. – Мизан уаҳагь имҳәаӡеит. Ишьҭахьҟа даахынҳәит. Иҿаԥшылара машьцан. Нас, усынтәи ахәы инхалан, ачараҿ инеит, аха уаҟагьы иҟаӡамызт. Иабацеи, иабаныҵашәкәеи уҳәарауазеи? Анышә рҽабарҭеи?
– Урҟәаҵ, Даур, урҭ, урҟәаҵ! Уԥсы шьа. Урҭи ҳареи ҳанеицәажәаша ҟалап...
Даур акыр иацәажәеит, акыр игәы хьадырԥссеит, игәы еиқәырҳәалеит. Нас, дааганы, иуадаҿы дааныжьны ицеит.
Даур акыраамҭа ихы кны дтәан. Асмаҭ дихәаԥшуан ҿымҭӡакәа. Аха дҩагылеит.
– Ухы уҩахи, Даур, абра шьа хәыҷык уҿшьуп ҳәа сыҟоуп, – Асмаҭ даацәажәеит.
Даур ичабра ааҭиган, инеиҿишьит.
– Иамымҵӡеит, иааги, сара иамысхуеит.
Даур ихы ҩышьҭихит.
Асмаҭ лнапы ҟәандаӡа инеихьысит.
Иоуразоуроу акы дааимнадазшәа ибеит, дааилнашьаазшәа. Иблақәа ҭраа дналҿаԥшит. Иблақәа убысҟак иҭынчын, убысҟак ихыхәхәала иҟан, изытҟәаз, изҳәынҷаз узеилкаарымызт. Асмаҭ ас шамахамзар Даур иблақәа дырхымԥшылацызт. Урҭ акы ларҳәозшәа лбон, аха изакәыз еилкааны цқьа илыздырамызт, илзеилыргомызт.
– Ирҭахыз урҭ уара уҟны? Ҳәатәыс ирымаз?
– Акымзаракгьы, Асмаҭ. Уи бара хьаас иҟабымҵан...
– Исоуҳәаӡом уеизгьы?
Даур ҿимҭӡеит. Иҟалақәаз зегь Асмаҭ лаҳәара ицәыгәаӷьылацәахеит. Уи аасҭа акгьы леимҳәар еиҳа лгәы ааннакыларашәа иӡбеит. Аха ларгьы уажәшьҭа гәҩарақәак лымамкәа дыҟамызт. Уи ацәыргара лара илцәыхьанҭан. Даур акгьы иҳәомызт.
Асмаҭ днеин, аԥенџьыр днадгылеит, адәахьы дыԥшуа...
Абри нахыс, мчыбжьык, ҩымчыбжьа инареиҳаны аамҭа цеит, аха Хьрыԥси Ахреи рыӡбахә ыҟаӡамызт џьаргьы. Аусҳәарҭахьгьы рыхабарк уаҩы имбеит. Рыҽдырԥсызар акәхап.
– Урҟәаҵ наҟ, – иҳәеит Мизан, – ирылаухузеи, уа уаргьы ибзианы иуҟьеит ҳәа саҳаит. Хьрыԥс илакыҵарҭа ҵуршәаазаап. Убас рықәнагоит амбжьахқәа... Иҟарҵаз иацәыԥхашьозар акәхап, убри азоуп изцәырымҵуагьы...
Даур иҟалақәаз даараӡа игәнигеит. Ари аҩыза аиԥылара дақәмшәацызт. Ргәы иалсит зҟны дыҟазгьы. «Ишԥыкәу ҳарҵаҩы амҩа изкны ишиеисуаз?! — Аруҭан Хьрыԥс иаб дахьибаз игәы нырханы диацәажәеит.
– Уи зегьы Асмаҭ илхыбааны ауп изыҟарҵаз. Асмаҭ Иаҭма бзиа дибоит рҳәон, аха... Насгьы, убри Иаҭмарааи дареи еишьарала еизааигәахуп...
Мизан Даур игәы иҟажон.
Хьрыԥсрааи Даури неидыслеижьҭеи, Асмаҭ акыр лҟазшьа аҽеиҭанакит. Уи Даур игәеиҭахьан, аха дахьцалакгьы иҿагылоз акызаҵәык акәын: «Лара Иаҭма ажәа илҭахьазар, сара сызусҭада? Сызусҭада?..»
Автобус ықәхысаа ишнеиуаз, амҩаду иаамҩахыҵын, ақыҭа мҩа инанылеит, ашьхарахь ахы рханы. Даур игәы еиҳа-еиҳа аисра иацнаҵозшәа ибон. Даҽа хәыцрак датәнатәуан, даҽакы даланахалон.
«Усҟан шаҟа аҽаанкылара сымаз? Сгәы еиқәысҳәалеит изулакгьы. Бара есымша бызбон, есымша, сшьаҿа ахьааихызгалакгьы бсықәшәон. Анкьатәи сыхәмарра, сыччара акы иахәаҽызшәа акәын сышбацәажәоз. Баргьы... Убас... Иззакәу сыздыруам... ҳаиԥыларақәа хьшәашәахо иалагеит. Ҳаицәажәарақәа кьаҿхан, ус ҳнеихәаԥшны ҳнеиԥырҵуан. Шаҟа сҽысҟажоз?.. Аха сгәаҵаҿ иҭахәмаруаз сара издыруан... Еҳ, Асмаҭ, Асмаҭ!..» – Даур ихы аалаирҟәит. Автобус аҩныҵҟа иҭатәақәаз ирҳәоз, излацәажәоз илымҳахь иааигомызт. Асмаҭ лызхәыцра иахьа еиԥш аҽыртланы иԥымлацызт. Иахьа иҟаиҵоз ашьаҿа Асмаҭ иахьлызкыз акәу здырхуада, ибла дхыҵуамызт. Убасҟан инаркны иахьанӡа иаҩижьхьаз аамҭа ԥышәарак иаҩызаны иҟалазшәа, уажәы аҽакала дазнархәыцуан. Абыржәы Асмаҭ дибар, иҟаларын игәҭакы
зегьы аартны илеиҳәар. Убасҟан абрантәи дызцаз, гәҭакыс имаз. Имҩа нҵәара шамамыз еиԥш, Асмаҭ лызхәыцрагьы нҵәара амамызт. Амашьына наваҵәи-ааваҵәиуа инеиуан ақыҭа иалаланы. Даур иибахьаз, дзышьцылахьаз аҭыԥқәа ҩаԥхьа игәы рзыбылуа ибла иҵигон...
Ааԥынра. Убасҟантәи ааԥынра. Даур шаҟа ибзиан игәалашәозеи ааԥынра анааиуазтәи амшқәа! Аԥсабара ааԥынра ишаԥылоз. Мзашҭантәи ааԥынра даҽа ааԥынрак изадкыломызт. Ҭебра лашҭаҟны ашьац иаҵәа ахы ааҵнахит. Нас уи еиҳа-еиҳа ашҭа ырԥшӡо иариаҵәон. Ашәаԥыџьаԥ ааԥынра еиланаҳәеит, уааигәырӷьартә еиԥш. Аԥсаатә рышәаҳәабжь... Шьыжьи хәылбыҽхеи. Еиҳараӡак Даур дызхәаԥшуаз уи дахьыҩназ ауада авараҿы игылаз ашьақарҵәа акәын. Уи қәыԥшын. Амахәқәа Даур иԥенџьыр иадкьыслон. Зны асы рықәын, зны ус ихахаӡа игылан. Аха ааԥынразы амахәҭақәа рҟны ипыҟә-пыҟәӡа ишыҟаз иаашәҭын, ибыбышӡа иааҟалеит. Амҵангьы ашәҭыц ҿышәшәаны инкаԥсеит. Иахьгылаз ашҭагьы ааршкәакәеит, асы нықәнаузшәа. «Уажәы иҟаланы иаҿазар акәхап, иҟаԥшь-ҟаԥшьӡа, иуаркалеиуа...»
... – Даур, иудаҳныҳәалоит, укласс аихьӡара аиуит! – Даур иҩызцәа инапы ааныркылон. — Уџьабаа мыӡит. Зегь аԥышәарахь инеит. Уажәшьҭа урцәымшәан...
Аҵарашықәс анҵәамҭаз акәын. Аизара ашьҭахь. Абас иеицәажәо ашкол амардуан иналбааит Даур иҩызцәеи иареи. Даур ашықәсазтәи иџьабаа аизараҟны ибзиан иахьахцәажәаз гәахәарак инаҭон.
Ус, наҟсынтәи Асмаҭ даарԥылеит.
– Асмаҭ, Даур идбымныҳәалаӡои? – Мизан ун лышҟа дынхьаҳәит.
– Закәи идысныҳәало?
– Аихьӡарақәа иманы аԥышәарақәа дырԥылеит. Адиреқтор иҟынтәи иахьа аџьшьара, аҽхәаԥхьыӡ иоуит. Икласс зегь реиҳа аихьӡара аанарԥшит. Зегь реиҳа иԥсыҽыз...
– Иудысныҳәалоит, Даур.!
Инапы аанылкылеит Асмаҭ. Уи иахьа лгәалаҟара еиҳа
ишеиӷьыз лныԥшыртә дыҟан. Лыблақәа ҳәаҵәыҳәаҵәуа иҭыԥраауан. Ллакҭа лашан...
...Ашкол ашҭа инҭыҵит. Амра каххаа иԥхон. Даургьы игәалаҟара еиҳа еиӷьын иахьа. Дласӡа, дҭынчӡа ихы ибон. Аҩныҟа иахьаауазгьы гәахәарак иоуны драцәажәон Мизани Асмаҭи. Уи дара игәарымҭарц залшозма. Еиҳараӡак Асмаҭ. Амҩа ашәшьырақәа ирыҵашьшьы ицон....
...Даур акыраамҭагьы иуадаҟны дтәан. Ашьҭахь дындәылҵит. Ашҭа ашьац иаҵәара днықәлеит. Ихы зқәикрыз дақәшәомызт. Ашьыжьтәи аӡаӡа шьҭабахьан. Амхырҭахьы дынхьаԥшит. Аԥш қашә-қашәо ихгылан, иахьабалак еицеиҟараны. Адгьыл чашәрамыз, ақәа анаиу, итәӷәырԥсаны аҽоунашьҭит. Лаҵангьы аџьабаа адырбалахьан Аруҭани иареи. Аԥхӡы нкаҳәо мышкы хәлаанӡа иҭан. Рџьабаа мыӡит. Ибзиахеит.
«Арашәара аамҭагьы ааит, ирашәатәуп», — Даур убри ихшыҩ назцеит. Ҭебра ианакәзаалакгьы длыцхраауан. Зны лымҿы иҳәон, зны лыӡлагара. Илшоз аҟны ихы деигӡомызт. Араҟа аԥш хәыҷык иркьасан акәын ишыларҵоз, нас еиҳа аамҭа ақәшәоит ҳәа. Уи анхацәа ибзиан иԥыршәахьазар акәхарын...
«Амҽышаҽны сҭалап»... – игәы инҭеикит. Амҽышанӡагьы ибжьаз. Даур арашәара бзиа ибон, иеиқәа ашьапқәа хьарҽны, ахәыжә-хәыжәҳәа. Еиҳараӡак ашьыжь, амра акыр инхашлаанӡа. Аҩны шаҟантә драшәахьаз! Иашьеи иареи еидгыланы.. Избозгьы ргәы иахәон. Аха иашьа зны-зынла аҽыԥхьакрақәа идыруан. Иашьа уажәы аколнхараҿы машьына ҟәарҽарк дақәтәоуп, ашьыжь даман агәашә инҭыҵуеит, нас уаха ҵхыбжьон зны, выр-вырҳәа агәашә иаадгылоит. Иан аҩны дыҟагәышьоуп, уи лгәы иалоу – Даур лассы-лассы дахьзымнеиуа ауп. Даур ида аӡәгьы игәхьаа лкӡам. Иаб макьаназ дҿагәышьоуп. Аҩн усқәа зегь иара иааизынхеит.
Даур даахьаҳәит. Асмаҭ абарҵаҿы дықәгыланы, чамаданк аҿы еихыхны, аҩныҵҟа аҭрыцқьаара даҿын. Уи ариабжьарак
аҽеиқәршәара даҿуп. Ақалақь ахь дцоит, дызҭоу аинститут аҟны аԥхынразтәи аԥышәарақәа лҭирцаз. Акыр дрыԥхьахьеит. Акыр лҽазыҟалҵахьеит. Даургьы длыцхраауан.
Асмаҭ абарҵаҿ дгылан арахь дааԥшуан. Нас дналбааит. Лчамадан абыркьылаҿ иқәгылоуп амра ҭаԥхо. Ҩымсаг хәыҷык лкуп. Ирыбжьаз аандаҿ дааин, лыбжьы налыргеит Даур иахь. Халаҭа ԥхьарҟьак лшәуп, икахәхәа. Лхы-лҿы агәкыра аныԥшуеит, уаднаԥхьалоит, егьа уацәтәымуаҩызаргьы. Лыблақәа, лыбла ӷрақәа игәаӷьны иаша узырхыԥшыларым... Аха Даур урҭ маӡала акырынтә игәеиҭахьан. Иааигәангьы, ихарангьы. Ԥсҭазаарак рыҵахәмаруан, угәы еицразырсуаз, угәы збылуаз.
– Даур, узхәаԥшуаз уаҟа? – днаиазҵааит лара, аимаа татақәа илышьаз илаԥш нарықәшәеит. Лшьапқәа лыҵкы иахьамҵәахуаз иҟәаш-ҟәашӡа иааԥшуан.
– Ҭебра лымхы уажәшьҭа ирашәатәхеит. Аамҭа ааит. Иара аамҭагьы умбаӡакәа ауп ишиасуа.
– Уи баба ирашәап, мшәан.
– Саргьы исымрашәои, уажәы избама арашәара. Ашьыжь сынҭалар, хәлаанӡа салгоит...
Асмаҭ дааԥышәырччеит.
– Иҟабҵахьои бара? Бҽеиқәбыршәама?
– Сҽеиқәсыршәеит. Ԥыҭрак ашьҭахь сцоит. Снаскьаугауоу?
Даур ҵаҟа днышьҭаԥшшәа иуит. Изнапык ала аанда иаларсу амасар икуп. Даахәыц-хәыцит. «Бара бнаскьазгап, аха сара?..» Уи иаанагоз сара исыԥсыхәозеи ҳәа акәын. Нас лара аанда днадҵны дцеит.
Амра ԥыҭк иҩхалахьан. Даур иуадаҿы дтәаны шәҟәык даԥхьон, аха дзыԥхьоз уиаҟара ихаҿы иааиуамызт..
Асмаҭ ибла дыхгылан, ҭаха имҭауа. «Дцоит, дцоит...» – еиҭанаҳәон игәы.
– Даур! – убасҟан абарҵаҟынтә аҿыҭбжьы аагеит. Даур дзыԥхьоз ашәҟәы шикыз дындәылҵит. Асмаҭ абарҵаҟны дгылан лҽеилаҳәаны. Даур азныказы дааизымдырырц егьааигымхеит. Убасҟак илнаалон илшәыз лымаҭәақәа, дааршанхеит. Лкьаҿ хәыҷи леиԥкеи ҩеижь ԥштәалан, аха еилыбзаауа, убла узаҟәыҭхомызт.
– Сара сцоит...
Нас днагьежьын, наҟ лҿыналхеит.
Даур дналбааит.
Ашҭаҟны Асмаҭ лани лаби, нас Ҭебреи акы иалацәажәо игылан. Даур днеин, Асмаҭ лчамадан аашьҭихит. Рацәакгьы ихьанҭамызт. Еиманы агәашә инҭыҵын, агәарабжьара иныбжьалеит.
– Нан, ибасҳәарызеи, бҽырҟәышны быҟаз. Бгаӡамхан. Аԥышәарақәа шаабҭилакҵәҟьа арахь бхынҳәы. Ҳара ҳшыбзыԥшу бдыруазааит! – Лан амҩаду аҟынӡагьы лабжьара даҿын. Асмаҭ ҿымҭӡакәа, лхы ларҟәны днеиуан. Дахьцауаз лгәы еихьнашьуан...
– Бҽырҟәышны быҟаз, бҽырҟәышны. Бҭаҟьаҭасуа акәымкәа... – лабгьы дналабжьеит.
Амҩаҟны игылоуп, амашьына ааира иазыԥшны.
– Даур, узыԥхьо закә шәҟәи? – Асмаҭ Даур изааигәара дааин даагылеит. Имариашаны дгылоуп, иику ашәҟәы дахәаԥшуа. Лсумка хәыҷы лнапы иахаршәуп.
– Ари даараӡа ишәҟәы бзиоуп. Аԥхьара уалагар узаҟәыҵуам, насгьы иахьатәи аҿар ирызкуп. Урҭ рыԥсҭазаашьа, урҭ рҟазшьа, урҭ рхықәкы. Иаха салаган аԥхьара, акыргьы саԥхьахьеит.
– Да исырбеи?
Даур уи ашәҟәы Асмаҭ иналиркит. Асмаҭ абӷьыцқәа акакала еихыршәшәо днахәаԥшит, днагәылаԥшит. Џьарагьы днаԥхьеит.
Ус амашьына анааи, Асмаҭ днақәтәеит. Асмаҭ Даур днеихәаԥшит. Лыблақәа ирхубаалон гәҭынчымрак шлымаз. Нас амашьына даман ицеит.
...Ашкол аҟны аԥышәарақәа ирылгеит. Даур иҭахын дцарц уахь, ақалақь ахь, Асмаҭ диԥшаарц, длацәажәарц, аха игәы еиқәызҳәалоз акы ыҟан, уахь ицара ԥхьаззырҟәҟәоз. Уажәы-уажәы Иаҭма ибла дныхгылон. Нас – Асмаҭ. Нас убарҭ дрызхәыцуан: «Асмаҭ Иаҭма ажәа илҭахьазар, сара сызусҭада?.. Сызусҭада?..»
Убри нахыс Даур Асмаҭ лыхабарк џьаргьы имбаӡеит.
Иара аҽаџьара диасит усура. Аха уажәы дызцои Асмаҭ лахь? Избан иара убри аҟара игәы изыҵасыз Иаҭмеи иареи реицәажәара? Избан иара Асмаҭ дызрыцҳаишьаз? Ихы вбақәакгьы аиҭон автобус дахьҭатәаз. Асмаҭи иареи реиԥылара акрызҵазкуа акакәын дназхәыцит. Асмаҭ лыгәҭакы шизымдыруазгьы, иара деилылкаарашәа игәы инаҭон...
Аилашәшәра иаҿын. Даур автобус данақәҵ дааҭгылан, даанаԥшы-ааԥшит. Ари аҳабла дацәтәымуаҩхазшәа ихы ибон, аха гәаҳәарак иман убарҭ зегь хьазҽуаз. Агәарабжьара дныбжьалеит. Агәарабжьара ибжьысуаз амҩа ииашахәҵәараӡа акыр инаскьон. Ашәырҵлақәа, аҩны ҳаракқәа, ашҭақәа – Даур игәы дырцәажәон. Дзышьцылахьаз, иибахьаз, дызнысхьаз ҩаԥхьа иҿыцҳҳараӡа илаԥш рхигон. Абарҭ зегьы иара иԥсҭазаара аҟынтә кәырҷаха хәыҷык рыдызшәа игәы иабон.
Абар уи Ҭебра лыҩны, ахьатә кәасқьа, иара дахьыҩназ ауада. Уи лывараҟны – Аруҭанраа рыҩнқәа. Акәасқьеи амаҵурҭеи. Уажәы, урҭ рашҭақәа еиҟәызшоз аандагьы ықәырхын, шҭак аҟны – х-ҩнык ҭагылан. Ашҭа еиҵҳәа ду аҟны еихатә гәашәкгьы аҿан. Даур игәы аҭҳара-аҭҳара еисуан. Аҩнқәа раԥхьаҟа шәыга еилаԥсала иршәын, уажәы аҽа хаҿран иаадырԥшуаз. Даур, еиҳараӡак Аруҭанраа рыҩны акәын дызхәаԥшуаз.
Даур даамҩахыҵын, агәашә днадгылеит.
Азныказы ибжьы аргара дацәыԥхашьозшәа дгылан, ашҭа дҭаԥшуа. Аха ашьҭахь Ҭебра лыҩны ихы нақәикит.
– Ҭебра! — ибжьы наиргеит. Ҭебра лла ҩаҵҟьан инаидшылеит, аха ашьҭахь дадырызшәа, иааҵыхәарышәшәан, аҽааннакылеит. Еиҭамҵӡакәа ихәаԥшуеит.
Ҭебра Аруҭанраа рмаҵурҭа даадәылҵит. Ус – Мақагьы, Аруҭангьы.
– Ҳаҳ, аа, уара, ҳарҵаҩы! – Аруҭан, Даур дшибазҵәҟьа дааиеигәырӷьеит. Аҳәсагьы инапы ааимырхит, дгәыдыркылеит. Нас дрыман, Ҭебра лыҩнахьы рҿынархеит.
– Уаҳцәыӡӡеит, уаҳцәыӡӡеит. Ас ҳаухашҭып ҳәа ҳаҟамызт. Уӡбахәқәа ҳаҳалон. Наџьхьоу аус ууеит рҳәеит, усами?
– Аиеи, уаҟа аус зуеит.
– Ибзиами. Наџьхьоу сара даараӡа ибзианы издыруеит, уаҟа ауаа бзиақәа нхоит. Ари сара стәгьы Наџьхьоунтә даасымгахи! – Мақа лахь дынхьаҳәит, усҟантәи иаамҭа хазына наигәаларшәо.
– Сааумгакәа, сумыркьаҭеи, – лҳәеит лара. Акәасқьа инхалеит. Абарҵаҟны иқәгылақәаз аҟәардәқәа инарыха-аарыхан, инеибартәақәеит. Ҭебра днеин, алашара налыркит. Даур дахьыҩназ ауада ашә дадыԥшылоит. Шаҟантә дыҩналахьаз, шаҟантә дыҩнагьежьхьаз, шаҟантә ддәылҵхьаз? Уажәы ашә аркуп, аха дырҩегьых аҩнаԥшра игәы азыбылуеит. Ашҭахь днаԥшит. Алашара иахылҵуаз ашәахәақәа акыр инаскьоит. Ашҭа цқьаӡа, ҭагалантәи быӷь цыракгьы ықәыршәым. Ҳәарақәак неин, агәашә иадгылоуп, ранацәа ааигәа иҟазар акәхап.
– Нас, ажәабжь ҳаумҳәои?
– Ишәасҳәарызеи? Сырҵаҩуп, ақыҭаҿы аус зуеит. Қыҭак шыжәбахьоу еиԥш иҟоуп. Ахәыҷқәеи ҳареи ҳаилыхоит есымшагьы. Арҵаҩы иԥсҭазаара шыҟоу шәаргьы ижәдыруеит. Хҭацәыхак ҳамам...
– О, арҵаҩра бзиоуп, аус бзиа шәаҿуп, аус бзиа нашәыгӡоит. Ахәыҷқәа рааӡара, ахшыҩ рызнагара зегьы ирыцкыми...
– Ирыцкуп, аха аџьабаа амоуп цәгьалаҵәҟьа...
– Аџьабаа зцым абзабаагь гьама узадбалома!.. Ҳара рҵаҩык дҳаман Петрович ҳәа, иуасымҳәахьеи, егьараан дубаргьы амел ихьтата ахәыҷқәа дрышьҭан, бзиа ибон убысҟак. Ахәыҷқәа рзыҳәан ихы деигӡомызт. Убри иакәымзар Асҭамыргьы дуаҩымхар ҟаларын. Дзеиԥш рҵаҩыз! Убасҟан аҵара зирҵақәаз иахьа амаҵура дуқәа ирылоуп, – Аруҭан уи дналацәажәеит. Уи арҵаҩы дихашҭны аамҭакгьы мцацзар ҟаларым...
Ауха акыр аҵх ргеит, крырфеит, крыржәит, акыр ицәажәеит. Ашьҭахь Аруҭани Мақеи ҩагыланы ицеит. Ҭебреи Даури анааизынха, уажәраанӡа Даур игәы иҵхоз дналамцәажәар игәы иауазма.
– Ҭебра, Асмаҭ дызбаӡом, дабаҟоу? – дналазҵааит, ихы ааларҟәшәа.
– Асмаҭ, нан, ара дыҟаӡам. Аҟәа аусура далагеит. Уахь диасит. Лашьа иҟны дыҟоуп...
Даур маӡала даақәыԥсычҳаит.
– Избан, ара илгәамԥхеи?
– Ишԥалгәамԥхоз... аха, лашьа дигеит. Араҟагьы ҭыӡшәақәак ҟалан...
– Иарбан ҭыӡшәақәаз?..
– Иарбан... Ани Бабал иԥа Иаҭма думдыруази, арра иҟаз, даан, Асмаҭ дсымгар зуам ҳәа даақәгылеит... Ауаа ҳзааишьҭит, аха Асмаҭ ани диццозма? Илҭахымызт. Илҭахыҵәҟьамызт. Асмаҭ ус аламала изабалак диццозма. Аԥсраказгьы илымуит. Ашьҭахь дымҵаҳарсуеит ҳәа иалагеит. Анҭ Хьрыԥси Ахреи умдыруеи, иуеисқәоз, убарҭи иареи неиҿацәажәазар акәхап, еиуацәамзи, аха егьрылымшеит. Ирҭахузеи уҳәарауазеи? Асмаҭ урҭ рҟны иамцхәны ажәакгьы лымҳәацызт...
– Иабаҟоу нас урҭ аҷкәынцәа уажәы?
– Урҭ ирыхьыз уздырӡом. Хьрыԥси Ахреи ҭакуп. Авокзал аҟны аисра ҟарҵазаап. Ижәны иҟан...
– Иаҭма? – Даур ихаԥыцқәа неихаирӷәӷәеит.
– Иаҭма иҭыԥ ахь дцагәышьеит. Асмаҭ лани лаби ир-ҭахымызт уи диццар...
– Асмаҭ сара исзымдырӡо аусқәа дрықәшәазаап!..
– Асмаҭ, нан, ҳара даҳтәуп ҳәа исҳәом, аха акала улы_валартә дыҟам. Аҵарагьы далгоит уажәшьҭа. Есуаха, абра данааилак, уӡбахә далацәажәон. Урҭ аҷкәынцәа амҩа зузыркызгьы башан. Асмаҭ илҳәон ашьҭахь лгәы иалырсны, убри нахыс уҽшеиҭаукыз атәы...
Аҵх каххаа иҟан. Зегь шьҭалахьан. Даур ашҭа дҭагьежьуа дҭан. Асмаҭ луадаҟны алашара аркымызт. Зегь игәалашәон. Ибла ихгылан. Абри аԥсҭазаараҿы акы изымхошәа ибон, даргәаҭеиуан, даршаҟьон. Акыраамҭагьы дызмыцәаӡеит.
«Ишԥаҟоу уҳәарауазеи абри абзиабара! Зны уаргьежьуеит, зны уархынҳәуеит, уаргәаҭеиуеит, уаршаҟьоит. Уҳаранакуеит, уланарҟәуеит. Угәы еицранарсуеит, угәы ахәуеит, угәы
шьҭнахуеит, угәы арԥыруеит. Мап, ааԥынра иаҩызоуп абзиабара!.. Асмаҭ!.. Асмаҭ!.. Мап, дсыԥшаауеит сара Асмаҭ. Зегьы-зегьы ласҳәоит. Уи сеилылкаауеит сара»...
Иарбаныз ихаҿы имааиуаз Даур дахьышьҭаз. Асмаҭ, аӡӷабцәа иибахьаз зегьы дреиӷьызма, аха убри леиԥш аԥсҭазаараҿы ицназгаша аӡәгьы дҟамларашәа акәын дышлызхәыцуаз. Гәаанагарак иоуан убри деилылкаарашәа, убри дшеилылкаауа еиԥш уаҳа аӡәгьы дизеилымкаарашәа.
Ашара адәы инықәлеит.
Даур ахьышәҭҳәа иҽааилаиҳәан, дындәылҵит. Абарҵаҟны иҿы ӡык нақәиҭәеит. Аҳауа ҿыхаӡа иҟоуп.
– Ас шаанӡа уабацои, нан? – Ҭебра омашәа илбеит Даур дахьдәықәлаз. Абарҵаҿы дгылоуп, дихәаԥшуа.
– Сара Аҟәанӡа сцароуп, — иҳәеит Даур, ццакырак иныԥшуа.
Ҭебра ахьышәҭҳәа даақәгьежьааны, какалк ааизыҟалҵарц ақәылкит, аха иара имуит. Уеизгьы фырџьанк азна ауатка неимыржәкәа доулмышьҭит.
– Уца, нан, уца... Амҩа бзиа!.. Аха исхашҭыз... Асмаҭ лахь умнеикәа умуааит, Асмаҭ лахь!..
Даур ашҭа дынҭыҵит. Ҭебра агәашәаҿ дгыланы дизыԥшуан.
...Автобус ықәԥрааны ақалақь ахь ицон. Асмаҭ дгәыкӡа, деинаалаӡа, лыхцәԥарақәа кахәхәа-кахәхәа, Даур ибла дыхгылан...
Арха аӡиас цәқәырԥо ииаҩрны ацара иаҿуп. Ахәыҷқәа еибарыҩуа ҟьаԥ-чаԥҳәа аӡы иҭоуп, аӷӷараҿы. Ацәқәырԥа-қәа разныԥсараха ирықәԥсоуп.
Сара аҟәара схықәтәалоуп. Аӡиас ацәқәырԥақәа неидыслауа рҽаҳаракны инеиуеит, ццакырак рымоушәа.
«Иҟалои абри Гәында абрахь, аҟәарахьы даар? Иҟалҵои аҩны, лхала дтәаны?.. »
Ахаҳә хәыҷқәа ыршәны ацәқәырԥақәа иргәыдысҵоит, иргәыдысҵоит. Нас, сҩагылан, ахәыҷқәа ахьыхәмаруаз ахь сҿынасхеит. Амра кацеиуеит. Ԥшакгьы ықәсуам. Ашшы ахгоит аӡиас.
– Қәаҭа! – ахәыҷы-хылтыҿшәа иҟаз сааиԥхьеит. Ихахәы рҳәны, ихы-иҿы ҟьаҟьаӡа, уааиеигәырӷьап. Уаҳа иҟасҵара сзымдырит. Ма абри ахәыҷы дсыцхраауандаз. Иаргьы ахьышәҭҳәа иҩызцәа даарылҵын, даасыдгылеит.
– Қәата, Гәында дубахьазар џьаракыр? — сыбжьы ны-ҵакшәа снаиазҵааит. Уи Гәындараа дырзааигәан дынхоит. Аха есымшагьы арахь ауп дахьаауа, ӡҭалара ҳәа. Араҟа уеизгьы хәыҷеизарҭоуп.
– Мамоу, — ихы ааирҵысит, иблақәа ҟәаз-ҟәазӡа, дыс-ҿаԥшуа.
– Иахьагьы, иацгьы думбаӡаци?
– Мамоу, мамоу...
Дсыҵаԥшуа дгылоуп, аха акгьы изеилымкаауазар акәхап, абри сара сызиазҵаауа.
«Дабацеи, мшәан, абри Гәында ариабжьарак?..»
– Иҟоу удыруама, Қәаҭа? Уаалеи! — снапы ихәда ины-қәысҵеит.
– Сабоугои, Хәаҭа, иаа?
– Уаала, уаала, умшәан. Сара сахьцо ахь. Уара усыц-храароуп, абра џьаранӡа уназгоит.
Иҩызцәа рахь дынхьаԥшын, инапы иҟьеит, сара уажәыҵәҟьа сааиуеит ҳәа. Дара ҿабыӷ-ҿабыӷӡа игыланы иаҳзыԥшуеит.
– Ҳабацои, Хәаҭа, иаа? Ҳабацои? – алымҩанык дсазҵаауеит. Сара иасҳәоит: уара ҩызара сзууроуп, уара уда уаҳа ԥсыхәа сымам ҳәа. Арха адәеиужьра ду ҳнықәсит. Нас, илакьы-лакьуа инеиуаз амҩахәасҭа ҳанылан ҳцон.
Ус, џьаргәал аандак ҳнавалеит. Ашәырҵлақәа иргәылыҳәҳәо кәасқьак ахыб ааԥшуеит.
– Араҟа инхода, Қәаҭа? – даанкылан снаиазҵааит, ис-зымдырушәа ара зынхарҭоу.
– Ыы, араҟа Гәындараа рами?
– Уара Қәаҭа, ак уасҳәашан, абра дҵа хәыҷык усҭар иузынагӡауоу?
– Изакәи иара?
– Абри ашәҟә хәыҷы иску, аӡәгьы имырбакәа, Гәында иузлыҭару?
– Илысҭоит, илысҭа...
Ариабжьарак аӡәы исыдибалар ҳәа сацәшәо, сџьыба иҭаҵәахны иныҟәызгоз ашәҟә хәыҷы ааҭызган, инеисыркит. Иара, уи днахәаԥшын, ахьышәҭҳәа амҩа инаниршәлеит, дыццакы-ццакуа.
Сара сыԥшуп. Абраҟа сышгылоу аӡәы сибар ҳәагьы сшәоит! Ахьаца ду сҽавакны, уажәы-уажәы амҩахь сыԥшуеит, сгәы аҭҳара-ҭҳара еисуа.
Ус, дук хара имгакәан, даакылсит иаргьы.
– Илуҭама? Дыҟазма аҩны?
– Ыҳы, илысҭеит...
– Илҳәазеи?
– Акгьы лымҳәаӡеит. Лан дгылан. Ус исымылхит...
– Сышԥоушьи, Қәаҭа, уара, сышԥоушьи?! Аӡәгьы иумырбан ҳәа уасымҳәази, иухьзеи?.. Уи, зегь дара роуп, лан лылаԥш иҵашәон. Сышԥоушьи?
Аха иара акгьы изеилкаауамызт... Дсыхәаԥшуеит, дсыхәаԥшуеит иблақәа ҟәызгаӡа...
Ахәылбыҽха.
Сани саби усурантәи иаан, ашәшьыраҿы итәаны ацәажәара иаҿуп.
– Иахьа Аҭиа цәгьалаҵәҟьа лылахь еиқәын аусураҟны, – лҳәеит сан. Аҭиа ҳәа уи дызҿыз Гәында лан лакәын. Сара схы ааласырҟәит.
– Илыхьзеи бымҳәои? – саб ибжьы гәаҩаӡа уи дналазҵааит. Саб дҿоуп макьаназ, ихахәы шлацк аламшәацт. Ихиҿы аиқәара иаманакуеит. Иԥаҵақәа иԥынҵа иҵганы, наҟ-ааҟ акыр инашьҭуп.
– Илыхьхуаз, лыԥҳа аинститут дахьаднамкылаз лгәы иалан. Илуазгьы лбомызт, илҳәозгьы...
– Ишԥа, џьушьт? Аҭиа данцәажәоз улырцәажәомызт, сыԥҳа лаҟара аҵара зҵо аӡәгьы дыҟаӡам, сыԥҳа есымша арҵаҩцәа ибзианы илыхцәажәоит лҳәон. Уажә иҟалазеи? – илахь
неиҵеицалеит саб. Илакыҵақәа рҟны аарлаҳәа акаҷырақәа нарныԥшит.
– Уара есымша аҵәы алаҵаны уанымцәажәо ухы ухьуеит уеизгьы, – инеиҿалырхьит сан.
Сгәаҵанӡа инеит иаразнакала. Ҳакласс аҟны, аиашазы, Гәында лакәын зегь реиҳа аҵара зҵоз. Гәында дызҭамлаӡеит. Уи ҭахак снаҭомызт. Сналызхәыцит. Убри азыҳәан акәхап дамаԥхашьаны лхы зсылмырбауа, насгәахәт.
– Закәытә џьабааз илыдылбалахьаз?!
– Ахәыҷы дырқьынцыцны дуааӡар убас ауп...
Гәында лаб дыҟаӡамызт, аха лан абыдара лынмырԥшӡакәа, акәтаӷьцәа дылкәкәаан длааӡеит. Илымаз зегьы лыхҭнылҵон, деилаҳәан, деилацан. Иахьа бзиак аацәырҵыргьы Гәында илшәызар акәын. Мацқьа-шьацқьа дныҟәылгон, длыхӡыӡаауан.
– Уажәтәи аамҭазы аинститут аҭалара цәгьазаап, иҳаԥсыхәоузеи ҳара? Ҽааны убра џьара ԥсыхәак анаҳзыҟамҵа, ҳҭахеит ауп, ҳхәыҷы дыбжамҽамны даанхоит, – сан дааӷьаҵәыӷьаҵәит.
– Уи бацәымшәан бара, аинститут аҟны ирыдыркылауа адырра змоу роуп. Уаанӡа аамҭа имоуп, даԥхьалааит, ӡәыр диԥырхагоума?
– Уара есымшагьы иуҳәац ауп иуҳәо, уи ара иахәарҭаӡам. Цхыраарада аинститут аҭалара цәгьоуп, рҳәеит, иумаҳаӡаци? Анкьа иубахьоу ыҟаӡам, иудыруоу уара?
– Манча иԥа ӡәыр дицхраама, бхаҵкы сцеит? Дцан, ихала дҭалеит. Ишәымызт, ихамызт. Бнеи, аҵара шиҵо ҳәа ирҳәо баҳап. Убригьы ацхыраара имазма? Дасу ихатәы мҩа иара илихыроуп, аџьабаа ибароуп, нас ишԥа?
Сан уаҳа илаҿылымҭӡеит. Ашкол салгеижьҭеи есымшагьы игәы инықәылшьуеит, аха иара макьаназы сара сзыҳәан ҽырҵысы ҟаиҵом. Лшьамхы иқәыршәыз лкасы еицарса хәыҷы аақәылхын, лхы ааҵалкит.
– Сара ажәқәа снарышьҭаԥшуеит, – иҳәан, иеигәышә аашьҭыхны, агәашә дынҭыҵит сабгьы. Сара стәоуп...
– Уабаҟаз арахь? Уабаанагеи?
– Сабаҟаз? Ибымбои сахьыҟаз? Аҽқәа срышьҭоуп. Саабмышьҭуази?
– Мамоу, аха...
Гәында лхы ларҟәны дгылоуп. Баша чыҭ ҵкык лшәуп, ишшапаӡа. Лхагәҭа еиҩшашәа, лыхцәы ҩбаны иԥаны илықәын. Шьана хәыҷык аарлаҳәа лхы-лҿы гәкыра азганкахьала иԥшӡаӡа ианубаалоит. Еимаа тата ҵарԥалақәак лышьоуп. Лывараҿы фархьқәак еизганы икаԥсоуп.
Лареи сареи машәыршәоуп араҟа ҳшеиқәшәаз. Сара иахьантәаракгьы аҽқәа срышьҭан. Аха ашьҭахь скараха, саӷәра сазқәынҵа, Гәындараа рышьҭахь ииагаз амҩахәасҭа санылан сшааиуаз ауп дшызбаз. Афархьҟәшәара даҿын. Азныказы иаалзымбатәбарахеит.. Даауалуашеит. Иҟалҵара дақәымшәеит...
– Гәында! – уажә сышҟа даахьасырԥшит.
– Иууеи?
– Абри бара бышԥаҟоу?
– Сышԥаҟоу сара?..
– Абри аҽакала бҽеиҭабкызшәа збоит. Иҟалеи иара? Ибыхьи? Сара есымша амҩақәа сырнуп. Ашәҟәы изҩыз бмоуӡеи?.. Бзымааи?..
Аха лара ҿылҭуам. Сара исҭахуп ак ласҳәарц, абри лареи сареи иҳазкны, ҳабзиабара хәыҷы иазкны, аха ҿылҭуам. Лхы ларҟәны дгылоуп. Аха ашьҭахь, лхы еиҵыхны днасҿаԥшит. Лыблақәа цәаак-цәаакӡа иҟан. Акы лгәы илнарҳәомызт. Иахьабалак иааҭынчрахеит. Илыхьи иара уеизгьы Гәында?..
Аха убри аамҭазы:
– Гәында-а! – аҿыҭбжьы аагеит ҳазҵагылаз ахьаца ду авара шыҟаз. Снеилууа сцеит. Уи Аҭиа лакәын. Арахь иаагаз амҩахәасҭа даныланы дааиуан. Гәында илура дақәымшәеит, днасҿаԥшит. Нас, лфархьқәа аашьҭылԥаан, днасымпыҵԥраа дцеит. Сара, идрырҳаз ашәарах еиԥш, сгәы ҭыҵны ицоит.
– Ибыхьи иара? — Гәында лан дналԥылеит.
– Исыхьыз акәым, бсаԥыс абыржәыҵәҟьа аҩныҟа!.. Уа
иҳаибарбап бареи сареи! Уаҳа егьсылымшаргьы, бԥынҵа ашьаҟәадабаа кылсхып!.. Бабаҟаз арахь?.. Дызусҭадаз аилашәшәымҭаз абнараҿ бзацәажәоз?..
Аҭиа лыбжьы еиқәтәарак амамызт. Гәында лыц дкылылхуан амҩа иахьаныз, абнара ыҵырцәажәаауа, аха лара ҿылҭуамызт, рыбжьы аӡәы иаҳар ҳәа дшәаны. Лан дзеиԥшраз лымдыруази, днеиуан лҽеиқәкны. Сара акыраамҭагьы ус сгылан џьарак, ҽырҵысы ҟамҵаӡакәа, урҭ сырзыӡырҩуа, аха ашьҭахь, схы сыкәаҽ, ашьшьыҳәа аҩныҟа игаз амҩа инансыршәлеит... Иҟаларызеишь, иҟаларызеишь анаџьалбеит ҳәа сгәы ҭыҵны ицон...
– Иахантәаракгьы убри сшазхәыцуаз мацара иҟьаҟьаӡа иаасыршеит. Дсымшьит ауп исыгхаз, ихашәҵару? Ажәлар рҟны сызцәырымҵуа... Уаҩы ибахьоума?.. – лхы-лҿы ҵаӷаӡа, лԥынҵа кәрыԥсӡа, Аҭиа ҿааихакык ҟалҵомызт, деицраланы, лымци лҵабырги неиқәыртәо. Уи акгьы ҳаналыжьырц лгәы иҭамызт. Зегьы лгәалалыршәон Гәындеи сареи ашкол ҳанҭаз инаркны џьаракыр ҳнеихәаԥшхьазаргьы. Уи ицқьаз ацәанырра хәыҷы, ихәырхәыруа зҿаазхаз, уаҳа царҭа амамкәа илжәагәарц лгәы иҭан. Акрааҵуазаргьы ҟаларын лҽазыҟалҵоижьҭеи. Сара ҳмаҵурҭа сҽаварӷәӷәа сгылоуп, уаҳа царҭа сымамшәа. Ашҭа ианааҭала нахыс сцәа иалашәахьан арҭ рааира зызкыз, измааназ.
– Уаҩы иаҳахьоума? Уа снеир, уа исарҳәалап... Ҭахак лиҭаҵәҟьом. Ари зныкым, ари ҩынтәым. Дахьибо дыкҿацалан длацәажәалап, акатаҳәа асалам шәҟәқәа лзиҩлап. Агәра шәымгои? Аа, ари жәбома? – Аҭиа қьаад бӷьыцқәак еиларҟәыҷы лџьыба иааҭылгеит. Сара урҭ иаразнакала сыхшыҩ нарызцеит. Ллакҭа ҵаулара ччаԥшьк ыҵашәом.
– Қәаҭа, уаԥхьеи! — қьаад бӷьыцк аалхны ахәыҷы инеилыркит. Уи дара анаауаз дааргазар акәхап шаҳаҭс. Саб ихы ларҟәны дтәоуп. Егьырҭтьы ҿырҭуам. Саб иашьагьы аҩны дыҟан уаха. Уи зны-зынла даалоит ҳара ҳахь, абна игәы аныҵаҿыӷьлак.
Қәаҭа инбанқәа неихшьаалауа иҽынеихеит. Уаҟа ус аҳәон: «Гәында! Шьҭак ишыҟасҵара сыздыруам. Схы агарҭа сымам. Егьарааны субаргьы амҩақәа сырнуп, адәқәа срықәуп. Уахгьы-ҽынгьы бара боуп сзызхәыцуа. Еснагь бара быблабара сара сзыҳәан мышшароуп.. Иҟалозар, акы еиԥшымкәа сбыҳәоит, уаха ахәылбыҽха бхы сықәыршәа шәыҩны ашьҭахь игылоу ахьаца ду амҵан. Ак басҳәарц сҭахуп. әаҭа».
Қәаҭа, ацәгьара зуз иеиԥш, ихы ларҟәны дтәан, уи ашә-ҟәы хәыҷы данаԥхьа ашьҭахь. Уи шьҭа еилкааны имазар акәхарын зегьы.
– Ижәбоит ари, ижәбоит ари! Сыбла иҭарҳәоит зегьы. Мап, сара ҽшьроуп исықәу! Уаҳа ԥсыхәа сымам.. Шәазхәыци иара? Ари зныкым, ари ҩынтәым. Уаанӡагьы илзиҩхьан. Аха усҟан сара ақалақь ахь сцара иақәшәеит... Аԥышәарақәа кәаԥӡа иҭиуа дшааиуаз акәымкәа, мышкы дҩакылсын, ахәыҷы дкәаҷалакны, илыхьыз ҳзымдыруа дааҳампыҵахеит. Изхарада ари?..
Итәақәаз днарылаԥшит Аҭиа. Уахантәаракгьы илцәажәахьаз лҿықәлан, лыхәда адақәа ҭыҵны ицоит. Сара аԥенџьыр скылԥшны избоит рызынтәыкгьы. Сқәыԥсычҳара ҵаулахан, снеилууааит. Аха ҽырҵысы ҟасҵом.
Иара аԥышәарақәа анылҭиуазгьы закәытә хаԥсыроузеи избаз сара уи лыԥшааразы. Иахьа хәлаанӡа убри лара дызҭалоз аинститут агәашә сылатәан. Ҳанеиқәшәа, сгәырӷьара ҳәаак амамызт.
– Иахьантәаракгьы ҳабзыԥшны адәны ҳгылоуп, бара ара бзыдгылоузеи? Аԥышәара бҭизар, ҵаҟа бзымылбаауазеи?
Гәында лан дгәамҵ-хамҵуа дааҳадгылеит. Уи лаҳәшьа Анҭикагьы длыцын. Лара лылахь реиџьны, лҿаԥшылара рымчӡаны днасыхәаԥшит, уара ара уаазгазеи, иуусхәузеи ҳәа лҳәарашәа. Цәгьарак налзызузшәа, лылаԥш хьшәашәаӡа инасылалырҟацеит. Изура сзымдыруа, сбалыбаҭо, схы агарҭа сымамкәа, аԥсыӡ аӡы зҵабаз еиԥш саақәхеит. Аҭиа лаҳәшьа Анҭикагьы дҿышәшәааӡа, лхы аалырнааит сышҟа. Нас Гәында лҟны дааин:
– Баала арахь! – лҳәан, лмахәар кны, длыман лҿыналхеит.
Гәында, уахь ацара шылҭахымыз удырратәы, днасыхәаԥшит. Аха Аҭиа лаҳәшьеи лареи, уи илҿақәиҭ-қәиҭуа, ак ларҳәауан, амардуан иахьылбаауаз. Нас, уи аҽны, схы агарҭа сымамкәа, сҟьалаха ақалақь салан... Убарҭ зегьы абыржәы иаасгәалашәеит.
– Ауп аха, деилагама ари Хәаҭа? – саб иашьа илабашьа ахәышҭаара иныҽҳәишьит. Аԥырӷқәа аакәеицеит. Аҭиа лҽаанылкылеит.
– Ауп аха, ас уаҩы ибахьоума? Сабиц, деилагазаап ҳаҷкәын. Уажәтәи аҿар злаҟоу уҳәеит ҳәа...
– Ҳара наџьнатә аахысгьы, ыҟами, аиуара, аибаҭахра ҳаман. Ҳаиҩызцәан, ҳаишьцәан шәареи ҳареи. Дунеихаан гәанҷыхьажәак, ыҟами, уаҩы иаҳамҳәацызт. Шәара шәиа_шьара ианакәзаалакгьы ҳаҭыр ақәаҳҵон. Аха иахьа шәыҷкәын дҳалахәмарырц игәы иҭеикит, – ибжьгьы ааирӷәӷәеит уи ахаҵа, – мамзар изаҳахьадаз?.. Аӡӷаб ҭаха лымҭакәа, акатаҳәа асалам шәҟәқәа лзыҩуа, уи ҳара ҽыԥныҳәас шьоукы иҳарҭауа... Мап, баба, ус иауам! Иҟалозар шәыҷкәын даанышәкыл, иакәым ахь ҳнеибагаанӡа!
Ари, ас баӷьа-баӷьа ицәажәоз, Гәында лаб иашьа Гаџьа иакәын. Ила аԥыџьқәа кыдышьшьы, иԥаҵақәа џьыԥхьӡа, иблақәа ҭархәаланы, минуҭк уиҿаирԥшуамызт.
– Ауп аха, ус шԥоуҳәои, Гаџьа? Иҟалома, џьбеит, шәареи ҳареи ҳшыҟақәаз умдыруеи? Ус умҳәан, ус умҳәан. Уи аҷкәын иҟалап гаӡарак ихьзаргьы, аха макьаназ ҳамч иқәхартә дыҟоуп. Даҳшьаҳап, дҿаҳҳәап...
Саб иашьа ианакәзаалакгьы иаахжәаны ауаҩы игәы асра ицәымӷын, хаа-хаа акәын ииҳәозгьы шиҳәоз. Ус иара иҟазшьан.
Саб дахьтәаз ихаԥыцқәа аҿҿа рыҵгон, сангьы сылҭахымзар ҟаларын уажәы. Сара ааҵра сахьавагылаз аԥхӡы ахәаҭаҳәа исықәнаҭәон.
Ус аҵх акыр инаскьеит. Урҭ анца ашьҭахьгьы, саб иашьа игәахы еибакны, акыраамҭагьы даҟәыҵуамызт ацәажәара:
– Ауп аха, абарҭ бзиа еибабазар? Иаҳшьрыма нас? Иҟарҵазеи цәгьарас? Ҳара ҳҵасқәа дунеихаангьы иҳаз
кажьуам, бзиа иеибабо ҳарԥырхагахоит, рыцхыраара ацынхәрас, рымҩа иқәаҳҟьоит. Нас, ҳаалаганы ҳаҷкәын изымдырӡо ӡӷабк дизаагоит. Дунеихаангьы димбацт, дагьылмацәажәацт. Уара ула, сара сыла, зҳәаз иеиԥш анасыԥ рзаҳшоит. Ҳаӡӷабгьы илзымдыруа ҷкәынак диман дцоит. Нас, еиқәымшәалап, иҭыӡшәахалап. Изыхҟьозеи абарҭ зегьы? Ҳара ҳауп, уаҳа аӡәгьы. Иара Гаџьагьы иџьысымшьеит уаха. Исҳәар игәы сасыр ҳәа сшәеит акәымзар, иасҳәон иаахҵәаны. Ииуазеи, драҭәарымшьози Хәаҭа?!.
– Илзиуазеи, илыдибалазеи? Ԥҳәыс дааигарц иҭахызар, аӡӷабцәа нҵәама? Илылихузеи шьоук рысаби, дара лыхӡыӡаауа!.. – даацәажәеит саб.
– Убри Аҭиа лыԥҳажә длышьҭамлар, уаҳа ӡӷаб димбеит уеизгьы? Лԥынҵа хышәшәааӡа!..
Сан саб ииҳәауаз иацлырӷызуан дааҟәымҵӡакәа. Урҭгьы гәалак рыман уаха.
Сара санышьҭала, акыраамҭа сызмыцәаӡеит. Сыблақәа ҟәазгаӡа, аҭуан лашьцара саҵаԥшуеит, саҵаԥшуеит. Снаҳәы-ааҳәуеит. Ахәыцра саркаран, уаҳа сылам. Адәахьы арбаӷьқәа аккаҳәа инеиларԥсеит. Уажәшьҭа лассы ишозар акәхап, аҭӡахьы сынхьаҳәит...
– Сара дсыцаалааит Хәаҭа, – иҳәеит саб иашьа адырҩаҽны, ианааша, сара сзыҳәан. – Ауп аха, ара дыҟазар иҟаиҵауазеи? Акы днасыцхраап, иаргьы иԥсы ишьап.
Саб иашьа аколнхара рахә дырхылаԥшуан. Иԥсҭазаара зегь убарҭ инарыдирӡылахьеит. Уажә саргьы убрахь сигарц иҭахуп.
– Уца, уца, умлакҩакын! Уигьы иалоу ԥушәап, ԥхашьараӡам! Убраҟа Асҭана уицыз! – саб иаарымчшәа даацәажәеит. Урҭ зегьы акы иамаанан, акы иазкын. Сан илгәамԥхагәышьеит, аха илылшагәышьоз арҭ рҟны.
Сымаҭәақәа еилаҳәаны иаашьҭысхит. Аҩныҟа сынхьаԥшит.
– Машәыр умыхьааит, нан, уҽырҟәышны уҟаз!.. – Сан агәашәаҿ дгылан дысзыԥшуан, уажә салдаҭра сцо џьушьап, лыблақәа ҭраа. Сара схы сықәыжь, саб иашьа Асҭана сишьҭаԥало снеиуан, амҩахәасҭа ианыршәланы, уи сеилаҳәара хәыҷы сазқәынҵа.
«Сара мышкы саныбзымхәыцуа аамҭакгьы мцацт, Гәында. Сыбла быхгылоуп, абнара сахьылоу. Сызвысуа аҵлақәа зегьы снапы нархьысшьуеит, схы нарыдскылоит. Бара боуп сзацәажәо, Гәында. Бара уи агәра бымгозаргьы ҟалап, аха...
Ара уамашәоуп ишыҟоу, Гәында. Амра, ҳара ашкол ахь ҳанцалоз, шьыжьла ҳазхәаԥшлоз, зынӡаск иааигәаӡаны ауп ишгыло. Абарҭ иаабо ашьхақәа инарывҵуеит игьамгьамуа, игьежьӡа, абҩатәы лагьан ду аԥшра аҭаны. Бара уажәшьҭа базымхәыцуазаргьы ҟалап, аха ибдыруоу, ианакәзаалакгьы абри амра агылара гәырӷьара хәыҷык шацу? Амра агылара есымшагьы бара бысгәаланаршәоит – бгәыкӡа, бразӡа, бҭынчӡа...»
– Еҳе, уажәшьҭа иаамҭоуп, аҷкәынцәа, шәҽеибышәҭ!..
Ашацкыраз игылаз саб иашьа иахьа зегь илаԥш рхигахьеит араҟа. Аџьмақәа уажәшьҭа игәархтәуп. Шьоукгьы ихәцәырххо, ҟәах-ҿахҳәа ртәыҩақәа неинырҟьоит, ирылоу ԥыршәарц рҭахушәа. Ахьацақәа рымҵақәа цәӷәыхаа иҟарҵахьеит.
– Иахьа шәара игәарышәх, сара аӡарақәа снархылаԥшып. Ус хәыҷқәакгьы сымоуп, иааҟасҵап...
Саб иашьа иҳаиҳәоит ҳахьцаша. Уи ианакәзаалакгьы усоуп дшыҟоу, абри иара данрыцу еиҳа ибзианы ирҳәуашәа игәы иабоит, ҳара ҳанрыцу – иҳазмырҳәуашәа.
– Архаҟа илбаашәца, аӡы дшәыржә, – акыр дҳацнаскьан, нас шьҭахьҟа даахынҳәит.
Мура ашьшьыҳәа иҳашьҭалан иаауеит. Уи ианакәзаалакгьы Акәын ихьыԥшуп. Егьи ала аҭыԥ аҟны иҟоуп.
Акәын ҳәа сызҿу уи саб иашьа иҩыза иоуп. Еиқәакы, иԥаҵақәа аушьҭны, иԥынҵа гәардӡа, абас ҩажәижәабаҟа шықәса инареиҳаны ихыҵуазар ҟалап, аха макьаназ ԥҳәыс дааимгаӡацт. Саб иашьа дихыхәмаруеит есымша, сара дузаазгоит аԥҳәыс ҳәа. Иаргьы аџықә-џықәҳәа дыччоит.
Сара Акәын саницу, шамахамзар сгәы ҿыӷьӡом. Амшгьы ахьыхәлаз ҳәа аабаӡом. Уамашәоуп иара дшыҟоу. Ус аламала аанда иалаушшқәо дреиуаӡам.
Арахь уааԥшлеи!.. Убома? Абри агәҭами? – ал ашьапы цәҟьаны, агьежь наниҵоит. Нас, ишьаҿақәа ԥхьаӡо, ишәақь шьҭыхны иҿынеихоит. Саргьы сеигәышә хаԥагәа хәыҷы кны сишьҭоуп. Қыдсаҟәык ԥшааны иаԥхьа инышьҭеиҵоит. Иҽынкаижьуеит. Дкылԥшаанӡа аҵықь ааҭиргоит. Сышҟа даахьаԥшуеит дԥышәырччо. Нас, ҳаибарыҩны, ал ашьапахьы ҳҿынаҳхоит.
– Агәҭаҵәҟьа, иубома, агәҭаҵәҟьа!..
Сара иџьашьаны, схы сырҵысуеит.
– Да, уаалеи, уажә уара!..
Ашәақь апатрона нҭаҵаны инасиркуеит.
– Ибзиан укылԥш, умыццакын, ар ҳашьҭам...
Аҵықь ааҭсыргоит. Нас, ҳаибарыҩны уахь ҳҿынаҳхоит. Ала Мурагьы ҳашьҭоуп. Уигьы ҳара ҳаҟара еилнакаауашәа ауп ишыҟоу.
– Мап, иахьа еиҳа уеиӷьуп, хәыҷык уазнеит, маладец, маладец! – сҟәаҟәа днас-насит.
Есымша абри ҳаҿуп. Акәын цәгьалаҵәҟьа ашәақьқәа бзиа ибоит, егьарааны дубаргьы убарҭ рыӡбахә ауп имаӡоу. Ашьха дшышәарыцоз, амшә дшеихсыз, амшә шишьыз, изаҟараз атәы иҳәалап... Аха саб иашьа саницу, ҭынч џьара ҳнеины ҳнатәоит. Иара абарҭ ажәабжьқәа рацәаны идыруеит, аха ажәытә-аҿатә ирыхҳәааны рацәак дцәажәом.
– Шьҭа архаҟа ҳхы ҳархап, – иҳәеит уажәы Акәын. – Ус амҩа ҳшықәу шьыбжьонгьы ҟалоит.
Аџьмақәа ныԥхьаицан, архаҟа илбаауаз амҩа инаниҵеит...
Аӡиас цәқәырԥо ииаҩрны ацара иаҿуп, еиқәтәарак амаӡамкәа, ихьшәашәаӡа. Акәын ахьышәҭҳәа иҽааилихын, ашшы ихга иҽналаижьит.
– Уҳ, уҳ! – дналагылеит, адау иеиԥш дхәыбабисаӡа. Аӡы идыҽҽало ицоит. Аха иара дахьгылац дгылоуп, ижәҩахырқәа ҟьаҟьаӡа. Иҽналишьуеит. Инапқәа игәышҵа иныҵишьуеит,
сара днасыхәаԥшуеит, уааи уҽналшь уаргьы ҳәа аанаргауа. Аха сара ҭынч акәара схықәтәалоуп.
Ари иануҵаз сзымдыруа џьушьома? – сышҟа даахьаҳәит Акәын, ахьшьыцба аблақәа ихаҵаны. Ариабжьарак ҭахак сиҭом сахьцалакгьы. Ахәыҷқәа реиԥш днасылахәмарыр иҭахуп. Аха сара сыҽсырмкьыкьуеит.
– Иуздырӡом! – ниаҭаскит.
Аҵла сҽадырӷәӷәала сгылоуп. Аҵла ашьапаҟны ҳәызбала иҭыҟҟаны ҩ-хьӡык ануп, наҟ-ааҟ еиҿаԥшуа. Уи Акәын ибар сҭахым сара. Аха иара инап дуқәа рыла саадихуеит мчыла. Снаган ивараҿ снаиргылоит, снапқәа сываԥсаны, уҽумырҵысын ҳәа аанаргауа.
– Ари ә» ами? – днасазҵаауеит.
– Аиеи, – аҭак ныҟасҵоит сара.
– Ари – «а», ари – «ҭ», ари – «а»
– Усоуп... Аиеи.
– «Хәаҭа»... – инеихишьалеит сыхьӡ нбанла.
– Ыҳы, Хәаҭа, – схы аасырҵысуеит уи сақәшаҳаҭханы. Иара ҳасабра дук ихәшьадыз џьушьап, аџықә-џықәҳәа дыччоит дсыхәаԥшны.
– Сара аԥхьашьа сзымдыруа џьушьома? Усҟан аҽанбанқәан иаҳдырҵоз, аха... Да, унаскьеи наҟ, егьи ианугьы ҳаԥхьап.
– Уи мамоу, Акәын, уаҟәыҵ, ус иҟазааит! – аԥсраказгьы изымурц салагеит.
– Уара, унаскьа акәымзар!.. – ибжьы ҩыҳареикит, иџьымшьқәа ҩеиҵацалан, иҽааргәаашәа. Убри дамыԥхьар иуам. Смахәар нҭырҳәыцааны днасыхеит ишҟа. Аха сара сҽырӷәӷәаны сгылоуп. Сдақәа сыркьакьан, изуам. Сеиҭамҵырц сҭахуп. Ҳаибарххеит, аха исылшагәышьозеи? Ашыҩҳәа аҵла саадихын, ивараҿ снаиргылеит. Изнапык ала сикуп. Сицәцар ҳәа дшәоит. Аха сара уажәшьҭа сыҽсырҵысуам.
– Ари «Гә» ами? – днасазҵаауеит.
– Аиеи, – аҭак ныҟасҵеит сара.
– Ари – «ы» ами?
– Аиеи.
– Ари – «н», ари – «д», ари – «а»
– Аиеи.
– «Гәында»
– Аиеи, Гәында, – сааԥышәырччеит. Убасҟан дызбазшәа сааҟалеит, абри Акәынгьы шьҭа сааиликаарашәа. Схы-сҿы аалашеит. Лыхьӡ ахьанысҵаз сахәаԥшуеит.
– Баша иануҵеит Гәында лыхьӡ аҵла ашьапаҟны, – иҳәеит Акәын.
– Избан иара? – снеиҿаххит.
– Иуасҳәарыма?
– Исоумҳәои, нас? Изсоумҳәахуеи?
– Гәында даҽаӡәы дитәуп... – игәамырԥхаӡакәа даацәажәеит.
– Ишԥа иара, ишԥа?!
– Гәында хаҵа дрышьҭуеит лҭаацәа, иумаҳаӡаци?
– Иуҳәо закәи, Акәын, усылахәмаруама?
– Амц узжьом. Абрахь, Аҟәатәи ҷкәынак дигоит рҳәеит, асабшаҽны...
– Иуҳәо закәи, Акәын, иуҳәо закәи?!.
Иаразнакала игәышҵа сныҵаххит. Иблуза ааимлазгәеит, сахан ишәхызжәартә еиԥш, изура сзымдыруа.
– Уеилагама уара, Хәаҭа? Иухьи? Уааԥши арахь?
Сылаӷырӡқәа нхаҟәҟәалеит. Нас, дааусышьҭын, азаара ззааз иеиԥш, аӡарақәагьы рыгәхьаа мкӡакәа, сыҩуа, сыҩуа амҩа снанылент, абри Гәындараа ахьынхо шыҟаз схы рханы, сгәи сылаӷырӡи еилаҵәо.
– Уабацои уахь, Хәаҭа, уабацои?!.
Акәын иҟалаз изымдырызт, ԥыҭкгьы дыҩны дсыцнас-кьеит, аха сара уи сизхьаԥшуа сыҟазма. Сыҩны сцон. Сыҩны сцон акгьы сазнымкыларашәа, аԥша насҿасуа, аккара иҵгаз амҩахәасҭа ианыршәланы...
Гәындараа рашҭаҿы еилаҩеиласуеит шьоукы. Уажәы-уажәы уи рыҩны авараҿы, рацәак имырдуцәакәа, ихыбжа-ҿыбжаны иҟаҵоу ашьаԥа иныҵалоит, иныҵыҵуеит, убри иаҿуп. Шаҟа исҭахыз, харантәила акәзаргьы, џьара Гәында сналхьыԥшырц, аха Гәында дыҟамызт џьаргьы. Убри аахыс знымзар-зны сылнымиацызт.
Убри аамҭазы ашьаԥаҟны хаҵак ибжьы дадаӡа ацәажәара даҿын. Сара рацәак ихарамкәан сгылан. Абардра хәыҷы савыԥшны, уахь сыԥшуан.
– Анцәа шәиныҳәааит, баба, абра Аҭиа лзыҳәан, ыҟами, иахьа аџьабаа збаз. Аҭиа ԥҳа заҵәык лоуп илымаӡоу, ҷкәынасгьы, ӡӷабысгьы. Уи лгәырӷьара шәаргьы ишәгәырӷьароуп. Шәарҭ аишьараҟны шәхы шәеигӡом аказыҳәан. Иахьа аџьабаа жәбеит, иҵагьгьы жәбараны шәыҟоуп, аха иззыжәбогьы дтәымуаҩӡам!..
Уи абадақьра даҿын, иҿы акуа-иашьҭуа. Иқьаф ҟаиҵаӡазар акәхап, сахьгылаз аҟынӡа иааӡартә еиԥш ибжьы гәаҩаӡа ашьаԥа иҵыҩуан. Сара сыԥсы еилаҵәаны аанда сахьадгылаз абыца ссақәа амԥыҵәҵәаны, акатаҳәа акаԥсара саҿын, гәаӷкрак урҭ ирхызгозшәа, уи ала сҽысҟажарц сҭахызшәа. Аха сгәы аҭра иҭамгыло, иҭыҵны ицон, амшын цәқәырԥара еиԥш.
– Ахи аҵыхәеи, уажәшьҭа уиаҟара ус хьанҭа аанымхеит. Маҷ-саҷқәак ыҟоуп, аха уи уаанӡа иҟаҳҵашт. Аус злоу, убри ачара аухатәи ауп, асасцәа убрахьынтәи иаауа ишрықәнаго еиԥш ҳаҭыр рықәҵатәуп, ҳаԥхамшьароуп!..
Уи даҟәыҵуамызт. Аурурбжьы ыҵыҩуан ашьаԥа. Урҭ ацхыраацәа ракәын. Иахьа ируз аздырхан, какалк ддыркырц иахьынадыртәаз еилашыҩкӡеит. Сара акыр аамҭагьы сгылан урҭ сырзыӡырҩуа, аха ашьҭахь, зегь аҽакала снарызхәыцын, схы сыкәаҽ саахынҳәит сышьҭахьҟа...
Ишылашьцара илашьцеит. Заанаҵы ҳусқәа еилҳаргеит. Аӡәгьы ҿаҳҭӡом. Ҳазынтәыкгьы амца ҳахыкәшаны ҳтәоуп. Амца агәгәаҳәа еиқәуп. Иахьабалак иарлашоит.
Ус ҳаштәаз ауп алақәа аақ-сақҳәа ишнаҵибарҟьаз. Ҳаргьы ахьышәҭ-сышәҭҳәа ҳҩагылеит. Ҽуаҩык дааиуан, алақәа неиҟәаҳцеит.
– Ауп, аха, Гаџьахеит, уаҳцәырымфози? Уабаҟаз арахь? – саб иашьа уи диҵаԥшуа дгылоуп, иааира игәамырԥхаӡакәа. Гәында лаб иашьа Гаџьа, ибла гәаԥшьқәа камкамуа, снархыԥшылеит.
– О, Асҭана, ыҟами, ижәны сыҟоуп цәгьалаҵәҟьа. Иаажә-ӡеит, ақәақәра сцааит! Аҭиа уеизгьы лыԥҳазаҵә хаҵа дцоит, чара хәыҷык зымур зуам лҳәан... Абыржәраанӡа убра сыҟан. Ашьҭахьы, абас иааихҵәаны аҩныҟа сцап сҳәан...
Иҽыхәлаԥсажә абӷа ҭархәаланы игылоуп, иара дахьақәтәоу дзазоит, ибз аҟәаҟәа ԥҵәаны дыҟоуп.
– Ауп аха, дызгода, Гаџьа? – саб иашьа уи днаиазҵаааит.
– Уи, Асҭана, д-Џьгьардатәуп, аха Аҟәа дынхоит. Ыҟами, анцәа ишиҳәара дыҟоуп. Иаб ишьҭра ӷәӷәаӡоуп. Урҭ анхара ақыҭаҿгьы ирымоуп, ақалақь аҿгьы. Иареи сареи акыргьы аҩы еицаажәхьеит, дхаҵа бзиоуп, аҵарагьы имоуп... Арҭ аӡӷабцәа аӡы шыцәоу ирбаргьы акагь рзеилкаауам, – уи даҟәыҵуамызт, дынҭаҳа-ааҭаҳауа, илацәақәа неиқәыԥсо, – изхысҳәаауа, Гәындагь азныказы илымурц далагеит. Дҵәуеит, дхьит, Аҟәантәгьы дыбналан дааит арахь. Аиаша уҳәарами, Аҭиагьы иаалгәамԥхеит. Ахәыҷы иҵегь аҵара лҵар лҭахын, аха ани Гәында аҵара лимырҵакәа ус даанижьуама. Насгьы Анҭика, Аҭиа лаҳәшьа, думдыруеи, дҩарыҵалан, дцо-даауа убри лоуп аус ҟазҵаз, ыҟами, лқәақәра згааит, лыбз хәшәуп. Днауҿаҭәҳәеит, уаҳа аҭахӡам. Уажә чароуп, ишубауа, Асҭана!..
Уи ииҳәақәоз зегьы ҳара иаҳгәаԥхоз џьишьозаргьы ҟаларын, аха ҳара ҳхаԥыцқәа еиқәырӷәӷәаны ҳгылан.
«Аԥсра шәықәшәандаз шәарҭ зегьы, аԥсра шәықәшәандаз!.. Абасоуп шәара анасыԥ шышәшо, абасоуп... Шьҭа шәалагәырӷьала... уаҳа ишәылшозеи?»
Саб иашьа уаҳа илаҿимҭӡеит. Иоуҳәоз, зцәазна ыжәны иҟаз? Саргьы уаҳа илаҿысымҭӡеит. Сахьгылаз сышьхныԥсылазшәа, ҽырҵысы ҟасҵомызт. Нас, иара ҳцәаҩақәа изымбатәбарахазар акәхап, уаҳа ҳалаҿымҭӡакәа, иҽы ашыҩҵә нахирган, аббы ихга, аккара дныҵалан дцеит, алашьцара дналашәкәа... Ҳара ҳтәоуп амца ҳакәшаны, ҳаиқәышьшьы...
«Мап, Гәында дсыԥшаароуп. Дахьыҟазаалакгьы дсыԥшаароуп! Ма иара ус сналыхәаԥшны сцап. Иҟалап, лара илҭахымзаргьы сара сацәажәара? Нас абри акәызма лцәаҩа еиҭазкуаз...
Ибыхьи бара, Гәында?.. Изыҟабҵеи абас?.. Бзацныҟәеи шьоукы рҳәатәы? Убас еиҳа еиӷьыбшьама?.. Ибгәалашәауоу зны исабҳәаз: шәарҭ аҷкәынцәа зегьы аӡӷабцәа рааигәара шәаныҟоу аеҵәақәа рызкыдышәхрашәа дшәырбоит, шәнарԥырҵыр, зегь шәхашҭуеит ҳәа? Мап, Гәында! Аӡӷабцәа шәоуп ус иҟоу. Аҷкәынцәа рааигәара шәаныҟоу аеҵәақәа рахь шәрыцхаларашәа дшәырбоит, шәнарԥырҵыр, зегь шәхашҭуеит, ишәхашҭуеит. Нас ҳара ҳгьежьуа ҳшәышьҭоуп!..»
Амца агәгәаҳәа еиқәуп. Амцабз салԥшны саб иашьа ихы ларҟәны дахьтәоу сихәаԥшуеит. Иҭаҭынжәга ныҽҳәишьын, днаҿыхеит, алҩа нҭирббит. Аџьмақәа уажәы рҽырҭынчны, еикәаӷӷа ахьацара иҵатәоуп ижаҳәо. Ала Мура урҭ рааигәара аҽканаршәын, ахы ашьапқәа ирынҵаны ииоуп. Акәын уеизгьы дыҟаӡамызт. Уи заанаҵы иҽазыҟаҵан дцахьан. Сара акыраамҭагьы ус стәан. Ашьҭахь сааҵҟьеит. Ари аҭынчра сара сзыҳәан гәеисра-цәқәырԥарахеит. Иаасызхымгарашәа сааҟалент.
– Сара аҩнынӡа сцан саауеит, – сҩагылеит сахьтәаз.
– Ауп аха, уажәшьҭа узгозеи, илашьцеитеи?
– Уи сара исыԥшаауеит.
Аҭыԥ сныҩналеит. Сҽаасыԥсахит. Урҭ сыԥсуа маҭәақәа насшәысҵеит. Аӷәра аакнысхит. Сындәылҟьеит. Сара ариабжьаракгьы ҳҽы Қәиқәа ҳааигәара избалон. Иаргьы, сахьы-ҟоу адыруазшәа, хара ицаломызт.
Ахьацара сныҵсын, адәышкәаӷьаз хәыҷ аҟны сахьынкылсыз, алашьцара ҽқәак налызбааит.
– Ҭәшьи, ҭәшьи, Қәиқәа, ҭәшьи!
Қәиқәа садырзаап, ахы ҩышьҭнахын, иаакьыркьырит.
– Қәиқәа, уарамыжда, сугароуп, сугароуп убранӡа!..
Снадгылан ахы аасшьышьит.
Ахьышәҭҳәа аҭыԥ аҿы сааин, акәадыр нақәсҵеит.
– Уҽырҟәышны уҟаз, баба, Хәаҭа, машәыр умыхьааит!
Сара сҩаҵҟьеит. Ахыкәалаа еиԥш сцоит алашьцара сагәылҵәрааны. Сыбла дыхгылоуп Гәында. Сгәы хьухьууа, ихьухьууа ицоит, иҭыҵны. Акы сеилнашьаауеит соуразоуроу...
...Гәындараа рашҭаҿы алашарақәа каххаа иаркуп. Ашьаԥа аҟынтәи аурурбжьы ыҵыҩуеит. Сгылоуп кыраамҭа, уахь сыԥшуа, аха нас ашҭа сынҭалеит.
– Ашәа, уара, ашәа! – аӡәы ибжьы аагеит ашьаԥа аҟынтә.
– Аа-ри-раа! – иааҭдырҟьеит аркәашагашәа.
– Шәас, уара, шәас!
Сара сынҽыжәҵын, аӷәра наган аҳамҵан инахысшьит. Қәиқәа ашьапқәа нкыднаҟьеит. Азныказы, садырсызшәа, сгылоуп сзеиҭамҵуа. Акәасқьахь сыԥшуеит. Уахь ҳәсақәак дәылҵуеит, иҩналоит, убри иаҿуп.
– Аа-ри-раа!..
Сгәы иамукәа ашьаԥа сныҵалеит, иҟоу збап, снарылаԥшып ҳәа.
Ҳколнхара ахантәаҩы, ихи-иҿы ҿыҟаԥшьааӡа, аԥхӡы илхәаҭа, абас жәаҩаҟа ҵәыца имҵаргыланы дахьтәаз илаԥш насықәшәеит.
– Шәас, уара! Хәаҭа, уабаҟоу уара? Укәаша сымҳәеи, укәаша! – ибжьы насықәиргеит. Уи сара акәашара бзиа ишызбоз имдыруаз, уажәы саниба, сымкәашар иуазма! Акәынгьы сгәеиҭазаап, ахьышәҭҳәа дааины, сымахцә сааникит укәашароуп ҳәа. Иара уеизгьы сзымкәашои? Скәашоит сара! Гаџьа дахьтәоу иблақәа кылҵыҵ-кылҵыҵӡа дсыхәаԥшуеит.
Агәақьҳәа инеинырҟьеит.
Нас сықәԥрааӡеит, абри Гәындеи сареи ҳанеицыкәашалоз еиԥш, сшьапԥынҵақәа срықәгыланы. Зегь рыблақәа ҭырхаха сара исзыԥшызар ҟаларын. Ахьшәҭҳәа сындәылҟьеит. Соуразоуроу ак сыжәлан, сатәнатәырц агәы иҭоуп. Акәасқьа снадыԥшылеит. Гәында луаҭах аччабжь ҩныҩуан... Аӡӷабцәа Гәында илыдеизалан итәазар акәхап... Азал аҟны итәақәаз хырҩаа рымҭаӡакәан сныҩнысын, наҟ ауаҭах сныҩналеит. Ҷкәынак инацәкьарақәа ачамгәыр инаҿшьуа дтәоуп, иҽеимыртаӷаны, адунеи зегь иара ирҭазшәа, аӡӷабцәа алаф нарылхуа.
– Бышԥаҟоу, Гәында? – уахь сшьаҿа неихызгеит. Лкасы лҿаршәны акәакь дыкҿагылоуп. Ишызбоз лхы лалырҟәын, илура лзымдыруа дааҟалеит. Уи арахь уаҳа сааиуеит ҳәа дыҟамызт.
– Амҩа бзиа бақәшәааит, Гәында! – сыбжьы ҵыс-ҵысуа саацәажәеит. – Иреиӷьу амҩа, анасыԥ бзиа!..
Лкасы сҩахан, сналҿаԥшит. Анкьа сара исыцхәмарлоз, анкьа сара исыцҩлоз, аҵара сыцызҵоз, аха нас иҭыԥҳахаз, сара зегь реиҳа исзааигәоу ҳәа исшьоз, Гәында ԥшӡа ҳәа сзышьҭаз, уажәы лылаӷырӡқәа лҿыкәкәа саԥхьа дгылан.
– Сара ианакәзаалакгьы гәык-ԥсыкала сыбзыҟан, Гәын-да!..
Лнапы ааныскылан, сындәылҟьеит. Уаҳа акгьы сзымҳәаӡеит. Уажәшьҭа абрахь џьара, адунеи аҵыхәан сыҟазар сҭахын.
– Ухы уҩах, Қәиқәа, ухы уҩах! – Қәиқәа ахьышәҭҳәа снақәтәеит. – Сугароуп абрахьынтәи!..
Уи хагахан, иԥырны саман ицон. Гәында, акасы шкәакәа лҿаршәны, лыбла қаруақәа лаӷырӡыла иҭәны, сыбла дыхгылан...
Ақәа ганха-ганха акәын ишлеиуаз, аҽырнааны. Аԥша аҵан иҵәыҵәӡа. Зны асы ауеит шуҳәо, иааҟәымҵӡо ақәоура иналагон. Аҷыхь аҿан. Арахә ӡыӷӡыӷуа, ианырзымчҳалак, рыҭрақәа инарывагьежьуан.
Асҭамыр ипалта ахәда дҩаханы, ақәеи аԥшеи ҭамсыртә еиԥш иааҟаиҵеит. Ихәда ааиҵеицалеит иҽаарџьыҟәшәа. Ихылԥа абзгьы аалаирҟәит. Аха амҩа дахьаныз иҿасуаз ақәа рыцқәа ихи-иҿы дырҟаԥшьын, ибызбызуа иҟарҵон. Абри ақәа шауаз еиԥш акәын иаргьы иҽырнаан дышнеиуаз. Аԥша иаша аҿанаанахалак, иара даахьаҳәны изқәа наирбон.
Сынтәа амшқәагьы хар рымаӡамкәа акәын ишааиуаз.
Аԥснытәи ақыҭақәа уеизгьы иаазқәылаз асоура рыцәмаҷхо иалагеит. Асы анауа, ақыҭаҿы уи шаҟа иеигәырӷьозеи ахәыҷқәа. Ахәыҷқәа моу, иара адуцәагьы. Убри гәырӷьарак ацуп, гәырӷьарак рзаанагоит зегьы. Асҭамыр усҟан ашкол ашҭа аҭыҵха ирҭомызт ахәыҷқәа. Ҳарҵаҩы асы игәыдҳамҵакәа ҳәа иеибарччо, инаишьҭалон. Уи иара гәахәарак инаҭон, идыршәуаз асыркәымпылқәа иаамырхакәа дрыцәцон. Аԥсабара зегьы быбышӡа ишԥаҟанаҵоз асы. Ардәынақәагьы ҿықә-ҿықәларын, рԥынҵақәа ҟәаш-ҟәашӡа, абардрақәа цәыҵбӷьаҭаауа иахьырцәыҵаз. Зегьы рмагә дуқәа рышьаҵаны, асы илазаарын иаалхо. Арахәгьы аԥҳәаҟәақәа ирымҵагылазаарын, мамзаргьы аграпарақәа ирынгылазаарын, мырхәагак рбар рыҽнаҭашәа. Асгьы цырцыруан усҟан, ублақәа хнакуан. Аӡыҷҷақәа рҟынгьы сахьақәак ныхнаԥсалон. Асҭамыргьы усурантәи данааилак, хыма-ԥсыма краафаны, ишәақь аашьҭихуазар акәхарын. Дынкылԥшшәа иԥҳәысгьы изблак налирбон, саанӡа бҽырхианы быҟаз, ԥсаатә гәарҭак, рыхәда хәыҷқәа хьадыхәхәа, смаҟа иахьадҳәалоу бсырбап иҳәарашәа. Аха сынтәа ус изыҟамлеит. Ас хәыҷы иаузгьы, адырҩаҽны, ахәыҷқәа цқьа инылахәмараанӡа, инышьҭаба ицеит. Нас март аацәырҵит, зхызкәачроу аԥҳәыс илеиԥшха, иҷыхьха, авивиҳәа аԥша асуа, хаарак аҵаӡамкәа.
Асҭамыр уажәы аҩны аԥхара дназгәшьит, аха иабаҟаз, аҩнгьы усҵәҟьагьы иааигәаны иҟамызт. Урҭ рыҩны хәыҷык ақыҭа иналгашәа игылан. Аҩнынӡа дызнеигәышьар, нас адәахьы даудәылҵхрыз. Иахьа изаамҭоуҳәа ииԥхьаӡоз, иахьыԥхароу ҭыԥк аҿы утәаны, ашьшьыҳәа, умыццакӡо астол уадтәалазар акәын. Ма қыжә жьык, алҩаҵә ахылззуа, абысҭа ԥхаҵәы-ԥхаҵәуа, апырпыл-џьыка ақәҵаны, уҩызцәеи уареи, амца аԥхареи аҩы амчи шәҿықәланы, ашәа ҳәо шәеидтәалазар. Асҭамыр уи мап ацәикуамызт, аха иаб дыҟамижьҭеи ақыжәқәагьы иашҭа ршьапы алырххьан. Аҩы акәзар, уи ҭеиҭәагәышьон, аҵла изҿархомызт, ажь еиқәаҵәаӡа ианыҟалалак.
«Ари уажәшьҭа даахьазар акәхап, кырлымуцкәангьы
дыҟоума», – наигәахәит. Ари ҳәа дзышьҭаз иара итәы лакәын. Ҵаӷакы, еиқәакы, рацәак дауцәамкәа. Уи даахьаны дыҟазар, иара ишизеиӷьхоз идыруан. Еиҳараӡак, абри аусура аамҭа нҵәо ианалагалак, убасҟан амла цәгьа дакуан. Иагьаумҳәан, шьыжьы инаркны хәылбыҽханӡа уаҩы изычҳауама? Ақалақь аҿы акәзар, уахьныҵалалакгьы крыфарҭагәышьоуп, аха ақыҭаҿы уи аҩыза абауԥшаагәышьои? Амла уакыргьы иучҳароуп. Иугхаргьы иучҳароуп. Арахь, еиҳабыкгьы дрымагәышьоуп, егьарааны дубаргьы, аурокқәа рышьҭахь еизара хәыҷык нымҩаԥимгар, иусқәа зегьы маншәаламхарашәа игәы иабоит, аизара изымҩаԥгар, нас зегь ҟаларашәа игәы ҭынчхон.
Асҭамыр, ихы нхьарнаашәа, нымҩахыҵ игылақәаз аҩнқәа рышҟагьы дынхьаԥшит. Урҭгьы ахьҭа иакызшәа, рҷыҭбжьы умаҳаӡо, рҽеиқәырԥсы игылан. Амала, ирхылҵуаз алҩаҵәқәа аԥша ицҟьаны иаман ицон. Ахкаарақәа рҿы иҭагылақәаз аԥҳәаҟәақәа инарылахәмаруан аԥша, ирыцрыхо, ирықәсхуеит ҳәа иалагон, аха уиаҟара алшомызт. Аҟәынџьқәа хаха-ха-хаӡа ахкаарақәа ирҭубаауан...
Асҭамыр, агәашә дааханы ашҭа данынҭала, ала гәыбзыӷуа иааиԥылеит, уажә дамбациижьҭеи акрааҵуа џьушьап. Цәгьалаҵәҟьа игәыбзыӷуп иара, Асҭамыр ицәынхом. Иаапкит, ҭынч абарҵа иҵатәазарауазеи! Абарҵаҟны ишьапы нкыдиҟьеит, асы амиршәшәошәа, ихылԥа ааихихын, инаиҟьеит. Ақәа иасуаз иарӡлачын, ихьанҭаӡа иҟан. Наҟ даныныҩнала, ипалта ааишәыхны иныкнаиҳаит. Амаҵурҭаҟны аԥхара ҩнан. Ихахәы еиқәара инапы налишьит.
– Џьаргьы бзымцеит иахьа, быҩнанакит, – ахәыҷы дналахәмарит дахьтәаз. Ларгьы, лгәы шҿыӷьыз удырратәы, лхы-лҿы ҟаԥшьӡа днаихәаԥшит. Ланду абжьааԥны агәылара дылгалон, аха иахьа дылзымгазар акәхап. Агәыларантәи ианааилак, нас уаҟа ахәыҷқәа ирыхәмарыз, ирҳәаз, ишырҳәаз, ишыччаз лҳәаларын. Аха иахьа ус илҳәашазгьы лымамызт. Иахьа ланду шаҟа дыхҭалкыз здырхуада уи аҵыхәала, аха уажәы ажәакгьы лҿалыршәуамызт.
Ауаџьаҟ аҿы иҭажьыз амҿқәа блын, аԥырӷқәа цәшәшә_
ӡа, аццышә рықәппы иааԥшуан. Ауаџьаҟ уахьынаҿаԥшуаз аҿышәҭа ҭиқәаҵәаӡа, рыцқьарак амбацт угәахәрын, аха егьа иурыцқьаргьы, зегь дара ракәын, алҩақ иамҷышәыр ауазма! Асҭамыр игәылацәа зегьы аҩн ҿыцқәа дыргылеит, ауаџьаҟқәа рцынхәрас лҩа дызмырбоз аплитақәагьы нарҭеит, аха иара, ажәытә зны иаб иҟаиҵахьаз ауаџьаҟ, уаҳа ԥсахрак амоуӡакәа иахьаҿаз уаҟа иаанхеит, аҩны ушыныҩналалакҵәҟьа алакыҵа ҭиқәаҵәаара унҭаԥшуа. Уажә уаҟа аҽырҭынчны, саха рмоузшәа сышԥархашҭи иахьа аԥшәмацәа ҳәа аҳәарашәа, чуанк ахакнаҳан иҟәиҭӡа. Абысҭа уны икнаҳауижьҭеи шаҟа ҵуаз здырхуада, ачхәар ҵаӷа кыдҩаланы, џьара-џьара икыдбылны иааԥшуан, аццышә ақәԥсан.
– Шәара иахьа заанаҵы шәаауаз џьысшьан, крыкнымх-ӡакәа сышәзыԥшын... – даацәажәеит Асҭамыр иан Ардышьна, астол ықәрыцқьаауа, лыҷкәын днаихәаԥшшәа. Уи ианакәзаалакгьы ус гәаныла акәын шьыбжьаара шеиллыргоз. Асааҭ атәгьы лыздырамызт, аха абри дара, лыҷкәыни лҭацеи, усурантәи ианаауаз иақәлыршәон.
Асҭамыр иан ачуан аакнылхын, лааигәара игылаз асаџьақ инақәлыргылеит. Ачуан лхы ларҟәны днахаҭәҳәеит. Нас, лнапы нкыдшьылан, хыхь-хыхь ачхәарқәа икыдыз аакыдылхит, деиҭанахаҭәҳәеит. Ачуан амаа аалкын, уаҟа иалагылаз амҳабысҭа даахеит. Абысҭа амца иахакнаҳауижьҭеи акраамҵуази, икыдҩалазаап. Амҳабысҭа аунамышьҭырц иалагеит, аха иаарымчшәа данааха, иаалшәеит. Нас днахас-нахасит илхәарц. Абас акәын иара жәымҭашкәакәа лхаҵа Шьаабан абысҭа бзиа ишибоз. Ибаӷьаӡа. Зны-зынлагьы, иҭаца абысҭа рҟьатаны ианылулак, алаф алихуан, уажәтәи аҭацацәа дара ишыргәаԥхо ауп абысҭа шыруа ҳәа. Уи Ардышьна ианылгәаламшәоз ыҟаӡамызт. Аха иара гәаҟ аӡәгьы игәы дасуамызт аҩнаҭаҟны.
«Ди рыцҳа, бажәгәышьеит. Бажәгәышьеит, быхцәы шлеит, бхы-бҿы иану акаҷырақәагьы ирыцлеит, аха аҳаҳаи акы бацәымшәан. Ишԥаҟабҵари? Аԥсҭазаараҿы ус иаԥуп. Зны уҿоуп, уқәыԥшуп, акагь агәхьаа укӡам, млагьы уакуам, хьҭагьы уакуам, амҩа уануп, уцоит ԥхьаҟа, иухоит мчык, аха
нас уажәуазар акәхап, уаахьаԥшаанӡа. Акгьы узгәамҭаӡакәа. Арыцҳара, аиҭарыцҳара... Саргьы убас акәхап...»
Асҭамыр иан длыхәаԥшуан, иблақәа еихмырсыӷьӡакәа, аха ихгьы дазхәыцуан, ауаҩытәыҩса иԥсҭазаара абас иахькьаҿу игәы иаланы. Иаргьы иибахьоузеи аԥсҭазаараҿы, аҵара аниҵозгьы аамҭа изхомызт, далганы аусура даналагагьы уи акәхеит, хҭацәыхак иауам. Анахь дыҩлап, арахь дыҩлап, аамҭагьы изгәамҭаӡакәа инаимпыҵԥраа ицәцалап, игәы хьухьууа дшашьҭоу. Ҩажәи жәаха, нас ҩажәи жәиԥшь... Ашықәсгьы крыҟоума! Ихахәгьы акакала иалышәшәаны аҿынанахап...
Аиашаз, Асҭамыр иан акыр аџьабаақәа лбахьан. Аҩназы акәзааит, агәараз акәзааит. Ахаҵа дхаҵан, дындәылҵны дцон, лара зегьы лылаԥш рхызар акәын... Уажәгьы дырҩегьых лџьабаа дзалымҵит. Аҭаца ҳәагьы аӡә длымоуп, дзеиуоу ҳәа узымдырӡо. Мацқьа-шьацқьа, дныхгыла-аахгыло дныҟәоит. «Ҳаи, бхаҵкы сцеит, ҳагьӡӷабцәан, хагьҭацацәан, аха аказы ҳабаҩ ҳацәаашьомызт. Уажәтәи аҭацацәа злаҟоу уҳәеит ҳәа. Рыхқәа рчны, иргәаԥхо узымдырӡо, ашьыжь индәылҵуеит, џьара маҵурак иалагәышьазар. Уагьдырцәажәом, арахь иангылалак, риарҭа ашьҭыхшьа шыруалу рзымдырӡо. Нас ахәылбыҽха иаагәарлоит, ҳааԥсеит, ҳанҵәеит хәа. Инзырҵәазеи бымҳәои?.. Бшаҟәыҵра, џьушьҭ, урҭ ртәы сабымҳәан. Ҳара ҳанхәацәагьы ршьапы ҳаӡәӡәон, – ҳабхәацәагьы. Уи азы акыр ҳахьма? Акымзаракгьы. Арҭу? Аӡыҵәҟьагьы удмыржәыр ҟалап уаашьҭахар...»
Аха Ардышьна, егьа ус лгәы иаанагаргьы, лыҷкәын иаҳаҭыр аҟынтәи лҭаца лгәы дасыр лҭахымызт. Угәы иаанаго зегьы уҿы иузарҳәома. Илылшоз ала рхәы ҟалҵон ҿымҭ, арахә дырхылаԥшуан, рхәыҷы дылбон. Убри лара гәеизҳарас илыман. Дара ашьыжь индәылҵны усура ицон, ргәы рҭынч, рхы рҭынч, хьаа ҳәа аҩныҟа акагьы рымаӡамшәа.
«Есымшагьы бара бџьабаак иагымхеит, жәынгьы, ҿангьы, бныгәнысуа...»
– Ди, дабаҟоу ари бҭаца хазынахә? Уажәраанӡа дабакылахәашеи? Аҩныҟа шаатәыз лхашҭма?..
Асҭамыр иажәақәа хаарак рыҵубаауамызт. Абжьааԥынгьы иҟалалон абас игәамырԥхаӡакәа данцәажәалоз. Уи зегьы изырҳәоз акы ыҟан. Иан рыцҳа, уи зегь ырмазеины илықәлыршәон. Лара аӡӷабцәа реиԥш акәын лхы шылбоз. Макьаназ аҩнаҭа иаҭахыз, иаџьабааз цқьа илнырны дҟамлацызт. Иара иҭахын иԥҳәыс аҩны дабжазарц. Игәы изырхьуаз рацәагәышьан, аха иҳәомызт. Уажә усурантәи дааны лара данимба, иааилыжжит.
– Нан, даагәышьан, аха ашьҭахь дырҩагьых деиҭаргахит. Дымцар ауамызт, ишԥаҟалҵарыз? Наҳарбеи иҭаца, Ардашьыл иԥҳәыс, думдыруеи, иаалыгхан... Дшыҟахугьы здырхуада.
Ан уеизгьы зегь хьалыршшалароул. Лыҷкәын игәы нхаргьы лҭахымызт. Лыҷкәын заҵәы, уаҳа зда длымаӡам. Аӡӷаб знык даныԥҳәысха, аҩнаҭаҟны илуалқәоу рацәоуп, аха... уигьы аилкаара аҭахыми...
Зны-зынла игәалаҟара аҽааиҭанакуан. Уи инарҳәоз рацәан...
«Мап мап! Наҟ даҟәысхроуп. Уԥхәыс аҩны даныҟамла, уара улгәалашәома. Дкьазоууа ақыҭа дрылоуп... Ус дрылазааит... Лара лзыҳәа ҩны ыҟамкәа, гәара ыҟамкәа... Ӡынгьы-ԥхынгьы лзеиԥшны, уаҳа хҭацәыхак лмоуӡо... Усурантәи уааиргьы уԥҳәыс круҿалымҵозар... Уан аҭакәажә дынҭаҳауа илуа... Лхы доуушьҭыр убасоуп... Акыркырҳәа дыччо аусҳәарҭа дықәгылазааит, уара ара уан улыхәаԥшла акранбасҿалҵои ҳәа. Уанхәыҷызгьы иуҿалҵон, иуҿалҵоит уандухагьы, уанҭаацәарахагьы...»
Асҭамыр акырынтә игәы иҭеикхьан аусура даҟәихырц лара. Ирызныҟәымго ирымада? Насгьы, аусура даҟәыҵыр, иаҳа ҳаҭыр иқәылҵаларашәа, иаҳа напы идылкыларашәа игәы иабон. Аԥҳәыс знык амаҵура данахнага, нас уара утәы егьыҟам, улгәалашәап ҳәа уагьымгәыӷын. Ашьыжь хыма-ԥсыма лҽааилаҳәаны дындәылҵны дцеит, данааилакгьы сааԥсеит ҳәа уара днаухәаԥшуа днатәоит, ажәак ыркьынааны иузламҳәаӡо. Аха Асҭамыр игәҭакы уиаҟара ирзомызт. Иан илҳәан еиԥш, аҵара илҵаз ззылҵазеи, лара илмыхәозар, ажәлар идылмырхәозар...
Раԥхьаӡа Асҭамыр иԥсҭазаараҿы зегь маншәалахашәа ицон. Ларгьы аус луан, иаргьы аус иуан, ргәы ақәбзиаха. Уаха ҵхыбжьон чмазаҩык џьара дҟаларгьы, аҵх лашьцара иалашьшьы, егьа ихаразаргьы, имцар руӡомызт. Нас урҭ ирылшоз ала, рхы иамеигӡакәа, ачымазаҩ ианлыцхраалак, даргьы гәахәарак рыманы аҩныҟа иаахынҳәуан. Уи иалацәажәон, иеимҵаркуан, ирылшоз акы раҩрыжьыр рҭахымызт. Ларгьы лзанааҭ бзиа илбон, иара иеиԥш. Аха уажә даазқәылаз иоуаз ахәыцрақәа реиԥш имоуцызт шамахамзаргьы. Уи хәыҷы-хәыҷла иныруаз иааԥсара акәу, изыхҟьоз здырхуада.
Асҭамыр иан ашә ааԥылҟан, иааихырссаны абысҭа инагәылалҵеит. Уи абысҭа ца иамырԥхозар, икьакьаӡа иҟан, алҩақ иашәны, ухаԥыц аламкьакьо. Абысҭа иарԥхагәышьар, иҩежьӡа, ахәша алҵәҵәа еиҵыхәхәо иҟалон. Иан ихылхуаз аҽашәык иузадкыломызт. Ирацәамзаргьы, илырҩон, илҵәахуан...
– Убра аҩы сзааги, ди, – иҳәеит Асҭамыр, иаԥхьа иқәгылаз аҟәыди ахәыли ишҟа даарыхо. Уи аҟәыд анылчаԥоз аххылақәа зегьы алҭон, уҿыҵа иадырыртә еиԥш апырпыл алҟьо иҟалҵон, нас еиҳа гьамала иуфоит ҳәа. Ахәыл акәзар, иҟаԥшьӡа, еихырссаны, уахьахәаԥшуаз аҟәыд иахьшьны исфандаз ҳәа гәаҳәарак унаҭон. – Ҳзааӡаз ами, анцәа иҳагумырхан, – лҳәон Ардышьна, лҭаца есымша аҟәыд ҳгәы кыднахит анылҳәалак. Лара урҭ адәқьан чысқәа рацәак хаара лызрыдбаломызт. Аҩнаҭаҟны, зегьы ирыцкны, аҵаара аныҟамла, нас башоуп ҳәа илыԥхьаӡон. Ақалақь аҟынтәи зны-зынла иааргалоз афатәқәагьы нҵра рымаӡамызт. Убри азыҳәан акәын ԥхаррак шааҟалалак, луҭра иахьа хәлаанӡа дызҭагьежьуаз. Ауҭраҭых азыҳәан аӡәы инапы даныԥшыло дҟамлацызт. Аџьымшьи аџыши еиқәрыԥхаа илызкнаҳан, алаба иахшьны. Апырпылгьы алҩақ иашәны уахьыныҩнашылоз аҭуан иаҵубаауан. Аҵыбра, араҳана, ахәысхәа...
– Ҳаи, уан иԥсыша, исхамшҭхьази!.. – лышьҭахьҟа даақәгьежьааит. – Бааины баргьы бтәеи, сыԥсы зфаша... – ахәыҷ лахьгьы дынхьаԥшит...
Амш ахәларахь инеихеит. Ақәа шлеиуаз акәымкәа сцырақәакгьы наланаԥсеит иԥаҟьа-ԥаҟьаӡа, улаԥш иныҵашәо. Асы амура џьушьома, аха араҟа ишьҭагылом акәымзар. Март иҟанаҵалакгьы акы узавбом. Ахҭашәарақәа амагәышьоуп. Иаратәы ҟанамҵар ауама. Ацамҭаз акәзаргьы, алакҭа унҭанарԥшуеит, хаарак анумбаалаӡо.
– Нан, Асҭамыр, арахә заанаҵы еилыргатәуп, – лҳәеит Асҭамыр иан. – Заанаҵы еилыргазар, нас уаҳа ҟаҵатәгьы ҳамамызт...
Арахә еилсыргоит хәа адәахьы данындәылҵ, ақәабаа-сабааи аԥшеи ҷыхьаӡа инеиҿасит. Иаразнак иааинырит. Иҳәынҵәрақәа ааибаиркит. Уажә ихаз ахылԥа лымҳаҟьаҟьагьы, алымҳацәқәа даарыхан, ҵаҟа иаалаирҟәит, инеихаршьшьшәа.
Аԥҳәаҟәаҟны арахә аҵагылан, рыхқәа раҳаны, иахьылаҟәқәоу инарыцрыхо...
«Шәаргьы ҳахьныҟәыжәгараҳа...» – Ажәқәеи иареи шеибарххоз, уахь еилырганы, зегь рҭыԥ инықәиҵеит. Ӷәырҿ-ӷәырҿҳәа аԥҳәҩа иахьацрыхоз рышьҭыбжь уаҳауан.
Иахьабалак алашарақәа каххаа иакит. «Анцәа иџьшьоуп. Ашьаҟақәа зегьы еибгазаап уаха...»
Асҭамыр акыр аамҭа ауадаҿы дтәаны, уаҵәтәи иурокқәа рыҟаҵара даҿын. Арҵаҩы уеизгьы иурокқәа иҽырзыҟаиҵалароуп есымшагьы. Аҩны даныҟоугьы аурокқәа дрызхәыцлароуп. Ашьҭахь газеҭқәак дрыԥхьеит, шәҟәқәак днаргәылаԥшит. Иан, ахәыҷы ацәа данакы, лҿы-лнапы ӡәӡәаны, акрылҿаҵаны, днаган днышьҭалҵеит.
– Нана дмааӡои макьана?
– Нана макьана даауама, уаҟа зегьы рҭыԥ иқәылҵароуп. Быцә бара, быцә. Уи даар ара дыббап.
– Дызлаауеи?
– Дызлаауагьы ак ҟалап...
Ахәыҷы ҭаха илҭомызт дахьышьҭаз.
Иан лусқәа рҭыԥ ианықәылҵа, днеин, лыбласаркьақәа аалыԥшаан, лдырды аашьҭыхны днатәеит. Аха анлымоу уигьы лырҵәилароуп.
Асҭамыр аҵх акыр ицаанӡагьы ашәҟәы ихы анкыланы дтәан. Аҵара данҭазгьы шәҟәыԥхьаран дызҿыз, уажәгьы шәҟәыԥхьароуп дызҿу. Абри арҵаҩцәа раҟара ашәҟәы иаԥхьо дҟаларушь? Аха шьоукы-шьоукы урызхәыцыр, рыԥсҭазаара зегьы алашә иеиԥш ауп ишырхырго. Шаҟа ирыцҳақәоузеи? Иахьцәажәо урзыӡырҩыр, ашәҟәы ҳамыԥхьаргьы ҳаԥсы ҭоуп рҳәагәышьоит. Нас, убарҭ реиԥш иҟоу рыхшара аҵара дырҵала уара. Рыхшара моу, иара даргьы идырҵатәыхуп, арахь, изааӡарызеи?.. Асҭамыр убригьы дназхәыцит уажәы, ашәҟәыԥхьара дызҿыз дааҟәыҵны, ихы ҩышьҭыхшәа. Аҵх ықәҳаны ацара иаҿуп.
Асҭамыр дахьышьҭаз днаҳәит, дааҳәит, аха дзыцәомызт; акы изымхошәа ибо далагеит, дҭацәушәа, инапқәа мыцхәханы ргарҭа имоуашәа. Ахәыҷы дахьышьҭаз ахь дынхьаԥшит. Уи лыблақәа ҭахәхәа дыцәан. Аха лан длываиаӡамызт.
«Иара илыҵалазеи уаха? Уара уиарҭаҿы ушьҭаз, ушьҭаз... Уԥшыз, уԥшыз... Лара дабаҟоу?..»
Иан, лхала заҵәык дтәаны, макьаназы ахахара даҿын, уаха дышьҭаларц лгәы иҭаӡамшәа. Аха ашьҭахь, акы лҳәарц шылҭахыз удырратәы, ишҟа дынхьаԥшит. Уахантәаракгьы дзызхәыцуаз, лхы иҭагьежьуаз лҭаца лакәгәышьан, аха арахь, лыҷкәын ишҟа рацәак илырзар лҭахымызт, даӷьыр ҳәа дшәаны.
– Нан, Асҭамыр, ари Адшьа уналышьҭаԥшырауазеи? Илгәыҵалах здыруада? Ачымазаҩ дхәарҭамхоу? – лыбжьы аармаҷшәа даацәажәеит уажәы. – Еилганы даазго дылмоузаргьы... – нацылҵеит.
Асҭамыр ԥыҭраамҭак иан илҳәаз имаҳаӡазшәа диан. Иблақәа ҟәызгаӡа иахьааԥшуаз, ҽырҵысы ҟамҵаӡакәа, ишанхазшәа, аҭӡы иадыԥшылон...
«Улышьҭал уажәшьҭа, ҵхыбжьон... Ах, ибасҳәарызеи бара аԥҳәыс хҭыкәкәашәа иҟоу... Уахынла агәарлашьагьы шԥабзымдыруеи. Дааир, далагозар акәхап анс акәын, арс акәын ҳәа, лажәақәа неиқәыртәо. Уажә џьара ацәажәара
дшаҿыз дкыдхалеит, лыҩныҟа аашьа дақәымшәакәа. Уара уҭахызар иуҭаху ҳәала, лара лтәы налыгӡоит...»
Дынхықәтәалеит Асҭамыр. Имаҭәақәа неишәиҵеит, имагәқәа наишьеиҵеит. Ақыҭа ҳәынҵәа ишьапы инаҵашьыпуа убарҭ дрылрымгозар дрылызгода. Леи-бгеи ирыхәхаша, ҽымыждак имоуп, ихьӡ ахуп, аха арахь игәарлаӡом... Иаарыԥхашәа иҽааилеиҳәеит. Нас, днеин, ишәақь ахькнаҳаз иаакнихын, ижәҩахыр инахишьын, дындәылҵит.
«Иаашар хәлаанӡа бара ақыҭа балаз, балаз, балаз! Нас, сара быԥшааразыҳәан иаахәлар шаанӡа, ақыҭа салаз, салаз, салаз сныгәнысуа, аҵх лашьцараха, аҳәынҵәа сынҭаҳауа. Аилкаара мцацәа зыԥсоузеи? Агәы иара ахала зегь еилнаргозароуп ҳәа...»
Асҭамыр амҩаду ахь данызкылсгәышьа, нас ианыршәланы иҿынеихеит, имагәқәа рышьҭыбжь гәырԥ-гәырԥҳәа аҵх лашьцара иалҩуа. Дааҭгылан, ҭаҭынк ааҭиган инеиҿыҵеикит, аха амца изаркуамызт. Ақәеи аԥшеи иҿасуаз, ҭахак имҭауа, иқәҵәиашон. Ипалта ахәда ҩышьҭыхшәа, дааҳәны дҩагылеит. Нас ихы лаирҟәит, деиҳәҭҟәыҟәлеит. Аҭаҭын ам-ца анакгәышьа, икәиӡа алашьцара иалԥхон дахьнеиуаз...
Ахәшәтәырҭа аҵх лашьцара иалыԥхо игылоуп ақыҭа агәҭаны, ашәаԥыџьаԥ ирыгәҭылакны.
– Аа, уара, Асҭамыр!.. Ҳаи, иабихәа, шәаҳмыргәаҟи, уара, уаха!.. – Ари Ардышьыл иашьеиҳабы Камыгә иакәын. Иара Ардышьыл џьеи арахь дцәырҵрын, ахәшәтәырҭахь.
– Иахьа саргьы сыҟаӡамызт аҩны... Санааи, усоума, лар_гьы, ари ҳҭаца хәыҷы, дыԥхашьаны акыргьы илымҳәеит, аха хьаак аалызцәырҵын, ишԥаҟаҳҵарыз, абраанӡа даагеит. Иара уеизгьы дгәарлома аҩныҟа. Абар хымш ҵуеит, иҽы кәадырны дындәылҵын, ижәуа дгәароуп. Џьгьарда аума, Ҷлоу аума, Аимара аума, дахьыҟоу здырхуада. Адшьагьы дҳаргәамҵгәышьеит, аха... – даацәажәеит уи. Камыгә дуаҩаԥшьын ихиҿы ааизыхәхәуашәа. Ауадаҟны иҵегь ауаа тәан, агәылацәа-азлацәа уҳәа. Камыгәраа рашьеиҵбы, Зафас
захьӡыз, ихахәы еиларчны, насҭхашәа дтәан. Уи ҳәатәы змаҳауа, хыҭҟьашәа дыҟан ақыҭаҿы. Асҭамыр ишәақь наҟ инкыдиргылан, иаргьы дԥышәырччо днарыдтәалеит. Урҭ алаф рҳәон, исамырҟәылуан.
Наҟ, аҽаџьара аҳәсахәыҷқәа уажәы-уажәы иҩналон, идәылҵуан, убри иаҿын. Асҭамыр урҭ рышьҭыбжь иаҳауан.
«Змоурахә мыӡша, џьара акы лмыхьуандаз. Зыбаҩ зтәым аԥҳәыс лтәы цәгьоуп. Ус иҟоу ауаҩы иҩнуҵҟа дшеибарку иалудыраагәышьозеи? Ма ақалақь аҿтәи ахәышәтәырҭахь лхы лырхарауаз... Уаҟа ма зегь рыла еиқәшәами. Ишакәым дҟалар?.. Сара иԥсыша, ахьышәҭҳәа унабжьысып, закәыхи? Амашьынақәа уеизгьы ҳара ҳзыҳәан инҵәеит. Иаалымгәаӷьуа ҳәа акы ыҟам, ишәарҭоугьы, ишәарҭамгьы лыдылкы-лоит. Иаҳҳәап, дааԥымҟакәа ԥсыхуа лмоур?.. Акы лыхьыр?.. Нас ҳашԥеиҿаԥшуеи дареи ҳареи?.. Иа анцәа хыхь иқәтәоу, ак лумырхьын!..»
Аҳәсахәыҷқәа зны акы ҩнаргалон, зны аҽакы ҩнаргалон, еибарццакуа.
Ус аӷәиҵибжь аагеит. Сабикгьы ибжьы ааҭирҟьеит, адунеи дахьықәлаз деигәырӷьо. Аҳәсахәыҷқәа, наҟ ашә иадгылаз, ҳаи рыцҳа, ҳаи рыцҳа ҳәа иааилалеит.
– Ҳаи, уара, анцәа иныс... абраҟа!.. – Камыгә дахьтәаз дҩаҵҟьеит. Зегьы днарылаԥшит, абжьы игаз шәмаҳаӡеи, уара, иҳәарашәа.
– Гәырӷьаҿҳәаша, Камыгә! Аешьаԥа дудаҳныҳәалонт! – амедеҳәшьа ашә ааимԥааны дааҩнаххит. Камыгә иҟаиҵара дақәымшәеит. Иблақәа ааҭбаахеит. Иџьыба ажәжәаҳәа дынҭалеит. Иашьеиҵбы иакәзар, иҟалаз анеиликаа, дҩаҵҟьан, Асҭамыр ишәақь ахькыдгылаз иаакыдиԥааит. Ахәыҷы ибжьы еиҭаагеит.
– Аҵеицәа рзыҳәа! Аешьцәа рзыҳәа! – дындәылҟьан, амардуангьы данылбааз ҳәа уаҩы имбаӡакәа, ԥыҭк днаскьаны, агәыз ааҭиргеит.
– Уаа, уара, ҳандырҵәоит, ҳандырҵәоит... Ахәышәтәырҭаҿы ушԥахысуеи? – Камыгә ибжьы наиргеит, аха изаҳауада. Дырҩегьых агәыз ааҭиргеит. Ахәшәбылфҩы нықәчит.
Апатронақәа нҭиршәшәан, ашәақь Асҭамыр инаииркит. Асҭамыр дԥышәырччо дгылан.
Аҵх лашьцоуп. Ақәоура ишаҿыц иаҿуп. Асҭамыри Адшьеи аҵх иалаланы иахьнеиуа ақәа рҿанаҳәоит. Рыхқәа ларҟәны амҩа иануп. Аҵх акыр инеихьеит. Арбаӷьқәа уажәшьҭа хынтәуп еиларԥсоижьҭеи...
– Дзеиԥшра хәыҷу удыруоу, дҟаԥшьӡа, дааӡаны, уааиеигәырӷьап... Аԥхьаӡа аҩныҟа сыргеит. Сара арахь дааргахьаз џьысшьон. Арҭ ҳара ҳтәқәа шыҟоу умдыруеи, ахәшәтәырҭахь ааира иацәыԥхашьоит. Аха сара изымукәа, абыржәыҵәҟьа даагароуп сҳәан, мчыла даагеит. Сара издырт аҷкәын дышлауаз.
Аха Асҭамыр ҿиҭӡом. Уи уажәы аҽакалоуп дышхәыцуа. Аԥхьатәи ихәыцрақәа неихыԥраазшәа, игәалаҟара уажәы аҽакала аҽеиҭанакхьан. Ибла гәаԥшьқәагьы уажәы аҽак рыҵан, ԥыхьатәи ихәыцрақәа хызҽшаз.
– Абри уара ушԥаҟоу? Угәааны уҟазар акәхап уажәыгьы. Да, уазхәыци, ишԥаҟасҵарыз?.. Зынгьы ҳафатә иагхароуп, зынгьы ҳажәтә... Уара ахәыҷқәа бзиа иубоит, ашкол бзиа иубоит, усами? Абри ахәыҷқәа аҵара анырымҵалак рыҩнқәа рахь узцои? Узрышьҭои укәалкәало? Ҳаргьы убасоуп. Ҳара ҳзанааҭгьы аҭахуп ақыҭаҿы. Уара ахәыҷқәа ибзианы аҵара дырҵала, идухар, нас ҳқыҭа иахәартә еиԥш, сара ичмазаҩхо сырхылаԥшлап, исхәышәтәлап... Наҳарбеи иаҳар шаҟа игәы иахәо удыруоу! Имаҭацәа зегьы ӡӷабцәақәан, уажәы аҷкәын дроуит. Аа, умбари закәытә чароу иаҳзиуа!..
– Уи азы ирыбҭахуеи... Баргьы ҳаҭыр бықәырҵашт.
– Аиеи, ҳаҭыргьы сықәырҵашт. Изсықәрымҵарызеи? Ҳара ҳқыҭа зегьы еибаркны изку абарҭ аҿар роуп, иҳәашт. Рхаҵкы сцааит иахьатәи аҿар, зегьы иҳаҵҳаҵо ирышьҭоуп. Аиаша уҳәарами, рыбаҩ иацәаашьом, рдырра дууп, иҳәашт. Баба Адшьа, быԥсынҵры духааит, бҩызеи бареи шәеиԥымхааит, иҳәашт. Нас ҳаиныҳәап, ҳаиныԥхьап... Аха, абри уара зны-зынла ушԥаҟоу? Уамеигәырӷьаӡои? Ҳқыҭа аӡәы дацлеит. Иҵегь еиӷьу аамҭа бзиа ззыԥшу.
«Зны-зынла баша сылзаӷьуеит, схәыцрақәа ишакәым рҽааиҭаркуеит, аха хара лыдӡам, лџьабаа хьанҭагәышьоуп», – наидихәыцлан, усгьы нациҵеит:
– Ибҳәо закәи? Сышԥамеигәырӷьои?..
«Ҳқыҭа иҵегьгьы идухоит, иҭбаахоит, – дхәыцуан Асҭамыр, – уи сара аԥсуа хьыӡгьы ихьӡысҵоит. Наҳарбеи игәы иаахәоит. Ма Иуа, ма Баграт, ма Хына... Нас ашкол ахь дныҟәо далагоит. Аҵара сара исырҵоит, ибзиангьы исырҵоит... ҳқы--ҭа дахәаратә еиԥш, ҳқыҭа абзиабара икыртә еиԥш...»
Асҭамыри Адшьеи амҩа ианыланы ицон, илас-ласӡа, ақәа ирҿасуазгьы агәхьаа мкӡакәа, аҵх лашьцара иалсны, гәырӷьарак рыманы. Рыҩнаҟны макьанагьы алашара каххаа иаркын. Асҭамыр иан, ианбаауеи ҳәа, урҭ дырзыԥшын...
«Бара бцеижьҭеи... ибдыруоу бара бцеижьҭеи сара исыԥсҭазаашьоу, исхызгахьоу? Иалыбдыраагәышьозеи... Сара бара банысгәаламшәо мышкгьы мцацт... Ихабҵару, мышкгьы...»
Амҩа данылан днеиуан, амҩа аҿықәқәа рҿы иҟаз аҩнқәа днарыхәаԥшуа, дҭынчӡа, ишьҭыбжьык умаҳаӡо. Зны-зынла убас дҟалон, аӡәгьы диламцәажәо, ихала заҵәык амҩа данызарц анеиӷьишьоз. Убас дыҟан иахьагьы... Наҟ-ааҟ аҩнқәа гылан, рацәак еизааигәацәамкәа, аҩны лаҟәқәа, аҩны еихагылақәа, ашәырҵалақәа ирыгәҭылакны. Араҟа инхақәоз дарбанзаалакгьы изымдыруаз ҳәа аӡәгьы дыҟаӡамызт. Урҭ ирыԥсҭазаашьаз, ирынхашьаз ирынҵышьаз, ианакәзаалакгьы, хәыҷык иадамхаргьы, абраҟа даниаслоз даназымхәыцлоз, даназҿлымҳамыз ыҟаӡамызт. Аха уажәы, уи аха имамшәа, ус илаԥш нархигеит ауп...
...Убри аахыс, амҩа даныз, аҩны дыҟаз, дахьыҟазаалакгьы маӡала акы дарцәажәоит. Абарҭ ииҳәақәо зегьы Хьыкәа илеиҳәошәа ауп игәы ишабо, инеиҿахәыҭхәыҭуа мҩак еицанушәа. Усҟан уи лыбла қаруақәа, иҵаулаӡоу, иԥшӡаӡоу,
аԥсҭазаара цқьа рнибаалошәа, ибла ихгылоуп. Лхы-лҿы гьежь, лԥынҵа, лқьышәқәа, лныҟәашьа, лҽеилаҳәашьа, лцәажәашьа, хыҵшьа рымамкәа, иахьа уажәраанӡагьы ибла иааххалеит. Дахьцалакгьы, дахьыҟазаалакгьы...
«Бара уажәы бызҿу здырхуада?.. Бхабарк уаҳа аӡәгьы ибмырбаӡеит. Сара уеизгьы аус ахьызуц изуеит.
Абри амҩа сануп. Ашьыжь саман ицоит, ашьыбжьышьҭахь, скараха, схы ҭууа, саманы иаахынҳәуеит... сара уажәы сагьыбгәаламшәозаргьы ҟалап.. Уи аахыс...»
Амҩа дахьаныз убри аӡӷаб ибла дыхгылан. Дыхгылан, раԥхьаӡа дшибаз еиԥшҵәҟьа, деинаалаӡа, дкахәхәа. Иџьоушьаша, лара акгьы агәхьаа мкӡакәа, ахыҭҟьа леиԥш, дықәҵны дцахит, аха иара убри длызхәыцуеит, дихҭашәарахан.
Икьаҿ аԥхьа ааиртын, изнапык иџьыба инҭеикит. Егьи инапала шәҟәқәак еидкыланы икуп. Дахьцалакгьы уеизгьы шәҟәуп иҟоу. Аҵара данҭазгьы – ашәҟәқәа, даналагагьы – ашәҟәқәа... Уажәы ахәыҷқәа рурурбжьы иаҳауам. Аӡәгьы диқәцәҟьом, аӡәгьы диԥырхагам. Ихәыцреи иареи амҩа иаман иаауеит инеицәажәо.
«Сара бысгәаламшәо џьыбшьома, Хьыкәа? Бысгәалашәоит... Есымшагьы бысгәалашәоит. Уи аԥхынра...»
Уи аԥхынра аҩны дыҟаӡамызт Мыта. Аҵарашықәс ишаалгазҵәҟьа, уи дазыԥшызшәа, имаҭәақәа ааиқәиршәан, аҩны инараҳәаны, днықәхәаша дцеит, абрахь қалақьк ахь, иԥсы ишьарц. Уи ақалақь хәыҷы, ашәаԥыџьаԥра иагәылашьшьы, амшын аҿықәаҿ акәын иахьыҟаз. Иара ианакәзаалакгьы амшын бзиа ибон. Амреи амшыни иԥсы рыҿҳәаран ӡынгьы-ԥхынгьы. Амшын иара гәаҳәарак инаҭон аԥсҭазаарахь, дласӡа дҟанаҵон, ашьхара дынхаԥалартә еиԥш, игәы цҳафыруа.
Уи аҽны, иара ԥсшьарантәи даныхынҳәыз, иқыҭа дгьыл-ԥшӡа игәы шьҭнахын, даман жәҩан ахь ихалоз џьишьон. Зегь игәыдиҳәҳәалар иҭахын, зегьы драцәажәар иҭахын. Аԥшқа иан данлызхьаауа еиԥш, дазгәкуан. Араҟа иара игәы шыраҳаҭхоз еиԥш, аҽаџьара игәы раҳаҭхомызт. Абри иара дахьиз, дахьааӡаз адгьыл еиԥш аҽа дгьылк даднамкыларашәа игәы иабон. Егьаџьара дыҟазаргьы, убри дазхәыцуан. Убри
азыҳәан акәын изизкамыжьуаз. Абар дахьықәгылоу итатаӡа, ишьамдгьылха.
Иҩыза Наазым даниба, ичамадан лаиргылан, иааигәыдибаҳәҳәалеит, иааибарӷәӷәеит. Иеиҳәарыз, дызиазҵаарыз издыруамызт. Ихы инаркны ишьапаҟынӡа лаԥшыла дааи_мидеит. Аха уи дшибахьаз еиԥш дыҟан, иагьацимҵеит, иагьагимырхеит ари аԥхынразы. Аԥшькы, рацәак дауцәамкәа, ижәҩахырқәа ҟьаҟьаӡа. Наазым Мыта иеиҳа ԥыҭк деиҳабын.
Инеицәажәо рҿынархеит. Мыта, дыҟамижьҭеи иқыҭан џьара еиҭакрак ҟалазар ҳәа, акы аанмыжькәа, зегьы дразҵаауан. Аҩнқәа ахьгылоу днарыхәаԥшуан. Данцоз еиԥш акәымкәа, уажә зегьы еиныланы, еижәхашьшьы игылан. Аԥшқәа рыхҳәаҵә ылыргахьан, рԥаҵақәа ҩеижьӡа аҿалара иаҿын. Ашәырҵлақәа рымахәқәа ирзынкыломызт, изазо иахьгылаз. Ақыҭа аҭынчра гәыкуа иԥылон.
Ус ишнеиуаз, амҩахыҵырҭаҿы иааҭгылеит. Ирзеибымҳәо рацәахеит. Мыта, егьа иҳәандазгьы, Наазым аҩныҟа дизымгеит. Уи иҭахын џьара инеидтәаланы, рызхара инеицәажәарц, рыгәҭыхақәа неибырҳәарц. Аха Наазым аусҳәарҭахь цатәыс иман, уахь дымнеир ауамызт аҟнытә дызиқәымшаҳаҭхеит.
– Сара снеиуеит, сымнеир ҳәа ушәома? Аха анахьгьы сымцар ауам, умбои? – иҳәеит Наазым. Даҽакгьы дналацәажәар иҭахын, аха аамҭа злаимамыз ала иҽааникылеит, аҩны днеир ихала еиликаап ҳәа. Нас инеиԥырҵит.
Мыта иҩыза днаишьклаԥшит:
«Ари аԥхынразгьы џьаргьы дымцаӡакәа аус иуазар акәхарын аколнхараҿы. Амрагь икит. Ҭынч џьара аамҭак иман дубашам. Егьоумҳәан, дҭаацәарами? Иан, иаб, ихәыҷқәа – зегь иара инапы ианыԥшылоит. Ишԥаҟаиҵари? Знык уҭаацәарахар, убас акәхап...»
Мыта иашҭа-игәара игәы азыбылуан. Ари зегь зыҟаҵамҭаз иаб иакәгәышьан. Иаб дыԥсиижьҭеи ҵәҩанкгьы ахы мнаацызт иахьарсыз, иара итәы ҳәа акгьы адмызт макьаназы араҟа. Иаб рыцҳа илшоз зегь ҟаиҵеит иԥсы ҭанаҵы. Иҷкәынцәа
рҩыџьагьы аҵара дмырҵакәа иаанимыжьит. Мыта иеиҳабы, аҵара далганы аусура даныналагоз аамҭазы арра дырган, уажәыгь дмаацызт. Иан уи гәҭыхас длымоуп есымшааирагьы. Ишәҟәы анымаалак, лыцәа ҭынчхом, лтәа ҭынчхом.
Ԥша ҟәандак аақәсит, аҵлақәа рыбӷьқәа еиларшәшәауа. Ашәаԥыџьаԥ иаҵәара иахылҵуаз аҳауа цқьан, изҩыдан араҟа. Ашҭа аҵыхәан иҟаз аҵеџь ӡынгьы-ԥхынгьы иагхомызт аӡы хьшәашәа. Днеины, аӡы ааҭганы днаҿыхәеит. Агьама даҽа ӡык агьама иузадкыломызт. Иоуразоуроу даархьшәашәазшәа игәы иабеит. Инеиҿеиҭәеит. Ашҭа агәҭаны ҳа дук гылан, амахәқәа еиужьны, аха уажәы егьаҿамызт, ииасны ицахьан, абыӷь ҩежьқәа алышәшәаны, ахьхьаҳәа икаԥсон. Ашҭа масарла икәыршан. Насҭхашәа, еихасаны, ахьатә кәасқьеи амаҵурҭеи рызгылоуп. Иашьа арра дцаанӡа, ҳара уеизгьы макьаназ аҩын ҿыц ҳаргылартә ҳаҟам, ма иаҳшәыроуп иҳәан, шәыга еилаԥсала иршәын, уажәы икәаԥӡа, ҿыц идыргылазшәа, иааԥшуан.
Мыта уажә гәыблыла зегь ааимидеит. Игәы ааҭынчхазшәа ибеит. Нас, ичамадан ахьгылаз иаашьҭихын, уи иуаҭах хәыҷ ахь дныҩналеит. Уи абарҵа, армарахьтәи аган аҿы акәын иахьыҟаз. Агәҭаны столки каруаҭки гылоуп. Аԥенџьырқәа адәахьы ихоуп. Ашьыжь амра ашьхара ишыныхшәалакҵәҟьа, абра иныҩнамԥшыр амуашәа, ашәахәақәа ххаӡа иныҩнанаԥсоит. Ишәҟәқәа хазы иқәын. Илаԥш нарыдхалеит. Ичамадан ныҵаиргылан, иҽааиҵыхшәа икаруаҭ днылаиеит. Иан дааин, иаԥхьа аҟәардә дааханы днаидтәалеит... Абри зегьы абыржәы иҿыцҳҳараӡа ибла иныхгылеит. Дназхәыцит. Ицқьаӡа, хаарак аҵаны, ихьухьууа игәы иҵалан ицон...
«Бара усҟан аҩны быҟазаарын, Хьыкәа, раԥхьаӡа акәын. Абри суаҭах аҿы бара бышьҭан. Бара усҟан сара сбымбацзаргьы ҟаларын. Уи сҳәеит ҳәа, сабаббахьаз. Мҩакаҿы ҳаиқәшәахьазаргьы, бсыздыруамызт, сбыздыруамызт. Ашьҭахь, излеилыскааз ала, Наазым иакәзаарын ҳаҩны баазгаз. Уи ҳаиҳабы идиҵазаап Мытараахь дга ҳәа, ҭаацәара бзиоуп, насгьы ашкол рацәак иацәыхарам ҳәа. Ауха аҩны быҟан бара. Наазым асас даҳҭааит ҳәа аҷкәынцәа еизигазаап.
Сара сыҟамызт, аха сан илылшоз ала дышәԥылеит. Ашьҭахь сан исалҳәон дахыхәмарны, уара уҟаӡамкәа ҭыԥҳа ԥшӡак дузааган ҳәа. Дышԥассиру, дышԥабзиоу ҳәа... Сыздыруам бара бзылгәаԥхаз, ибнылбаалаз сан. Ус зегьы лгәаԥхомызт, аха... Сара санааи, анахь-арахь, кәакьцыԥхьаӡа сныҩнаԥшит, аха бара џьаргьы быҟаӡамызт. Сара сыԥшын, ара банбаауеи ҳәа. Бсыздыруамызт, аха зегьы брыдыскылон, издыруаз аӡӷабцәа, аԥшӡақәа, абзиақәа. – Уи даауеит, нан, аҩныҟа дцеит, лымаҭәақәа лыман даауеит, – лҳәон сан есымшагьы. Бара ибзымдыруазар ҟалап ауаҩы изԥшра зеиԥшроу, еиҳараӡак лара дыӡӷабны, дқәыԥшны, уаргьы уқәыԥшны уаныҟоу. Сан бара бзыҳәан заанаҵы ауаҭах алылхит, амра ашәахәақәа иаша изыҩнаԥхоз, уи сара суада хәыҷы. Уажә аҭаца дылзаарго џьушьап, илрыцқьеит, илырхиеит иԥшӡаӡа, икәаԥӡа. Сара уажәы-уажәы уи сныҩнаԥшуан. Схы аҽакала избо салагеит, аиаша басҳәап... саргьы сыԥшын...»
Мыта гәаныла дцәажәон, абри лара длацәажәозшәаҵәҟьа. Аха уажә лара дыҟазҭгьы асҟак изымҳәаргьы ҟаларын.
«Аха бара бмааӡеит уаҳа, исыздыруам бзымааз, ҳаҩны бгәамԥхоу. Уи аҽны, аҵарашықәс ианалагоз, сара бызбеит арҵаҩцәа руадаҿы, бҭынчӡа, быԥхашьа-ԥхаҵо.
Ари арҵаҩ ҿыц лоуп, ҳара ҳҟны аусура далагеит, – рҳәеит сҩызцәа. Аԥсуа ҭыԥҳа, бкәаԥӡа беилаҳәан. Шьоукы-шьоук реиԥш акәымкәа, бхагамкәа, бԥагьамкәа. Иаразнакала ибзиаӡоу акы набнызбаалеит...
Сара усура сцон, саауан, аха бареи сареи ҳзеибадырӡомызт. Сан дсазҵаауан: – Нан, уи аӡӷаб дмааӡеи? Ҳара ҳахь изылгәамԥхазеи, даҳфар ҳәа дшәама?..
Аха сара исыздыруамызт изыбгәамԥхаз. Бара убра ҳашкол авараҿы инхоз шьоукы рҟны илыбхит аҭыԥ. Сара избон банцоз, банаауаз, бызлацоз, ибцашьаз, ибшәыз, ибхаз, ибныҟәашьаз. Сара сеиԥш аӡәгьы дбызкылымԥшуазаргьы ҟаларын. Аха аҷкәынцәа ахьааиқәшәоз быӡбахә акәын ирымаз. Урҭ ирҳәақәоз зегьы бара бакәын изызкыз. Сара исҳәашаз сгәы иснарҳәомызт...»
Мыта иаԥхьаҟала машьынак ықәхысаа иаауазшәа аниба, ажра ахықә ахь иҽнадикылеит. Уи иахьа еиԥш, абас ирҵаулаӡаны, убри аӡӷаб дылзымхәыццызт. Иахьа иусура дахьаркараз акәу здырхуада, уи дахьлызхәыцуаз игәы аԥсы ашьозшәа ибон, дарласуазшәа, еиҳа дарлахҿыхуазшәа. Аха маӡа-маӡа акы дарқәыԥсычҳауан...
«Нас бареи сареи ҳаибадырит. Уи сара гәахәарас исзыҟалеит иаалырҟьаны. Сара сыгәҭыха, сара схәыцра, сара схықәкы, зегь бара ибасҳәалар сҭахын, аха ус еиԥш ҳаизааигәамызт. Ус ҳахьеиқәшәоз ҳнеицәажәон ауп. Усҟан Наазым дынцәыҵыԥшшәа днасалацәҟәысуан. Уи змааназ сара издыруан, иара идыруан. Аха зны-зынла сара игәасҭон бара бҟазшьа аҽеиҭакшьа. Сара исҭахын бара сбацәажәаларц. Баргьы убас быҟазшәа збон. Бара бгәы аартын. Бареи сареи ҳанеицәажәоз, зегь рылаԥш ҳара иаҳхын, абарҭ ирҳәо закәызеишь ҳәа. Шьоукы ҳаҵашьыцуан, шьоукгьы рыла ҵырхәны иҳазкылԥшуан. Џьара ҳнеицәажәаргьы, акы ргәы иаанагозаргьы ҟаларын.
Бара быбзиан, Хьыкәа. Уажәоуп сара ианыздыр, ианысныр. Бара мчык былан, имцаз, ицаҳәцаҳәо иҟаз, ԥхьаҟа бызгоз. Зегь быҵашьыцуан. Еиҳараӡак Цақәа. Бара раԥхьаӡа ба-нааи, иаразнакала лқьышә бнықәылҵахит...»
Уажә Мыта Цақәа дналызхәыцит. Уи аукы лакәын, лыхәда паӡа. Абас, жәаҩаҟа шықәса ҵуазар ҟаларын рҵаҩыс аус луеижьҭеи, аха хаҵа дымцацызт. Убри акәу здырхуада, есымша дгәамҵуан. Аӡәы ԥҳәыс дааигаргьы, ма хаҵа дцаргьы, хаарак рнылбааломызт, лқьышә инықәлҵахуан.
– Абри дызгогьы уаҩ, дҟамлеитеи, – рҳәалон зны-зынла арҵаҩцәа руадаҟны, лара илмаҳартә еиԥш. Лара хаҵацара лҭахымшәа лҽыҟалҵахуан, аха дымцакәа дахьаанхазгьы шыгәнылгоз лнумбааларцгьы залшомызт. Амала аиҳабы, ашкол адиреқтор, Шьыма Ерасҭа-иԥа, еснагь лыӡбахә иҿакын. Џьара ус хәыҷӡак налыгӡаргьы, каамеҭк ҟалҵазшәа акәын дышлыхцәажәоз. Ларгьы, егьараан дубаргьы, Шьыма Ерасҭа-иԥа иҭаацәара рыӡбахә акәын илымаӡаз. Уи иҷкәынцәа шыбзиахаз, ишуаахаз, уаҩ, дреигәырӷьартә ишыҟалаз лымшхакын. Дкаткато, егьарааны дубаргьы, лтетрадқәа
лгәыҵакны дныҟәон. Акала узлалеигәырӷьашаз, еснагь, аҵаҩ бзиа леиԥш, аурокқәа рыпланқәа набжьамыжькәа илыҩуан.
Хьыкәа лаара хәыҷык аҟара иаалԥырхагахан, зны сықәҵны сцоит лҳәарын, зны араҟа аусура сахәарҭам лҳәарын. Абас ԥыҭраамҭак уаҩгьы диламцәажәо, лҽеихаршәны дныҟәон. Аха лгәы иалаз арахь ҳәашьа лзаҭомызт. Уи ззымдыруаз дарбаныз, аха зегьы ҽырмаҳа, ҽырдагәа ҟарҵон.
– Ани макьана илдыргәышьозеи, дқәыԥшуп, аԥышәа лымам, – лҳәаларын Хьыкәа лзыҳәан. Есышықәса дназҵымҵуа аурокқәа лиҭагәышьон Шьыма Ерасҭа-иԥа, аха сынтәа уиаҟара лмоугәышьеит...
«Бара ибзымдыруазар ҟалап, Хьыкәа, уи шаҟа ихьаалгаз. Лҿы иалырҳәомызт аха, лылахь еиҵыхны дбыхәаԥшуамызт. Ишьыцылгон еснагь бара ахәыҷқәа быкәаӷӷа бахьылбоз... Бара быццакцәеит, Хьыкәа, быццакцәеит... ибаҳауоу?..»
Игәы дынҭахәыцит, ихы ларҟәы-ларҟәуа дахьнеиуаз. Изеилымкаауаз акызаҵәык акәын. Лара абас зегь нкажьны лцара. Избан лара ус изылгәаԥхаз?
Амҩаду даамҩахыҵын, наҟ ибжьагалаз амҩа днанылеит. Ишьҭахьҟагьы дынхьаԥшит. Амҩа ҭацәын. Ахәыҷқәа аурышьҭиижьҭеи рыҩныҟақәа рахь инеихьан. Иара заҵәык амҩа данын. Аусура ашьҭахь абас ихала данныҟәоз иԥсы ишьозшәа игәы иабон. Гәаныла дцәажәоит амҩа дахьану. Ихахәы еиқәара жәпаӡа инапы налишьуеит. Ихиҿы аиқәара иаманакуан, аха еинаалан, иџьымшьқәа ҟьаҟьаӡа.
«Уаҟа бара биашан, аха ибыдгылоз ҳәа аӡәгьы дҟамлеит акәымзар. Убри акәхап бхы зыхбырҟьаз? Бара сара бнасыхәаԥшит, быблақәа еицраланы, ацәаакыра рнубаало. Саргьы исхароу рацәаӡоуп, ирацәаӡоуп, Хьыкәа... Сара моу, ҳазынтәыкгьы...»
Мыта, ииашаны, ихараз рацәан уаҟа. Иара иакәмыз зегь реиҳа иқәыԥшыз, Хьыкәа лаамышьҭахь, иара иакәмыз изыхәҭаз, егьа ус иҟаӡазаргьы, уи лыдгылара. Аха иара ихы иқәжьны дтәан, акагь изеилымкаауазшәа. Иҟалап иҭахымызҭгьы иеиҳабацәа рԥыҩлара? Иара уеизгьы иҟалоз,
Хьыкәа диашоуп, ахәыҷқәа рлеишәа бааԥсхеит, аҵара иаҟәыҵит, убри ауп зегь зыхҟьауа ҳәа дҩықәгылар? Уи азыҳәан ӡәыр дишьуазма? Мамзаргьы Хьыкәа лыдгылара дацәыԥхашьоу? Аиашазы, амч еибыҭара аҭахын, аха иара иҽзааникылазеи? Убри ихы иавибон иара уажәгьы.
Шьыма Ерасҭа-иԥа уеизгьы ииҳәац иҳәозар акәхарын, шәара идышәмырҵеит, шәара идшәырҵар акәын, аха цқьа аус шәзымуит ҳәа. Егьырҭ уи азы џьеи акы рҳәарын, Ерасҭа-иԥа иҳәазар, ииашоуп ҳәа изыԥхьаӡақәоз. Шьоукгьы уи аҽынтәи Хьыкәа лыгәаӷьра рыблахаҵ аргьежьызар ҟалап...
«Аиеи, бара ибырҿыхеит, Хьыкәа, бара. Ацәа иалыбхит, ибырцых-цыхит. Уи иазыԥшымзаргьы ҟаларын. Аус аҟны аилыххара аҭахуп. Ҳаиҳаби уи иҵыхәакцәеи иахьагьы ирҳәо акоуп, ируа акоуп...»
Ҳаиҳаби уи иҵыхәакцәеи ҳәа Мыта дзышьҭаз Шьыма Ерасҭа-иԥеи, Маџьгеи, Кәынтеи ракәын. Гач урҭ дрылаӡамызт, уи азыҳәан акәын рацәакгьы изиламҳәуаз.
Ашкол адиреқтор, Шьыма Ерасҭа-иԥа, рацәак дауцәам, аха иааиланы дыҟоуп. Ихахәы уеизгьы икамԥсар амуазшәа, иаанхаз, ихагәҭа рҵәахырцаз, зымҩа иԥхьаиҳәоит. Ашкол аҿы аус иуеижьҭеигь акрааҵуеит. Араион аҿгьы, иара излаиҳәо ала, ҳаҭыр иқәушәагьы дыҟоуп. Зны-зынла урҭ ирҳәаз, иҟарҵаз, ирцәажәаз, иржәыз, иахьеиқәшәаз, ишеиқәшәаз имшуп.
Маџьга – ари кьаҿк иоуп. Уиаҟара ихыҵуам. Ихы ҟәазӡа. Ихахәы зегь каԥсан, ишьҭахьҟа иаанхаз ааганы, иаԥхьаҟа алахиҩоит, аха цқьа изырԥшӡом. Аԥша анасуа ицәымӷуп. Усҟан ганха-ганха ауп дышныҟәо. Аҭоурых аурокқәа иҭиуеит ашколаҿ. Аха зны-зынла, аурокқәа анизымхалак, азоологиагьы иҭиуеит, аботаникагьы иҭиуеит. Егьараан дубаргьы, аиҳабы диҿақәиҭ-қәиҭуа дицуп. Иаргьы убри ииҳәаз, иҟаиҵаз ауп дызлацәажәогьы. Аизарақәа раан ацәажәаразы иуҭахуазеи!
Кәынта – аҩбатәи аҵара аҟәша аиҳабы – кылԥш-кылӡырҩк иоуп. Ҵаӷакы, фархьк, ила хәыҷқәа ԥсеиԥсеиуа. Аха аҩсҭаарагьы иҵоуп. Уаԥхьа ииҳәо акәӡам. Мыта уи зны
Наазым аурок ахьымҩаԥигоз ашә аҟны маӡала дшизыӡырҩуаз ибахьеит. Убри нахыс Мыта уи цқьа игәра игом. Аха аиҳабы ицирӷызуеит.
«Урҭ ирҳәо зегьы, аӡәы иҳәан еиԥш, аҵәаҟьа еиԥш еиқәшәоит, аха, иуҳәар ами аиаша, зегь ажәаҟны иаанхоит. Урҭ зегьы, сара ишыздыруа еиԥш, бара ибзымдыруазар ҟалап, Хьыкәа. Ԥыҭраамҭак быҟазҭгьы зегь еилыбкаагәышьон...»
Убарҭ зегьы еилкааны цқьа иахьылзымдыруаз игәы иалан, игәы иҵхон. Убарҭ зегьы лдыруазҭгьы, иҟаларын ус аламала изеиԥырымҵыргьы.
Мыта агәарабжьара дныбжьысит.
– Уаама, нан? Иҟоузеи? – иан агәашәаҿ дгылан. Уи зны-зынла абри агәашә аҿы дгыланы, амҩаду ахь аԥшра лдыруан. Еиҳараӡак, лыҷкәын аиҳабы данылгәалашәоз.
– Скарахеит, ди, – иҳәеит Мыта. Ииашаҵәҟьаны, дкарахаӡазшәа акәын ихы шибоз. Абри акы дназаҵымҵуа иқәыӷәӷәозшәа дыҟан. Ихы ҭууа ицон.
– Укарамхакәа... Жәларык рыхшара зегьы рааӡара ус имариоума? Уимоу, аӡәи ҩыџьеи змоугьы рныҟәгареи рааӡареи рцәыцәгьахупеи... Урықәымгәамҵлан, нан, ашьшьы-шьшьыҳәа...
Иан амаҵурҭахь лҿыналхеит. Мыта акәасқьа дынхалан, иуаҭах аҿы ишәҟәқәа нықәҵан даадәылҵит. Амаҵурҭа даныныҩнала, иан дҳәарԥсаруа акҿыҩра дыкҿан.
– Иахьа заанаҵы уаауаз џьшьа акыр самхаун... – ихәы аацәырган, астол аҟны инықәлыргылеит. Уи асаан иҵахҩаны илыман. Ианакәзаалакгьы уаха акыраамҭа дмааргьы, ихәы ԥхаӡа иаацәырылгон.
Абысҭа ԥхаӡа иҟан макьаназгьы. Ашәсақәа ахәша рылыҵәҵәа ицон, абысҭа иахьагәылаз. Мыта, инапы иӡәӡәан, днеины уи астол хәхәа днадтәалеит. «Уан иуҿалҵо зегь хаауп...» – ашә еиҵыхәхәа, абысҭа иагәылхны днацҳаит...
«Ари ақыҭа атәы цқьа ибзымдыруазар ҟаларын, Хьыкәа, бара. Иалыбдыраагәышьоз? Бара бахьиз, бахьааӡаз ақалақь аҿы акәын. Уаҟа бани баби ыҟоуп, быда дрымаӡам. Ара
аҽакӡоуп. Арахь баб иоуп баара зҭаххаз, бан ишылҭахымыз. Ақыҭагьы бналаԥшыр иҭахызар акәхарын. Иара дышқәыԥшӡаз ақыҭа аҟынтәи ицаз дреиуамкәа дыҟамызт. Уажәыгьы уи иқыҭа игәы азымбылуа дыҟам. Ара аҽа ԥсҭазаароуп, Хьыкәа. Иара шьала-дала уалахәымкәа, аилкаара даараӡа ицәгьоуп. Агәыблра умазароуп. Аӡыхь иаҩызоу аԥсҭазаара агьама убарц уҭахызар, уахьыҟазаалакгьы унапы зуркыз аус уацәыбнамлан, уацәымшәан, уацәымаашьан. Иара ахаҭа агьама унаркуеит, уаҳәынҷоит. Ес-иҟалалакгьы уаланагалоит. Сара сгәы зегь аҳәоит уажәы, цқьа ианеилыскаа, ианысныр. Аӡы ацарҭа уҽаумҭароуп. Бара биашан, еиҭасҳәахуеит, биашан, Хьыкәа!..»
Амра акыр илаҟәит. Ақыҭа ҳауа цқьаӡа, гәахәарак унаҭон. Ҭынчроуп. Ари аҩыза аҭынчра ганкахьала ибзиоуп, аха иашьцылам наунагӡа изхымгар ҟалап. Аха Мыта уи дашьцылахьеит.
Амра анҭашәа, зегь рҭыԥ инықәиҵан, днеины акәасқьа абарҵаҿ ԥыҭк днатәеит. Нас иуада хәыҷы дныҩналеит! Ас-тол аԥхьа игылаз аҟәардә даахан, иҽнықәижьит дхьанҭаӡа.
«Абри ақыҭаус змам ибаргәузеи? Уахгьы-ҽынгьы аус ула, егьа уургьы, нҵәара ақәӡамкәа. Акы салгеит, аҭыԥ иқәсҵеит шуҳәо, аҽакы аацәырҵхуеит. Нас уи уахәаԥшуа узлатәарызеи? Гәаҟ-ҵәаҟра згым ақыҭа...»
Ус игәы иаанагон уажә дахьтәаз. Иахьатәи иааԥсара инырны дыҟан. Аха егьа ус иҟазаргьы, игәы азыбылуан абри идгьыл хәыҷы, иқыҭа. Уимоу, ԥыҭраамҭак џьара дцаргьы, наунагӡа уи ааныжьра илымшарашәа акәын дшазхәыцуаз.
Астол аҿы иқәыз ишәҟәқәеи итетрадқәеи даарыхеит.
«Ԥшь-урокк сымоуп уаҵәы. Сҽырзыҟасҵароуп. Ҳара егьаҳҳәаргьы иаҳуалу рацәаӡоуп ахәыҷқәа рҟны. Ламысла аусура зегьы ирыцкуп...»
Аҵх агәы еиҩнашаанӡагьы убарҭ дырҿын Мыта. Ашьҭахь днышьҭалеит, аҵаҩы иеиԥш, уаҵәтәи иурокқәа дрызхәыцуа. Иан хазы дышьҭан, уи лышьҭыбжь гаӡомызт. Аҵх еиқәылашьца иҟан.
«Гәыбӷанс ируҭозеи ахәыҷқәа. Аҩнгьы фба-бжьба сааҭ
рурокқәа ирҿызароуп, ашкол аҿгьы. Ирзышьҭымхуа аидара инаҵаҳҵоит ишьҭышәх ҳәа. Ухаҵоуп, ишьҭых! Ҳрықәцәҟьалап, ргәы ҳаслап...»
Убри дазхәыцуан. Нас – иара ашкол данҭаз... арҵаҩцәа... Урҭ рџьабаа шаҟа аҵанакуаз. Усҟан уи уажә еиԥш дшазымхәыцуаз. «Уи аилкааразы ма урҵаҩхароуп, мамзаргьы уааӡаҩхароуп. Арҵаҩ иџьабаа ахә ашәара цәгьаӡоуп. Уи аҵаҩ изыҳәан дагьануп, дагьабуп, дагьааӡаҩуп, дагьырҵаҩуп...» Убри дшазхәыцуаз, шәҟәыԥхьахакгьы имоуӡакәа, ацәа дынҭанагалеит...
– Наазым, Кәасҭа, Мыта! Шәыззыԥшузеи? Шәыпланқәа аажәымгои? – урҭ ахьеидгылаз днарыхәаԥшит аҵара аҟәша аиҳабы, астол иҽеимырџаџаны дахьахатәаз аҟынтәи. Икарандашь ԥагәа ҟаԥшь аацәыригеит. Ибласаркьақәа цырцыруа иԥынҵа иахьынҳалоуп. Уи Ҭанас Пахәала-иԥа ҳәа иԥхьоит. Иуаҩыбжара дҭагылоуп. Қьаҿк, мгәлыҿк, илақәа ҟәаз-ҟәазӡа. Аҵарашықәс ианалаго инаркны инҵәаанӡа аурокқәа рымшеихша иҟалап абас шәынтә раҟара ихиҩылаауазар. Аха иџьоушьаша, игәы ақәирҿыӷьуам.
Наазым днеин, итетрад Ҭанас инаимҵеиҵеит иаартны, аҳа, уажәшьҭа шаҟа уҭаху уахәаԥшла ҳәа.
– Иахьа узызҵаауада, уара?
Ихы дҩахан, изблак дынкылԥшшәа, днеиҿаԥшит Наазым.
– Сзызҵаахуада? Ҩыџьа, хҩык раҟара...
– Убарҭ рыхьӡқәеи рыжәлақәеи абраҟа иаурбар акәын...
Атетрад акьыԥшь аҟны Ҭанас инапы еиҵҳәаны инаҵаиҩит. Наазым даахынҳәит, уажәшьҭа иурокқәа зегьы ҟаҵаны дрылгазшәа. Дышнеиуаз, игәамырԥхаӡакәа, итетрад ыршәны ишьқаԥ ашә ахьаартыз инҭаиршәит. Уи шьҭа иахьа уаҳа икӡом. Аха ахәыҷқәа реиԥш уаргьы уҩныҟатәи адҵа ҟауҵалароуп. Мамзар, аиҳабы иҳәалоит еиԥш, планда узакәытә рҵаҩузеи уара!
– Мыта!
Мыта днеин, иаха дыздыԥсылоз итетрад аартны инаимҵеиҵеит. Иара уазхәыцыр, абарҭ арҵаҩцәа шаҟа рыҩуазеи? Абарҭ ирыҩқәо зегьы жәабжьқәаны ирыҩуазар, шаҟа ҟаларыз? Ҭанас уажәы ус аффаҳәа инапы наниҵан, наҟ инаирххеит уи атетрад.
«Уара, ма знык уаԥхьар иҟалозеи? Акгьы амҳәаӡозаргьы уздыруамеи?..»
Мыта уи днаизхәыцит. Итетрад, акгьы амҳәаӡазшәа, Ҭанас инаимҵихит...
«...Аурокқәа, аурокқәа, аурокқәа... Уцәажәала, уцәажәала, уцәажәала... Ахәыҷы акы изеиҭоуҳәоит, акы иурҵар уҭахуп... Уи уара иууалԥшьоуп.
Аха ԥыхьа аҵара еиҳа ирҵон, еиҳа иашьҭан, рхы-рыԥсы аҿҳәаран. Иршәымызт, ирхамызт. Уажәы?.. Изыхҟьозеи?..»
Мыта ибон зегьы. Шьоукгьы рхы гәыбӷан арҭар рҭахымызт, убри аҟынтә зны-зынла рхы убриаҟара идырманшәалон, вбак узрымҭаӡо. Аха уи изацымныҟәоз ртәы акәын ес-еизарацыԥхьаӡа аҵәы иахаҵаны зыӡбахә рҳәоз.
Мыта иурокқәа гәык-ԥсыкала инаигӡагәышьон. Ашкол аҿы дызхьымӡоз аҩны даҿын. Аҩны данааилакгьы, ихы ԥсшьахак амҭакәа, убри дазхәыцуан. Аха зны-зынла иҟалон акы игәы анеихьнашьуаз: цқьа еилыркаартә еиԥш исзеиҭаҳәама ҳәа даназхәыцуаз. Араҟа абаҩхатәрагьы аҭахын, ачҳарагьы, амыццакрагьы. Ахи аҵыхәеи, ахәыҷқәа ицқьаны адырра рызнагара акәын хықәкыс имаз. Аха уи ианиқәҿиозгьы ыҟан, ианиқәымҿиозгьы. Ианиқәҿиоз дласын, длахҿыхын, уажәраанӡа изымԥшаацыз маӡак цәыҵиԥшаазшәа гәахәарак инаҭон, мчык ихан наҟ дагон, еиҳа-еиҳа дагәылахало, иҿыцҳҳараӡа, иахьа уажәраанӡа дызҭамлацыз гәашәк дынҭалозшәа. Аха ианиқәмҿиоз – акы дахәаҽуан, акы игәы инархьуан, абри абас изсықәымҿиазеи, изыхҟьазеи ҳәа игәнигон. Аха убригьы даиааирашәа ибон. Иара уеизгьы, аиаша уҳәарами, иарбаныз дыззымиааира иҟаз?..
Х-урокк анымҩаԥига ашьҭахь хәыҷык аҟарагьы ааԥсара ааиныршәа ибеит. Еиҳараӡак уи дзыргәамҵуаз, абжьбатәи акласс акәын. Шьоукы-шьоукы арҵаҩцәагьы гәыбӷан риҭон Мыта абри акласс еиԥшны иахьазымнеиуаз. Араҟа иаҭахын хәыҷык аҽырӷәӷәара, алакҭа цәгьа. Убри еиҳа иарҭынчуазшәа ибон.
«Иара абри хәба-фба урок змоу есымша изламҩаԥыргозеи? Арахь атетрадқәа, арахь акласснҭыҵтәи аусурақәа... изларыхьӡозеи?» – убри дназхәыцит. Ииашаҵәҟьаны, арҵаҩы мышкы х-урокк дреиҳамзароуп...»
Мыта уажәы аурок имаӡамызт. Итетрадқәа аацәыриган, днарыдтәалеит, игәы амыҳәаӡо. Абарҭ атетрадқәа раҟара аџьабаа зцу егьыҟаӡам ашкол аҿы. Хҩахарҭак урҭом. Иахьа хәлаанӡа урыдтәалаз.
«Аах, ужәла нҵәааит, ужәла! Абриаҟара исҳәаз зегьы ухы инҭԥшша ицама? Уаҳа акгьы азнымкылаӡои?.. Нас, уара абри иеиԥш иҟоу аҵара ирҵа?.. Акәты иабӷьаҭызшәа...»
Мыта уи аҵаҩы иусумҭа игәахы ааибанаркит. «Мыдгәа иԥа, егьаџьара дугаргьы Мыдгәа иԥа иоуп», – игәы инҭиҳәааит, Мыдгәа ихәыҷқәа рхылаԥшха имоума, егьараан дубаргьы ишьапы дзықәгылом, арыжәтә дынӡааԥсылоит.
– Иаҵшьла, иаҵшьла! – Наазым ихы ашәҟәы ианкылашәа дахьгылаз Мыта дааихыхәмарит.
– Шәара изышәымҳәарызеи абиологцәа, шәнапқәа шәышьҭахь иҟаҵаны шәлеи-ҩеила! Ҳара ҳанҵәаха атетрадқәа ҳарҿыз...
Мыта ихы шьҭымхӡакәа даацәажәеит. Нас, уи ахәыҷы иҩымҭаҿы хәшьара бааԥсык нықәыргылан, аҽа тетрадк аашьҭихит. Уи Сырма лтәы акәын. Леиԥш иҭынчыз, иҟәыбҷаз аҵаҩы дубашамызт. Лҩымҭагьы цқьакәакәараӡа иҟан.
– Абри леиԥш зегьы абас иҟазҭгьы иҳабаргәыз. Нас аҭаацәа ыҟам рҳәахуеит. Ииашоуп, ашколгьы дааӡоит ахәыҷы, аха еиҳараӡак аҭаацәа роуп ахәыҷы дзааӡо.
– Уи зузымдырхуазеи? – даацәажәеит Гач, Мыта иахь даахьаԥшны. Уи дматематикуп. Ибзиангьы идыруеит. Ихатә ҟазшьа имоуп. Иара ииҳәои аҽаӡәы ииҳәои узеидкылом. Аиҳабгьы уи аҽакалоуп дышихәаԥшуа. Ииҳәаз ҳәоуп.
– Ахшара цқьа дубар думдыруеи, дҵоуроуп лара. Сара сҟынгьы есымша лыҩныҟатәи лыдҵақәа ҟамҵакәа дмаацт...
– Классцыԥхьаӡа иҳамоуп ҳара уи лҩызцәа, аха егьырҭ абоугари акәымзар, – даацәажәеит Наазым. Егьырҭ ҳәа дызҿыз уи аҵарамҵақәа ракәын. «Дара урҭгьы ишақәынагоу
еиԥш нап рыдкылазар, ихшыҩдаӡангьы иҟаӡам, акы злымҵуа уаҩ дубахьоума?» – игәы дааҭацәажәеит Мыта.
Цақәа иахьа лхы лықәжьны дтәан, лаҳаиди маҷханы. Шәҟәык даныԥшылон, лылаԥш еихмырсыӷьӡакәа. Аӡәгьы дилацәажәомызт. Егьырҭ зегьы уск-уск ирҿын.
Ус, арҵаҩцәа руада ааимԥааны, дааҩналеит Шьыма Ерасҭа-иԥа. Зегьы рҽаадырҭынчит. Мыта иахьа уи димбацызт. Заанаҵы дааны иуада дыҩнатәазар акәхарын. Ус идырлоит иара. Днаихәаԥшит. Аҽакала деилаҳәан, џьара дцошәа исарочка шкәакәа аҵаҵаны, икастиум еиқәаҵәа ишәын. Иеиқәа еиқәуанҭа. Ас ибзиан данеилаҳәаз ихада хы шимбоз Мытагьы идыруан. Усҟан иацәажәарагьы цәгьан. Иҽаҳаракны, иҽеиҵыхны, ижәҩа дынҭас-ааҭасуа данныҟәоз, ганха дыԥшуа акәын дышувсуаз. Илақәа ҟәаз-ҟәазӡа. Ихагәҭа, аарҩара иқәнакызшәа, икылгьежьаахьан, аха иара еснагь хылԥа дук ихаиҵалон, илымҳа патазқәа аҵәахуама уҳәаратәы, иларҟәны.
Шьыма Ерасҭа-иԥа днеин, уи алаҳәарақәа зкыдырҵалоз аӷәыцәмаҟьа хәыҷы аҟны қьаад бӷьыцк надирҷаблан, дындәылҵит.
– Изакәызеи иара икыдирҷаблаз?
Зегь уахь рылаԥш надыршәит. Мыта игәы иамукәа дҩагылан, днеины днаԥхьеит.
«Алаҳәара.
Иахьа, март жәохә рзы, аурокқәа зегьы рышьҭахь, асааҭ хԥа рзы иҟалоит аизара. Аӡәгьы иҽагимырхароуп. Ашкол адиреқтор».
Шьыма Ерасҭа-иԥа инапы ҿаҿаӡа иаҵаҩын.
– Аизара, аизара, есымшагьы аизара!.. Ас уаҩы ибахьоума? – даагәамҵшәа, аизарақәа игәы шкыдырххьоу удырратәы ҿааиҭит Мыта. Илахь еиқәышьшьы истол днадтәалеит, еидара хьанҭак ихәдаџьал инықәҳазшәа.
– Ссы, – иҳәеит Наазым. – Иумырҳан...
— Исмырҳакәа... Ҳгәы ԥнаҵәаӡеит. Ашәахьа аизара, аҩаша аизара, ахаша аизара... Шаҟантә аизара?
Зегь Мыта инаихәаԥшит, аха алаҿырымҭӡеит. Шьоукгьы
ргәы иҭимҳәаакәа дыҟамызт, аха ари аҩыза аусқәа рҟны рҽаладырхәуамызт. Ус еиҳа еиӷьызшәа рбозар акәхарын. Асҵәҟьа иаахжәаны аҳәара аиҳабы ихьӡала аӡәгьы имгәа_ӷьыцызт. Мыта игәаӷьра аарзымбатәбарахеит. Инеихәаԥшы-ааихәаԥшит...
Аурокқәа рышьҭахь Мыта, ашьшьыҳәа днеины, иҭыԥ аҟны днатәеит. Уи есымшагьы убри астол хәхәа игылаз аҵыхәаншәа акәын тәарҭас иахьимаз.
«Амлагь ҳнымҵәеи? Уажәшьҭа хәлаанӡа абра ҳтәазааит, ҳламгәа ҭаҿаҳәаны...»
Мыта ашьыжьгьы цқьа крымфакәа дыҟан, уажә иааихьааит, аха уи аха змада? Газеҭқәак аақәхны днарныԥшылеит.
«Агазеҭ аԥхьаха аамҭаҵәҟьагьы ҳауам. Анахь ахәыҷқәа, ажурналқәа, аизарақәа, акружокқәа. Шаҟа урыхьӡарызеи?..»
Аӡәаӡәала зегь ааин, рҭыԥқәа рҿы инатәеит. Ацәажәара хдыртлап, ируҭахуазеи! Аурокқәа рҟны ирцәажәаз азымхазшәа. Аха, уазхәыцыр, абарҭ арҵаҩцәа раҟара ицәажәо ӡәыр дыҟоушь? Рыхқәа злеиламгозеи? Ирҳәоит, шьоукы-шьоукы ианыцәоугьы ицәажәоит ҳәа. Гәыбӷанс ируҭозеи...
Ус, дааҩналеит Шьыма Ерасҭа-иԥа. Журнал дук икуп. Имҩаԥиго аизарақәа ахьаниҵо акәхап. Рҽаадырҭынчит. Днеин, иҽырдаданы астол аханы днадгылеит. Аҵара аҟәша аиҳабгьы уа дтәоуп. Днарылаԥшит ӡәыр дагумашь ҳәа, аха аӡәгьы дагӡамызт.
– Ҳара абраҟа ҳаззеизаз, еиҳараӡак акы заҵәык ауп. Сара, абар иахьа иаашаз аахыс хҩахак ҟамҵаӡакәа, ажурналқәа зегьы гәасҭеит. Сагьдәылымҵыцт...
Илацәақәа неиқәиԥса-ааиқәиԥсеит. Ацәажәараан ус идыргәышьон. Инапқәа, наҟ-ааҟ ашьаҟақәа реиԥш иҵадыргылазшәа, астол иқәкны икуп. Ари ииҳәоз иаанагоз, ижәбама сара иахьа схы сымҩахаӡакәа шаҟа џьабаа збаз ҳәа акәын. Ус ак ҟаиҵар, имҳәакәа џьеи иаанижьрын.
– Изеиԥшроузеи аҭагылазаашьа ҳашкол аҟны абыржәтәи аамҭазы? Ӡәыр шәазхәыцхьоума? Мап! – ихы ааирҵыс-ҵысит. – Ахԥатәи азбжа нҵәоит. Шәара?.. Закәытә хәшьарақәоузеи
ахәыҷқәа ирзықәгылоу? Шәахәаԥшхьоума? Мап! Нас шәызҿузеи? – ихы аарнаашәа днарылаԥшит.
Зегьы рыхәдақәа хжәазшәа итәоуп. Ҿымҭ-ԥсымшьа, харарак рхы инадыркылазшәа. Шьыма даҿын ацәажәара, зегь реиҳа аџьабаа збо иара иакәушәа, абри иара аҵараус дшазхәыцуа еиԥш аӡәгьы дазымхәыцуашәа. Уи акакала дналаган, классцыԥхьаӡа «ихәарҭам» ҳәа шаҟа-шаҟа хәшьара рзаныз неиқәиԥхьаӡеит, хәыҷы-хәыҷла иҽыргәаауа, иҽхыршәаауа.
– Уаҩы ибахьоума?! Абриаҟара «ихәарҭам» абантәаажәгеи? Уаҳа акгьы шәазымхәыцӡои?! Абри Цақәа лыкласс маҷк еиӷьуп акәымзар, егьырҭ зегьы шәныҵабга шәцеит...
«Абааԥс, дырҽхәа Цақәа, дырҽхәа. Акрааҵуеит думырҽхәеижьҭеи. Хәыҷӡак ааҟалҵаргьы, каамеҭ ҟалҵазшәа. Уи лыда уеизгьы аӡәгьы аус иуӡом араҟа... Егьырҭ баша ныҟәароуп ҳазҿу...»
Мыта ихы ҩышьҭыхны, аиҳабы днеиҿаԥшит.
– Уара ишәыхьзеи? Ишәгәыҵалазеи? Ишәылымшои?.. Ишәылымшозар, иааншәыжь! Шәаҟәыҵ! Мамзар узырҵаҩузеи уара, ахәыҷы аҵара узимырҵозар? Да, ишәҳәеи? Еиҳараӡак шәарҭ аҿар, Наазым, Мыта...
– Закәызеи ҳарҭ аҿар? – Мыта игәы иныҵаххит. Аиҳабы егьараан дубаргьы, аҿар ракәын еизарацыԥхьаӡа изықәирӷәӷәоз. Уи Мыта игәы иалан.
– Закәи, цқьа аус ҳамуеи?
– Аусурагьы акуп, иҩбоуп. Ахәыҷқәа рызнеишьагьы жәдыруазароуп, иаахжәаны акәымкәа, хәыҷык раҳаҭыргьы жәбароуп, шәрыцхраароуп. Шәара шәҟны ауп еиҳараӡак ихәарҭам ахәшьарақәа ахьроуа...
«Ҳармыцхраакәа... ҳашԥармыцхраауеи? Аха дырҩагьых ари аҩыза ахәшьарақәа сыманы араион ахь сызкылсуам, схы сзырԥхашьом, шәеиҭахәаԥш уҳәозар акәхап. Ҳаргьы иқәҳаргылахьоу ахәшьарақәа рҽеиуа ҳҿынаҳхозар акәхап. Иазхоуп уи, иазхоуп...»
Мыта ихы кны дтәан.
– Ирҵом... Ашколаҿ алеишәа ԥсыҽхеит, убри ауп зегь зыхҟьо... – Мыта игәы иамукәа дынцәыҵаҟәындҟәындит...
– Мыта, аус утәуп, аус!..
Мыта изеилкаауамызт усушьас иҟаиҵашаз, илшоз ала аус иуан аха...
– Ашкол аҿы алеишәа анԥсыҽхалак, аихьӡарагь ҟалом, изааӡарызеи? – иҳәеит Наазым дахьтәаз. Уигьы игәы иалаз уажәшьҭа изыҵәахуамызт.
Аиҳабы, уи имаҳаӡазшәа, ацәажәара даҿын. Уи ишьҭахь актәи аҵара аҟәша аиҳабы дықәгылеит. Иҟаҵатәыз, иутәыз, ари аус ишазнеитәыз дналацәажәеит, ишырҳәо еиԥш, аҵәгьы мбылуа, акәацгьы ӡуа ҳәа. Уи ишьҭахь Маџьгеи Кәынтеи акы иазыԥшуа иҟахызма, мчыбжьык ала аусқәа зегьы ҟарҵарашәа иналацәажәеит. Урҭ рықәгылара аиҳабы игәы иамыхәакәа дыҟам, уажәы-уажәы ихы рҵысуа дырҿаԥшуан, абас ауп аус шутәу ҳәа аанаргауа.
Мыта Цақәа дахьтәаз ахь дынхьаԥшит. Уи зны-зынла жәақәак лҳәалон лыбжьы ҵаӷаӡа, аха уажәы лҽырҭынчны дтәан, лаԥхьа иқәыз атетрадқәа риашауа, аизара иалагәаны, лус хәыҷы налыгӡон.
«Бара еснагь Цақәа лзааигәара акәын ҭыԥс иахьбымаз. Ашьшьыҳәа бнатәон. Аха бгәы иҵхоз рацәаӡан, Хьыкәа. Акгьы сымҳәап ҳәа анақәбкуазгьы, узырхәыцшаз зҵаарак нықәбыргылон. Нас, убри ишахыкәшоз мацара иаадырхәлон. Ибгәалашәауоу?..»
Мыта уи анигәаламшәоз аамҭакгьы мцацызт. Уажәгьы иаҳауашәа дыҟоуп Хьыкәа лыбжьы еилыххаӡа.
– ...Изыхҟьозеи ҳхәыҷқәа рыԥсыҽра, рхьысҳара? Иаагап иара сара сыклассгьы, афбатәиаа. Ахәыҷы цқьақәа, ахәыҷ бзиақәа, уреигәырӷьап. Аха иазууазеи, цқьа анбан аҩышьаҵәҟьа рыздыруам. Изхарада?
Мыта, уажәеиԥш игәалашәоит, аҩбатәи азбжа анҵәамҭазы акәын. Хьыкәа усҟан лгәы лзырхьуаз, лара лусураҟны илбоз агха атәы лымҳәар лымуит. Ус инцәыҵагәа-аацәыҵагәо изҵәахуаз дреиуамызт.
— Изхарада бымҳәои?
Цақәа дахьтәаз аҟынтәи лыхәда аалырҵәин, лхы кьакьаӡа Хьыкәа иналықәлкит.
– Уи ибзиаҵәҟьаны шәара ижәдыруеит...
Цақәа дааицрашәеит. Абра аус луеижьҭеи асҵәҟьа иаахҵәаны аӡәгьы илҿаимырхьыцызт. Хьыкәа лажәақәа ирыҵаз аулзеилымкаахуаз, дцәышхеит, дҟаԥшьхеит, дныхшәааит.
– Нас сара цқьа идысмырҵеит ҳәа аума ибҳәарц ибҭаху?.. Шәлыхәаԥши уара?!.
Абраҟа ахы акит раԥхьатәи агәаӷкра. Хьыкәа, иахьа уажәраанӡа иҵәахны иҟаз маӡак цәырылгазшәа, зегь рыблақәа ҭырхаха уи иналзыԥшит. Дарбан изгәаӷьрыз Цақәа лзыҳәан абас аҳәара. Аиҳабы еснагь аџьшьарақәа зиҭоз, ес-еизарацыԥхьаӡа ирҽхәалоз. Уажә Хьыкәа лыгәаӷьра ибӷа ааԥнаҵәеит. Зегьы ишраҳауаз. Ус игәы иаанагомызт. Ашкол зегьы аҟны абызшәа дзырҵо арҵаҩцәа зегьы рахьынтәи иара ҳаҭыр зқәиҵоз Цақәа лакәын. Аӡә длываларгьы иҭахымызт.
– Иара уахәаԥшуазар, ари азыбжаҟны бара боуп зегь реиҳа ахәшьара бааԥсқәа ҳазҭаз, Хьыкәа. Иҟалазеи? Ҵыԥх ирҵон, ҵыԥхцәа ирҵон, сынтәа ирзымҵо ирыхьзеи?.. Аусура аҭахуп, аусура!.. Мацқьа-шьацқьа аныҟәара акгьы иахәаӡом!.. – дааицралеит аиҳабы, илақәа кылҵыҵ-кылҵыҵӡа дахьтәаз.
– Уаанӡа ирзымдыруаз, ирымҵаз сара мызкала изладсырҵарызеи?..
– Бзырҵаҩузеи, нас? Ахәыҷқәа бзымааӡозар, аҵара бзыд-мырҵозар? – дааҿахиҵәеит, иажәақәа хжәаӡа...
Иааҭынчрахеит ауадаҿы.
«Зегьы ҳгәы иалст, Хьыкәа, ҳаиҳабы иажәақәа, ҿаҳамҭызаргьы. Бара ари аҩыза аԥықәсылара бмоуцзар ҟаларын аԥсҭазаараҿы.
– Абас ауп аҿар шырааӡауа, – иҳәеит Гач игәы иалырсны, ибжьы аармаҷшәа, аӡәгьы имаҳартә еиԥш, ашьҭахь. Иныҵакшәоуп араҟа зегь шцәажәо, Хьыкәа, иԥхашьа-ԥхаҵошәа, аӡәы игәы иасыр рҭахымшәа.
Цақәеи бареи инеиҿашәырхьит. Уи асҵәҟьа дазыԥшымзар ҟаларын... Бгәы иасит, Хьыкәа, ӷәӷәала, аха бара биашан, бара биашан!..»
Мыта абыржәеиԥш дазымхәыццызт лара дышиашаз,
уи лыгәаӷьра, уи лыҳаҵҳаҵара, ахәыҷқәа рзыҳәан лыԥсы шҭылхуаз, иахьа хәлаанӡа урҭ дышрыцыз атәы. Баҩҷыдак лылан арҵаҩра аганахьала, лхы зқәылкуаз зегьы лықәманшәалахон.
Аха адырҩаҽны Хьыкәа дыҟаӡамызт. Усура ҳәа дмааӡеит. Мыта актәи аурок лымамыз џьишьон, аха актәи аҟынгьы дыҟамызт, аҩбатәи аҟынгьы, ахԥатәи аҟынгьы. Мыта издырамызт уи илгәыҵалаз, илыхьыз. Ашьҭахь Маџьга дааидгылеит дхырбза-кәырбзо.
– Хьыкәа лхабар ҳәа крудыруазар?
– Избан? Иҟалеи?
– Хьыкәа иаха дцеит рҳәеит лыҩныҟа, иуаҳама?
Мыта иахиҳәаара издыруамызт, игәы иныҵаххит. Аиҳабы анахь ахәыҷқәа ирҩит, арахь ахәыҷқәа ирҩит. Кәынта дирқәас-қәасит, аха дыҟамызт џьаргьы.
– Уажәтәи аҿар злаҟоу уҳәеит ҳәа. Рхы узкуам, рҿы узкуам...
Аиҳабы игәы иалан иҟалаз. Уажәшьҭа ақыҭа зегьы иахыҵәозар акәхап. Инеимдырҟьа-ааимдырҟьашт.
– Изакәызеи уажәтәи аҿар? Ирыхьзеи, Шьыма Ерасҭа-иԥа? Ишәгәамԥхои?
Мыта игәы иныҵаххуаз имҳәар игәы иауамызт. Ианиҳәалак, еиҳа иԥсы инаргозшәа ибон.
– Иаҳгәамԥхакәа?.. – илақәа ҵархәны инаиирбеит, уара умкьыкьӡа, сара сҟны иуҭахузеи ҳәа аанаргауа. Ашьҭахь, Мыта аиҳабы икабинет ахь днаиԥхьан, диазҵааит абри дызцаз, лхы зыхлырҟьаз ҳәа иудыруазеи ҳәа, аха Мыта акгьы издырӡомызт.
– Аухантәаракгьы, нан аҵәуара даҿын, дысзаҟәымхуа. Лгәы ԥшқаӡазаап, деиҵақьы-еиҵақьуа... Ибыхьзеи ҳәа санлазҵаа, – арҭи сареи араҟа аус ҳзеицуам, сара ас сахәарҭам, – лҳәеит, дызмыхәаз сыздыруам. аха... Нас, ашарԥаз ицоз адәыӷба даццеит, сшыӷьаҵәыӷьаҵәуаз, ибымун ус ҳәа сшылхьынҳалаз, – лҳәеит лара зыҟны дыҟаз аԥшәмаԥҳәыс, Мытеи Наазыми уи илазҵаарц иахьнеиз. Кәынтагьы дҵыхәаршәшәо урҭ дрыцын. Аиҳабы урыцца ҳәа иаиҳәазар акәхап.
Абри нахыс Шьыма Ерасҭа-иԥа, мчыбжьыкгьы, ҩымчыбжьагьы илахь еиҵыхны аӡәгьы дихәаԥшуамызт.
– Ҳара ҳтәык шәҵар шәҭахым, шәарҭ аҿар! Аиҳабы ҳаҭыр иқәшәҵом, аиҵбы ҳаҭыр иқәшәҵом. Зегь шәара ижәдыруашәа шәныҵахахалап. Ишәыхьзеи иара?... Шәымбои, анигьы аԥшӡеиԥш дааҳалаԥалан дцеит, – иажәа иналаиршәуан есеизарацыԥхьаӡа.
«Бара бцеижьҭеи... Аҵәымӷ еиԥш акы сгәы иалоуп исзалымхуа... Усҟан ҳара агха ҟаҳҵеит. Ҳзеидымгылеит. Уи бара бгәы бнархьзар ҟалап иӷәӷәаны. Еиҳараӡак Наазыми сареи... Аидгылара зегьы ирыцкуп аиашаҟны... Бара уи аухантәаракгьы бмыцәаӡакәа аиарҭа бшылатәаз мацара иаабыршеит. Игәныбгозар акәхарын. Ианааша, аӡәгьы ҳабла бҽабмырбакәа, адәыӷба бҽабҭеит. Ус еиӷьыбшьазар акәхап...
...Бара бцеижьҭеи... Бара бцеижьҭеи, избасымҳәари, иареи сареи ҳнеиҿаххуеит. Абри ибзиаӡоу акы сԥылараны сшыҟаз акәымкәа, инасымпыҵирԥраазшәа ауп сышихәаԥшуа, аха сҽааныскылоит, деиҳабуп, иауҳәарызеи?..
– Имкьыкьуп, ироуҳәо раҳауама. Ас иҟаӡамызт, егьа лымышьҭа цәгьан уи... – инациҵалоит. Уи зегьы зхиҳәаауа сара соуп, сара...»
Мыта аизараҟны уажә ирҳәоз ҳәа акгьы иаҳаӡомызт. Ибла ихгылаз аҽакын. Убри дазхәыцуан дахьтәаз. Дара мчыб-жьык ала русқәа зегьы шеиӷьыртәышаз иалацәажәон. Аизара ианалга ашьшьыҳәа дындәылҵит, аамҭа гәарҭак ахьицәнагаз игәы иаланы. Наазым дааизыԥшит. Иџьыба дынҭаԥшын, ҭаҭын ҟаҵак ааҭиган, амца нацрарсны днаҿыхеит. Адәахьы аилашәшәра иаҿын...
Абжьааԥнеиԥш иахьагьы, ахәыҷқәа аџьџьаҳәа ашкол ашҭа иҭан. Актәи аурок иаламгацызт. Мыта изыҳәан ашкол ашҭа аҭалара ианакәзаалакгьы гәырӷьарак инаҭон. Абраҟа илахьеиқәҵарагьы, иччарагьы, ихәмаррагьы – зегь еицын. Ахәыҷқәа рхаҿсахьақәа лашаӡа иахьиԥылоз гәахәарак инаҭон, ахәыҷқәа рҟны аҟазаара зегьы иреиӷьызшәа ибон.
Наазым, иахьа заанаҵы даан, ашкол абарҵаҿы дықәгылан. Зегь дәылицан, аҩнуҵҟа иахьабалак, ҭынчран.
– Шьыжьбзиа! Иҟоузеи аҳҭынраҿы? Бзиароума? – днаиазҵааит.
– Бзиа убааит, аха ҳанҵәеит. Апланқәа умоума?
– Исымоуп, ааи. Иҟалазеи?
– Ҭамшьыгә-иԥа дааны дыҟоуп, Ҭамшьыгә-иԥа. Дузымдырӡои? Ани ҵыԥх иаҳҭааз...
Мыта даахәыц-хәыцит. Насоуп уи данигәалашәа. Ҭамшьыгә-иԥа араион аҵара аҟәшаҿы инспекторс аус иуан. Ҵаӷакы, илақәа ӷраӡа. Уажәадагьы дибахьан Мыта уи. Шьыма Ерасҭа-иԥа еснагь уи дирҽхәалон: «Уи аҵара ду имоуп, убраҟа зегьы даарылукаартәы аус иуеит. Аус иуеижьҭеигьы акрааҵуеит, ҳаҭыргьы иқәуп, ииҳәогьы цоит аус аҟны». Аха Мыта усҟан игәалашәоз акызаҵәык акәын. Уи ихьӡгьы издыруамызт, ижәлагьы. Усҟан абас хәба-фба рҟны дтәазар ҟаларын. Ҽнак абри иеиԥш аӡә даакылсын, дрылатәан аурок аҟны. Дара шәаԥырҳаԥуа уи ихәаԥшуан. Иара дахьынатәаз ихы нықәиҵан, аурок нҵәаанӡагьы ихы дагьымҩахеит. – Дыцәан, дыцәан!.. – ахәыҷқәа инеихырҳәаалеит, аҵәҵәа аныҟала. — Уи дыцәаз џьышәшьома? – иҳәеит рырҵаҩы. – Уи ус иҟазшьоуп. Иаҳҳәоз зегьы иаҳауан, – иаахьаиршшеит. Мыта убасҟан ирылатәаз абри Ҭамшьыгә-иԥа иакәызшәа днаизхәыцит уажәы. Амардуан днаҿалан, хыхь дынхалеит. Арҵаҩцәа руада агәҭаны игылаз астол агәҭаҵәҟьа дахатәан Ҭамшьыгә-иԥа. Ашьыжь шаанӡа даазгаз уара идыр. Егьырҭ икәшаны игылан. Акы иалацәажәон еибарччо. Зегьы здыруа иеиԥшҵәҟьа акәын уи ихы шымҩаԥигоз, дышцәажәоз.
– Шьыжьбзиақәа! – Мыта днеин, инапы ааимихит. Инапсыргәыҵа татаӡа, дунеихаан акгьы амкыц уҳәап. Ҭамшьыгә-иԥа илахь дагьымҩахеит. Мыта, ишәҟәқәа ашьқаԥаҿ инҭеиҵан, аԥенџьыр аҟны даакыдгылеит.
«...Дыбгәалашәо, Хьыкәа, уи? Дышԥабгәаламшәои? Ҳаиҳабы есымша акомиссиа аауеит, акомиссиа аауеит хәа дшаҿыз, ашьҭахь, ҽнак абри дицны ашҭа дааҭалеит. Убасҟан ада саргьы дсымбацызт. Ҭамшьыгә-иԥа ҳәа иԥхьон. Ижәлазгьы сыздыруамызт, ихьӡызгьы. Аурокқәа рышьҭахь, – ари ҳаҭырк иқәаҳҵароуп, ҳаҭыр иқәымҵакәа дышԥаҳашьҭуеи,
– иҳәан, ҳаиҳабы аӡәы арахь дирҩит, аӡәы, анахь. Закәытә хаԥсыроузеи идаабалаз бҳәарауазеи, ашьтәахьы – ашьтәа ҳмоуа, аҩахьы – аҩы ҳмоуа. Аха ашьҭахь зегь ҳархиеит. Ҳаиҳабгьы дыӡӷраԥшьӡа уи ауха дасны дбадақьуан, шаҟа илшоз, ацәажәарҭа аӡәгьы иимҭаӡо. Егьигьы шаҟа илшоз ала аԥсшәа карҵәаны ҳирҽхәаӡеит, иареи ҳареи ҳаибадыруеижьҭеи акрааҵуашәа, ҳхаҵкы дцауа, дҳацәнымхо... Аха адырҩаҽны астол аҟны иқәын сиак, зегь ҳахьӡқәа зҳәоз, быжьба-быжьба мааҭ ҳәа аҵаҩны. Ҩажәижәаҩык рҟынӡа ҳаҟан. Уажәы аӡәы ицхраатәызар ариаҟара ҳзеизгарымызт.
– Уара, быжьба-быжьба мааҭ рыхә иаҳфазеи? – Наазым аҵәы налаҵашәа даацәажәеит.
– Иуфаз уфеит, уи аӡбахә ҳәатәым, иқәҵа арахь!.. – Маџьга, изымҳәар ҳәа ушәозу, инеиҿаирхьит...
Мыта убарҭ зегьы ааигәалашәеит.
...Аҵәҵәа аныҟала, абжьааԥны еиԥш акәымкәа, зегьы ццакы-ццакуа ржурналқәа аашьҭырхын, индәылҵит. Ҭамшьыгә-иԥеи Шьымеи рыхқәа неидыркылан, қьаадқәак аашьҭыхны урҭ инарышьҭалеит, ашәарыцацәа реиԥш, икылԥш-кылӡырҩуа. Мыта данаахьаԥш, игәеиҭеит урҭ рхы ишҟа ирханы ишааиуаз.
«Уажәы аффаҳәа сажәақәа нҭаҩуа рҿынархозар акәхап. Анахьгьы узымнаҳәуа, арахьгьы узымааҳәуа...» – ааигәахәит иара. Акласс даныныҩнала, даргьы ныҩналан, инеины аҵыхәаншәа џьара инатәеит, рҽырмазеины...
– Аурокқәа рзы егьсҳәом макьаназы. Да, утетрадқәа сырбеи? Иҟоу аабап...
Аурокқәа рышьҭахь Ҭамшьыгә-иԥа атетрадқәа гәаҭо иҿааихеит. Ахәыҷы ицқьаны, ииашаны дзымҩыргьы – уара, имҵаргьы — уара. Уиаҟара ззымдыруагьы акаамеҭ рдыруашәа инаудтәалалап, уи ус акәымзт, ас акәын ҳәа.
– Уара, анбанҵәҟьа цқьа ирзымыҩуазаап шьоукы-шьоукы, уахәаԥши! Ҳа-ҳа-ҳа!..
Ҭамшьыгә-иԥа Мыта иахь даахьаԥшит, икарандашь ҟаԥшь
кны, атыгә-тыгәҳәа астол иқәкшауа, игәамырԥхаӡакәа дыччо. Аха Мыта ҿимҭӡеит. Амала, абни иччара игәы иналакьакьеит. Зегь бзиан иҩуазар Мыта иҭахыми? Мыта уи азыҳәан ихы деигӡома? Аха уи иазхәыцуада? Ари акласс зны Цақәа илыман, нас Хьыкәа илыман, нас иара ирҭеит. Уажә иара изырҽеиуазар ҳәа даҿуп.
– Ахәшьарақәа хар амамкәа иқәыргылоуп... Амала, абраҟа арҽеира абас имҩаԥугар акәын. Ааи, аԥхьа ажәа агха шамоу идурҩындаз, нас – ирҽеины, – ихы ааиркәаткәатеит, инацәкьыс рхахауа. – Избан ус? Еиҳа еиӷьӡами агха змоу ажәа ирҽеины иааҩыр? Зны агха шамоу иааҩуа, нас дырҩагьых ирҽеиуа аасҭа...
Мыта Ҭамшьыгә-иԥа ииҳәаз дақәшаҳаҭымхеит. Иҩуа, еиҭаҩуа ахәыҷқәа зыргәаҟтәузеи, ишеиӷьу, ишыманшәалоу рызнагара, убри ауп ахи аҵыхәеи... Абас игәы иаанагон Мыта.
– Аа, уара, шәихәаԥши, уара? Аиҳабы иуаиҳәо ааурҳа. Уи уара уеиҳа идыруазар акәхап. Изимактәузеи?
Шьыма Ерасҭа-иԥа деиқәыӡырҩуа дахьгылаз иҽналаирхәит. Мыта иара игәанаагара имҳәар игәы иамуит. Инеимҵаркит. Ашьҭахь егьи иқьаад аҟны аффаҳәа жәақәак наниҵеит, инбанқәа ссаӡа, иара ида аӡәгьы дзамыԥхьаӡо. Нас егьырҭ атетрадқәа днарыхәаԥш-ҩарыхәаԥшит.
«Абри сара стетрадқәа еиҳа икылршәшәааны изгәеиҭеи? Цақәа лтетрадқәа ус илаԥш нархигеит ауп. Измааноузеи?» – уи дназхәыцит Мыта. Цақәа лтетрадқәа ангәеиҭоз иааиҳәоз зегьы рзы лхы лырҵысуан лара, аказы длазҵааргьы, лыбжьы рмаҷны акәын аҭак шыҟалҵоз, ҿыц иаанагаз аҭаца леиԥш дыԥхашьошәа.
Ашьыбжьышьҭахь Ҭамшьыгә-иԥа днықәҳа дцеит. Аиҳабгьы акыр дицнаскьеит, ихаҵкы камыршәуа.
«Сара исылшо зегь насыгӡоит, Хьыкәа. Иахьа хәлаанӡа ахәыҷқәа срыцуп. Ахәыҷқәа рҿы избоит сара ибзиаӡоу акы. Убри ауп сара ашкол садҳәаланы сызмоу. Ерасҭа-иԥа... Ерасҭа-иԥа икылкаан бла ҵархәыла дызсыхәаԥшуа бдыруоу? Уи бзымдыруазар акәхап. Бысзыӡырҩ...
Усҟан аҩбатәи азбжа анҵәамҭаз акәын. Еилыхаран. Ахәыҷқәа рыхәшьарақәа ықәыргылатәын. Ҳаиҳабы, ишыҟаиҵалац еиԥш, дсыԥхьан, ишҟа сныҩналеит.
– Иҟоу удыруама, Мыта? Абарҭ ахәшьарақәа хәыҷык унарыхәаԥшыроуп. Ахатәы бызшәазы, егьаумҳәан, ахәыҷы «ихәарҭам» абаизықәургылари? Зегь дара роуп, уашьҭан еиҭаурҽеихуеит, дузааныжьуам класск аҟны. Уеиҭанахәаԥш... – инацәа нақәкны инасирбеит шьоук рыхьӡқәеи рыжәлақәеи ахьаныз.
Уи змааназ, иаанагоз сара издыруан. Ус сара сеиԥш аӡәырҩгьы иреиҳәалон. Нас инатәон рқьаадқәа рымҵаҵаны: – Уара ари дхәыҷ бзиоуп, сара сҟны хар имамкәа иҵоит, аха абраҟа џьара хәыҷык иахәаԥштәуп, – рҳәаларын, идырҽеиуан.
– Мап, Шьыма Ерасҭа-иԥа, абри ҳаҟәыҵып. Ахәыҷқәа бжьаҳхуеит. Ирыцхраатәызар, ус ҳрыцхраап. Сара уи аганахьала акымзаракгьы сзыҟаҵом...
– Уара исҳәо урҳа, убри ауп иуасҳәо!..
– Уи аганахьала иагьсашәымҳәан, иагьсыриашом, иагьыҟасҵом. Сара смаҭәар, схатәы бызшәа, ихадазааит, ихадмзааит...
– Шәихәаԥши, уара? Аиҳабы иҳәатәы хашәҵом, аиҵбы иҳәатәы хашәҵом. Абзиарахь шәкылыргозаргьы шәҭахым... – днеицрашәеит. Изысымҳәахуазеи, ԥыҭкгьы инеиҿаҳархьит. Егьырҭ ирылаигӡақәоз сара сҟны ишамуаз ибазар акәхап, убри нахыс аҽакала дсыхәаԥшуа далагеит.
– Ҳара егьырҭ ашколқәа ҳазрыҵахарызеи? Реицәа аус аауама? Ҳажәа еиқәшәар, ҳҳәоу еиқәшәар. Егьи азбжаан аиҵахара ҳаман, уажәгьы иҳамоуп, изыхҟьозеи? Сара ас схы сызцәыргом араион аҟны...
Нас, адырҩаҽны, иқьаадқәа ипапка ду инагәылаҵаны, араион аҟны еилатәарак ҳамоуп ҳәа агәашә дынҭыҵит...»
Убри дназхәыцит Мыта уажәы, аха аӡәгьы ахьҿимҭуаз игәы иалан.
Аамҭа шцац ицон, ихьамԥшӡакәа, зегьы азеиԥшны. Иаратәы нанагӡон. Аха ҽнак, Шьыма Ерасҭа-иԥа арҵаҩцәа руада дааҩналан, дааҩнаԥшит.
– Мыта, уҟоума? Мыта, уара уаҵәы асааҭ жәаҩа рзы араион аҟны уҟазароуп. Аҵара аҟәша аиҳабы дуԥхьоит, – иҳәеит илахь реиџьны, ччаԥшьык илакҭа иҵымшәаӡо, ибжьы гәаҩаӡа.
– Изсыԥхьои, Шьыма Ерасҭа-иԥа? – Мыта уи днаиазҵааит. Иара уеизгьы изиԥхьарыз ҳәа акгьы изеилкаауамызт.
– Исыздыруам сара, – ихы ааирҵысит уи, идыруазаргьы, изымдыруазаргьы иҳәарц шиҭахымыз удырратәы. Мытагь уаҳа димазҵааӡеит. Диазҵааргьы шбашахоз идыруан азы. Иаазқәылаз рҩыџьагьы гәоу-гәоу ауп ишеицәажәо.
– Уҳараркуеит, Мыта, уҳараркуеит, – иҳәеит Гач даа-хәмаршәа.
– Аиеи, сҳараркуеит... уԥшыз...
– Аҳаракра сыздыруам аха, уладмырҟәаати, – дааԥышәырччеит Наазым дахьгылаз.
Аухантәаракгьы дмыцәаӡеит Мыта. Дызлацәарыз?
Днаҳәит, дааҳәит. Иҟаиҵара издыруамызт. Шьыбжьышьҭахьгьы акгьы игәы изақәымкуа акәын дшыҟаз.
«Изсыԥхьои сара? Иҟасҵеи цәгьарас? Измааноузеи? Бзиароума, цәгьароума? Мамзаргьы... Мамзаргьы Шьыма Ерасҭа-иԥа ак сыҵеигалоу?..»
Аха абри абри ауп ҳәа акгьы ихаҿы иааиуамызт. Зныкгьы иара имыԥхьацызт араион ахь. Ацәгьаз акәзааит, абзиаз акәзааит. Иара идыруан Ерасҭа-иԥа дкылԥш-кылӡырҩуа дышишьҭаз, аха уи агәхьаагьы икымызт. Уи дацәшәомызт. Ашьыжьгьы игәы алаҟамкәа дгылеит. Какалгьы мкӡакәа, сара Очамчыраҟа сцоит ҳәа, агәашә дынҭыҵит.
«Изиԥхьазеи иахьа араион ахь?.. Сырбеи ишәҟәы аара иаҟәыҵит, уи акәу?» – дхәыцуан иангьы, иаразнак ала иҽеиҭакшьа змааназ, изыхҟьаз лхаҿы илзаамгауа.
Араион аҵара аҟәшаҿы Мыта дмааижьҭеи акрааҵуан. Ус имамызт, иҟаиҵоз. Днеихьан иара абас ҩынтә раҟара. Уи абри аинститут даналгаз ашықәсаз акәын. Усҟангьы закәытә хаԥсыроузеи иибаз, аҵара далган, иқыҭахь дхынҳәуан,
аҭыԥгьы ыҟан, аха Шьыма Ерасҭа-иԥа иҭахымызт. Убри аахыс дықәымлацызт.
Араион аҵара аҟәша зыҩназ ахыбра амшын рацәак иацәыхарамкәа игылан. Хыхьынтәи уԥшыр, аԥхьа иҟаз абаҳчара иаҵәаӡа уналаԥшуан. Мыта, иҵәи-ҵәиуа, ацәыҵлашьцара иҵганы, хыхь ихалоз амардуан днаҿалан, акаридор дныбжьысны, араион аҵара аҟәша аиҳабы икабинет ашә днадгылеит. Анахь-арахь ивараҿы иҟаз ауаҭах хәыҷқәа рҟны ацәажәашьҭыбжьқәа ҩныҩуан.
Мыта ашә днасын даныныҩнала, уаа гәарҭак еизаны итәан. Иааицәымӷхеит. Ихы агарҭа имоуа. Измааназ хәа акгьы издыруамызт.
– Уара, иарбан школу уаазышьҭыз? – араион аҵара аҟәша аиҳабы Мыта ихы наиқәикит. Уи астол ду игылаз аханы дтәан, ибӷа наҟ аҟәардә ахь инкыдҵашәа, инапқәа иаԥхьаҟа иоушьҭны. Иара зхахәы шлахьаз, аха изланы иҟаз аӡәы иакәын. Астол аҟны иҵегь наҟ-ааҟ ауаа адтәалан.
Мыта ахьышәҭҳәа Ерасҭа-иԥа дахьтәаз илаԥш наиқәшәеит. Даазгазеи уҳәарауазеи? Уи заанаҵы дааны иҭыԥ ааникылахьан, аҵара аҟәша аиҳабы ивараҟныҵәҟьа. Наҟсынтәи диҿаԥшуа дтәоуп иара Ҭамшьыгә-иԥагьы.
– Сара Набжьоутәи абжьаратә школ аҟынтәи сааит, – иҳәеит Мыта. Зегь рыблақәа иара иахь ихоуп. Ихиҿы ибызбызуа ак нықәхәмарит. Ерасҭа-иԥа, аиҳабы днаихәаԥшын, ихы ааирҵысит, ииашоуп, ииашоуп, уи Набжьоунтәи дааит ҳәа аанаргауа.
– Аа, ибзиоуп, ибзиоуп. Џьара утәа! – инаидиҵеит аиҳабы.
«Измааноузеи, мшәан, ари?» – Мыта акәакьахьшәа иҭацәыз ҭыԥкаҿ днатәеит. Аиҳабы Ерасҭа-иԥа ихы наидикылан, маӡала ак наиеиҳәеит. Ерасҭа-иԥагьы ихы ааирҵысит. Мыта изкны акы иналацәажәазар акәхап.
– Ҳаззыԥшузеи шьҭа, ҳалагап, – иҳәеит аиҳабы, ибӷа ааиҵыхшәа, ԥыҭрак ашьҭахь, зегьы анеиза. Ари Асовет аилатәара акәын. Убасоуп Мыта ишеиликааз ашьҭахь.
– Араҟа ҳаззеизаз аӡәгьы ишәзымдыруазаргьы ҟалап.
Аха ҳроно еисааира егьырҭ ароноқәа ирыҵахо иалагеит... – Ҭамшьыгә-иԥа дынкәараҵа-аакәараҵо, ақьаад бӷьыцқәа иаԥхьа иқәыз днарныԥшылауа ацәажәара аахиртлеит. Аԥхьатәи ацәажәара иара идзар акәхарын, иҽырмазеины дтәан. Ажәа аниоугәышьа, изымҳәар ҳәа ушәозу... – Изыхҟьозеи иара? Иаахтны иуҳәар ами, шьоукы-шьоукы рҵаҩцәақәак, рнапқәа рышьҭахь иҟаҵаны, ашкол ахь аныҟәара ада ус рымамшәа, ишахәҭоу еиԥш аус руам. Иаагап, иара Набжьоутәи абжьаратә школ. Арҵаҩы – Мыта Ацанба. Иара, уихәаԥшуазар, дқәыԥшуп макьаназы, аха иазууазеи, имаҭәар азыҳәан ари азбжаан ашкол зегь аҟны иқәиргылеит ҩажәиҩба «ихәарҭам» ҳәа ахәшьарақәа. Ари ашкол зегьы еиҵанархеит. Аԥаса ари ашкол хар амаӡамкәа иҟан, зегь раԥхьа игыламзаргьы, рышьҭахь игыламызт.. Араҟа аус ум. Убасоуп сара ишеилыскаауа, Избан иара? Изыхҟьозеи?
Ҭамшьыгә-иԥа итәаз днарылаԥшит. Мыта уи иажәақәа аҿаҩҳәа ибӷа ааԥырҵәеит. Ииҳәара изымдыруа даанхеит. Иара итәала, илшоз ахәыҷала аус иугәышьон, аха абраҟа акы аҵан, измааназ изымдырӡо. Иаразнакы акы дааилнашьааит, дуалуашо дааҳәыҵәы-ҳәыҵәит. Ҭамшьыгә-иԥа дырҩагьых инеиқәиԥхьаӡеит рҵаҩцәақәак рыхьӡқәеи рыжәлақәеи, убас «ихәарҭам» хәа ирацәаны ахәшьарақәа ықәзыргылақәаз. Шьыма ихы ларҟәны дахьтәаз аҟынтәи уажәы-уажәы Мыта дизыԥшуан ацәҟьа дызҿашәаз амҵшьас иҟаиҵо збароуп ҳәа. Араҟа ак хәыцтәын. Абри зегьы змааназ еилкаатәын. Мап, Шьыма ибз ауп Мытагьы араҟа даазгаз, акәымзар Мыта зегь реицәа аус иуазма?
– Сара убраҟа сыззыӡырҩыз аурокқәа аҽакала имҩаԥугаргьы ҟалон, – уажә дырҩагьых Ҭамшьыгә-иԥа Мыта ихы наиқәикит, дкылкаан дихәаԥшуа. – Аха, арҵаҩ Мыта уи дазымхәыцит. Аурок лекциа формашәа имҩаԥысит...
– Ишԥа, лекциа формашәа? – Мыта игәы иныҵаххит. – Ахәыҷқәа ирзеилымкааӡеи? Ибааԥсны имҩаԥызгама усҟан аурок? Изакәызеи, измааноузеи ишәҳәо.1..
– Уа утәа, уа утәа! Ажәа анурҭалак иуҳәап, уажә уи аҭахӡам. Уиԥырхагамхан, дцәажәоит, – аиҳабы астол аҟны иқәгылаз
аҵәҵәа хәыҷы ахы днықәс-нықәсит, ихы ҩеиҵыхны, ила ҟәазқәа нҭаркәымпылуа.
Мыта цәгьаԥсышьала иҽааиқәиҳәалеит. Ҭамшьыгә-иԥа дыззыӡырҩыз Мыта иурок иҵегь днахцәажәеит. Ашьҭахь егьырҭ рҵаҩцәақәакгьы убас днарыхцәажәеит. Аха урҭ ажәакгьы мҳәаӡакәа, ус рхы ларҟәны итәан. Шьоукы-шьоукы шԥаҟоу уҳәарауазеи, рхы урала уасуазаргьы ирычҳауеит.
«Измааноузеи, мшәан, абри? Аԥсра шәықәшәандаз шәара!.. Аԥсра шәықәшәандаз Ҭамшьыгә-иԥагьы Шьымагьы! Шәара шәоуп абри ҟазҵаз! Шәара ишәхымҟьаз акгьы ыҟаӡам. Абасоуп шәара шәхы шӡырыжәгауа, усами?» – Мыта игәы еибакны ицон, дҳәыҵәы-ҳәыҵәуан дахьтәаз, џьарак иҽизышьақәкуамызт.
Ҭамшьыгә-иԥа ацәажәара даналга, ароно аиҳабы иаԥхьа иқәыз ақьаад илаԥш наҟәиган, уи икарандашь ду астол инықәикшеит, ихгьы ааирҵысит, аусқәа хәарҭамзаап излазбо ала ҳәа аанаргауа.
– Иахышәҳәаауазеи шәара? – итәақәаз днарылаԥшит, игәышҵа иаԥхьаҟа иганы, ижәҩахырқәа ҩаҳаракны, иара дшеиҳабу алауирдырырц иҭахушәа. Ихиҿы ҭҭәаа, ганкахьала ианубаалон аразра, азҩыдара, аха аҽа ганкахьала зегь азеиԥшушәа, аҭынчра, згәы акгьы аламкьакьаӡо иԥшра.
– Иахаҳҳәаагәышьозеи? – џьоукгьы рыхқәа ааладырҟәит. – Агха ҳамамкәа иҟалома? Аха уигьы ԥсыхәак аҳҭап. Ари арҵаҩратә ус даара акраҭахуп. Ус аламалагьы иуқәманшәалахом зны-зынла...
– Уара арԥыс, иуҳәозеи? – уажә Мыта иахь ихы наирхеит. Мыта дҩагылеит, илагәаԥшьқәа еицраланы. Уи рацәак дауцәамызт, ҟатакы, иеиҿартәышьа еинааланы, ицаҳә-цаҳәо иҟаз ҷкәынан. Ус аламалагьы, уара ишуҳәо еиԥш, аанда дузалашшуамызт.
– Исҳәахуазеи сара...
Аха Мыта зегь иҳәар иҭахын, игәы изырхьуаз, иԥырхагаз, рышкол аҿы аус ԥхьаҟа измышьҭуаз, изыхҟьоз.
– Сара ари ашкол аҿы аусура салагеижьҭеи рацәак ҵӡом. Изысымҳәахуеи? Исылшо ала аус зуеит. Иашоуп, шьоукы-шьоукы ҵаҩцәақәак макьаназ иԥсыҽуп азы «ихәарҭам» роуеит, аха ас мацара ицома? Уи зегь зыхҟьауа ашкол аҩныҵҟатәи аҭагылазаашьа ауп. Изаҳҵәахрызеи? Аҭаацәеи ҳареи макьаназы аиҿцаара бзиа ҳамам. Ашкол аҿы алеишәа ыҟам. Аизарақәа раан ажәала зегь наҳагӡоит, ақьаадқәа хаҳарҭәаауеит, ҳцәажәоит, аха аус абаҟоу? Аус зымцозеи?..
– Аа, уара, шәихәаԥши, уара, ииҳәо? – Шьыма Ерасҭа-иԥа дныҵхахеит дахьтәаз. Мыта иажәақәа игәы иныҵаххит.
– Насгьы, арҵаҩы иусушьа аилкаара азыҳәан урокк азхома? Ҭамшьыгә-иԥа изигәамԥхазеи сурок? Иагыз-иаб-заз избан иара уа изимҳәаз? Уа зегь хьаршшаны, ара аҽакала дааҳәны дызцәажәои? Ихы ӡыригарц иҭаху? Шьыма Ерасҭа-иԥа изымдырӡои сара сусушьа?.. Уи зегьы змааноу сара издыруеит. Араҟа зегьы сҳәом...
Мыта ииҳәарц ииҭахыз игәы инарҳәомызт.
– Уара, аиҳабацәа иуарҳәо уазыӡырҩ, уи уара иуԥырхагаӡам...
Мыта абра дназхәаԥшыз зегь аҽакала днарызхәыцын, игәы ааилаҵәан, уаҳа изымҳәакәа, ашә нкыджьланы, ишәҭаху ҟашәҵа ҳәа, наҟ дындәылҵит. Егьырҭ неиҿаԥшы-ааиҿаԥшуа иаанхеит, аӡы рыҵабазшәа.
– Аа, уара, шәихәаԥши, уара, абнигьы ҳҳәатәы иирҳауам. Нас аус уы уара, абарҭ реиԥш иҟоу рҟны?..
Шьыма зны аиҳабы днеиҿаԥшит, зны Ҭамшьыгә-иԥа днеиҿаԥшит, убрахьынтәи уажәы цхыраарак дазԥшны. Аиҳабы иахиҳәаара изымдыруа, дҿаббаӡа дтәан. Ҭамшьыгә-иԥа дааицрашәеит:
– Абас иҟоу роуп ҳара ҳусура еиҵазҟьауа, ԥхьаҟа ҳазмышьҭуа, иаҳԥышьклаҳәуа. Шьыма ииҳәо зегьы ҵабыргызаарын...
– Уара, уахьихәаԥшуа, арԥыс замана. Сара игәы иаа-нагомызт ари аҷкәын ас дыҟоуп хәа. Иӷрашәазеи иара, ахьышәҭҳәа дыҵҟьо, – аиҳабы дахьтәаз гәоу-гәоу даацәажәеит. Аха иара Мыта уиаҟара диздырамызт. Мыта ицәажәашьеи иеибакышьеи удырхәыцыртә иҟан. Аиҳабы, уи иеилыххара, игәаӷьра, ганкахьала иблақәа хыртын,
дунеи ҿыцк ахь дықәнагалазшәа ибеит, аха уахь макьаназ цқьа ишьапы изықәыргыломызт. Шьымеи Ҭамшьыгә-иԥеи инеихҳәаалауа ацәажәара иаҿын, аха иара дзызхәыцуаз, ибла ихгылаз Мыта иакәын. Мыта иакәзар, ихы игәы ахшәаны, амҩа данылан дцон, ихы ларҟәы-ларҟәуа, аӡәгьы дизхьамԥшӡакәа...
«...Бара бцеижьҭеи... Бара бцеижьҭеи иҟалақәаз зегьы абабасҳәари, Хьыкәа. Бара ара быҟам. Быҟазҭгьы, усҟан иҟаларын баргьы балацәажәар...»
Мыта игәы иаанагон, ииашаҵәҟьаны, Хьыкәа дыҟазҭгьы, деилылкаарашәа, акы дицхраарашәа. Наазым иакәзар, уиаҟара иҽалаигалом. Издырам игәыҵалаз. Ҵоуп иара дҭаацәароуп, аха дзыцәшәозеи? Избан иара егьырҭ дзырҿыԥшуа. «Уигьы аԥхьаӡа ус дыҟамзаргьы ҟаларын, аха иҽриҭазар акәхап», – дизхәыцуан...
«Мап, саҟәыҵуеит сара ара аусура, саҟәыҵуеит. Аҽаџьара усурҭак шԥасзымԥшаари? Сара моу, ҵара змаӡамгьы аус руеит еиӷьу аҭыԥқәа рҟны...»
Аухантәаракгьы убри дазхәыцуан. Дахьиз, дахьааӡаз, аҵара ахьиҵоз, иԥсы зыҿҳәараз аҭыԥ ахь аҵара далган дхынҳәит, аусура далагеит, аха дахьаднамкылауаз игәы иалан. Аха усҵәҟьагьы ааныжьра иҭахымызт, раԥхьатәи аԥықәсылара иоуз дацәшәазшәа, шьоукы-шьоукы реиԥш дзаԥырҵуамызт. Уи даара ихьанҭахон. Иара иԥсадгьылҵәҟьа абраакәын иахьыҟаз. Уи иара инырхьан, уи иара ибон.
Адырҩаҽны ҩаԥхьа ашкол ашҭа дынҭалеит.
– Уахьыҟаз иҟоузеи, Мыта? Урнаҭма? – дааидгылеит Гач, уи иҟалақәаз иаҳахьазар акәхарын. Уи урҭ рыцәгьагьы, рыбзиагьы иҽаламырхәкәа, ихы ныбжьгашәа дааиуан, уи амҩала ацара еиҳа иманшәалоушәа ибозар акәхап.
– Ааи, сырнаҭит, – иҳәеит Мыта. Ихьымӡӷишьон, аха уажәшьҭа ишԥаҟаиҵарыз. Иҩызцәаҵәҟьа рыла аҭаԥшра дацәыԥхашьон.
– Усоуп дара аҿар шырааӡо... Аха уи уара уацәымшәан, макьана уҷкәыноуп, амч умоуп, амала, умыццакцәалан... – наиаҭеикит.
Убри нахыс Мыта акыраамҭагьы ишьара дықәмызт. Акы дхәаҽны даман. Ҵоуп, аус иуан, аха анкьатәи игәырӷьара неихыԥрааны ицазшәа акәын дшыҟаз.
Аурокқәа рышьҭахь арҵаҩцәа руадаҿы зегьы еизаны итәан. Акака ирылацәажәон. Мыта ҿымҭӡакәа, ихы ларҟәны, иахьа иоуз агазеҭқәа нарҳәы-аарҳәуа дырныԥшылон.
Ус дааҩналеит Шьыма Ерасҭа-иԥа, иҽеихаршәны. Уиаа-хыс Мытеи иареи лахьеиҵыхла зныкгьы инеиҿамԥшыцызт. Мыта уи дахьибоз, ибла аҭаԥшра дацәыԥхашьошәа, ихы ларҟәны днаивсуан.
– Шәааӡырҩи минуҭк аҟара, шәааӡырҩи!
Зегьы рҽаадырҭынчын, уи инеизԥшит. Иара, аџь хыжәжәара еиԥш, ауадаҟны игылаз астол хәхәа ду аханы дгылан. Қьаадк аацәыригеит.
– Сара иахьа ароно аҟны сыҟан. Абыржәоуп санаа. Изхысҳәаауа, уара, ишԥашәзааури? Шәабаагари?
Иқьаад днаныԥшылеит. Цәгьалаҵәҟьа акы игәы иалсны дыҟоушәа, иҿаԥшылара ааирмашьцеит.
– Зегьы шәара ижәдыруашәа... Ацәажәашьа шәыздырам арахь. Аамҭа, иахьатәи аамҭа даццозароуп ауаҩы. Аамҭа уанзацымца, уаанхеит, уҵабгеит. Изеиԥшра аамҭоу ҳазҭагылоу жәымбои?.. Аҿар шәоуп ари засҳәо... Шәара шәҟны аиҳабы деиҳабымкәа, аиҵбы деиҵбымкәа. Уара, шәиаша-шәиашам, зегь еиҟарашәтәырц шәаҿуп. Хәыҷыкгьы аус ахьууагьы удыруазароуп, зыҟны аус умоу дызусҭоугьы удыруазароуп. Аиҳабгьы дшеиҳабугьы удыруазароуп. Уара, шәара ҳаншәықәлаз ҳара ак ҳамбо, ак ҳзеилымкаауа ҳаҟаз џьышәшьома?.. Аха иахьаҳачҳауазгьы ыҟан, ҳахьавсқәозгьы ыҟан...
«Убри азыҳәан акәхап иахьа уажәраанӡагьы диреқторс узыҟоу. Ухы иасыргьы ааи уҳәон, зегьы рзыҳәан ааи уҳәон», – наигәахәит Мыта.
– Изхысҳәаауа, дарбану зышкол азыҳәан абзиа зҭахым. Аха, егьасҳәандазгьы, егьа ҟасҵандазгьы, иамуит. Аӡәызаҵәык илшагәышьозеи? Анахь – сара, арахь – сара. Аиаша уҳәарами, саргьы исҭахымхеит уи, аха ирымҩыр амуит априказ.
Иарбан приказу ҳәа зегь рыхқәа шьҭыхны уи ихәаԥшуан. Мыта ицәа иалашәахьан уи змааназ. Ихы ҩышьҭихит.
«Априказ...
Иурокқәа цқьа игәцаракны иахьымҩаԥимго азыҳәан лахь иҭазааит Набжьоутәи абжьаратә школ абызшәеи алитературеи рырҵаҩы Ацанба Мыта Пахәала-иԥа...» – днаԥхьеит. Уи аамышьҭахь даҽа шьоукгьы анын, урҭ рсиагь днаԥхьеит, радиола дцәажәошәа, ибжьы гәаҩаӡа.
Аӡәгьы ҿимҭӡеит. Аха уажәымзар-уажәы акы аӷьеҩҳәа абри аҭынчра иҟоу ааимнацҟьарашәа иԥшын.
... – Асгьы ҟалаӡомызт, зегь уара иудыруашәа уҽыҟауҵан, асовет аанужьит, еилоугеит. Убри азоуп еиҳараӡак лахь зурҭаз, – уажә иаахьеиршшеит Шьыма. Ак иҳәаргьы, ак имдыруеи, уажә ибама! Егьаџьара дынкәараҵа-аакәараҵахьеит, ихы абзиара аргауа, аха иҩнуҵҟа аҽак ҭакны.
Егьырҭ, акы рҳәар митә ҟаларашәа, ус итәан. Мыта иусушьа ззымдыруаз аӡәгьы дыҟаӡамызт, аха араҟа ак шаҵаз уаҩы идырратәы иҟан. Мыта зегьы дҳаҵҳаҵо дышрышьҭаз, ихәда аахырҽит.
– Мап, шәиашаӡам, шәиашаӡам! – ибжьы ааҭирҟьеит Мыта. – Иарбану сара исхароу? Иарбану иҟасымҵаз?..
Зегь рыблақәа ҭырхаха иара инаихәаԥшит. Мыта иҽеиҭакны дыҟан, ас деибакуа зныкгьы дрымбацызт. Дахьгылаз дбылны дцозар ҟаларын. Ииулакгьы, иҽеиқәиҳәалеит, уаҳа имҳәаӡеит. Ашьшьыҳәа ишәҟәқәа аашьҭихын, ауада дындәылҵит. Шьыма Ерасҭа-иԥа уи днаишьклаԥшит аҟыт мҳәаӡакәа. Дгылан, ибжьы имырхызшәа, дуауаӡа. Агәашә дынҭыҵит Мыта, ихы ларҟәы-ларҟәуа. Ихы еиҵыхны аӡәгьы дихәаԥшуамызт. Ԥыҭк днаскьахьан еиԥш, игәы иамукәа, дааҭгылеит. Ашкол ахь дынхьаԥшит. Уи гылан иҭынчӡа, зегь азеиԥшны.
«Мап, ус ҳзеибашьҭуам шәареи сареи! Мап, мап!.. Иазхоуп иахьынӡаҿаҳамҭуаз. Ҳара ҳхәыҷқәам уажәшьҭа!..»
Мыта иҵаулаӡаны акы дназхәыцит. Нас ашьшьыҳәа иаԥхьаҟа иҿынеихеит.
«Бара бцеижьҭеи... Ибдыруоу бара бцеижьҭеи сара иснырхьоу, Хьыкәа? Мап, уи бара ибзымдыруазар ҟалап... Иалыбдыраагәшьозеи...»
Амҩа лакьы-лакьуа ақыҭа агәы иалсны инеиуан, ашьхарахь шыҟаз ахы рханы. Аԥсабара ҭынчӡа ааԥынра иазыԥшын. Ааԥынразы зегьы шәҭуан, ипытуан, еинылон. Мытагь ааԥынра дазыԥшын. Ааԥынра аҽамчык инаҭоит ауаҩытәыҩса, дзырԥшӡаша, ԥхьаҟа дызгаша...
Дадын дахьышьҭаз ихәда хырхырҳәа абжьы гон, еиқәтәарак амаӡамкәа. Иԥҳәыс Ардица, дгәамҵ-хамҵуа, лырахә-лышәахә зегьы рҭыԥ инықәылҵан, хыхь акәасқьахь дыҩхалеит. Уи дзышьцылахьаз Дадын ихәда ашьҭыбжь шгац игон.
– Уара, шьыбжьааит умбои, умгылаӡои иахьа? – акәасқьа ашәқәа ҟьаҟьаӡа иаалыртын, днеины днеихагылеит. – Аусурахь шцатәугьы ухашҭит ҳәа сыҟоуп...
– Иаа? Ишама бара? Еи, самхацәазаап... – дахьышьҭаз иҽааирххеит, идақәа ркьакьо, инапқәа ахыза иҩыҵихын, инеиҵихит.
– Баарыхи, бара, сымаҭәақәа арахь! Сагхазаап иқәынҵәаша. Закәытә усузеи иахьа исымоу уҳәарауазеи? – дааҿырҳасит, ацәа шизымхаз удырратәы. Уи иаураӡар, хаха-хымшгьы дыцәон адау иеиԥш, убриаҟара бзиа ибон.
Ардица Дадын имаҭәақәа зыхшьыз аҟәардә даахан, иаԥхьа иналыргылеит. Иара ишьапы хәымсысқәа иеиқәа илҭаирԥан, ажәжәаҳәа аҽеилаҳәара иҽыназикит. Ардица аԥенџьырқәа аалыртын, иахьабалак аҳауа цқьа ныҩналырсит. Нас днеин, ацәарҭақәа аалырҽеит.
– Уара, иугәыҵалаз иаха? Уанааи, уҿгьы еилгомызтеи? Уабаҭаҳаи абриаҟара? – Ардица уажәы дааҭгылан, иара днеизыԥшит. Иаха ишьапы дзықәымгыло, дзазо акәын дшааз. Амардуан длызхамгало, дылзышьҭамҵо, акыраамҭагьы еибарххон. Иара ианижәлак, иҟазшьа убриаҟара ибзиахон, иагьа дуцәымӷзаргьы, игәы узасрымызт.
– Иахоу? Иаха иагәыдаҳҵаӡеит, иазыбуазеи... Арушьанраа рҟны, сасцәақәак иҭан... Руа-ршәаџь зҳәо аӡәгьы дыҟамкәа инсырҵәаӡеит, саргьы цәгьала сҟанаҵеит аха... Сааскьаргеит, аха сахьынӡааскьаргаз сгәалашәом. Схала сцоит сҳәазар акәхап...
– Зегь нсырҵәаӡеит ҳәа ушдәықәу уагарц уҟами мышкызны... Ҭарсхан ихьыз ухашҭма, дааины дахьнықәиаз, уиакәхеит, дынхаббала дцеит...
– Уи бара бацәымшәан. Сара сызго анаауа сара из-дыруеит.
Акәасқьа абарҵа ҟьаҟьара ду днықәгылеит: – ...Сагымхеи, сагхеит, бара бшахәаԥшуа сыздыруам аха... Уажәшьҭа егьа аҵәы сахарҵахьеит, цқьагьы сыцәандаз... – Дадын иаԥхьа иқәгылаз афырџьан аашьҭихын, акагь ҭаӡамызшәа инҭаиркәкәеит. Игәы аарԥсаҳәазшәа ибеит.
– Еҳ, изыԥсоузеи абыржәы кәац бзиак, ишшаԥасалаха... Иахагьы кәац бзиаӡак ҳамҵан, аха крысзыфама? Сара тәымџьара акрыфаразы сыԥсуп. Еиҳараӡак астол санахатәоу... Аиаша басҳәап, сыԥсыҵәҟьоуп. Шьоукы агәараҳәа рҽынахажьны крырфоит, аха... Абыржәааноуп иара акәацгьы аныфатәу... Џьара инашьҭаԥшызар цәгьамызт, аха иабаҟоу, аамҭагьы сымам... Шәкы сыркуп...
Дадын акранифа, иҽаарыцқьашәа, агәашә дынҭыҵит. Игәалаҟара рацәакгьы ибзиацәангьы иҟаӡамызт. Ахьхьаҳәа ивсны ицоз акәара хәыҷгьы ашьҭыбжьгь иаҳауамызт уажә дахьнеиуаз...
«Аиеи, иузасырҳәап сара амузыка, уԥшыз! Дузсыркәашап сара Дадын Ерасҭа-иԥа, уихәаԥшла. Дшьацәхыртәуа уажәы асцена дузықәлоит. Унапы еинҟьала. Ҳаарира! Убз ада кәац анцәа иуҿаимҵааит!.. Иҟоу зегьы улаԥш ишԥаҵашәои, уҳәарауазеи, паҿак уаҟараӡамкәа?.. Аԥсра уаргьы саргьы ҳаибаҭара ҳаҟан, убри ануҩуаз саауқәшәандаз!.. Уара, Шьықәыр, уаанҿас, ус узцозаргьы убап, џьара ушԥаҿамшәари? Уаҿашәар, нас иҳаибарбап! Зқыҭа азыҳәан абааԥсы зыҩуа, уи дуаҩума?. Иузеиҿыскаап сара ахор, агазеҭ ианҵала уахан. Убри агазеҭ ианумҵар ԥсыхәа ҟамлазшәа. Иалухуагьы ҳамбари?..»
Дадын дҟәындҟәындуа амҩа данын. Уи игәы иҵхоз ҭахак инаҭомызт ариабжьарак дахьцалакгьы. Ақыҭаҿы ахатәгәаԥхаратә ашәаҳәареи акәашареи рансамбль еиҿкаам ҳәа агазеҭ иахьанырҵаз, хаҭала, ииашаҵәҟьаны, игәы иалсны дыҟан. – Иагьа ус иҟазаргьы агазеҭ аҟынӡа инарымгар амуази, иргәыҵалазеи, аӡәи-аӡәи ҳаҭыр ҳзеиқәымҵо адунеи ҳақәзар, иалаҳхузеи аԥсҭазаара, – иҳәеит иара уи аҽны, аԥхьыжәҳәа даагәамҵны. Уи игәы ишалакьакьаз зегьы ирбеит, аха алаҿырымҭӡеит...
Дадын ақыҭаҿы акрибахьан, акриаҳахьан. Ақыҭа атәалагьы ҵара хәыҷыкгьы иман. Акыр амаҵурақәагьы иԥса_ххьан. Зны арахә рферма деиҳабын, зны аколнхараҟны еингалаҩыс дыҟан, ашьҭахь акыҭсовет ахантәаҩыс дҟарҵан, ақыҭа далоуп, дмыццакӡо, ақыҭа ҳауа илсны, дӡыӷраԥшьӡа. Арыжәтә мап ацәызкқәоз дреиуамызт. Еиҳараӡак аџьабаа збоит ҳәа аниҳәоз аԥхынразы акәын. Уи аколнхара машьына ашьҭахьтәи аҭыԥ аҟны дынҭатәон, нас уи ҵкьыҿуа даман аҿынанахон ақыҭа иалаланы, асаба харчыла. Аколнхара ахантәаҩы уеизгьы дҟәызгаӡа аԥхьа дҭатәазар акәын.
– Дыгәович, абри, амардара ҳазхагалару? – ахәы анаара ианаҿалалак, Дадын иаԥхьа иҭатәоу ахантәаҩы днаиазҵаауан.
– Ус шԥоуҳәои, Ерасҭович, угәы каҳаӡама? Ари ҳара ҳаиԥш егьаҩ ханагалап, макьана ҳабаҟоу...
– Сзыцәшәо удыруама? Абри ҳазхамгалакәа, мҩабжара ҳаанхар... Насгьы абрантәи ачаирҭа аҟынӡа шьапыла ацара анҳақәшәа, ҳаԥсит ауп, уаҳа акгьы...
– Умшәан, умшәан! – ахантәаҩы еиҳа дқәыԥшымзи, игәы ааирӷәӷәон...
Дадын уажәы ашьшьыҳәа иусурҭа амардуан днаҿалан, хыхь дынхалеит. Уи есымша ихы аакылыҳәҳәо дзыҩнатәоу ауада ашә ааиртын, дныҩналеит. Аԥенџьырқәа рҿы днеин, аԥардақәа днарыха-аарыхеит. Ақыҭа агәы днықәԥшит. Ақыҭа агәгьы абжьааԥнеиԥш иҭынчӡа иҟан, ҷкәынцәақәак
убра џьара иқәгыланы ицәажәон. Машьынақәакгьы гылан. Адәқьан ахь ауаа ҩналон, иҩныҵуан. Акрыфарҭахь макьаназ аӡәгьы днеиуамызт, амала хыхь алҩа ахылҵуан, ахәыҟаҵаҩ Шьакәа дықәшьқьыраауа афатәҟаҵара даҿымкәа дыҟамызт.
Дадын убарҭ зегьы илаԥш нархиган, дааины иҭыԥаҿы днатәеит. Ихылԥа ааихихын, иаԥхьа инықәиҵеит, аԥхӡы фҩы ҭышәшәо. Еиларҟәыҷны иџьыба иҭаз ачабра ааҭиган, илахь инахьишьит, ихәда иныҵишьит. Уи ианакәзаалакгьы, ҩ-шьаҿак ҟаиҵаргьы, аԥхӡы илыҩры дцон. Иблуза аҳәынҵәрақәа ааԥиртлан, чԥффуҳәа икәа дынҭаҭәҳәеит. Игәышҵа хәыцқәа ааилашәшәеит.
Ивараҿы газеҭқәаки журналқәаки ықәын. Инапала даахан инаимҵеиҵеит, аха ҩаԥхьа наҟ днахан инықәиҵеит. Ианбыкәыз сара агазеҭқәеи ажурналқәеи санрыцәнымхоз ҳәа наигәахәызшәа, илаԥш уиаҟара ирыдмырхалакәа инарҟәигеит.
Убри аамҭазы акьыԥхьыҩ-ӡӷаб, дыҵәрышкәаӡа, дааҩналеит, лӡара еихатыруа.
– Ерасҭович, ателефон ишәзасуеит, атрубка шьҭышәх...
– Исзасуада? Иабантәи?.. – ажәжәаҳәа атрубка днашьҭалеит.
– Алло! Алло! Сӡырҩуеит... Ерасҭович соуп, Ерасҭович! – ибжьы наиргеит. Аӡӷаб дындәылҵит. Шамахамзар ақыҭан Дадын Ерасҭович ҳәа иаб ихьӡ ҳәаны аӡәгьы димыԥхьацызт. Аха аколнхараҿы хантәаҩыс иҟарҵаз қалақь уаҩымыз, дшааизҵәҟьа, Дадын изыҳәан Ерасҭович иҳәазаап. Дадынгьы Дыгәович иҳәазаап. Убри нахыс рҩыџьагьы Дыгәович, Ерасҭович ҳәа акәын ишрыԥхьоз. Даргьы убас акәын ишеицәажәоз. Ақыҭаҿы акы аауҿыҵҟьар, аҟыԥыҳәа иаамҵадырсуеит. Уи зегьы ирҵан, акы рҭахызаргьы, урҭ рабацәа рыхьӡқәа ҳәаны акәын ишрацәажәоз. Ахәыҷқәаҵәҟьагьы Дыгәович даауеит, Ерасҭович даауеит рҳәо иалагеит. Дадынгьы убри нахыс аӡәы ателефон дизасыргьы, Ерасҭо-вич соуп иҳәон, ибжьы ргәаҩаны, ижәҩахырқәа аашьҭыхуа.
– Аа, Дыгәович уоума? Уқәақәра сцааит, усцәыӡны ушыҟаз. Ушԥаҟоу, уара, уԥсы шԥоушьои?.. Ԥсырӡха?.. О, уа цәгьа иҭыԥ бзиоуп. Саргьы сыԥсы сшьахьеит... О, шәарҭ... Уара иахьатәи аамҭа шәара ишәтәыми!.. Аҟаимаҭӡақәа ыҟазар акәхап... Арахь?.. Арахь ишубац... Иаха Аџьгәаҭан иԥҳәыси иареи еинаҳраалеит. Иашьа Арушьанраа рҟны акәын. Наҟынтәигьы иҟан, лара лҭынхацәа. Акампаниагьы ҳфеит, аха уазымҵаан! Иахьа схы ҭууа ауп ишцо. Ашарԥазы саан, ацәа ҟадыџьгьы сызха џьушьома? Абра схырқәақәо стәоуп, ауаа иҟарҵо ҳәа... Арахь ақыҭа ҟадыџь аҟыба-ӡыба нҵәома? Ашәаҳәареи акәашареи еиҿукаароуп рҳәан, ишыҟасҵара сыздыруам... Ианбыкәыз сара саншәаҳәаҩыз?..
...Дыгәович, уара уа уҟаз угәы рҭынчны, арахь акы уацәымшәан. Иҭабуп сахьугәалашәаз. Абзиараз!.. Абзиараз!..
Дадын итрубка нықәиҵеит. Уи аколнхара ахантәаҩы дахьигәалашәаз гәахәарак ааинаҭахит. Егьаумҳәан аус еицыруеит, еицныҟәоит. Агәыблрагьы рымазар акәхап...
– Мыџьа, Мыџьа сымҳәеи! – ивҵраан иҟаз ашә ахь дыԥшуа, ибжьы наиргеит Дадын. Мыџьа абарҵаҟны дыҟазар наигәахәын.
«Дабацеи, мшәан, абри?..»
Дҩагылан, абарҵа аҟынӡа днеит. Иҽхаршалан днықәгылеит. Игәы нҭырсакьаны.
– Мыџьа! – дарҩагьых ибжьы наиқәиргеит. – Уабаҟоу, уара?
Лбаа, насҭхашәа, ҷкәынцәақәак еидгыланы еицәажәон. Урҭ Мыџьа даарылҵын, иҿааихеит арахь. Уи араҟа милициас аус иуан. Қәыԥшк иакәын, дҵаӷаӡа.
– Уара, аус абаууеи?.. Араакәӡами?
– Иҟалеи, Ерасҭович? – амардуан днаҿалеит Мыџьа. – Сара ара сыҟами.
– Иҟауҵазеи, ирауҳәама иацы изуасҳәақәаз?..
– Аиеи, ирасҳәеит, Ерасҭович, абжаҩыкгьы ааны иҟоуп.
– Акыр рызҳәару?
– Урҭ ашәа бзианы ирҳәоит, Ерасҭович...
– Ибзиоуп. Егьырҭгьы ҳаарзыԥшып. Уцаны ашкол аҟны,
Ҭемыр аурокқәа рышьҭахь, џьаргьы дымцакәа, аклуб аҟынӡа дсызнеиртә сызиаҳәа. Сара уа сизыԥшуеит. Убри ԥсыхәак ҳзимуазар, нас исыздыруам иҳаԥсыхәоу ҳәа...
Мыџьа дҩалбаан, уахь иҿынеихеит...
Амш акыр инеит. Дадыни Ҭемыри аклуб ашҭа иҭалан инеиуан. Дадын ацәажәара даҿын.
– Ҭемыр, иудыруеит, ҳара ҳашәақәа ҳара ишьҭаҳамхыр, дарбану ишьҭызхуа. Ҳара ҳҵас, ҳара ҳқьабз, ҳара ҳҟазшьа... Абраҟа уара ԥсыхәак ааҳзууроуп. Уеилахоуп, ашкол аҿгьы аус ууеит, аха... Уаҳа ари аус ҳзызбаша аӡәгьы дҳамам уеизгьы. Сара исҭахыҵәҟьам, ҳара ҳқыҭа аҽа қыҭак ашьҭахь игылар. Зегьы ҳреицәоушәа... Ҳара ҳҿар ирылымшо акымзаракгьы ыҟаӡам. Еиҿаҳкаароуп, ишьҭаҳхроуп, зегь ҳаҵашьыцыртә еиԥш. Ҳамч ҳаигӡарым...
Аклуб ианыныҩнала, Дадын днеин, ҵаҟа асцена аԥхьа игылақәаз аҟәардәқәа руак аҿы днатәеит, ишьапқәа неиқәыршәшәа. Инапқәа неиҵыхны аҟәардә инахишьит.
– Еҳе, уажәшьҭа ҳаԥшрым, шәалагароуп. Иахьа зегь мааӡаргьы ҟалап, аха уаҵәы егьырҭгьы аартә иҟасҵап сара...
Аҿаргьы аурацәахыз араҟа, жәаҩык раҟара ракәын иҟаз. Ихалан асцена инықәгылеит. Ҭемыр аӡәаӡәала рыбжьқәагь гәаҭо, рҭыԥқәа алхуа, ирманшәаланы рықәыргылара даҿын.
— Уара, аԥсуа шәақәа шәҳәа! «Уазбақь ахаҵа» шәҳәа, «Ҳаџьараҭ» итәы шәҳәа, «Шьараҭын» шәҳәа, нас «Кәырыҷ иԥҳа» шәҳәа!.. Шәыбжьы шәамеигӡан. Ҳара ашәаҳәара азыҳәангьы аӡәы ҳазиҵахарызеи? Абжьы ҳамами? Ҳара ҳабацәа ашәа бзианы ирҳәон...
Дадын акыраамҭа дтәаны дырзыӡырҩуан. Ус ихы нхьадышьшьын, аҟәардә иахшьыз иарӷьарахьтәи инапы инақәҳаит. Аха нас, дааҭрысшәа, ихы ҩышьҭихын, ашьшьыҳәа дҩагылан, дындәылҵит...
– Ҭемыр, Ҭемыр! – аҷкәынцәа руаӡәк дахьтәаз ибжьы
ааиргеит. Зегьы ипырпылха, аҟаԥшьра рҿықәланы иҟан. Уи иаҵәцақәа даарыхан, цқьа иаԥхьа инықәиргылеит, дреиҷаҳауа.
– Сара абарҭ аҵәцақәа шьҭысхуеит ҳаиҳабацәа рзыҳәан, иахьа ҳқыҭаны напхгара ҳазҭо...
– Ишԥа?.. Ҳаиҳабацәа?.. Уаау сара иқәынҵәаша иара мышкахала, иҟасҵазеи, иҟасҵазеи? – Мыџьа дахьтәаз дҩыҵхахеит. Даашаҟь-шаҟьеит. Иҩызцәа днарылаԥшит.
– Иҟалазеи, уара?
– Дадын, Дадын дысхамышҭи? Дышԥасхашҭи? – ахьшәҭҳәа, аӡәгьы игәхьаа мкӡакәа, ахыкәалаа еиԥш, акрыфарҭа дныҩнҟьеит. Егьырҭ неихәаԥшы-ааихәаԥшит. Адәы днықәгылан, аусҳәарҭахь днаԥшызар, Дадын иуадаҟны алашара каххаа иаркын. Иара аԥенџьыр дадхон, аха изаартуамызт. Мыџьа, акгьы дакӡамшәа хыхь дыҩхалан, ажәжәаҳәа ашә аартны, дныҩнашылеит.
– Аат, уара уакәызма сара сыҩназкыз?.. Иахьантәаракгьы ашә сзаамыртуа!.. Ҿысҭыр сызҿымҭуа!.. – Дадын иблақәа ааиртапанчеит. Мыџьа иахь даахьаҳәны. – Шәароу, шәара ак шәылымҵуазаап!..
– Ерасҭович, Ерасҭович, – Мыџьа дааӷьаҵәыӷьаҵәит. – Сара санааи, абра, шәхы астол иқәҵаны шәыцәан. Иҟасҵарыз сзымдырит. Шәусураҟны шәшыцәоу аӡәы шәибар аасҭа сҳәан ашә асыркит. Акыраамҭагьы хара сымцаӡакәа абраҟа сыҟан. Уажәы-уажәы сыҩналаны шәгәасҭон, аха шәара шәыцәан... Ашьҭахь, акрыфарҭахь сахьнеиз...
– Акрыфарҭахь уаннеи сухашҭит, усами? Уамхтәуп наҟ, иузбом уара ари аус!..
Мыџьа ҿимҭӡеит.
Зны-зынла Дадын, астол дшадтәалоу акәымкәа, ихы нықәҵаны даныцәалоз ҟалалон, аха дызбоз игәаӷьны дырзырҿыхомызт. Ашә инылагыланы, иныҩнаԥшны ицон. Уи азыҳәан Дадын Мыџьа диеисхьан, ус ануба, ашә науркыр ӡәыр уишьуазма ҳәа. Уи ааигәалашәеит Мыџьа уажәы, аха уи атәы џьеи ицәыригарын...
– Иҟада уаҟа, акрыфарҭаҟны? – Мыџьа инеиқәиԥхьаӡеит уаҟа иҟақәаз...
Дадыни Мыџьеи акрыфарҭа ианныҵала, агәырқьҳәа инархаҵгылеит зегьы. Дадын днаган агәҭаныҵәҟьа днадыртәеит.
– Ааҟ, абриоуп сара исҭаху, абас шәеидтәаланы, шәеиқәгәырӷьауа. Сара иахагьы шарԥазынӡа стәан, иахьагьы сшьара сықәмызт, аха...
Аҵәца аашьҭихит:
– Анцәа шәиныҳәааит иахьатәи аҿар, аамҭа зку, аамҭа зтәу! Шәара ишәылымшо егьыҟаӡам. Уара, аиаша ҳҳәарами, абра абас шәахьызбаз цәгьалаҵәҟьа сеигәырӷьеит... Анцәа дшәеигәырӷьааит!..
Дадын ацәыҵак ижәит, ҩаҵәцак ижәит, хаҵәцак ижәит, даҵашьшьы, игәы рԥсаҳәо иахьижәуаз уихәаԥшыр, егьа иумжәуазаргьы ажәра угәаирԥхарын.
– Шьакәа, бара Шьакәына! Акәац бымаӡами? Ижәны, ишшаԥасалаха иҟоу. Абыржәааны ауп акәац аныфатәу... Сышԥеилаҳауеи? Сышԥеилаҳауеи?..
Шьакәа ахьышәҭҳәа даақәгьыжьаан, акәац ижәны илымаз, асаан ианҵаны, иааганы Дадын иаԥхьа инықәлыргылеит.
– Уара, Мыџьа, уабаҟоу? Ишәҳәа, уара, ашәа! Ишәҳәа, уа-ра, ашәа! «Уазбақь» акәым, «Шьараҭын» акәым, «Кәырыҷ иԥҳагьы» акәым. Абри уара шәак умыӡбызи, «Санду лпенсиа – лаԥсан еиқәа» ҳәа. Ишәҳәа, уара! Шаҟа бзиа избозеи?!.
Ақыҭантәи акрыфарҭа хәыҷы ашәаҳәабжьы ҵарыхәҵәаӡа иныҩныҩт. Уи Мыџьа иашәа акәын.
Аҵх акыр инаскьеит.
Иангылагьы, акыраамҭа аусҳәарҭа изықәҵуамызт. Зны рҭаҭынқәа амца адыркларын, зны ирцәыцәаларын. Аха аҵыхәтәаны ирулакгьы инеиԥырҵит.
– Уара, Мыџьа, сара бзиа ушызбо удыруоу? Уара ухшара цқьоуп. Бааԥсра ҳәа акымзаракгьы улаӡам. Иахьа ауада сыҩнаукын, аха... Уигьы бзианы иҟауҵеит, сара сыԥхашьар уҭахымызт. Ерасҭович есымша иусураҟны дыцәоуп ҳәа аӡәы иҳәаргьы, уара узыҳәангьы ԥхашьаран, сара сзыҳәангьы. Уазхәыци цқьа? Усами!.. Усоуп... Зегь ҳара ҳарҭаху џьушьома? Шьоукгьы, абгахәыҷқәа реиԥш, икылыԥш-кылӡырҩуа
иҳашьҭоуп. Уигьы удыруазааит, аха сара урҭ сагьрыцәшәом. Шьықәргьы ҳнаган агазеҭ ҳнаниҵахит. Аха уажәшьҭа акагьы сацәшәом. Ахоргьы еиҿаҳкааит, Ҭемыр дымԥсӡазар акы шԥалимхри. Аха, изхысҳәаауа, абри жәа-класск баша мала уалгама? Абри ҳқыҭа иазкны, ҳхор иазкны, убраҟа саргьы сҳаҵҳаҵо сышрышьҭоу нарбаны, иаарҽхәашәа агазеҭ иузанымҵаӡои? Ишԥаузанымҵахуеи? Убри узыҟаҵар!.. Мыџьа, уԥсцәа ирымаҿуп, убри уашәаҟны, «Санду лпенсиа – лаԥсан еиқәа» ҳәа ахьуҳәо, уара иузкума? Уанду лпенсиа ала алаԥсан еиқәа ааухәазма, уқәынҵәааит!.. Шәанаџьалбеит!.. Аҩнынӡа ихароу, Мыџьа? Аҩнынӡа ҳазнеиру уаха, Мыџьа? Амҩан џьара саанумыжьааит, ухаҵазар... Уԥсцәа иры_маҿуп!..
Мыџьа Дадын диҵагыланы дцон аккара дыҵалан, уажәы-уажәы дынцәыҵаххуа. Аҵх каххаа иҟан, амза ашәахәақәа еилыӷрааӡа амҩа ианыԥсалан, ашәаԥыџьаԥ рымахәҭақәа ирылсны. Ақыҭа аԥсабара ҟәиҭӡа аҭынчра ахатәан...
Ҭебра аҩны лхы анылзыҩнамклак, агәылара дцалон, ашәқәа ныдҵаны. Уахьынтәи лызхара дцәажәан акәын дшаалоз. Усҟан лыԥсы ааиҭалкызшәа лгәы иабон аха, иахьа џьаргьы дымцаӡакәа аҩны дыҩнан. Лыҷкәын Ардышьыл ақалақь аҟынтәи иаара дазыԥшын шьыжьы аахыс. Лыҩны еиллыргеит, илыԥссеит, лыҟаҵатәқәа зегьы рҭыԥ инықәылҵеит. Аҩны ашҭаҿы икаԥсаз абӷьыжәқәагьы акыр наҟ ихьаԥссан инаскьалгеит. Уи абӷьыжә, есҭагалан лгәы ԥызжәоз, лгәы кыдызхуаз. Ианлылшоз, ианлааз ашҭа быӷь цыракгьы ықәлыршәуамызт, аха... Уажә аакьыскьа иԥссашәа, ирыцқьашәа иааҟалҵан, аха ауха ҩаԥхьа инкыдҩырны ашҭа инықәҳаит, уажәшьҭа хьарч-хьарчҳәа улаз. Ишԥаҟалҵари? Лыда изыԥссоз ҳәа араҟа аӡәгьы дыҟамызт. Лыҷкәыни лҭацеи уеизгьы ақалақь иагахьан. Иааиргьы, закәыхи, сасцәақәак ирзылҩызан. Урҭгьы ақыҭаз зҽызшьуаз иреиуамызт. Аха убарҭ раара гәырӷьарак лзацын еснагь лара. Убарҭ
анаауаз аҽнынтәаракгьы, – иахьа схәыҷқәа аауеит, иахьа схәыҷқәа аауеит, ран дрыкәхшахааит, – лымшын. Инеихашәы ихәлаанӡагьы дырзыԥшызар акәын.
Ашҭаҟны ашәырқәа рымахә еилышь, рҽырхәаны игылан, сынтәеиԥш ирҿамлацызт. Шьоукы-шьоукы ианаамҭаз аҵыргәақәа ахьырмоуз иахҟьаны, рымахәқәа хыжәжәаны, ус ирылажьын. Ирҿазгьы рҿаканӡаны, ахьышәҭҳәа улаԥш нарықәшәон, угәы иаарыцҳанашьон. Марыҭхәа рыцҳа иԥсы ҭагәышьаны дыҟазар, ус инижьуамызт урҭ, иахьахәлаанӡа дхыҟә-хыҟәуа дрыҵазаарын.
Уи дыҟамижьҭеи анапыдара акыр ианыԥшит араҟа...
«Арҭ уеизгьы макьана имаауазар акәхап... Иццакуама? Изырццакгәышьозеи? Ҳара аԥсцәеирымгақәа аҩны ҳаҩнахагәышьеит уеизгьы... Ҳжьы цом, ҳаԥсы цом... Дара аанӡа анышәынҭрақәа рҟынӡа снабжьыспи».
Ҭебра, аҩны ашәқәа ныдҵан, дындәылҵит. Лара ианакәзаалакгьы абри Марыҭхәа данылгәалашәалак, анышәынҭра агәы днықәымԥшыр лгәы иауӡомызт. Урҭ анышәынҭрақәагьы ахьыҟаз рацәак ихарамызт. Ҭебра лыҩнқәа рҟынтәи уԥшыр, иаша агәы ҳаракыра ду унықәԥшуан, еилаарцыруа.
«Ӡәыр даҳцәыԥсхьазар зегьы абраҟа анышә иамами, ҳара аԥсцәаҳа иимго ҳауп адунеи иқәхаз ҳәа»...
Еихацла иҭахкааны иҟаҵаз анышәынҭра дҭан Ҭебра. Зны-зынла дҟәындҟәындуа акы лҳәалон, аӡәы диацәажәошәа, лхы ларҟәны. Анышәынҭраҿы иҭиаақәаз аҳаскьынқәа ыҵыркәкәааны наҟ икалыԥсон, аихац иахышьҭны.
«Абригьы абраҟа иԥызҟоз ҳәа аӡәгьы дҟамлеит, бӷьымацараха, иааҿышәшәо зегьы абра инҭаԥсалароуп», – анышәынҭра иахагылаз араҵла ду днаҵаԥшит. Уи кьынааӡа игылан. Ашықәсаны какан цырақәак наҿалон, аха аӡәгьы иҿихӡомызт. Дара рхала иҿышәшәаны икаԥсон.
«Уара рыцҳа, уԥсы анҭазгьы акакан лых цәгьа бзиа иумбалози, уажәгьы иуқәԥсоит уахьиоу»... – Ҭебра данааилак, акаканқәа цәҟәыншьаны, ихьахьаӡа рцәа иҭыԥхаауа ианылбалак, иааҟәшәаны, уаҟа игылаз аҟәардә хәыҷи инықәылҵон...
Урҭ аҳаскьын хәыҷқәа акы аанмыжькәа иҵыркәкәны инкалԥсан, уаҟа, акәындхәаҿы икҿагылаз аҩмсаг хачачала аԥссара дналагеит. Уи ԥссаны, икәаԥӡа еилырганы илзыҟаҵар, лгәы рҭынч, ашьшьыҳәа аҩныҟа дцагәышьон.
Анышәынҭра агәы иамаз аӷәааса, амра ақәшыцыԥхьаӡа еиҵало мацара, руак, азганкахьы аҽархәан, ахаҿы иалаз аҵәымӷқәа арахь алҵра иаҿын. Ҭебра уи иасзар лҭаххент, аха зынӡаск илцәалҵыр ҳәа дшәан, лҽаанылкылеит.
«Ои, уара рыцҳа уажәраанӡа уҟазар, адунеи хуфаар ҳәа ушәозма? Уара уҩызцәа, уқәлацәа еиқәкаҿ-каҿуа, руапақәа ирҭашьшьы, рыжәҩақәа ркьакьаны, абзара дара агхом, аԥсра дара агхом...» – Ҭебра дааиҳәҭҟәыҟәлан, лҩымсаг налываршәны, аӷәааса иҭаԥсаз аԥслымӡра лнапы нықәылшьит.
Егьырҭ анышәынҭрақәа рҟны џьара-џьара дара иԥсыз рхаҟны рпатреҭқәа ҭасаны иҟаҵан, Ҭебра убас абри анышәынҭра ахьыҟаҵамыз лгәы еихьнашьуан. Шаҟа илҭахузеи абраҟагьы убас иҟаҵазар! Аҩны, иара жәымҭашкәакәа, лхаҵа ипатреҭқәа иреиӷьылшьо патреҭк лымоуп, убри ҭасаны иҟаҵазар, зегьы иреиӷьхарашәа лгәы иабоит. Уаҟа иара ԥсуа маҭәала деилаҳәоуп, ихылԥарч, иуапа... Ианбатәи ҭыхроу здырхуада...
«Ои, уара рыцҳа... Саргьы сыԥсыр, абраакәхап сахьыржуа, увараҿы. Уаҳа сабаргап зугәахәуа? Араагьы исрыцқьалоит сара есымша... Зегь арахь ҳхы хами... Абраакәымхои ҳаҩнра ахьыҟало...»
Ҭебра, уи сара сҭыԥ ҳәа дызҿыз, Марыҭхәа рыцҳа дахьжу авараҿы иааныжьу аҭыԥ акәын. Абри аихац анакәдыршозгьы убри азгәарҭахьан. «Баба, ауаҩы дызқәымшәо егьыҟаӡам, мышкызны, зегь дара роуп, уангьы лызқәаҭыԥ абра акәхоит, аихац иакәуршо хәыҷык инарҭбаашәа иҟаҵа», – рҳәеит абыргцәа, Ҭебра лыҷкәын заҵәы Ардашьыл абри анышәынҭра анхикаауаз... Убри нахыс Ҭебра абри адгьыл хәыҷгьы ҳаҭыр ақәылҵо далагеит. Ашәҭқәа акәыршаны еиҭалҳаит наҟ-ааҟгьы...
Аамҭа цацыԥхьаӡа уи аӷәааса иҭаԥсаз аԥслымӡра еиҳа-еиҳа илаҟәуашәа лбо далагеит Ҭебра. Еиҳараӡак дзыцәшәоз анышәынҭра агәы нҭаԥҽы ицар ҳәа акәын. Нас иҭагәаҩаӡа иҟалон, шьоукы-шьоукы рнышәынҭрақәа реиԥш. Аха лыҷкәын уаанӡа ишԥаизыҟамҵари ҳәа гәыӷра хәыҷыкгьы лыман, абриаҟара аамҭа шцахьазгьы.
Ҭебра дҩагылан, лывараҿы иҟаз аҟәардә иқәыршәыз ақьаад аақәылхын, аҩнынтәи данаауаз иаалгаз ақьаад цқьа нықәлыршәит. Лнапы нықәылшьит. Нас уаҟа уаанӡа иқәгылақәаз аирыӡ хәыҷи аҵәцеи нықәлыргылеит. Аҵәцаҟны еснагь аҩы ҭаҭәан, Марыҭхәа дыԥси уажәи раахыс. Ашәырқәа иаалгақәазгьы навалҵеит. Аҩы ныхҭәалашәа лун, аҵәца еиҭанҭалҭәеит иҿыцны. Лҩымсаг наган акәындхәаҿы иныкҿалыргылеит. Уажәшьҭа дцарц лҭахызаргьы ҟаларын, аха лҽаанылкылеит. Анышәынҭра дызҭыҵуамызт. Абра данааилак, Марыҭхәа акы наиамҳәакәа дызцомызт. Аҟәардә хәыҷы иҭагылаз даахан днықәтәеит. Дырҩагьых лнапы нықәылшьит анышәынҭра агәы. Агәы хьшәашәаӡа иҟан, лара илҳәоз акгьы азеилкаауамызт. Аха лажәақәа Марыҭхәа иаҳауазшәа акәын лгәы шыҟаз абри аҽны, иԥсы анҭаз еиԥш дылбошәа лыбла дыхгылан...
«Сара уеизгьы аҩны схала сахуп, сахыӡаартә!.. Иалысхузеи аҩнгьы-агәарагьы? Аха сыԥсаанӡа уахь бысҭахьык снацҳалароуп... Уара иубаргәузеи, уҭынчми, хьаас иумагәышьоузеи?.. Хьаак умаӡазаргьы ҳара иҳазҳәода?.. Абри уҩны ашә амкындаз ҳәаноуп ҳәа... Уареи сареи ҳџьабаа зегьы абри адгьыл аҿы иаанхоит, ҳаҭырк ақәӡамкәа... Уара уаныҟаз акәын ҳәа... Усҟан зегьы уара урҭахымзи... Уажәеиԥш ҳгәашә иавыҩрны ицозма... Тәарҭас, гыларҭас иахьрымаз... Уажәы, Ҭебра, бышԥаҟоу ди ҳәагьы иҵаауам. Ҭанас иҟырҟмыџь ҭҳәаны, зызхара ҩыжәра ҟамлаӡоз, быԥсы ҭоумашь ҳәагьы днасмазҵаацт. Цәгьам-бзиам убри Ҭаџьгәагәа лԥа Гәыџьына днасхылаԥшлоит, сырахә иҳәаргьы, сышәахә ихәаргьы...
...Иан дикәхшахааит, снан, Ардышьыл!.. Убри изыҳәан акәын уаргьы узгәаҟуаз. Ҵарак далганы ишьапы дзықәгыландаз, иҩызцәа дызрылагыландаз ҳәа. Уԥсы шҭагәышьаз
уахь иҵарагьы далгеит, иҩызцәагьы днарылагылеит... аха... Даауеит, дцоит... Баала сара сахь, ара банбанӡазахәои, иазыбуазеи абарҭ зегьы, ирылабхузеи иҳәеит, аха сара изымуит, изымуцәҟьеит... Уареи сареи ҳџьабаа зегьы нкажьны аԥырҵра сылымшеит... Сыԥсыр, абра сыԥсааит, абра сыржып, мамзар иабыкәу сахьцауа?..
...Ҳҭацоу? Ҳҭаца хәыҷгьы дыҟахуп, лыбӷа хамҟәалаӡо, амысҭхәага лыӷрагылоушәа. Лшьап ҵыркьакьақәа ақыҭа ҳәынҵәа илалырсуама? Дныхгыла-аахгыло... Уи сара сзыҳәан илылоу аҳа?.. С-Ардышьыл иоуп ирыцҳасшьо. Иҿы налеиарханы џьеи ажәак иҳәап. Ус ами ҳаҷкәынцәа, знык аҳәса анааргалак, ранацәа ргәалашәома?..
Ианду дикәхшахааит с-Адгәыр хәыҷы. Дшыҟалаз убандаз, ихахәы еиқәаҵәаӡа... Аҩны ианааилак, – сара нану лҟны саанҿасуеит, сара нану лҟны сыҟазааит, – иҳәоит, аха ани илуама, лыблақәа ҵыршәааны. Аԥхынразы мчыбжьык аҟара даанҿасын, ахыкәалаа еиԥш ҽнак даакылҟьан, длыман дцеит...»
...Ҭебра дахьтәаз аҟынтәи дҩагылеит, дхьанҭаӡа. Дзықәтәаз лҟәардә наган, зымҩа иналыргылеит, Нас, акы лхашҭызшәа, акыраамҭа анышәынҭра дызҭыҵуамызт...
Амш уажәшьҭа ахәларахь ахы нархеит. Агантәи ԥшакгьы нықәсит, аԥш бӷьқәа ахьхьаҳәа инарылахәмаруа. Ажәҩан аҟны ԥсҭҳәақәакгьы хын, рлакыҵақәа ҵыршәааны. Иҭаҟәызгашәа иҟан, ақәаура иналагарыма уҳәаратәы.
Лусқәа анеиллырга Ҭебра, акыраамҭагьы дмышьҭалаӡакәа дтәан. Машьынак абжьы шаагалакҵәҟьа, дындәылҟьаны, абарҵа дныҵагылон, абыржәы ма ишԥаанамгари ҳәа. Лыҷкәыни, лҭацеи, лмаҭа хәыҷи дырзыԥшын, раара ишахыԥахьазгьы. Аха амашьынақәагьы жжаӡа, амҩа зегьы ырлашо, иаанымҿасӡакәа иниаҟьа ицон.
«Иргәыҵалазеи абарҭ, уахагьы изымааитеи! Инызкылазеи? Ахәыҷы игәы бааԥсхоу? Игәы бааԥсхаӡаргьы иуазҳәагәышьода? Усҟан сара сыргәалашәома? Дхахаӡа, ианду дикәхшахааит, ақыҭаҿы дыҟазар, қыҭа ҳауакгьы имфози? Ауада дыҩнакны дрымоуп».
Ажәҩан агәы зегьы хәыҷы-хәыҷла аԥсҭхәа еиқәаҵәақәа иҵырҟьан, ицәыҵлашьцаӡа, ажәҩан агәы наҟ икыдыԥсалақәаз аеҵәақәаҵәҟьагьы рыхабарк уаҩы ибартә иҟамызт. Ҭебра абрантәи лыбла иныҵашәоз анышәынҭрақәа ракәын. Уаҟа икаххаа, уахынла алашарақәа надыркуан, нас агәы зегьы еилаарцыруа иааԥшуан, ҷытбжьык џьаргьы иумаҳаӡо.
Ҭебра данышьҭалоз ианакәзаалакгьы акәасқьа абарҵаҿы иаркыз алашара лырцәаӡомызт. Марыҭхәа дыԥси уажәи раахыс есуаха илашаӡа иналыркуеит. Уи алашара хәыҷы ашҭагьы ԥыҭк иарлашоит, уаҟа игылоу ашәырҵлақәагьы, амза ашәахәақәа реиԥш, иххаӡа инрылԥхоит.
Ҭебра данышьҭалоз иахьабалак ашәқәа рыӷәӷәаны иалыркуан, аӡәы мчыла дахаргьы изаамыртыртә еиԥш. Аҩныҵҟала алаба кылырҟьаны иалҭон. Данышьҭалалак, нас акыраамҭа дзыцәомызт, абарҵа аҟынтәи аԥенџьыр икылԥхоз алашара аҭӡаҟны иахьарлашоз дагәыдыԥшыло... Лара дахьышьҭалоз ауадаҟны, лкаруаҭ ахьгылаз аханы, Марыҭхәеи лареи ианқәыԥшқәаз иҭырхыз патреҭ дук кнаҳан. Марыҭхәа ԥсуа маҭәала деилаҳәан, иҳазырҭрақәа арахь иааԥшуа, икаба аҳәынҵәрақәа зегьы ихәда аҟынӡа еиқәԥах еибаркны, иԥаҵақәа харшаланы. Лара – лхы агәҭа еиҩшаны, лыџьымшьқәа ҟьаҟьаӡа, лхы-лҿы аазыгьежьны. Ҭебра зны-зынла уи аакныхны днахәаԥшлоит. Уи илгәаланаршәақәо рацәаӡазар акәхап, рқәыԥшраамҭа, рыԥсҭазаара зегьы... уажәшьҭа хынҳәышьак змаӡамкәа, аӡиас еиԥш ииасны ицаз. Нас лнапы нахьшьны, аҭыԥаҿы иныкналҳауеит. Марыҭхәа имаҭәақәа уажәыгьы ицқьаӡа, хыхь акы рықәршәны, аҭӡаҟны икнаҳауп. Амра аныԥхо зны-зынла Ҭебра иаадәылганы амра иналҭалоит...
Ҭебра акыраамҭагьы, лацәааихьшьык лзыҟамҵаӡакәа, дышхәыцуаз илхылгеит. Лашыбжьык гаргьы акаруаҭ дшынхықәтәалоз, арахь Ардышьыл дахьымаазгьы лгәы ишыҵхоз, аҩны амҿы маҭәахә иамаз ҵкырп-ҵкырпҳәа ацәыцә иахьырфоз дшазыӡырҩуаз. Есуахагьы абас акәын. Ус дынҭанагалеит. Қәа цырақәакгьы апыҟҟа-пыҟҟаҳәа иӷыӷкны иҟаз ахыбра инақәԥсеит.
Аҵх агәы еиҩнамшацызт. Ҭебра дҭаҳәахаа дшыцәаз ауп ацәа дшаалҵыз, дцәырҳаны, аҟәара-ҟәараҳәа деиҵасуа, лгәы ҭыҵны ицо, дшыцәаз акәымкәа, мчыла аӡәы лмахәар дахазшәа лбеит.
– Сцаӡом, сцаӡом! Сыԥсыр ара сыԥсааит!.. Ара сыҟазааит! Иабыкәу сахьцо, сыҩны кажьны. Шәысҟәаҵ, иабыхәа, шәысҟәаҵ! Кыр сыхьыр ҳәа шәшәома? Уара усцәымшәан, Ардышьыл, снан! Сара сызургахуазеи!..
Лыбжьы ныҵакшәа иналыргеит. Ԥхыӡла акы далан. Абри лара илҭахӡамкәа, мчыла, Ардышьыл дааны, амашьына дақәыртәаны, ақалақь ахь наунагӡа ҳәа, ақыҭа далхны дигозшәа. Дынхықәтәалеит. Ашьҭахь, даалҵит дыккаӡа. Лҽаалырҭынчит. Иахьабалак дынкыдыԥшылеит. Илашьцан, акгьы лбомызт.
«Изакәызеи, мшәан, избо? Измааноузеи?» – дҩагыланы алашара алыркыр лҭаххеит, аха убасҟан ахьышәҭҳәа иаамацәысит. Амацәыс ныҩнаҷҷеит дахьышьҭаз. Аминуҭаз иаарлашеит. Аӷьеҩҳәа иаадыдит. Нас аҟәҟәа-ҷҷаҳәа акы ажәҩан иаҵалан аҿынанахеит. «Анцәа улԥха ҳаҭ, анцәа улԥха ҳаҭ! Иа хыхь иқәтәоу, сукәхшоуп!» – аҭуан днаҵаԥшит.
Ақәа ԥжәаны илеиуан, еихсыӷьрак амаӡамкәа. Аҳауа ҟәандара иҟаз хнаҽуан. Аҵәҵәаҳәа аҩаршьҭра иахьҭасуаз абжьы уаҳауан... Дырҩагьых Ҭебра акыраамҭа дызмыцәаӡакәа дааԥшуан...
Ашьыжь амра каххаа иҩагылеит.
Ақәа иауз асабақәа артәан, аҳауа ҿыхаӡа иҟанаҵеит. Адгьылгьы аԥсы ааивнагеит. Ашҭаҟны, иҩеижь ҟанҭалеиуа, иаха аԥша иҽнаршәаз ашәырқәа каԥсан. Ҭебра абзиақәа алхны, акалаҷкәыр иҭаԥсаны, абарҵа инықәлыргылеит.
– Нануаа! О, нану! – убасҟан аҿыҭбжьы аалаҳаит амҩаду аҟынтәи. Уахь дынхьаԥшит. Адгәыр иакәын. Амашьына ианааҭыҵ, иара дыҩуа арахь иҿааихеит.
– Унан, уанду дукәхшахааит! Шаҟа сышәзыԥшыз! Иаха сыцәаз џьышәшьома? Иахантәаракгьы смыцәаӡакәа... Шәаама, нан? – агәашә дынҭыҵын, уахь лҿыналхеит, леиԥка кахәхәа, лнапы ыргьежьуа, лыбла ӷрақәа лхаччауа.
– Ҳааит, нану, ҳааит! – дууаӡа дыԥан, ианду лыхәда днахьынҳалеит. Дналгәыдлырӷәӷәалеит лара.
Ардышьыл сумкак икын, дқәацәӡа, икьаҿ аԥхьа аартны, игалстук иаша арахь иаҵыԥшуа. Уи иаб иакәын дзеиԥшыз, ихахәы еиқәаҵәҳаҳараӡа, зымҩа иԥхьаҳәаны. Аҭаца, Арина, ҳаргь ԥшӡак еикәаԥсаны, уи лара иныҟәылгалоз асумка хәыҷи иареи еидкыланы илкын иркәаталеиуа. Уи рацәак дауцәамызт, дкәымпылӡа, лыхцәы лыжәҩахыр инықәхәмаруа.
– Шәышԥаҟақәоу, нан, шәеибгоума зегьы? Шәанымааӡа, ак шәыхьыз џьысшьан... – бла-бла дырҿаԥшуа, лызхара илызбомызт.
– Иацазыҳәан шәаауаз џьысшьан...
– Иацгьы ҳзымааит, ди, ҳаарцгьы ҳҭахын, аха.... иаҳзеиԥшымтәит...
Ҭебра иҟалҵара дақәшәомызт. Анахь дықәгьыжьааит, арахь дықәгьыжьааит. Акәты лшьит, ахьурӡы кналҳаит.
– Уанду дукәыхшааит, умпыл зны уаныҟаз иухашҭзаарын, абра ашҭаҟны избан, иҵәахны исымоуп. Иусҭарыма?
– Исыҭ, нану, исыҭ! – ихы ааирҵысит Адгәыр. Ҭебра ампыл ыршәны иаԥхьа ианынкалыршә, иара аффаҳәа иманы, ашҭа абӷьыжәраҿы днылахәмарит.
– Нану, шаҟа аҵәақәа ыҟоузеи, шаҟа аҵәақәа!.. – дышнеиуа акәымкәа ҵәак аашьҭихуан, днацҳауан, абжа ыфаны наҟ инкаижьуан, нас даҽак аашьҭихуан.
– Иҟамкәа, нан, шаҟа уҭаху ыҟами, анаҟа, абарҵаҟынгьы иқәгылоуп абзиақәа, иахьа ашьыжь исыҟәшәан. Иф, нан, шаҟа узыфо, иуԥырхагаӡам!..
Ардышьыл акыраамҭа ашҭа дҭагьыжьуа дҭан, ашәырқәа дырҿаԥшуа. Ибон иара зегьы анапы шырҭахыз, аха акы хәыҷы-хәыҷла абри ақыҭа дацәтәымуаҩушәа дҟанаҵахьан.
– Ҳаԥшгьы ҭагалатәхеит, – иҳәеит иара, амхырҭахьы дыԥшуа. Аԥшгьы ҩахьан уажәшьҭа, џьара-џьара алапҟьақәа хьыдырҩрны ус ирхьынҳалан, аҿыхра рҭахны.
– Аиеи, нан, иҭагалатәхеит. Иацы заанаҵы шәаауаз џьысшьан, амхы ҳалалап ҳәа акәын. Сымацара сымч ақәымхар ҳәа сшәоит...
Иара ҿимҭӡеит.
Аԥыхьа Ардышьыл ақалақь аҟынтәи данааилак, иаб иԥсы анҭагәышьаз, уаха шаанӡа ҩыжәран изҿыз. Еизон аҳаблаҿы иҟаз аҷкәынцәа, дааит ҳәа анраҳалак... Марыҭхәа уи шаҟа бзиа ибоз! Қыжәкгьы нарзишьуан, иԥаҵа далаччо днарыдтәалон, гәамҵра ҳәагьы акгьы издырӡомызт. .
...Ҭебра лгәырӷьара ҳәаак амаӡамызт. Иахьатәи амш егьырҭ илхылгақәахьаз амшқәа зегьы иреиӷьызшәа лбон. Ауҭра дҭалеит. Ауҭраҭых лырхиеит. Ашәырқәа еизылгеит. Ианцо ирысҭаша ҳәа зегь лырмазеит... Аха Ардышьылраа андәықәла, лгәырӷьара хәыҷы мчыла иаалымхны убарҭ илцәыргозшәа, деиқәшьшьы дрышьҭалан лҿыналхеит... Амашьына ианақәла, лара дахьгылаз аҟынтәи дрыхәаԥшуан, лыблақәа ҭраа, лызнапык лылахь иадкыланы.
– Нан, асабшаҽны шәзаауама? Шәмаакәа шәымуааит. Ари амхгьы ҭагалатәхеит. Схала сымч ақәымхаргьы ҟалап...
Аҭаца Арина, уи лмаҳаӡазшәа, ақәҿылымҭӡеит.
– Ҳаауеит, ҳаауеит. Ҳмаар ҳәа бшәома? – иҳәеит Ардышьыл, усҟак игәамырԥхаӡакәа, иҽааркьакьашәа.
Амашьына ндәықәлеит. Адгәыр хәыҷы инапы иҟьон аԥенџьыр аҟынтәи ихы кылырҳәҳәаны, сара саауеит, нану, акы бацәымшәан ҳәа аанаргауа.
«...Уажәшьҭа дырҩегьых даҽа мчыбжьык урзыԥшыз, ҩымчыбжьа урзыԥшыз...» – Ҭебра даахьаҳәын, аҩныҟа лҿыналхеит...
Ҭанас иаԥхьа иқәыз атетрад, хәыҷык аҟара наҟ днахашәа ааҟаиҵан излаириашоз аҩыга уаҟа инақәҵаны дҩагылеит. Аха дырҩегьых игәы иамукәа, астол дадҵаанӡа, илаԥш уи атетрад инанирҟацалеит. Цәаҳәа ҟаԥшьыла изҵишьқәаз ажәақәа дрыхәаԥшуа дгылоуп.
– Бара, бааи аранӡа, иҟалозар! – ибжьы наиргеит иԥҳәыс лахь. Уи аԥенџьыр дадгыланы, адәахьы дыԥшуан. Ажәҩан иалышәшәаны инеиуаз асԥаҟьақәа лылаԥш лызрыҟәгомызт.
– Уаха асы ӷәӷәаны иаур ҟалап, – аԥенџьыр днадҵит лара. – Иаулааит, агәабзиараз ибзиоуп, – нацылҵахит.
– Асы сҳәама сара? Бааи ара, сара сҟынӡа!..
– Иҟалахзеи уажәы? – уахь инеихылгеит. – Џьаракыр суцәцар ҳәа ушәома?.. Ара сыҟами... Аха слакҭа унҭамԥшыр, иузымычҳауазар акәхап...
– Аиеи, блакҭа, блакҭа!.. Алаф бҳәоит акәу? Бахәаԥши ари атетрад! Иазбеи итәоуп, дшыҩуа ббап, – Ҭанас атетрад аашьҭихын, лышҟа инаирххеит.
– Дарбан Иазбеи ҳәа узҿу?
– Бара бышнеишнеиуа, ахәыҷқәа рыхьӡқәа акәым, адуцәа рыхьӡқәагьы бхашҭыр ҟалап. Иазбеи дыбзымдырӡои? Мзауҷ иԥа, Мамсыр имаҭа...
– Аа, ииашаны, сабахәыцуаз... Уажә дызбазма Иазбеи?.. Иҟалахзеи? Игәыҵалазеи иара? – атетрад иикыз ааимхны днаныԥшылеит, аха ианыз цқьа илзанымхзар акәхап, даахьаҳәны, хаз акәакьҭаҿы, астол хәыҷы иадтәаланы зҵатәқәа ирҿыз лмаҭа лхы наиқәылкит.
– Баҭал, унеины сланарԥшыгақәа сзааги, уахьыныҩналоҵәҟьа иқәуп, сахьыӡахуаз, — инаидылҵеит.
Баҭал ахьышәҭҳәа егьи ауада дныҩналан, лланарԥшыгақәа аадәылган, иналиркит.
– Арҭ рыда сара акгьы схәарҭам уажәшьҭа, кыр саԥсоума? – аланарԥшыга анапқәа ллымҳақәа инырхылшьын, дынкылԥшит.
– Иара, имоурахә мыӡааит, шаҟа агхақәа ҟаиҵазеи? Ашьҭынгылақәа рҩышьаԥҟарақәа цқьа изымдыруазаап, игәыҵалазеи? Хар имамкәан иҵошәа дыҟанеи?
– Сыздыруам... Даазқәылаз дҭынчӡа ауп дыштәоу. Иахьагьы иблақәа ҭраа дсыхәаԥшуан, исҳәоз гәникылоз џьысшьон, аха изыгәнымкылазаап. Иабаҟоу иара, абарҭ аҩышьаԥҟарақәа зныз шәҟәык сымамыз?
– Иабаҟаху, ушәҟәқәа ирылазар акәхап. Уажә иазууазеи, иабоуҭаххахи?
– Исҭахуп, исҭахы... Ибымун уажәшьҭа бара... Сыхҭакы изуҭахузеи ҳәа!..
Ҭанас, урҭ ишәҟәқәа зҭаиҵалоз ашьқаԥ днадгылан, акакала еиԥхьырттаауа днаргәылалеит. Ари ашьқаԥ аҿы иара еиҳараӡак иҭеиҵалоз арҵага шәҟәқәа ракәын, иусураан ихы иаирхәақәоз, зда дхәарҭамыз, ирҵааратә ԥсҭазаара зегь зыдҳәалаз, шықәсы рацәала иеизигақәахьаз. Иаҟара ашәҟәы бзиақәа змаз дубарымызт ари ақыҭаҿы. Убри аҟара ҳаҭыр рықәиҵон, мазара дук змоу иеиԥш акәын ихы шымҩаԥигоз. Аӡәы ауаара ҳәа ианииҭозгьы, иахьиоуз, иахьиԥшааз, закәытә шәҟәу, насгьы иара ус аламала уаҩы ишимоуа дналацәажәон. Убри изиҭозгьы убас бзиа ибартә еиԥш аҟынӡа днаигон.
– Сара исҭаху ашәҟәы ансымам, аиаша уасҳәап, нас сусура маншәалахом ҳәа исыԥхьаӡоит. Сгәы ҭынчхом убри аасыԥшаанӡа, – иҳәон иара.
Ҭанас уи ашәҟә хәыҷы, аԥсуа бызшәа аҩышьаԥҟарақәа зныз, ааиԥшаан, акыраамҭа илаԥш изаҟәымҭхо, акакала еихыршәшәо дгылан.
– Ибзиоуп, даараӡа ибзиоуп ари ашәҟәы аҵаҩцәа рзыҳәангьы. Зегь аҳәоит. Абра иану зегьы удыруазар, аҩраан агха ҟауҵаӡом. Угәы ишԥаанагои, Баҭал, уара? – Баҭал иахь дынхьаԥшит. Баҭал аҩра дааҟәыҵын, иабду днаидгылеит.
– Да исырбеи, даду?
– Аа, уахәаԥш... Сара сҽааиқәсыршәап.
– Уабацахуеи уажәы? Уабадәықәлеи? – Ҭанас иԥҳәыс Анҭика, лхы-лҿы ҵаӷаӡа, ишҟа даахьаҳәын, дынҭылҵааит.
– Сабацахуеи? Иазбеираа рҟынӡа. Хәыҷык снаиацәажәар сҭахуп. Абри ашәҟәгьы изызгоит.
– Абри еиԥш амшха, уаҩ џьара дцо иҟоума?
– Сара сцоит, аҳаҳаи акы бысцәымшәан!
Ҭанас ипалта неишәиҵеит, ихылԥа ԥха неихеиҵеит, илаба ԥшӡагьы аашьҭихит.
– Саргьы сцоит, даду, саргьы! – Баҭал дааӷьаҵәыӷьаҵәит.
– Ибзиоуп, уаала уаргьы, аҩызара сзууп. Уи ашәҟәы сыҭи арахь, исхашҭыр ҳәа сшәоит, ари аҩыза ашәҟә Иазбеи имамзар акәхап, – Баҭал изхара дахәаԥшаанӡа иааимихын, ипалта аҩныҵҟа аџьыба ҟьаҟьа ду иаҿаз дааханы инҭеиҵеит. Аҳәынҵәрақәа неибаиркит.
Баҭал ахьышәҭҳәа иҽааиқәиршәеит.
Асы леиуеит, ас ԥаҟьақәа, абымба ҽыҭ лас хәыҷқәа иреиԥшха, имыццакӡо. Зны ихагьыжьыло иуҿахәмаруеит, иуҿаԥсоит. Ашәаԥыџьаԥ ирықәԥсоит, амҩа ианыԥсалоит. Иахьабалак ауарҳал шкәакәа нықәнаршәызшәа иааҟанаҵеит. Сыла иҭалаҳауп аҩнқәа, ахыбрақәа...
– Баҭал, уахәаԥши, имыццакӡо ауп ишауа, асду ҳзаур ҟалап. Ашкол ахь ҳзымцо, ҳамҩақәа зегьы акыроуп ҳанҭаха. Ақәҵра агәы иҭам. Уаҵәынӡа иахьабалак еиманарҷыҩуеит. – Ҭанас дышнеиуаз акәымкәа дааҭгылан, ажәҩан днаҵаԥшит. Ас цырақәа, амҵқәа реиԥш еилаԥыруазшәа акәын ҵаҟа ишлеиуаз.
– Иауааит, даду! Шаҟа аҭаху ауааит! Сара асы анауа бзиа избоит!.. – Баҭал асы дылахәмаруа, дишьҭаԥало днеиуеит. Асы ахьауа гәырӷьарак изацуп.
Иҟан аамҭакы, Ҭанасгьы абас, абри Баҭал иеиԥш, асы данылахәмаруаз, асоура данеигәырӷьоз. Аха урҭ иаамҭақәа зегьы неимпыҵԥраа ицеижьҭеи уажәшьҭа акрааҵуеит. Аԥхыӡ бзиа иаҩызаха игәалашәараҿ иҭаҵәахны иҟоуп, кьыс рымаӡамкәа.
– Уажәы ҳара ҳҿгьы асы амуеи, даду?
– Аиеи, шәара шәҿгьы асы ауеит. Ишԥамуеи, ӡынроуп, – иҳәеит Ҭанас. – Аӡынраз асы ауроуп, нас ишԥа? Шәара шәҟны, Баҭал, қалақьуп, насгьы уа амшын иазааигәоуп, убри аҟынтә рацәак ишьҭамгыларгьы ауеит, асы рацәаны еиҳараӡак иахьауа ақыҭаҿ ауп.
Баҭал инапқәа иџьыба иҭакны, иабду ишьҭахь дгылан днеиуан. Ҳара ҳҿы ҳәа уи дахьашьҭаз – иани иаби ахьынхоз аҭыԥ акәын. Урҭ уа ақалақь аҿы аус руан, аҵара дуқәа рҵахьан. Иара араҟа иандуи иабдуи рҟны дыҟан, ашкол дҭан. Иабдуи иареи ашкол ахь еиццон, еицаауан. Ианду еснагь аҩны дыҟан...
Аҩнқәа рхыбрақәа рҟынтәи алҩаҵәқәа хәхәа-хәхәаӡа хыхь ихалон. Ахәаҩҳәа иналаршәны зны-зынла шәақьшьҭыбжьқәакгьы уаҳауан...
– Мамсыр! О, Мамсыр! – Ҭанас, Мамсыр игәашә ишаадгылазҵәҟьа, ибжьы наиргеит. Аԥшәма Мамсыр анцәа ишиҳәара дынхон. Иԥацәа ыҟан, имаҭацәа ыҟан.
Ҭанас еиҳараӡак иибарц ииҭахыз Мамсыр имаҭа, Иазбеи захьӡыз иакәын.
Шаҟаҩ рашҭа дҭалахьада Ҭанас? Шаҟаҩ илаԥш хаа рхьысхьада? Шаҟаҩ рыблақәа ҭырхаха изыԥшхьада? Ашықәсқәа... ашықәсқәа еишьҭагыла ицоит. Ахәыҷқәа ирызҳауеит, идухоит, руаажәлар ирылагылоит. Ҭанас илаԥш хаа зегьы ирхуп.
– Умааиуеи арахь? Уа узгылоузеи, Ҭанас? – Мамсыр абарҵа дааҵагылеит.
– Сымнеикәа, сышԥамнеиуеи, аха... Иазбеи иоуп зегь реиҳа исҭаху, дыҟоума?
– Дыҟоуп, уҭал, уҭал!
Ҭанаси Баҭали амаҵурҭа абарҵаҿы ршьапқәа нкыдырҟьан, иныҩналеит. Амаҵурҭаҟны аԥхара ҟәандашьшьыраӡа иҩнан.
– Уара уеизгьы еснагь ахәыҷқәа роуп узышьҭоу. Зны сԥацәа аҵара дурҵон, уажәы – смаҭацәа... Ус шаҟаҩы! Уԥсҭазаара зегь урҭ ирықәурӡит, – Мамсыр ибжьы ҭахәаҽӡа даацәажәеит. Уи акрихыҵуан, ибӷагь хәахьан, аха агәабзиара имагәышьан. Уаҩы ҵаӷа кьаҿ хәыҷык иакәын. – Шәааи ара, амцаҿ шәаатәеи, – инарыдиҵеит.
– Сара урҭ рыда акгьы саԥсам уажәшьҭа, Мамсыр. Убарҭ срылазароуп. Убарҭ рҟны саныҟам, сгәы ҭынчхом, – Ҭанас амца азааигәарашәа днатәеит. Ус ишеицәажәоз, Мамсыр иԥҳәысгьы дааит, иҷкәын аиҳабы Мзауҷгьы дааит, Ҭанас аҩны дахьырбаз даараӡа иеигәырӷьеит. Иазбеи дыԥхашьаԥхаҵо хазы дгылан. Иашьцәагьы ааҩналан, зымҩа иаагылеит. Урҭ иара иеиҵбацәан.
– Сара Иазбеи снаиацәажәар сҭахын, – иҳәеит Ҭанас. Ибла гәыӷра ҳалалқәа ҭынчын. Аԥсҭазаараҿ акыр рбахьан, акыр раҳахьан. Инымҵәаӡоз аҟәышра рнубаалон. – Убра ҩышьаԥҟарак цқьа изеилымкаау сыздыруам, аҩраан агхақәа ицәыҟалеит. – Нас Иазбеи иахь дынхьаҳәын, ус наиаҭеикит: – Да, уҽааиқәыршәеи, Иазбеи, ҳәоуқәак усырҩыр сҭахын. Уара,
изакәу сыздыруам, ариабжьаракгьы уҭынчӡа уҟоуп. Сылаԥш ухуп, аха аԥыхьа еиԥш узбом.
– Игәыҵалахзеи иара?.. Аха иан ариабжьаракгьы дышьҭан, лгәы рахәымшәа дааҟалан, иааинырзар акәхап... – Мамсыр ауаџьаҟ аҿы иеиқәыз амҿқәа инеихых-ҩеихыхшәа иааҟаиҵеит. Ахьаца мҿы аԥыр-ԥырҳәа амца ҩацралан, ибылуа аҿынанахеит. Аԥхарагь инацнаҵеит.
Мамсыри, Ҭанаси, Иазбеи инеихцәажәеит, аха иара ҿиҭӡом. Ихы ларҟәны дгылоуп. Иани иабигьы ус игылоуп. Ҭанас зны урҭгьы аирԥхьон, аҵара дирҵон. Ашкол иалгеит, нас иҭаацәарахеит, аус руеит, рхы иахәо иҟалеит.
– Ҭанас, хыхь, акәасқьахь шәхал, уаҟа еиҳа ишәыманшәалахап, ауаџьаҟ аҟынгьы амца ҭоуп, – Мамсыр Ҭанас инаидиҵеит, уахь дхаларц, уаҟа еиҳа иманшәалан, Иазбеигьы уаҟа акәын ианакәзаалакгьы иҵатәқәа иҽахьырзыҟаиҵалоз.
Ҭанасгьы, Иазбеигьы, Баҭалгьы еиманы уахь инхалеит.
Аамҭа акыр цахьан, Ҭанас акәасқьа аҟынтәи данылбааз. Адәахьы иааилабыџырц егьагмызт. Ипалта ус ижәҩахыр иҭарԥоуп. Ихылԥеи илабҷашьи еидкыланы икуп. Иазбеии Батали еицәажәо Ҭанас ишьҭаланы иааиуан.
– Уара есымша аџьабаа уҳарбоит, Ҭанас. Схәыҷқәа зегь аҵара дурҵахьеит, уажәы смаҭацәа урҿуп. Ишԥоузааури? Иузыҟаҳҵарызеи? Уџьабаа здым ҳәа аӡәгьы ҳаҟаӡам... – Мамсыр даацәажәеит, уи дихаҵгылауа.
– Ишԥоуҳәои, Мамсырхеит. Сара крыздыруазар, убарҭ рзыҳәаноуп изысҭаху... Иазбеии Баҭали дырҩегьых ирзеиҭасҳәеит ашьҭынгылақәа рҩышьаԥҟарақәа, аҳәоуқәа дсырҩит, иасырԥхьеит, аха уажәы уиаҟара агхақәа ҟарымҵеит. Уажәшьҭа уаха ҭынч сыцәоит.
– Усами, Ҭанас, усами... Аха узгылоузеи, уаатәеи, хәыҷыкгьы ҳааицәажәап, – Мамсыр ихы ырнааны Ҭанас днаиҵаԥшит. Ҭанас иҽыриашан дгылан. Аурылагьы ишаанагарыз дыҟан.
– Мап, Мамсыр, ихәлеит. Уажәшьҭа ҳцалароуп.
Мамсыр иҷкәын, иҭаца, иԥҳәыс акыр идӷьаҵәыӷьаҵәылеит, иара имукәа дындәылҵит. Аха уеизгьы фырџьанк аҟа-ра наидмыркыкәа доурмышьҭит.
– Аа, исхашҭыз, Иазбеи, ари ашәҟәы уара узыҳәан иаазган, аҩныҟа исамхамгахьази. Абраҟа, ишысҳәаз еиԥш, аҩышьаԥҟарақәа зегь ануп, уаԥхьа умыццакыкәа, ихәарҭа дууп, – Ҭанас иикыз ашәҟә хәыҷы Иазбеи инаииркит.
– Иҭабуп, Ҭанас, иҭабуп! Уара уџьабаақәа ҳара адунеихаан иаҳхашҭраны ҳаҟам. Мышкызны анцәа ҳаԥсаитәааит, ҳауԥигалааит! – иҳәеит Мамсыр. Нас рызынтәыкгьы еиманы агәашә аҟынӡа днаскьаргеит.
...Асы аҳәылыҳәа алеира иаҿуп ишьҭагыланы. Ауаа ршьапышьҭақәа еиманаԥсоит. Ашәаԥыџьаԥ рымахәқәа ланарҟәит. Рдәынақәакгьы џьара ицәыҵаҿықәҿықәуеит. Раԥхьаҟа иҟаз агәаҩара ианынҭыс, Ҭанас дааҭгылан, даақәыԥсычхаит, аха, абжьааԥнеиԥш акәымкәа уажәы даҽакала ихы ибоит, аҳауагьы изымхошәа дыҟоуп.
– Измааноузеи, мшәан, абри? – гәаныла даацәажәеит. Игәы аусура иагнархазшәа, насгьы еивҵахазшәа ибеит. – Гәымыжда, исыҵаукра уҟоуп ианакәым. Егьа сныҟәугахьазаргьы... – убри дназхәыцит. – Баҭал, уааскьеи арахь!
Баҭал дааины данынаивагыла, изнапык наган ахәыҷы ихәда инықәиҵеит ихьанҭаӡа.
– Ех, адунеиажә!.. – даақәԥсычҳаит.
– Иҟалеи, даду? Кыр ухьуама? – Баҭал иабду днеиҿаԥшит, иблақәа ҭырхаха. Шамахамзар ас димбацызт. Издыруамызт иаалырҟьаны иабду абас дызҳәынҷаз.
– Сыхлахаҵ гьыжьуашәа збоит, Баҭал. Аҳауагьы сыцәмаҷуп, абра ҳааҭгылапи!..
Ҭанас аҵла игылаз иҽнадҵашәа даагылеит. Ихылԥа ааихихит. Ипалта аԥхьа ааԥиртлан, ихәдакәырша днахашәа иааҟаиҵеит.
– Мап, ари иамуазаап, – дахьгылаз иҽаалаирҟәын, аҵла иалыҳәҳәоз аԥашә ду днықәтәеит. Убасҟан дааҵыс-ҵысит, даақыџь-қыџьит. Иблақәа, еилаарцыруа аеҵәақәа реиԥш, акакаҷ ныҵаԥсеит.
– Даду!.. Даду!..
– Умшәааит, уара!.. – Танас ахәыҷы игәааиҽаниҵеит, аха... – Аҩныҟа, аҩныҟа!.. – еергьҳәа ибжьы ааҭикаан нас дынхьадышьшьын, аҵла ашьапы днадҳалеит.
– Даду!.. Даду!.. – Баҭал Ҭанас днеихаххит, аха иҟаиҵарыз дақәымшәеит. Даашаҟь-шаҟьеит. Нас даахьаҳәын, – На-аа-ну-уу! На-аа-ну-уаа! – ҳәа ҿыҭуа амҩа инаниршәлеит. Асы дашәаҳауа дахьнеиуа, илаӷырӡқәа иҿаҳәҳәы ицоит. Игәы изеиқәҳәалом, дқьызқьызуеит. Асаура ишаҿыц иаҿуп. Еиҳагьы асԥалақәа ԥаҟьаӡа иалышәшәааны илеиуеит, илеиуеит, еиқәтәарак рымаӡамкәа...
– Ҭанас!.. Ҭанас!.. Иабихәа, игәыҵалазеи?.. Хар има-ӡамкәан дшыҟаз!.. – агәылацәа еизеит, азлацәа еизеит. Ихагьежьуа ихагылоуп акаруаҭ дахьықәу. Рылаӷырӡқәа рҿыкәкәа илеиуеит. Згәы дамбылуадаз? Баҭал Ҭанас дааганы акаруаҭ днықәырҵеижьҭеи диԥырҵуам, ишьапаҿы дгылоуп, игәы ҭҟьаны. – Шәҽаанышәкыл, шәааиҟәаҵи, хәыҷык иԥсы ааивигап. Уи игәоуп изызуз. Агәы атәы цәгьоуп, агәы еснагь ҳаҭыр ақәҵалатәуп, ихьчалатәуп, – иҳәеит аҳақьым Дамеи. Дырҩегьых гәырқәакгьы наилеиҵеит. Ҭанас дааҳәыҵәы-ҳәыҵәит. Иблақәа нхитшәа иуит, аха дырҩегьых инеиқәиԥсеит.
– Убасҟан, аҳауа изымхашәа даныҟалаз, игәы аусура ацәыхьанҭахеит ауп. Убри агәаҩара данҭыс, хыхь ахалара игәы ианырит, еидара хьанҭак днаҵалазшәа. Аусушьагьы аҽеиҭанакит. Ажәакала иуҳәозар, иацәыхьанҭахеит.
Аҳақьым Дамеи Ажәҩанба дқәыԥшӡан. Уи далацәажәон агәы аусура аҽанеиҭанакуаз ишыҟалоз, изыхҟьоз.
Ҭанас ибла гәыразқәа еиҭаахитит. Иаԥхьа игылан иара аҵара зирҵахьаз аҳақьым Дамеи, агроном Мыџьа, арҵаҩ Разанбеи, иеиқәшьшьы, рыхқәа ларҟәны.
– Шәымшәан шәара, акгьы шәацәымшәан, сара акагь сыхьуам уажәшьҭа! Шәца шәара аҩныҟа!.. – даацәажәеит Ҭанас, ибжьы рмаҷны, ашкол аҿы аурокқәа анырзеиҭеиҳәоз еиԥш акәымкәа, ҭынч-ҭынч. Илаԥш хаа уажәы ҩаԥхьа урҭ ирыдҳәаҵылон, абри аҵара ианҭаз еиԥш, иҳалалӡа. Урҭ уажәшьҭа уаҩ дрықәгәыӷыртә иҟалахьан. Ҭанас абас иахьибоз гәахәас иман.
– Сара шаҟантә иасҳәахьоузеи, уаҟәыҵ уара абри аусура, уԥсы аашьа, иҳазныҟәмго иҳамада ҳәа, аха иара иирҳауазма? Ақыҭа уаа ҳаҭыр ду иқәырҵеит, ихынҩажәашықәсхыҵра азгәарҭеит, рнапы дықәргыланы дымҩаԥыргеит, аха дырҩегьых ашкол дзаԥырымҵит, иамуит... Ишԥаҟауҵари уажәшьҭа... – Анҭика лгәы иалырсны дцәажәон Ҭанас абас дахьыҟалаз. Убри зегь зыхҟьаз лҳәатәы ахьхаимҵаз акәызшәа лгәы илнаҭон. Далацәажәеит уи ихигақәахьаз – аӡреи, аибашьреи, аибашьра ашьҭахьтәи ашықәс хьанҭақәеи ртәы. Аҵх ықәҳа ацара иаҿын.
Ашьыжь. Аԥсабара ҟәашкакараӡа иааԥшуеит. Асы быбышӡа зегьы ирхарԥоуп. Аграпарақәа еиманаԥсеит, еиманарҩызит. Иахьабалак ҭынчроуп, бжьык уаҳаӡом. Анаара амцақәа ахьеиқәырҵахьоу, ахыбрақәа рҟынтәи, аԥсҭҳәа хәашьқәа реиԥш, алҩаҵәқәа рхылҵуеит, икахәхәа-кахәхәа.
– Ҳагымхеи, Баҭал, ҳагымхеи! Ирласны уҽеилаҳәеи! – Ҭанас акаруаҭаҿ дынхықәтәалеит. Имаҭәақәа даарыхан, ажәжәаҳәа аҽеибыҭара иҽыназикит. Ауадаҟны уажәыгьы ахәшәқәа рыфҩы ҩнан. Астол аҟынгьы хәшәқәак ықәгылан.
Ҭанас иҿы ӡык нақәиҭәан, иширбоз ауп Анҭикагьы дшааҩналаз.
– Уабадәықәлахи уажәы? Иаха еизаны иухагылан, урҷаԥшьон... Узтәом ҭынч аҩны...
– Ҳагхеит, ҳагхеит, Баҭал!.. Иааурццакыроуп!.. – Ҭанас ишәҟәқәеи итетрадқәеи ааидкылан, дындәылҵит. Баҭалгьы днаишьҭалеит. Асы хәырҭ-хәырҭҳәа иԥуа ашҭа инҭыҵит.
– Уца уахь, мышкы ашкол ашҭа унҭамԥшыр, угәы иазычҳауам уеизгьы. Убас ушаны адунеи уқәиҵеит, сара сҳәатәы уаҳауама!.. – Анҭика абарҵа дыҵагыланы уи дизыԥшуан.
Ашьхара инавҵыԥхаз амра ашәахәақәа еилаарцыруа аԥсабара бымбылра инақәҷҷеит, убла хнакәа.
Ашҭаҟны ашәырҵлақәагьы еиқәшьшьы, акы ргәы ишалоу удырратәы, ишьхныԥсыланы игылан. Иара уи аԥсуа кәасқьагьы, еснагь амра ашәахәақәа зҵахәмаруаз, алахь акы наԥыраҳазшәа, хаарак анубааломызт уажәы. Ашәқәа ҟьаҟьаӡа иаартын. Уахь ауаа халон, илбаауан. Нас инеины аанда инадгылон ашәырҵлақәа рымҵаҿы, аӡәи-аӡәи ус инеиҿаԥшуа. Аха усҟан рызынтәыкгьы зызхәыцуаз аӡәызаҵәык иакәын, абри аҩнаҭа еиҳабыс ҳәа иршьоз ахаҵа, иҳаҵҳаҵо зегьы ирышьҭаз, зегьы ирхьынҳалаз, аха ԥсыхәа змамыз ахәра, имӷьаӡоз ахәра зынхалаз...
– Ҳаи, иабихәац, иҟалазеи? Иамуӡеитеи иара итәык. Дкәаԥӡа дшыҟаз, иабааизцәырҟьеи уҳәарауазеи?.. Ибԥеиԥшгәышьааз, Адица, бара? Быҷкәын заҵәгьы абас дзыҟаларыз?.. Иара ианамуӡах ҳара абыргцәа наҟ ҳаигарауазеи ма?.. Арахьгьы акы ҳхәарҭамкәа, наҟгьы акы ҳхәарҭамкәа...
Абыргцәа ачымазаҩ дахьышьҭоу иныҩналон, инеихагылон, нас индәылҵуан наҟ, ахәхәаҳәа иқәԥсычҳауа.
Аӡәгьы ҿиҭӡомызт, избанзар уи ҳәашьа амамызт..
Уи атәы ззымдыруаз ҳәа аӡәгьы дыҟаӡамызт... Аибашьра мышьҭацәгьа!..
Уи ачымазаҩ дахьышьҭаз аҷкәынцәа ихагылан, деимырхха дыркын. Уи дхәиҵәиуан, иҽирххон, дгылан ддәықәларц иақәикуан, аха доурышьҭуамызт. Иан, дагьыԥсымкәа дагьыбзамкәа, ихаҟны дтәан. Шьакәармак лнубааломызт, лыҷкәын абас дҟалеижьҭеи, лшьа илылаз зегьы налылаба ицазшәа. Лхы-лҿы ԥсадаӡа, ахәыцрақәеи агәырҩақәеи ишдыркарахьаз аныԥшуан.
– Аԥҭа, Аԥҭа сымҳәеи!.. Уааԥши арахь! Сара соуп, сумбаӡои?
Ари Аԥҭа иаб иашьа Шьаабан захьӡыз иакәын. Дааины Аԥҭа дихагылоуп. Ариабжьаракгьы, ибла акамбо, иааиҿымхӡакәа аҭаҭын дахо, абра дидтәалоуп. Инапы наган Аԥҭа ихы инахьишьит. Уи амца ацралан ицон, ибылуан. Дгылан ус акыраамҭа, ҿымҭӡакәа, дихәаԥшуа, аха нас ашьшьыҳәа днеихыҵын, адәахьы дналбааит дҟәынд-ҟәындуа:
– Абри абас дҟазҵаз иуасҳәарызеи?.. Ухажә алақәа ирҟаҟааит... ҳазҭаурԥшызеи?..
– Аԥҭа, уааԥши арахь, уааԥши!.. – аҷкәынцәа рыбжьы уажәы-уажәы инаиқәдыргон, даҳзалхуазар ҳәа, ишәо-иӡыӡо, ирҳәо иақәымшәо, ируа иақәымшәо. Шаҟа ирцәымӷузеи, шаҟа ирҭахымзеи Аԥҭа абас дахьыҟало, аха ирылшагәышьозеи? Зны-зынла Аԥҭа иблақәа аахтны днарыхәаԥшуан, абарҭ ихагылақәоу зусҭцәоу еиликаарц иҭахушәа. Иблақәа ҭыҵны ицон, амца рхыланы. Иҟәызгаӡа акы гәныргон, акы иазхьуан. Иара дааӷызы-мызуан, даагәынқьуан. Дызхәаԥшуаз идыру изымдыру узеилмыргаӡо, иҿы аҭӡахьы инхьарҳәны, иблақәа неиқәиԥсон. Аӡәгьы ҿиҭӡомызт. Иааиуаз неихагылан индәылҵуан, ргәы инҭахәыцуа. Уи ичымазара ззымдыруаз ҳәа аӡәгьы дыҟаӡамызт ари ақыҭан. Дыбжоуп ҳәа ишьҭан. Зегьы ргәы иалан абас дахьыҟалоз, ихьаа еиқәтәарак амаӡамкәа иахьизцәырҵуаз, аха иҟарҵарыз, ԥсыхәа рзаҭомызт.
...Аибашьра мышьҭацәгьа!.. Шаҟа рзааугахьоузеи, шаҟа рзаауцахьоузеи акгьы зхараӡамыз, ҭынч анхара иашьҭаз, ҭынч аԥсҭазаара иашьҭаз ауаа қьиақәа!..
– Даҭа!.. Даҭа!.. – уажәы-уажәы даалҟьон уи дахьышьҭаз дыҳәҳәаны, ихы иҭагьежьуаз уи иакәхарын.
Дқыџьқыџьуан, дҵысҵысуан, ижьышәқәа ҭыҵны ицон. Акаруаҭ дазкуамызт. Ихагылақәаз рылаӷырӡқәа нхаҟәҟәалон. Рхаԥыцқәа аҿҿа рыҵгауа инеихадырӷәӷәон. Урҭ ирдыруан уи ииҳәоз змааназ, иаҵанакуаз. Уи акырынтәы ираҳахьан дара... ...Аибашьра мышьҭацәгьа!..
– Даҭа! Даҭа!.. – ҿиҭуан иара. Нас акьыжыҳәа дҵәуон. Дҵәуон дрыцҳаушьартә еиԥш, деиҵақьы-еиҵақьуа. Усҟан иашьа Даҭа дибозар акәхарын. Инапқәа ирыххон аҭӡахьы, дигәыдиҳәҳәалар иҭахны, дишьшьыр иҭахны.
Еҳ, уара рыцҳа!.. Абас уҟамкәа ҳара ҳаԥсырауаз!..
Азал аҟны аԥенџьырқәа ҟьаҟьаӡа иаартын. Аҭӡаҟны, иаша уахьыныҩналозҵәҟьа, иумариашаны Аԥҭа иашьеи иареи рпатреҭқәа кыдын, иқәыԥш-қәыԥшӡа, ар рымаҭәа рышәҵаны. Иааҩналоз зегьы рылаԥш убри инадхалон.
...Аԥҭа иан уажәы-уажәы дындәылҵуан, дааҩналон. Аӡәгьы илаҿылҭӡомызт. Еиҳа дхәыҷхазшәа, еиҳа лышәагаа иагхазшәа дыҟан. Лыблақәа, мчкәарак злоу иԥсра убааит ҳәа, иҭаа-ҭааӡа иааԥшуан.
Ан рыцҳа... ан лгәырҩа... шаҟа иҵаулозеи?
– Баба, зыԥшра ҟамҵакәа ахәшәтәырҭахь дгатәуп, ахәшәтәырҭахь. Убарҭ аҳақьымцәа џьара ԥсыхәак изырымуазар, ҳара иҳалшагәышьозеи араҟа...
Ашҭа дааҭахеит ан рыцҳа, ашәырҵлақәа днарыхәаԥшуа, аҭыӡқәа днаркыдыԥшыло, лгәыӷра хәыҷы мчыла аӡәы иналымпыҵкәкәааны игазшәа, уаҳа дунеихаан лашҭа гәырӷьаччабжьк нҭымыҩрашәа, илкуа зегьы налымпыҵыҩруа, акгьы лхы-лгәы лзақәымкӡо...
Ҳара ҳҿы, ақыҭан, убас иаԥуп. Аӡәы игәы аабааԥсхар, аҭахцәа, агәылацәа-азлацәа зегьы амҩа инанылоит. Амашьынақәа дара рҭоуп, адәыӷбақәа дара рҭоуп. Ачымазаҩ дахьышьҭоу ашә инылагылоит, иӷьаҵәыӷьаҵәуа, дҳамбар ауам, ақыҭантәи ҳааит, нас дымбакәа ҳхынҳәны ҳцарыма ҳәа. Нас уахь ианынармышьҭлак, иахьа хәлаанӡа ахәшәтәырҭа ашә иадтәалоуп, џьара еимҟьарак ҟаланы, ачымазаҩ ила ҭаԥшырҭак ҳауазар ҳәа.
– Абри иан лоуп, аҳақьым, ухаҵкы сцеит, ачымазаҩ иан, ақыҭантәи дмаар лымуит, ҭакәажәык, иҟалозар днашәышьҭ лыҷкәын иахь, дылбар лҭахуп.
Шьаабан ахалаҭа шкәакәа зшәыз иаԥхьа дгылан.
Уи кьаҿк, аха шәпажәпак иоуп, имаҭәақәа дырҭаҟаца, иԥаҵақәа харшаланы, еиқәакы.
Аҳақьым урҭ днарыхәаԥшит, ибласаркьа цырцырқәа днаркылԥшшәа. Аԥҭа иан лыҵкы хәхәаӡа, еиқәаҵәа маҭәала деилаҳәан. Анацәа зегьы рықәрахь ианнеилак, ианакәзаалакгьы еиқәаҵәамзар шкәакәак ршәырҵаӡом, ацәгьараҟны акәзааит, абзиараҟны акәзааит. Лхы-лҿы акаҷырақәа рацәаӡаны ианын, акы дшаргәырҩахьаз, акы дшабылхьаз удырратәы.
Аҳақьым, ииҳәара иҿамшәо, длыхәаԥшуан уи. Ариабжьаракгьы игәы кыдырххьан ақыҭауаа ашә ишасуаз.
– Нан, сукәхшоуп, ҳнашьҭы иҟалозар. Снаихәаԥшыр сҭахуп... Иан иԥсыша... – лыбла ӷрақәа, иухамышҭӡо ан лгәыблра, ан лгәыҳалалра зныԥшуаз, аҳақьым инаихәаԥшит.
– Ибзиоуп, ди, ибзиоуп... Амала уажәы анеира аҭахымызт. Аха шәанаа, ишԥаҟаҳҵари?..
Аҳақьым раԥхьа днагылан, ахалаҭа шкәакәақәа нарышәхарԥаны, ашьшьа-шьшьыҳәа ауадабжьарақәа ина_рыбжьысны ишнеиуаз, шәык инадгылеит.
– Абраауп шәыҷкәын дахьышьҭоу. Рацәак шәымцәажәароуп. Уиаҟара илаӡом. Хәыҷык деиқәтәоушәа дыҟоуп, аха...
Аҳақьым, уи иназыдгылаз ашә ааиртын, инеишьҭагыланы наҟ иныҩналеит. Ицқьаӡа еилыргаз ауадаҟны, аҭӡы азааигәарашәа каруаҭки тумбачкаки гылан ишкәакәаӡа. Акаруаҭ анаҩсшәа, аԥенџьыр ду аҿан, лашара гәарҭак алыԥхо. Уаҟа, акыдыршәыла авараҟны иқәгылан шәҭқәак, аӡы иӡааргылан. Аԥҭа ихы еихаҿаҳәа, игәы ҩарханы, илақәа ҟәазӡа иааԥшуа диан. Дзызхәыцуаз здырхуада. Хыхь хыза ҵаӷак иқәршәын. Иеилкаара аҽакхазшәа днарыхәаԥшит убри аамҭазы иааихагылаз. Зегь иара изы еиԥшхазшәа, цәаныррак уаҳа имаӡамшәа, иблақәа еснагь ахаара, агәыразра, абзиабара, ацаҳәцаҳәра зҵаз иагьымқәацеит уажәы. Аҳақьым уи днаихагылан, инапы ааикит, иас ихы инапы нақәиҵеит, иблақәа дырхыԥшыло.
– Аԥҭа, сыҷкәын Аԥҭа! Уааԥши, нан, сара сахь!.. – Ан лылаӷырӡқәа нхаҟәҟәалеит. Аҳақьым уи аҭахым араҟа ҳәа дналыхәаԥшит.
– Аԥҭа!.. – лнапқәа ҵыс-ҵысуа ихи-иҿы инахьылшьит. Идашԥыҟҟараха иҟаз лнапқәа. Иахьабалак дааиԥхьылшьшьааит.
– Ди, ди боума? – убасҟан акы даалҵызшәа, дақәаца-мацеит, инапқәа иан лышҟа инаирххеит.
– Ди!.. – уаҳагьы имҳәаӡеит.
Ан лылаӷырӡқәа лӡамҩа акаҷырақәа инархьысит. Аха уи иара илмырбарц азы лчабра ааҭыган, иаалҿылшьит. Шьаабан ус дгылан, дадырсызшәа, ани-ԥеи дрыхәаԥшуа.
– Бымшәан, ди! Сара сыбзиахоит... Сзызхәыцуаз бдыруоу
уажәраанӡа? Асқәа шьҭыҵуа иалагар, амҩақәа ҭацәыр, сцар сҭахын, баргьы бсыманы. Шаҟа исҭахыз убра снықәԥшыр? Бызгоит сара, уахь, ди! Ибымбари бсымгозар? Даҭа игәы иахәон. Даҭа рыцҳа!.. Ҳамцои, ди?.. Уаҟа уажәы абаҟа ду дыргылеит. Даҭа ихьӡгьы ануп...
– Уан иԥсыша, ҳашԥамцои, нан? Ҳамцакәа...
– Сара убрахь игәхьаазгеит, ди. Есуаха ԥхыӡ избоит. Даҭа ибжьы саҳауеит. Убасҟан ишсаҳауаз еиԥш... Дсыԥхьоит, ди, есуаха, ибжьы ргауа...
Аԥҭа игәы еилаҵәон. Ииҳәарц ииҭахыз иҿы изарҳәомызт...
...Рыхҩыкгьы ҿымҭӡакәа игылан ихәаԥшуан, рыхқәа ларҟәны...
– Уара, Аԥҭа иаб иашьа уоуп ҳәа сыҟоуп, – Шьаабан иахь азҵаара ҟаиҵеит аҳақьым, акы дазхәыцуа, акы аилкаара иҭахны. Иара астол дадтәалан иҭыԥ аҟны, инапқәа ықәҵашәа, Шьаабан диҿаԥшуа.
Аҳақьым абри аус аҟны даараӡа аџьабаақәа шибахьаз удырратәы дыҟан, дӡышӡа дышлахьан, аха макьанагьы аусура згәы аҳәоз уаҩын. Еиқәкрахмалха, еиқәуанҭа халаҭа шкәакәак ишәын, иаԥхьа игалстук аҵыҳәҳәо. Иџьыбаҟны карандашь ҟаԥшьык ахы ааԥшуан. Инап кахәхәақәа рыла уажәы-уажәы уи иаԥхьа иқәыз, ачымазаҩ дызлагәарҭо афонендоскоп икуан иауишьҭуан.
– Ааи, Аԥҭа иаб иашьа соуп сара, – иҳәеит Шьаабан. Уи иҽырҭынчны, иҽеихарсыҟәны дтәан, аҳақьым дызиазҵаауа аҭак ныҟаҵо.
– Изхысҳәаауа, абраҟа исзеилымкаауа акыҟоуп. Иара абас дҟазҵаз аибашьра ауп, иашоуп. Дыбжанатәит. Ахәра иннаҵеит. Аха уахынла дшыцәоу акәымкәан дцәырҳаны дааԥшуеит. Нас, – Даҭа! Даҭа-аа! – ҳәа ҿиҭуеит. Дызусҭадаз Даҭа? Исзеилкаауам...
– Баба, аҳақьым, Даҭа дыззымдыруаз ҳәа аӡәгьы дыҟаӡамызт ҳара ҳқыҭан, убас дҵеи цқьаны даагылан, аха изамуит умҳәозар. Илахь егьанымзар акәхарын. Рылахь акы анындаз, умбои иара ара ишьҭоугьы дшыҟоу... – дналагеит Шьаабан, акакала уи днаизхәыцуа, дигәаларшәо. Зны илахь неиҵыхуа, зны инеиҵацало.
– Даҭеи Аԥҭеи, баба, сара сашьа иԥацәа ракәын. Абарҭ ишыхәыҷқәаз, раб данрыԥха, ран илааӡагәышьеит. Сашьа гәаҟцәгьа иԥшра рхыскаауан! Ус, рызҳамҭаз, аибашьра мышьҭацәгьа нархҭыгәлеит...
Усҟан, баба, анемсаа абарҭ ҳашьхақәа ирхыҵырц ргәы ианҭаз ауп. Агыгшәыгқәа, акы ҳааннакылап ҳәа иҟазма?.. Ҳарҭ иҳалшоз ахәыҷала арсынтәи ацхыраара раҳҭон ҳаибашьцәа. Шәақь шьҭыхра зылшоз зегьы уахь иҟамзи...
Абраҟа иақәшәеит дара, абри Марыхә ҳәа иахьашьҭоу. Аԥсадгьыл, баба, ан илеиԥшми, ашәарҭа ианҭагыла, дара рҽыԥхьаркуазма?..
Уажәы аҳақьым днеиҿаԥшит Шьаабан. Иблақәа амца рхыланы, ҩнуҵҟала ак ицраланы дшабылуаз удырратәы даақәԥсычҳаит. Аӷа игәаӷқәа уажәыгьы хашҭра рымамкәа, зыхәшәтәра цәгьоу ахьаа еиԥш, ицәа-ижьы иалан. Аҳақьым азныказы ҿымҭӡакәа, дҟәызгаӡа дтәан. Акы дазхәыцуан. Иҟалап абри аибашьраан ихигахьаз игәаланаршәозҭгьы Шьаабан иажәабжь. Иҟалап ма дрызхәыцуазҭгьы Аԥҭа ину ашәахсҭақәа. Ахәра ӷьоит, аха ашәахсҭақәа? Еҳ, ашәахсҭақәа!.. Шьаабан аԥенџьыр ахь дынхьаԥшын, даақәԥсычҳаит. Ихахәы инапы налишьит.
– Нас? – дҵааит аҳақьым, даахьаҳәын.
– Нас, уи нахыс урҭ рыӡбахә ҳаҳагәышьон, рыӡбахә ааҩуан. Аха уа иҟаз ҳара иалаадыраагәышьоз? Аӷа нхыҵынтәи даауан зегьы имҽхакны. Аԥсцәеирымга, ишьаҽхьан акыргьы. Абарҭ ҳашьхақәа дрызхыҵыр, ҳашҭа дааҭалозар акәхарын, ишәақь кны.
Ан рыцҳа, лыҷкәынцәа аибашьрахь индәықәҵан, дырзыԥшын, уахгьы-ҽынгьы, ианбасзаауеи ҳәа. Уахынла данышьҭалоз анцәа диҳәон. Рысалам шәҟәқәа анымаалак, ацуҭа дазкуамызт. Егьараан дубаргьы агәарбжьарақәа дрыбжьан, аибашьра атәы ижәдыруазеи ҳәа иаалԥыло днаразҵаауа.
Ан рыцҳа... Лгәы дырӷәӷәон, илыцхраауан агәылацәа-азлацәа. Аха ҳәҳәабжьык ақыҭа ианаалыҩлак, лхы агарҭа лымамкәа даақәхон...
Анацәа, баба, ирхыргахьоу зегьы абоуҳәари? Урҭ рылаӷырӡқәа, аибашьра иахылҵыз, мшынк ҭанартәап, убриаҟара азкарҭәахьеит...
Аиеи, ишысҳәоз саҟәыҵит, акыр аамҭа аӷа изыԥшны итәан ҳархәҭақәа ашьхараҿы, рыԥсы ӡаны. Аха нас, адырра анроу, рҭыԥ ааныжьны, ашьхара иавҵалан ԥыҭк инаскьеит...
Шьаабан дааҭгылеит. Аҳакьым хәыцрак дҭанагалан даман. Днеиҿаԥшит.
– Нас, баба, абраауп раԥхьаӡа аишьцәа аӷа дахьырбаз. Уаанӡа илакҭа иҭамԥшыцызт, дрыздыруамызт.
Абраҟа аидыслара ӷәӷәа ҟалеит, баба, аҳақьым. Уаҩы иимбацыз. Абраҟоуп абжаҩык ҳаҷкәынцәагьы ахьҭахаз. Араҟа иҟаз уаҩы изеилыргомызт. Зегьы еижәыланы аӷа иԥылеит, хеигӡарак ҟамҵаӡакәа. Аха иазуухуазеи, Даҭа дышнеиуаз акәымкәа дџыџӡа дааҭгылазшәа ибеит Аԥҭа. Дзымқәацо дадырсызшәа.
– Даҭа! Даҭа! – ибжьы наиқәиргазаап Аԥҭа иашьа. Аха Даҭа иавтомат раҳан иахьикыз уа даанхеит. Нас ишибоз ашьшьыҳәа дынхьадышьшьит.
– Даҭа, иухьи, Даҭа?!. Уааԥши арахь!.. – Аԥҭа уи деиԥхьашьшьаауа иҽынаиваижьит. Иҟаиҵара изымдыруа, ииура изымдыруа, деилаганы. Даҭа иблақәа еихмырсыӷьӡакәа иашьа дихәаԥшуан, наунагӡа исахьа иблақәа рҿы иааникыларц иҭахызшәа. Аха игәаҵа акы иҿнакаауан, даунамышьҭуа.
– Ди, ди!.. – дааӷызымызит Даҭа.
– Умшәан, Даҭа! Умшәан! – Аԥҭа дуалуашо дааи-гәыдиҳәҳәалеит иашьа. Аешьа итәы цәгьами, баба. Ибла ишабоз, дызгашаз ахы наиқәшәан, акгьы дизмыцхрааӡакәа дицәагеит.
– Уца уара, уца, Аԥҭа! – еергьҳәа ибжьы ааҭикааит уи.
– Даҭа, сашьа, Даҭа! – дыҳәҳәеит Аԥҭа, аха Даҭа акгьы изымҳәаӡеит, илацәақәа наунагӡа инеиқәиԥсеит. Аԥҭа уи днаган, уаҟа иҟаз ахаҳә ду авараҿы днышьҭеиҵеит. Уи ажәала исҳәоит сара, аха уазхәыци аҳақьым, уи шаҟа ицәгьоу? Насгьы дара хәыҷқәамыз, рыцҳақәа, ирбахьааз?..
– Ди рыцҳа, ишԥаласҳәои шьҭа сара?.. – Аԥҭа иашьа ихиҿы днагәӡит.
Нас Аԥҭа дыҳәҳәаны дцон, ихы еилагазшәа, ԥхьаҟа, аибашьра амца ахьакыз ахь. Дцон акгьы дазнымкылаӡо, зегьы дрыԥҟьаны. Иџьаршьон иҟаиҵоз иҩызцәа. Иршәуан имӷыҵраз агранатқәа. Еиқәтәарак рымамызт адгьылгьы ажәҩангьы.
Аидыслара ӷәӷәа ҟалеит, баба, уи аҽны араҟа... Аԥҭа дышнеиуаз деиҭаҳәҳәеит, ибжьы рӷәӷәаны:
– Даҭа, уԥши, Даҭа!.. – иашьа дхьаирԥшыр иҭахын, иашьа иирбар иҭахын, иауазҭгьы... аха... Анемсаа ахьаҵра иаҿын...
Убасҟан, иҟалах здырхуада, Аԥҭа акыр днаскьахьан еиԥш, наҟ уаҳа дзымцакәа, акы дшааннакылаз удырратә дааҭгылеит. Даагарыгаҽеит. Инапқәа нхьадышьшьит. Ихы икәаҽ, аԥсцәа днархаҳауа, акыр аамҭа аибашьра ахьахысыз дықәын, уажәымзар-уажәы дкаҳап уҳәаратәы. Ашьҭахь уи ахаҳә ахьыҟаз днадгылеит, иҽкамыжькәа.
– Даҭа, умшәан, ара сыҟоуп саргьы, ара!..
Аԥҭа Даҭа дахьышьҭаз днаиваҳаит, иашьа диԥшаагәышьеит. Ара ианыҟазгьы егьараан иубаргьы еицыршәаӡомызт. Уажәы инапқәа рыла дааигәыдирӷәӷәалеит.
Ҩыџьа аишьцәа ахаҳә ду иаважьын, рнапқәа еикәыршаны. Аӡәк маӡала акы иҳәон макьаназы, аха ииҳәоз уаҩы иеиликааратәы иҟамызт. Ҩыџьа аишьцәа, анык илыхшаз...
Уи иара ианиҳәо иуаҳар, баба, уеилагап. Ашьҭахь данааԥш, цәыҵлашьцарак аҿы дшышьҭаз ибеит. Шьоукы ихагылан. Иҟаз ҳәа акгьы изеилыргомызт... Убасҟан ауп ахәра ӷәӷәа аниаузгьы. Ивараҿы икаҳаз абомба аҟәырҷаха ихы иақәшәеит ӷәӷәала, иара уажәгьы унапы нҭашәо иҟоуп, аха дырхәышәтәгәышьеит. Изхысҳәаауа, баба, аҳақьым, ҳаҷкәынцәа рышьҭахьҟа ихьамҵит, иҭахазаргьы, ахәра ӷәӷәа рнылазаргьы.
Ацәажәара даҿын Шьаабан. Аҳақьым дӡырҩуан.
– Есааԥынра изцәырҵуеит уи ихьаа, абри аҿамаҿа анҵысуа. Ихы иҭалоит, игәы иҭалоит, идақәа еибарххоит. Дыԥсуеит, дыбзахоит. Аус иур ауам, арыжәтә ижәыр ауам.
Абри ихы иаиуз ахәра абас дҟанаҵеит, деиланагеит. Уиаахыс иҵӡозеи, аха... Усҟан иашьа Даҭагьы дигәалашәоит, абжьааԥнеиԥш акәымкәан, игәы дыҵаланы...
– Иара дҭаацәарами? – дҵааит аҳақьым.
– Аиеи, баба, дҭаацәарагәышьоуп. Иԥҳәыс дыҟоуп. Ҩы-џьа ахшара имоуп, абырфынқәа. Иан рыцҳа, абни аԥхьан ихагылаз лоуп...
Аҳақьым иҵаулаӡаны даақәыԥсычҳаит. Инапы тыгә-тыгәҳәа астол инықәикшеит. Ихы ааирҵысит, аибашьра мцацәа иҟанамҵо иҟоузеи ҳәа аанаргауа.
– Баба, аҳақьым, акы еиԥшымкәа ҳшәыҳәоит, ԥсыхәа амазар ацхыраара ҳазишәҭа. Дрыцҳауп, иан ида длымаӡам. Дыздыԥшыло ҳәа иҟоу иаразаҵәык иакәгәышьоуп...
– Иауазеи, ҳара иҳалшо зегьы ҟаҳҵоит, уи азы ҳхы ҳаигӡом, – иҳәеит аҳақьым...
Ақыҭаҿ ааԥынра анаауа оумашәоуп ишыҟоу. Уи гәоумҭарц залшома. Раԥхьаӡа атамақәеи аҳәасақәеи быбыш-быбышӡа ишәҭуеит. Нас – аҳақәа. Ашәаԥыџьаԥ аиаҵәара нарнубаалоит. Адәқәа ашьац иаҵәҟаҟараӡа инрықәҳәҳәуеит. Ашьыжьтәи амырхәагаҟны, аҳаскьынқәа ирхьынҳалоу аӡаӡа цәыкәбарқәа, ираӡынԥсараха иуаркалеиуеит. Аҵарақәа гәырӷьаҵәа иҷырҷыруеит, иҷырҷыруеит, еиқәтәарак рымаӡамкәа. Адгьыл ахьықәԥсычҳауа ахылҩа-ԥсылҩа ахылҵуеит.
Аԥҭа иан ашҭа дҭоуп. Уантәи уа днеиуеит, уантәи уа днеиуеит, акы днадгылоит, дахәаԥшуеит, абри ааԥынразы аԥсабара аҽшеиҭанакуа дазхәыцуазшәа. Аха лгәы уеизгьы изымгәырӷьартә еиԥш акы еиларҳәыҵы иакушәа лбоит.
Аха убри аамҭазы:
– Нанду, нанду-аа! – ҳәа агәашә инҭҟьеит ахәыҷқәа. Лара уахь дынхьаԥшит.
Агәарабжьара дыбжьалан дааиуан Аԥҭа, шьоукы ицны. Илура дақәымшәо даабжьа-жьеит.
– Унан, уаама, нан? Убзиахама? Ушԥаҟоу? – днеиԥылан,
лнап хьахьақәа ҵыс-ҵысуа даалгәыдлырӷәӷәалашәа, ихы аалшьышьит, игәы аалшьышьит.
– Бымшәан, ди! Акы бацәымшәан! Сара акгьы сазгом шьҭа!..
Ахәыҷқәа наихьынҳалеит.
Ҩаԥхьа гәырӷьара хәыҷык нҭалеит ан лашҭа... Мап, уаҳа, иҟамлааит аибашьра! Аибашьра мышьҭацәгьа!..
Ауха ашьхараҿы, ацаҟьа икыдтәаланы, имыцәаӡакәа иаршазшәа, ашара анаба, амра ахәы ҳаракы инавҵны, ажәҩан агәы иаҵәара аҳәиҵәҳәа ашәахәақәа наҵанаԥсеит. Аҳаскьын хәыҷқәа аӡаӡа цәыкәбарқәа ахьырхьынҳалаз икәалыкәаџьон шьыжь мырхәагала.
Саргьы сҩагылан, снаҵаԥшит ажәҩан гәыҭбаара, уаҟа зҩызцәа ирцәынхаз ԥсҭҳәак ахала ихын.
– Ди, бара мыжда, бара бнеир, ибдыруеи, дыбцәыԥхашьаны ибиҭар, – сҽырҽеиуа саахьаҳәын, сан сналҿаԥшит.
– Нан, сара уа снеиаанӡа урҭ ахьцаша ицап. Сара усыхәамԥшыкәа, уца уара, уҷкәынами! Иамуӡар, ахантәаҩ иахь ухал, ма уи ԥсыхәак узиуп. Уԥхамшьааит, нан! – насаҭалкит лара.
– Ибзиоуп нас, сеиҭацахп, – исгәамырԥхаӡакәа агәашә сынҭыҵит.
– Умнеикәа умуааит, нан, умнеикәа! – аҵыхәтәаны лыбжьы нарӷәӷәашәа еиҭанасықәлыргеит.
Сара амҩаду хәарԥ-хәарԥҳәа инансыршәлеит. Аԥсҭҳәа еиқәара зхаԥаз еиԥш, сгәы маҷк ахәашьра кыдын. Ҭахымхарак, сҟәаҟәа икыдтәаланы, сышьҭахьҟа исыхон.
Иахьысҭахыз аҭыԥаҿы сыхрааӡраауа сынкылсит.
Сыззышәарыцоз ауаҩы актәи аихагылаҿ акәын ҭыԥс иахьимаз. Сышнеиуаз сылаԥш, аԥсыӡкҩы икаҭа еиԥш, иахьынасыршәыз, ашә иаҿаз асаԥаҭ ду ааԥынгылеит. Уи сыблақәа иааргәамԥхеит. Абаагәара иамышьҭыз сиҩызахан, сааҭгылт.
«Дмаацзар акәхап... Аха зны-зынла ауаа рацәаҩны ианибалак, абгахәыҷ еиԥш дынкылԥшны, дҵиҟәҵиҟәуа аҩныҟа дцалоит рҳәоит, дцазар?» – агәра сзымго, акантора аԥхьа ихыџьгәыгәынӡа игылаз аҵла амҵахь сынхьаԥшит.
Сылаԥш наиқәшәеит, блуз еиқәаҵәак ишәҵаны, ихьча хылԥа цәыш ихы иқәыршәны, атәара зҽыназызкыз Быкыҷ. Иԥаҵақәа џьыԥхьӡа, иԥынҵа аҵаҟа зегьы рыҵаркын, хыхьтәи иқьышә рҵәахуан: иџьымшьқәа ила иҭассы, данынатәа, сгыгрыцәӡа снеидгылт.
– Ҟоҳ, Адгәа уоума? Бзиала уаабеит! Шәышԥаҟақәоу? – днасхаҵгылашәа ҟаиҵан, ҭаацәаныла ҳааҭиҵааит. Саргьы аҭак ныҟасҵеит. Аха аиҳаб иҟны ацәажәара, аҭаца қәыԥш сылҩызан, рацәак саманшәаламызт.
– Уԥсынҵры духааит, баба. Уараӡәк уоуп иааҳалҵыз. Ишьахәны аҵара уҵоит ҳәа саҳан, цәгьа сеигәырӷьеит. Ҳара акы ҳзумыцхрааит, аха... – сгәы рҟәандо днасыхцәажәеит.
Ҳҩыџьагьы ахәыцрақәа ҳарҭаргалазшәа, ԥыҭраамҭак ҿаҳҭуамызт.
– Уара, Адгәа, уахьаауаз абри ҳ-Баџьгәа џьаракыр дуҿаҳазар? – аҭынчра ааилеигеит Быкыҷ.
– Мамоу, дсымбаӡеит, – сҳәеит снацәкьарақәа рыла сха-хәы еиқәыртәо. Убасҟан ауп ианыздыр иаргьы, сара сеиԥш, Баџьгәа дшизыԥшыз.
– Абзиара збаша, уаҩы даниҭаху дибо дыҟоума. Ҩмчыбжьа нҭакәкәа инҵәарц егьагым иара сишьҭоуижьҭеи, аха имариа сымԥыхьамшәацт. Иумԥыхьашәаргьы акы шалҵуа удыруандаз, зегьы ухы иқәукрын, – игәы нырханы ацәажәара даҿын Быкыҷ. – Зны уаха ҳәа дуалацәҟәысуеит, уаха унеир, уаҵәы иҳәоит. Уаҵәы унеир – уаҵәашьҭахьҟа уирԥшуеит... Уусқәа кажьны, ашәарыцаҩ, ашәарах данаҩаӡо еиԥш, уишьҭазароуп. Саргьы шьҭа аус сызуам, суашәшәыроуп, џьара ҳауак ахь снықәԥшыр сҭахын, ҳақьымцәакгьы схы надсырбарын... – дааҭгылазшәа иун, инациҵеит: – Баба, уаргьы уи иакәхап узышьҭоу?
– Ааи, саргьы сыҿҳәара ааигәахеит, ҳџьамшқәа рықәнага сырҭозар ҳәа саан, аха... – наиаҭаскит.
– Ус ами, дад, уара ииашаҵәҟьаны изыцхыраатәу уоуп, ирзеилкаауазар, – иҳәан, акантора ҳаракы днадыԥшылеит.
Акантора ауадақәа лахҿыхын, уаатәи аусзуҩцәа ашьчот иахоу агьежь хәыҷқәа ахьымҩанырҵоз ирхылҵуаз ашьҭыбжь аԥенџьыр икылкәрааны иааҩуан.
Амра ҽырбо аҽҩышьҭнаххьан. Ус, машьына ласык аҿывҳәа агәашә аԥхьа иааин, ашәишәирбаӷь еиԥш, ашьҭахь наҳаранакын, ахы нышьҭакшәа аҽааннакылеит, нас иаазқәыршәшәан, аҽааиҟаранатәит.
Амашьына аҩнуҵҟа, амашьынаныҟәцаҩ ивараҿ, хаҵак ихы бончаӡа снықәԥшит. Абар, избахьоу ахахәда еиқәзза! Уи Баџьгәа иакәын. Амашьына дааҭыҵын, ихы ашә инкылеикын, аныҟәцаҩы акы наиеиҳәеит. Амашьына барбалқәагьы гәырӷьаҵәа инықәшьҭрааит.
Баџьгәа ичаҟәӡа акы икызшәа анызба, сыблақәа гәырӷьара хәыҷык нрыҵахәмарит.
Ари иику иара акәхап, дымԥсӡазар шьҭа ишԥасимҭари ҳәа сақәгәыӷны саахәыцит!
Шьыжьы аахыс зааира ҳазыԥшыз, ишьапқәа баӷьа-баӷьа иргыло данааҳавала, ҳнеихаҵгылт.
– Уа шәтәақәа, Быкыҷ, уа! Шәабацои шәгыланы, – инапы наирххеит ҳашҟа, дааҭгылашәа иун. Аха нас, ижәҩахыр џаџақәа наҳаиаирхан, иҿынеихеит.
– Уаалеишь, баба, ҳнаиацәажәап, – иҳәан, Быкыҷ дҩа-гылеит. Ҳаицны ҳҿынаҳхеит.
Шьоукгьы, убасҟан агәашә иааҭалаз, Баџьгәа данырба, иццакы-ццакуа, рымҩа ҳашҟа инышьҭарҵеит. Урҭгьы уи илабара иашьҭазаарын.
– Шәаҳзаазгазеи аусура мшха, иҟоузеи?.. – иҳәан, уажә ҳаибазшәа, акасса ауада дахьыҩнагылаз днаҳалаԥшит Баџьгәа.
– Дад, уажәыгь иузеилымкааци абри ҳара абра ҳаазцо, мамзар лафшақә уҵаауоу? – уи иажәақәа Быкыҷ игәы иналакьакьан, аҭак наииҭеит.
Баџьгәа ибла гәыӷрақәа рԥан умбаӡо, мцымзар ҵабырг рҳәарц рҭахӡамкәа, ҳахьгылаз ҳрымбозар еиӷьаршьо
иааҳәыҵәыҳәыҵәит. Ихиҿы асахьагьы мчыла иааирԥшӡар иҭаххеит, аха иамукәа иааицәыбзамыҟәхеит.
– Ҳара ҳзышьҭоу иаҳгараны иҟоу ауп, ҩажәи жәафынтә ҳаахьеит аӡаӡа ҳхьыжжы, иҟалазеи?.. – Быкыҷ иҽыркьакьаны даацәажәеит.
– Ишԥашәаҳамҭои, шәгарҭа ыҟазар... Уи азы ажәак аӡәы иҳарҳәарцгьы ҳҭахым, аха уажәы аԥсыӡ аӡы зҵабаз ҳаҩызахеит, ҳкассаҿ егьыҟам, – иҳәан, ҳахьгылаз ҳалақәа днархыԥшылеит, исҳәаз агәра ргамашь ҳәа, ихы цәҳәынтаԥсра ичабра нықәшьуа.
– Нас иахьала акгьы ҳаузақәыргәыӷуам?! – Быкыҷ иблақәа ааирлашьцеит, уи ауаҩ дахьихәаԥшуаз дкылблаауа.
– Ишԥашәзызури? Шәшаргәаҟуа сзымдыруа џьышәшьома, аха иахьаки уаҵәыки иаашәычҳа!.. – астол дзыдгылаз амгәа дынҭаԥшын, қьаад еилаҳәарак ахыцәкәкәын ианкны иааҭигеит. Быкыҷ егьшалымҵуаз гәеиҭазар акәхап, уаҳа мҳәаӡакәа, ашә ахь дынхьаԥшит адәылҵраз.
«Издыруада, џьара хәыҷык аҟара ҭаҵәахны имазар, арҭ ндәылҵқәар, схала иасҳәап!» – сахькыдгылаз сгәы иааснаҭеит.
– Аа, абни игылоу сыҷкәыни иареи аҵара еицҭоуп, сыҷкәын иеиԥш дызбоит, сицхраар сҭахуп, аха иҟасҵарызеи, ԥсыхәа сзамҭеит... – инапы сықәкуа, жәаҟәандала сааигәалаиршәеит, ҳџьамшԥса ҳаҭ ҳәа акырынтә сыззнеихьаз. Аха иара зынзаҵәыкгьы днасыхәамԥшыцызт, ҽырмаҳа ҟаҵаны, сыгәхьаа мкӡакәа, дсывыҩрны дцалон.
– Уара, имамзар акәхап, акәымзар ариаҟара шԥаҳир-ҳәарыз!.. Баша ҳуауаӡа акасса ашә ҳзылагыларызеи, уашьҭан зны акы ҟалар аабап, – ҿааиҭит деиҩаҳаҳа, иқәацәӡа иӡырҩуа ашә илагылаз хаҵак, адәылҵра иҽазкуа.
Ҳаргьы аӡәаӡәала уи ҳнеишьҭалан, ауада Баџьгәа иааизынхент. Наҟ акы исԥырнагандаз изгалак ҳәа дҳашьклаԥшуан, ҳдәылҵра дахыццакуа уи дахьгылаз.
Ԥыҭрак ашьҭахь схы назқәыскра ҳәа акгьы сақәмшәо, сыхәдаџьал, Баџьгәа инапы нықәсызшәа, исыкәаҽны ашҭа сынҭыҵт.
«Нан, иамуӡозар, ахантәаҩы иахь ухал, ма уи ԥсыхәак узиуп. Умнеикәа умуааит, уԥхамшьааит, шьҭа ухәыҷым уара!» – сан илҳәаз ажәақәа аасгәалашәан, сҟәызгаӡа сааҭгылт.
«Сцап ахантәаҩы иҟынӡа, иҟалалакгьы... Исеиҳәогьы смаҳари. Уи уззнеиз азы зымҩа ухьеирԥшуам рҳәоит...» – схы нышьҭысхын, ашьшьыҳәа аканторахь ҭаа-ҭаа сынхьаԥшын, сҿынасхеит. Амардуан кылхха сыҩхалан, «Аколнхара ахантәаҩы» ҳәа ахьаныз инаҵакшәа, снацәкьарақәа рыла ашә атыгә-тыгә нахсырган, сныҩналеит. Ахантәаҩы иҭыԥаҿ дтәан, акы далацәажәо. Ашә сахьасыз имаҳазар ҟалап, аха саниба, днасхаҵгылан, снапы сымхуа, аԥсшәа насеиҳәеит.
Уи уаҩасак, абаакы, аха зхызҿсахьа ҳалалӡа иҟаз аӡәы иакәын. Акы сшаргәаҟуаз идырзар акәхап, сааҭиҵааит.
Сара азныказы саацәыԥхашьашәа сааҟалазаргьы, исҭахыз атәы иасҳәеит имӡакәа.
– Ишԥа? Уажәраанӡагьы ишәимҭацкәану?! Уцаны арахь усызиԥхьи! Закәызеи, мшәан, дызҿқәоу!.. – ихы анынасықәик, сындәылҵит ашацаҳәа.
Баџьгәа данцәажәоз, хара угылазаргьы, ибжьы улымҳа арчыхәчыхәуан. Сышнеиуаз, ашә саннадыххыла, ибжьы аасаҳаит аҩнуҵҟала:
– Ари – уԥҳәыс, ари – уҷкәын, ари – уара угарҭа... Ара унапы анҵеи! Аҳа, усҭеит!.. Уҿы иааҭшәаны иҟамлароуп. Удам здам... Иумбеи шаҟаҩы сышьҭоу рыԥсы ҵамҵамуа. Иуҭаху инцәыҵрыҳәҳәаны иуҭозаргьы иуадраӡом... Еҳ, убри у-Накәа лхаҵкы сцааит, иахьа ашьыжь инаҳлыркыз уажәыгь афҩы хаакәакәараӡа сгәы аршаҳәшаҳәуеит...
Иаасзымычҳакәа, ахьышәҭҳәа ашә анааимысԥаа, уа идгылаз ауаҩԥшь, ахьшь алақәа реиԥш илақәа камкамуа, ԥарақәак хыма-ԥсыма иџьыбахь амҩа надирбан, иҽырҽеиуа, акгьы ыҟаӡамызшәа иҿаԥшылара ааирлахҿыхт, сыҩналаанӡа иоуз агәырӷьара иныԥшуа.
«Аҳиҳи, Баџьгәа узыҳәан, абасоума уара аколнхацәа русмыш ԥара шырзушо...» – сқьышә инықәххит, аха еиҳабык иауҳәарыз.
Уи, ашә ахьаасыртыз игәамԥхазар акәхап, илақәа ҭырзза,
ҿымҭӡакәа дсыхәаԥшуан. – Уҩнал арахь, уҩнал, Адгәа! – иҳәан, иҽыргызмалшәа, сышҟа даацәажәеит.
– Аԥхьангьы саалакҩакит, аха иҟаз уаргьы иубон, – дгәыбзыӷха, иаԥхьа иқәыз ақьаадқәа нарҳәы-аарҳәуа днаргәылалеит. – Ара иҟоу сара моу адикәангьы изеилыргом, – нациҵеит.
«Сԥарақәа сиҭомашь? Уажәраанӡа аԥсыӡ аӡы зҵабаз ҳәа дықәгыланеи!» – аасгәахәт.
– Уи уашьҭан, уажәы ахантәаҩы дуԥхьоит! – сара стәала сҽаарԥагьашәа сындәылҵит.
– Сароу?.. Ахантәаҩы уҳәама?.. – акы неигәыдысҵазшәа, днасышьклаԥшит.
Амра акыр аҽышьҭнаххьан, ажәҩан казказра иаҵаланы. Аха сқыҭа иахыкны иныхшәалаз аԥсҭҳәа хәыҷы, ԥҳәаҟәак иаҟараны, нахьхьи џьара ашәшьы ҟанаҵон. Уи сқыҭа ԥшӡаҿтәи аҳауа цқьа аҵасуа, уара ара иуҭыԥым ҳәа анаҳәозшәа збон сара сахьахәаԥшуаз, Баџьгәа ишибоз сыздырам аха...
Амҩақәа ахьеихагалоу ҳгылоуп. Анахь ицогьы дубоит, арахь ицогьы. Амашьына ласқәа афи-сиҳәа ииаҟьоит. Ауаа ццакуеит. Шьоукы ҳаԥхьа иҟоу амагазин дуқәа инрыҩналоит, инрыҩнысуеит. Сара сылаԥш кыдырхаланы убарҭ сырзыԥшуеит.
Аха убри аамҭазы:
– Назиа! – сҳәеит сара, сыбжьы ныҵакны. Сашьа иахь сынхьаԥшит иаргьы дгәеиҭаразы, иаргьы дибаразы, даахьаԥшразы. Иаразнакала сахьгылаз самкуа сааҟалеит. Аҩнынтәи санаауаз сан шаҟантә дсыҳәазеи, нан, џьаракыр Назиа дубозар угәуҽаныз ҳәа. Аа, абар, ларгьы дахьызбаз. Сашьа акгьы имаҳаӡазшәа, иблақәа ырлашьцан инасирбеит.
Сара уи дысцәыӡыр ҳәа сшәан, сашьагьы игәхьаа мкӡакәан, ахьышәҭҳәа аулица снангылт.
– Назиа! – сыбжьы насыргеит еиҭа. Аха убасҟан аҿывҳәа машьынак ниаҟьан, сыбжьы аман инықәхәаша ицеит.
– Назиа! – ҩаԥхьа акгьы агәхьаа мкӡакәаны, аимҟьара схы иасырхәарц шьаҿак ааҟасҵон еиԥш аан, сышьҭахь ала смахәар нҭарсны инҭырҳәыцаа ишҟа саахьаирԥшит аӡәы. Схы ҩышьҭыхны снеиҿаԥшызар, сашьа иакәын, дқәацәӡа.
– Назиа дубома, Хәыта, Назиа! Ее дахьнеиуа! Уԥши, арахьтәи аганахьала.
Уахь сеихон, аха иара соуишьҭуамызт. Сара сыҩны сналыхьӡаны, даахьарԥшны сналацәажәар сҭахын, сналыхәаԥшыр сҭахын. Дсымбеижьҭеи иҵӡозеи? Илыԥсҭазаашьоузеи Назиа рыцҳа? Сашьа сицәцар ҳәа дшәошәа смахәар кны, абри сара сахьԥшуа ахь дыԥшуа, ҿымҭӡакәа дгылан деихашәны.
Назиа лани лареи аулица нымҩахыҵ наҟтәирахьтәи атротуар ианыланы инеиуан. Уажә иаҳа иаҳбарҭан, ҳаблақәа ҭраа ҳахьгылаз.
Урҭ еиԥшны, маҭәа еиқәаҵәақәак ршәын. Аха Назиа илшәыз лкьаҿ хәыҷы ахәдаҿ иԥшӡаӡа ашкәакәа авҵыҳәҳәон. Уи леиԥка ҭшәеи хыхь илшәыз лкьаҿ хәыҷи цәгьа илнаалон. Рышьхәақәа паӡа шьапымҭәақәак лышьан. Ҳара ҳҟны даныҟазгьы ас акәын лыҽшеилалҳәоз. Уажә лан длываӷәӷәа днеиуеит.
«Иаазгазеи? Иҟарҵозеи араҟа? Изышьҭоузеи?» – сгәы иааснаҭеит.
Урҭ ари ақалақь хәыҷы рацәак иацәыхарамкәан инхон. Сара уахь акырынтә сылгахьан Назиа. Урҭ анцәа ишиҳәара инхагәышьоит. Акы иазхьуа иҟам. Назиа дышхәыҷӡаз инаркны абри ақалақь аҿоуп дахьырааӡаз. Уи данцәажәоз ианакәзаалакгьы абри ақалақь хәыҷы аӡбахә акәын илымаз. Араҟа аҵара лҵон, араҟа илызҳаит, уи агәыблра лымазар акәхарын.
– Аԥсра шәықәшәандаз шәарҭ!.. Аԥсра шәықәшәандаз! – сашьа, гәаӷк дыкны дшагоз удырратәы, даақәыԥсычҳаит. – Уаала арахь, – иҳәан, сааирхынҳәит.
Сашьа иҩызцәеи иареи неихәаԥшы-ааихәаԥшит. Сашьагьы егьимҳәеит, егьырҭгьы ақәҿырымҭит, иҟалақәаз зегь еилыркаазшәа. Урҭ руаӡәы сашьа изааигәаӡақәаз дреиуан. Сара ҩаԥхьа сгәы иамукәа сышьҭахьҟа сынхьаԥшит, аха Назиа лани лареи уажәшьҭа иубарҭамызт, амҩа ианыз ауаа рыжәпара иналаӡ ицахьан.
– Ҳдәықәшәҵа шьҭа, ҳаззыԥшузеи? Џьара акы ҳнацҳап, – иҳәеит сашьа. Уаанӡагьы уи хәыҷык аҟара иалацәажәахьан. Иаақәҵәиааит.
Апарк ҳныҵсын, иаша ҳаԥхьа иҟаз аресторан ҳныҩналеит. Шьоукы ана итәоуп, шьоукы ара итәоуп. Амузыка абжьы хааӡа иҩныҩны ицоит.
– Ҳабатәари? – сашьа иҩызцәа днарҿаԥшит.
– Абна иаҳа иманшәалоуп, иагьҭацәуп, убра ҳтәап, – рҳәан, аԥенџьыр азааигәарашәа иҟаз ҭыԥк аалырхын, ҳнатәеит. Сара зегь ҿыцбарах избоит сзышьцылам аҭыԥ аҟны. Астолқәа еилыргоуп ицқьаӡа. Ашәҭқәа ҩнагылоуп. Зегьы ахаара рыҵоуп, зегьы ахаара рнубаалоит.
– Ишәфозеи? – лаԥхьа ԥыраҳәа шкәакәа хәыҷык аҭаны, деинаалаӡа, ӡӷаб қәыԥшӡак дааины дааҳадгылеит.
– Иаҳфарызеи, уара? – сашьа иҩызцәа днаразҵааит. Нас илаԥш урҭ инырхиган, иаархаашәа аӡӷаб дналыхәаԥшит.
– Ишәымоузеи фатәыс?
Лара акакала инеиқәылԥхьаӡеит даҿамхаӡакәа.
– Ибзиоуп, – иҳәеит сашьа, иаҳҭахқәазгьы налеиҳәеит.
Иаразнакала астол аахиеит.
– Ҳазынтәыкгьы анцәа ҳаигумырхан!..
– Ҳазынтәыкгьы бзиа аамҭа ҳамазааит!..
– Ҳазынтәыкгьы ҳахьыҟазаалакгьы ҳаицәумырӡын!..
Аҵәца ԥшӡақәа, урҭ аҵәца шьап кьацәқәа зны иҭацәуан, икеикеиуа иаақәгылон, аха нас дырҩагьых иааҭәуан.
Сашьа уаха, ҽаамҭанык еиԥшымкәа, аҩыжәра игәаԥхошәа дыҟан. Иржәыцыԥхьаӡа, иаҳа илахҿыххон, алаф рҳәон. Сашьагьы хьаа змаӡам аӡәы иеиԥш акәын дыштәаз. Сара уиаҟара исыдырцаломызт, аха изжәыз ахәыҷы сҿықәлан, сӡамҩақәа еилшаауа сҟанаҵеит.
– Аԥсуа ашәак ҳҳәар иҟалои?
– Иҟалахуеи!
– Да, ицәыргеи, Хәыта, ани ҳашәа!
Сашьа иҩызеи иареи бзиа ирбоз ашәак рыман. Уи аҵара ианҭазгьы еицырҳәалон. Уи ашәа шаҟантә дазхьаахьааз сашьа, аха иара ишиҭахыз еиԥш ицызҳәоз дахьимамыз аҟынтәи иҳәаломызт аҩны. Уажәы иҩыза гәакьа даниба иаацәыригеит. Абжьқәа хааӡа, игәыкӡа, еинаалаӡа, аха рацәак имырдуцәакәа азал иныҩналеит. Зегь ҳара ҳахьтәаз ахь рлымҳақәа нкыдырҵеит.
Аԥсуашәа! Аԥсуашәа! Улахҿыхӡа, угәыкӡа! Ааԥынра уаҩызоуп уара, ааԥынра иациуа ашәҭқәа уреиԥшуп уара!
Ахәыҭаҩы, уи аӡӷаб қәыԥш, уажәраанӡа араҟа иаҳхагылаз, алаф зарҳәоз, уажәы насҭхашәа дгылан арахь дааԥшуан, ҳара ҳҟынтәи акы лгәы ишахәоз удырратәы. Сара сыбӷа аҟәардә инадҵашәа стәан, хәыҷык сышьҭахьҟа снаскьаны. Уеизгьы изжәуамызт. Сшыԥшуаз акәымкәа, лара сышьҭахь ала дааины, лҽааларҟәшәа, слымҳа лхы надылкылеит. Лышҟа санааҳәуаз, лхахәы ԥшқаӡа сӡамҩа инахьысит ирчыхәчыхәуа. Духь фҩыкгьы сԥында инҭасит ихааӡа.
– Ани аҷкәын дызусҭада? – дҵааит лара.
– Дарбану?
– Ани агалстук зыхәда иамоу!
– Уи сашьа иоуп, – сҳәеит сара.
– Уи иватәоу дызусҭада? – дҵааит еиҭа.
– Дарбану?
– Ани зхахәы рҳәшәа иҟоу, акьаҿ цәыш зшәу...
– Уи сашьа иҩыза иоуп.
– Ибзиоуп, уашьа аус абеиуеи?
– Сашьа ҳқыҭан аус иуеит, дырҵаҩуп, – сҳәеит сара.
– Уашьа дыбзиоуп, анаалашьа бзиа имазар ҟалап... – Убасҟан лара лхылҿсахьа иҵегьы иааԥшӡахазшәа збеит.
– Аиеи, дыбзиагәышьоуп, – нлаҭаскит сааԥышәырччашәа.
Азал аҟынтәи шьоукы, ҳашәа ргәаԥхазар акәхап, агәырқьҳәа инеинырҟьеит. Ахәыҭаҩы дқашә-қашәо, наҟ лҿыналхеит.
– Ани иуалҳәоз закәыз? – аҷкәынцәа аҵәы налаҵашәа инасықәрыԥсеит. Сара, уи самаԥхашьан, зымҩа сынхьаԥшит.
Амузыка анаҳәа, ҩыџьа-ҩыџьала, уи абжьы иақәыршәаны, ршьапқәа неихго инықәлеит. Ԥҳәызбак лыбжьы хҵаны ашәаҳәара даҿын.
– Уаала, ҳаргьы ҳкәашап, – иҳәан, дҩагылеит, иҩыза иахь дынхьаԥшшәа, сашьа.
– Уаала, – иҳәеит егьигьы. Дҩагылан, ҳавараҿы итәа-қәаз аӡӷабцәа рахь иҿынеихеит, руаӡәы акәашарахь днеиԥхьарц...
– Саҭамзааит, аха... – сашьа иҩыза даахырхәашәа иуит урҭ аӡӷабцәа рҟны, ишьапқәа неидыԥсаланы.
Еиқәтәарак амаӡамызт амузыка абжьы. Шаҟа абжьы хаа еилаԥсозеи, шаҟа еинааланы игозеи!
Сашьа днеин, ахәыҭаҩы дналыдгылеит. Уи ак леиҳәоит маӡала, ак леиҳәоит, ларгьы лхы лырҵысуеит. Дшылакҩакуа збоит. Ҳаицыкәашап ҳәа леиҳәазар акәхап. Аха уеизгьы дызицымкәашои? Дицкәашар иҟалои? Аха нас еиманы инықәлеит. Сара сыблақәа ҭраа урҭ сырзыԥшуеит. Убри акәашашьа здыруазар, саргьы скәашарашәа сыҟоуп.
Аӡӷаб лызнапык кахәхәа, ишкәакәаӡа, сашьа ижәҩахыр иқәкуп ҭынч, егьи лнапы татаӡа инапы иануп, иҳаракшәа иахьику. Сашьа иимбац, аха иҭынчу ӡиа хәыҷык дхыԥшылошәа, лыблақәа дырхыԥшыло, маӡа-маӡа ак лаҳәара даҿуп. Зны-зынла еилаарцыруа икнаҳау алиустрақәа рахь дҩаԥшуеит. Лара зны дԥышәарччоит, зны ус диҿаԥшуеит ҿымҭӡакәа, абарҭ ибла қаруақәа рҟны ибзиаӡоу акы лбазшәа.
Сашьа ас игәарԥханы аӡӷаб длыцкәашо знык ада дсымбацызт. Усҟан иара аҵара дҭан. Сабшак аҽны иҩызцәа иман дааит аҩныҟа. Ҩыџьа аӡӷабцәеи ҷкәынаки иареи ракәын иҟаӡазгьы. Аҷкәын уажәы абни аӡӷаб илыцкәашо иакәын. Сашьа уи иӡбахә есымша иҿакын, дшыҷкәына бзиоу, аҟазшьа, ацәаҩа бзиа шимоу ҳәа, аха иареи сареи убри ауханӡа ҳзеибадырӡомызт. Саб дыҟаӡамызт аҩны. Сани сареи ҳааицхыраан, иҳалшоз ахәыҷы ала астол ааҳархиеит. Агәылацәа еизеит, ихәмарт, иччеит. Ианеимпы, сашьа арадиолаҟны апластинка нахаиҵан, – аҳа, шьҭа ҳкәашалап, – иҳәеит дҿаԥха-ҿаччо.
Аҵх акыр цахьан. Урҭ кәашон, уаха шаанӡа иуркәашозаргьы икәашон. Сан урҭ рыкәашашьа џьашьаны дрыхәаԥшуан.
– Нан, ари закәытә кәашароузеи?
– Ди, ақалақь аҿы абас ауп ишыкәашо, – иҳәеит сашьа.
– Шәкәашала, нан, шәкәашала, – лҳәан, сан лхы рҵысуа дындәылҵит.
Урҭ кәашон иласӡа, илахҿыхӡа, игәырӷьаҵәа. Сан уажәы-уажәы дааҩналаны, днарыхәаԥшны дцон.
Ауха, урҭ анышьҭаҳҵа ашьҭахь, сан лыбжьы рмаҷны сашьа диазҵаауан:
– Нан, ани узыцкәашоз аӡӷаб дызусҭадаз?
– Уи ҳара дҳацҭоуп, – иҳәеит сашьа, ихы ларҟәны, ҵаҟа дышьҭаԥшуа, уажәраанӡа иҵәахны имаз маӡак сан иҵылхызшәа.
– Цәгьа дыбзиоуп, нан, уи аӡӷаб...
– Ааи, дыбзиоуп.
Убри нахыс сашьа ақалақь аҟынтәи дааицыԥхьаӡа, сан ҭахак имҭо диазҵаауан:
– Дышԥаҟоу, нан, уи аӡӷаб?.. Аҵара дызҭаз далгахьоума? Дабадәықәырҵеи? Иарбан қыҭоу? Аҭаацәа бзиа лымазар ҟалап!..
Сан уи лыӡбахә лҿакын есымша. Уи илҭахын убри аӡӷаб лҭаацәеи ҳареи ҳаибадыруазарц, аиҭанаиааира ҳамазарц. Аҭӡаҟны, сашьа ипатреҭ ахькнаҳаз, мышкы иара даныҟамыз, даалаган уи аӡӷаб лҩызцәеи лареи еидгыланы иҳамаз апатреҭ наган инавакналҳаит. Нас уи дахәаԥшуан, иааиуаз агәылацәагьы идлырбон икныхны, абри аӡӷаб дышԥажәбои, дышԥашәгәаԥхои ҳәа. Аха сашьа уи аус уиаҟара далацәажәомызт.
...Сашьеи уи ахәыҭаҩ ӡӷаби акәашара иаҿын ҭынч-ҭынч, акы иалацәажәо, амузыка абжьы ршьапқәа ақәыршәаны. Аха убасҟан убри сашьа дзыцкәашо Назиа лакәызшәа сыбла иныхгылеит. Ҵкы ԥшӡак лшәушәа, деинаалаӡа, дыԥшӡаӡа, лыхцәқәа ԥаны лышьҭахь икыдушәа. Избоит абар зны лара дыччошәа, зны иара дыччошәа. Рыччабжь гәыкӡа аԥсабара иаҵәара иналаба ицошәа. Сара урҭ среигәырӷьоит, сгәырӷьара ҳәаак амаӡамкәа.
Аха убри аамҭазы:
– Ахәыҭаҩы! Ахәыҭаҩы! – абжьы иаагаз схәыцрақәа зегьы саарылырхит.
– Саҭамзааит, – лҳәазар акәхап, днеиԥырҵын, уахь лҿыналхеит лара. Сашьа акыраамҭа уи длышьҭаԥшуа дгылан. Нас дааины днаҳадтәалеит.
Сашьа иҩызеи иареи рыхқәа неидыркылан, маӡажәак неибырҳәан, иааибарччеит.
Сара аԥенџьыр ахь сынхьаԥшит. Назиа убра дадгыланы, маӡала абрахь дҳазкылԥшуашәа сгәы иааснаҭахит. Абрахь дзымааиуашәа. Аха Назиа уа дадгылаӡамызт. Адәахьы еилашәшәхьан. Амала алашарақәа аркымызт иахьабалак. Ацәажәашьҭыбжьқәа гон, амҩа ианын ауаа, иныҟәон.
– Уҭахызар уца уара, уԥсы ушьап, ҳара уажәыҵәҟьа ҳнеиуеит. Ацаԥхақәа ахьыҟоу умдыруеи? Уи аԥҳәыс илоуҳәар иулҭап... – инасабжьыргеит.
Ашьшьыҳәа сҩагылеит. Ауада сныҩнысын, аресторан ашьҭахьтәи ашә ала сындәылҵит.
Абар, шьҭа хымшуп ҳара ари асасааирҭаҿы ҳаҟоужьҭеи. Ҳраион аҿтәи ашколхәыҷқәа аиԥыларақәа ҳаман ампыл асразы. Сашьа дҳацааит ҳанаауаз ҳашкол аҟынтәи. Уи хылаԥшра ҳзиуан. Сҩызцәа зегьы уажәы аҩныҟа ицахьеит. Аха ҳаргьы уаҵәы ашьыжь ҳцозар акәхап. Иахьа сашьа иашьцәа ахьибаз акәу здырхуада, уиаҟарагь ус ҳамамызт, иҽааникылеит.
Асасааирҭаҿы итәаз аԥҳәыс ацаԥхақәа аалымысхын, ҳуада хәыҷы сныҩналеит. Уаҟа ҩ-каруаҭ лаҟәқәак гылоуп еилырганы. Стол хәыҷыки ҟәардәқәаки урҭ рыбжьара игылоуп. Аԥенџьыр ҭбааӡа, иаша ақалақь иалаԥшуеит. Алашара акуп. Снеины астол снадтәалеит.
– Нан, Назиа џьаракыр дубозар угәуҽаныз! Иудыруеи џьара дубаргьы?.. – лҳәон сан, сашьа џьара дцарцы амҩа даннықәлоз.
Аресторан аҟны иадырҳәоз амузыка абжьы уажәыгьы слымҳа иҭасуашәа сыҟоуп. Слымҳақәа еимлагәа икны саԥхьа астол аҟны иқәыз ажурнал сахәаԥшуа сыштәаз ауп ашә шааимҟьаз.
Сашьа иҩызцәеи иареи агәгәа рыхга иааҩналан, сашьа акаруаҭ аҟны днадыртәан, дара ндәылҵны ицеит. Урҭ ара ақалақь аҿы инхозар акәхарын.
Сашьа ихы кны дтәоуп, ҵаҟа дышьҭаԥшуа, дхьанҭаӡа, уихар дузышьҭымхыртә еиԥш. Иԥсыԥ игәаҵанӡа иганы даақәыԥсычҳаит. Нас, ихы ҩышьҭыхны днасыхәаԥшын, дындәылҵны дцеит, сара уажәыҵәҟьа сааиуеит ҳәа насаҳәаны.
Сыԥшуп, сеиҭаԥшуп...
«Дабацеи, мшәан, абри абрысҟаамҭа? Днызкылазеи? Ижәны дыҟоуп, џьара акы имыхьуандаз?..»
Аԥенџьыр садгыланы ҵаҟа сыԥшуеит. Зымахәқәа еилышьны игылоу ашәаԥыџьаԥқәа ирылыԥхоит алашарақәа, амашьынақәа рышьҭахьқәа кәикәиӡа ииасны иахьнеиуа збоит.
Сгәы иамукәа сындәылҵит. Иахьабалак ҭынчроуп. Аҵх акыр ицахьеит. Зегь шьҭалахьеит, зегьы ыцәоуп.
Акаридор сныбжьысын, илакьы-лакьуа ҵаҟа илбаагаз амардуан слаҿаԥшит. Икаууа, еергьҳәа ҵаҟа убоит, ашахмат асырҭатә ӷәы еиԥш еилыӷрааӡа.
Анаӡараҿы, иахьаанҵәоз, акәакьахьшәа аҭӡы ибӷа адҵан, изшьапык амардуан акьыԥшь аҟны иаҿакшәа дгылан сашьа. Иаԥхьа зхы ларҟәны игылаз аӡӷаби иареи рыгагақәа рывараҟны иубарҭан. Сара уи аӡӷаб иаразнакала дыздырт. Ахәыҭаҩы лакәын, уахантәарак иқәгьежьааны ҳамаҵ зуаз. Аха уажәы аҽа маҭәақәак лшәын. Лыҵкы ԥшӡа, џьемпыр ҟаԥшьык ақәҵаны, шьаҵатәы шкәакәақәак лышьан.
«Хәыта!.. Хәыта сымҳәеи!.. Арахь!.. Арахь уааԥши! Иумаҳаӡои?.. Хыхь!.. Дарбану узацәажәо уаҟа? Дызусҭада? Дабатәида? Уааԥши арахь, уааԥши! Илоуҳәо закәызеи?» – сыҳәҳәарц аԥсык ауп иаасыгхаз. Иаразнакала цәымыӷхарак насысит, сааилнашьааит. Ахыкәалаа еиԥш, акгьы агәхьаа мкӡакәа амардуан сынҭаландаз аасгәахәт, шьаҿак ныҟасҵеит, даҽакы, абар сынҭалоит скәалаауа, аха сҽааныскылеит, сшьапышьҭыбжь раҳар ҳәа сшәазшәа, акакала инеихго, сышьҭахьҟа сынхьаҵит.
«Дызлацәажәоз Хәыта уи аӡӷаб? Илеиҳәоз закәыз
уеизгьы?» – схы еимлагәа икны, астол сшадтәалаз ауп дшааҩналаз сашьа.
– Уажәыгь умышьҭалаӡаци? – иҳәеит иара, аха сара схы сагьымҩахеит.
Акәакьаҿ икҿагылаз ашифанер аԥхьа иҭасаз асаркьа ду днаныԥшылеит. Иблақәа ҭыгга дыҟан, хаха-хымш дмыцәаӡацшәа, ихахәы еилажәжәа, иблуз ԥыртланы, игалстук калкало, ихьырвырӡа, азыбжак икьаҿ адәахьала иақәын. Инапы ихы иналишьит, ихаԥыцқәа аҿҿаҳәа инеихаирӷәӷәеит. Нас дааин, дшеилаҳәаз абықҳәа акаруаҭ иҽнылаижьт.
– Назиа?.. Бабаҟоу, Назиа?.. Бзакәытә уаҩытәыҩсоузеи абри бара?.. Абри бара уаҳа акагь шԥабзеилымкаауеи? – ахчы аашьҭихын, еимлагәа ихы инақәиҵеит. – Назиа!.. – даҽа знык, ҩынтә раҟара исаҳартә еиԥш иаагеит уи ибжьы.
Дыжәдыруоу шәара Назиа? Назиа ԥшӡа, уи ҳара ҳ-Назиа? Мап, дышәзымдыруазар ҟалап. Илылыжәдыраагәышьозеи? Шәара моу, иара саргьы дсыздырӡомызт. Аха дыҟазаарын ӡӷабк, ӡӷаб қәыԥшӡак, абри ақалақь хәыҷ аҟны, аԥсҭазаара макьана цқьа еилкааны иззымдыруаз, ашьыжь иныҵхахоз амра еигәырӷьоз, ашәҭқәа иреигәырӷьоз, ааԥынра абзиабара змаз. Уи сашьа дидыруазаарын.
Аха уахык, ҳшымгәыӷӡоз:
– Еи, аԥшәма, аԥшәма! — аҿыҭбжьы аагеит агәашә аҟынтәи, нас – амашьынақәа рсигнал бжьқәа еиқәырццакны. Акы ишазҳәаз ҩашьомызт. Ала зны ԥхьаҟа ицо, зны – шьҭахьҟа, митәык абазшәа, ҿааихак ҟанаҵомызт.
– Аԥшәма, уҟаӡами, аԥшәма?!.
Амашьынақәа рылашара аԥенџьыр асаркьа иалԥханы, иаша сахьышьҭаз иааҩнаԥхеит.
– Ауп, сасцәақәак ҳҭааит ҳәа сыҟоуп, змоурахә мыӡша! – саб дҩагылеит.
– Еи, бара, бгыли! – сан лахьгьы ибжьы наиргеит. Саб дындәылцит. Саргьы, ажәжәаҳәа сҽааиласҳәан, снаишьҭалеит.
Алашарақәа аацәеит.
Агәашә аҟны ҷкәынак дгылан, маҭәа еиқәаҵәала деилаҳәан, ихәда агалстук аҭаны, иблуз шкәакәа аҵыԥшуа, рацәак дауцәамкәа.
– Хәлыбзиа, Кәана! Ҳнаушьҭуама уахь?
Сара иаразнакала дыздырит. Уи сашьа иҩыза иакәын, ҳаҩнгьы дааихьан.
– Иауазеи шәаасмышьҭкәа! Иҟоузеи? Бзиароума? Цәгьароума? – саб азныказы иааицәымӷхеит.
– Бзиароуп, Кәана, бзиароуп!.. Агәырӷьараз, аҭаца мшы!.. Зеиԥш дыҟаӡам аҭаца!.. – иҳәеит уи. Ижәны дшыҟаз ҩашьомызт. Уажәраанӡа икьаҭан иҟаз амашьына лашарақәа аԥыр-қьҳәа иаакит. Ҳкәасқьа илашаӡа ина-гәыдыԥхалеит. Рыбжьқәа ныхҵаны, ҳнашәышьҭроуп, хнашәышьҭроуп рҳәарашәа, иаадырӷызит. Амашьынақәа рҟынтәи ацәажәашьҭыбжьқәа гон.
– Еҳе, аҩызцәа, шәҭал арахь!
Саб ҿымҭӡакәа, деиҵаӷәӷәа, дадырсызшәа дгылан, урҭ дрыхәаԥшуа.
Иаразнакала алахҿыхра нықәлеит адәы. Уи аҷкәын саб днаскьаганы ак иаиҳәон.
Амашьынақәа нақәацеит. Аӡәы агәақь-агәақьҳәа хынтә инеиқәрццакны дхысит.
Агәылацәа еизеит.
Гәырӷьаран, нас ишԥаҟаҳҵарыз!..
– Аҭаца мшы! Аҭаца мшы!..
Сан илыдырныҳәалон, саб идырныҳәалон.
Аҭаца акасы лхаршәны, ауаҭах аҟны дыкҿагылан, лхы ларҟәны, деинаалаӡа. Сабаанагеи, иабадгьылу ҳәа лгәы иаанамго дыҟамызт, аха иуазҳәагәышьодаз.
«Дызтәыдашь, анаџьалбеит? Дабатәидашь?» – сан уажәы-уажәы ауаҭах дыҩналаны длыхәаԥшуан, дгәыдылкылон анык леиԥш, нас ддәылҵуан, деиҭалызхәыцуан, еснагь зыӡбахә лымаз уи аӡӷаб хәыҷы лакәызшәа лбон, аха уи лакәмызт. Уи ахьлакәмыз хәыҷык аҟарагьы лгәы еихьнашьуазаргьы ҟаларын, егьылҳәомызт акәымзар.
– Дышԥаԥшӡоу, дышԥаԥшӡоу? Иаргьы дыԥшӡан, аха иара иеиҳа иԥшӡаз дааигеит! – алаф рҳәон аҳәсахәыҷқәа.
Сашьа уеизгьы арахь даазышьҭхуадаз, џьара ааҵрак давагылагәышьазар акәхарын, дшәаԥырҳаԥуа, митәык ҟаиҵазшәа.
Сан дгәырӷьон, избанзар, ҳаҩнаҭа ӡӷаб дыҩнаӡамызт, уажәы аӡӷаб дыҩналеит дкашә-каҷо. Сабгьы дгәырӷьон, уи игәырӷьара ҳәаак амаӡамызт. Саргьы сгәырӷьон...
Шықәсык анҵы ҳаҩнаҭаҿы агара цәырыргеит, уи агара – сара сзааӡаз, сашьа дзааӡаз. Уаҟа ахәыҷы дгаран лыблақәа ҭыхәхәа, сашьа иеиԥшыз. Сан дадтәалан, лхахәы ӡышӡа, иахьа хәлаанӡа уи агара рҵысуа. Ҳара ҳандәылҵны ҳцон ҳазынтәыкгьы, шьыбжьышьҭахь зны ҳаагәарлон. Сашьа дгәырӷьон маӡала, Назиагь дгәырӷьон, саргьы сгәырӷьон. Ахәыҷы илызҳауан, дбыжәгәаламуа сашьа диԥыло далагеит аусурахьтә данаауаз. Лнапқәа рхахо, лыблақәа лхаччо, лаб шиакәыз лдыруазар ҟаларын.
Диазҵаауан:
– Акамфеҭ сзааугама? Апечениа сзааугама? Атаԥшьқәа сзааугама?
– Зегьы-зегьы бзаазгеит, зегьы-зегьы, – иҳәон иара. Ашҭахь дынхьаԥшуан. Саб дтәамшәа анибалак, даашьҭихуан. Хыхь дааҳаракны дналыхәаԥшуан, длеигәырӷьон. Дахьыҟазаалакгьы акы лзаамгакәа дааӡомызт. Сан урҭ лныҳәон, наунагӡа еигымхарацы илныҳәон. Аха...
Аха сашьа уажәы деиқәшьшьы, ауада дыҩнагылан аҽеилаҳәара даҿын. Асаркьа днадгылеит. Акыраамҭа дадгыланы дахәаԥшуан, ариабжьарак иҿаԥшылара аҽшеиҭанакыз гәеиҭозшәа. Иблақәа ҭыгга иҟан, хәыцрак ишаркараз рнубааларатәы. Ихахәы зымҩа иныԥхьеиҳәеит. Асаркьа авараҿы икнаҳаз Назиа лпатреҭ днахәаԥшын, иаарҳәны иныкнеиҳаит. Ашьҭахь, уи иацәыхарамкәа икнаҳаз, Назиа ҳаҩны дыҩнанагалаанӡа, сан есымша зыӡбахә лымаз аӡӷаб лпатреҭ дахәаԥшуан, быгәнаҳа шԥасықәшәеи бара, аҭыԥҳа гәыраз, бабаҟоу уажәы, ибыԥсҭазаашьоузеи иҳәарашәа. Аха лара дшааԥшыц дааԥшуан ҿымҭӡакәа, лыблақәа
еихмырсыӷьӡакәа, наунагӡа ишҟа абас дааԥшларц лҭахызшәа.
Сашьа ишәҟәқәа аақәхны, сара сахьгьы дхьамԥшӡакәа, ихы наиқәыршәны, ашацаҳәа дындәылҵит. Снаишьҭаԥшит, аха ицашьа ԥшӡамызт, ашҭа дықәлан дахьнеиуаз.
– Нан, уагымхааит, – лҳәеит сан. Ахьшәҭҳәа сышәҟәқәеи стетрадқәеи ааизыскын, сындәылҟьеит.
Назиа дцеижьҭеи абас ауп дшыҟала Хәыта. Ҳалацәажәараҵәҟьагьы игәаԥхом. Ҳара ҳаҩнаҭаҟны зегь реиҳа Назиа лакәын ҳаҭыр зқәаҳҵоз. Аха ҽнак ашкол ахьынтә ҳанааи, Назиа аҩны дыҟаӡамызт. Сан илҳәо лҿамшәо дтәан.
– Ара дсымбароуп уаҳа, ара дсымбароуп уаҳа! Ишԥыкәу сҳәатәы хамҵакәа дышцаз? Закәызеи, мшәан, иҟалҵақәо, лхы иааҭашәар, дындәылҟьан дцо!.. – Сашьа цәгьа даргәааит уи. Инапы аӷьеҩҳәа астол инықәикшеит, ихаԥыцқәа аҿҿа нарыҵгеит. Ауаҭах дазкуамызт. Уи игәаԥхомызт Назиа лыхҭашәарақәа. Аха уажәы Назиа дыҟамызт аҩны.
Хәытеи Назиеи аимакқәа раухьан уаанӡагьы. Шаҟантә исаҳахьаз, сара ара сахәарҭам, сара ара сахәарҭам! Ҳанбанӡатәазаари абас мацара, ҳаблақәа хҩаны, абри абнараҿы? Иубои араҟа? Да, уазхәыци цқьа? – ҳәа лҳәоны.
Сашьа ианакәзаалакгьы ақыҭа бзиа ибон. Зегь хаарак рыҵан араҟа, зегьы ибзиаӡаз акы рнибаалон.
– Абри лан лыбз лыҵазар ҟалап, – лҳәон сан. Ииашаҵәҟьангьы, убас акәзаргьы ҟаларын. Сара акырынтә избахьан, уи лан аҩны данааилак, Назиа дыкҿацалан акыр аамҭа дшылҿақәиҭ-қәиҭуаз. Нас, уи данцалак, Назиа деиқәшьшьы, лхы кны днатәон, ак узламҳәаӡо. Сабгьы уи игәы иалан, аха иахиҳәаара издыруамызт.
Сашьа убри аахыс акыр иҽеиҭеикит. Аусурахьтә данааилак, аҩны дыҩналар аиҳа дыҩнамлар еиӷьишьо далагеит. Убас акәын дшыҟаз иахьагьы. Акыр аамҭа аҩны дыҩнагьежьуан иҟаиҵара изымдыруа, аха ашьҭахь, ишәақь аакнихын, дындәылҵын дцеит. Ауха акыр аамҭагьы дыҟаӡамызт. Аҵх акыр ицахьан еиԥш дашьны, аҳәынҵәа ицратата, аҟәҟәаҳәа дхысуа ашҭа дааҭалеит.
– Ауп, ари џьара дҭаҳаит ҳәа сыҟоуп, зморахә мыӡша, – иҳәеит саб. Уи игәамԥхеит, аха алаҿимҭӡеит. Сашьа днеин, дахьышьҭалоз аиарҭаҿы даҳмацәажәаӡакәа иҽнылаижьт.
– Ои, нан, уан анышә дагандаз, иабоужәи? Изужәуазеи абриаҟара?.. – сан днеин, ихы аалшьшьит, данхәыҷыз еиԥш, ишьапы хырҟьаҟьа дыҩуа абри ашҭа данҭаз еиԥш, лгәы былуа. Иара, сан илҳәаз имаҳаӡазшәа, аҭӡахьы иҿы нхьаирҳәит.
– Абри ихәыҷы дыгәхьааигозар ҟалап, убри акәхап ихы зыхирҟьо, – сан уи ахәыҷы лыӡбахә акәын илымаӡаз ариабжьарак. Уи лыҟаҵашьа, лныҟәашьа, лыччашьа, лыхәмаршьа лгәалалыршәон. Сашьа усҟан ихы кны днатәон, акгьы ахиҳәаауамызт. Аха сара издыруан сашьа уи ахәыҷы илеиӷьишьоз аӡәгьы дышимамыз...
– Нан, уҽааилаҳәаны уцаны, ухәыҷи уԥҳәыси арахь иаага. Абар аамҭагьы акыр цеит. Уажә дгәаан уа дтәазар акәхап, – лҳәеит сан иахьа.
– Сара уахь уаҳа сықәлом. Илыласхузеи сҳәатәы хазымҵо... Уа дтәазааит, ара дсымбароуп уаҳа!
– Ус умун, нан, ус умун, ԥхашьарами, уи дхәыҷуп, дааӡатәуп макьана. Агәылацәа ираҳар ишԥаҳзырҳәои?
Ариабжьарак зегь ҳаиқәшьшьы ауп ҳшыҟоу. Шаҟа ицәгьоузеи абза гәырҩа. Ихьанҭоуп, даараӡа ихьанҭоуп...
– Ма уара уца, аӡә даашьҭыхны, – лҳәеит сан саб изыҳәан. – Умаҭәақәа сырхиап уаха.
– Сара сцар иҟалои? Сара сдәықәшәҵа! Назиагьы даазгоит, ахәыҷгьы даазгоит! – сныҵхахеит сахьтәаз.
– Уара уахьнеиуа иулшагәышьозеи? Уа ацәажәара аҭахуп, игәааны иҟазар акәхап. Лан дзеиԥшроу умдыруеи, уажәшьҭа длымԥыхьашәазар, доулышьҭуама? Лара ҵапҟа-гьы илгәыҵалазеи? Зхаҵа дызҭахым уаҩы дибахьоума?
Аухантәарак сан саб имаҭәақәа рырхиара даҿын. Сашьа дыҟаӡамызт.
– Ари ишакәым ихы мҩаԥиго далагеит. Мыцхә арыжәтә хҭеикуашәа збоит... – сан дгәырҩон.
Саб ашьыжь иҽанеилеиҳәа, дыҷкәынхазшәа дааҟалеит. Изиацкқәа цыҩцыҩуа, иԥсуа еиқәа, иблуз хыхь иақәҵаны,
икьаҿ наишәиҵан, иа анцәа, амҩа бзиа сықәҵа ҳәа ашҭа дынҭыҵит.
Сани сареи саб иаара ҳазыԥшын.
– Уи уажәшьҭа уа днеихьеит, уа дыҟоуп, ахәыҷы длахәмаруазар ҟалап, – лҳәон сан уажәы-уажәы. Ашҭа днықәгылон, амҩаду ахь дыԥшуан, дыԥшуан лыблақәа ҭраа, аха аӡәгьы данылымбалак, даахынҳәуан.
– Дирымҭоу?.. Лан леишәацәгьак лоуп, иудыруеи, сыԥ-ҳа џьаргьы дсышьҭуам ҳәа даақәгылазар? Аха арахь гәхьаалгозар? Уи шьҭа дахьхәхьеит, иааны санбаргои ҳәа дыԥшызаргьы ҟалап. Знык арахь дҳамԥыхьашәандаз!..
Сан дахьтәаз дхәыцуан, схәыцуан саргьы. Иахьатәи амш иаҳагьы иаухазшәа аабон ҳҩыџьагьы. Ҳаԥшуп, ҳаи-ҭаԥшуп. Ишԥамыццакуеи абри аамҭа? Аха амра лаҟәит, ахьшәашәара аҿалоит. Ҽаҩраҭагалантәи аԥша леиҩеиуа идәықәуп.
Сышәҟәы нықәсҵан сындәылҵит.
Агәарабжьара шыҟоу шьоукы бжьалан иааиуан.
– Назиа даауеит, ди, Назиа!
– Ишԥа, нан? Назиа уҳәама?
– Аиеи, Назиа даауеит!
– Унан, сшәыкәыхшахандаз!..
Агәашә ааимԥааны сынҭҟьеит. Аԥша хәыҭхәыҭ сҿасуеит, аԥша хәыҭ-хәыҭ сҿагәыбзыӷуеит.
Ахәыҷы дбыжәгәаламуа сара дысԥылоит, лнапқәа рхахо. Сангьы сара дсышьҭоуп. Сашьа, иҟалаз изымдырызт, абарҵа дыҵагыланы даҳзыԥшуеит. Ахәыҷы дышьҭысхуеит сара. Дсымбеижьҭеи иҵӡозеи? Лара дыччоит, сара сыччоит. Илахҿыхуп аԥсабара.
– Бышԥаҟоу, Назиа? Бышԥаҟоу.
Назиа саагәыдылкылеит. Ишызбоз лыблақәа аацәаакхеит.
– Бара разҟы бзиа, абриаҟара ҳшыгәхьаабгоз акәызма арахь бшымаауаз... – сан Назиа даалгәыдлыҳәҳәалеит. Ахәыҷы лнапқәа сыхәда иаакәыршаны, ирыӷәӷәаны илкуп, џьара слыцәцар ҳәа дшәошәа. Лыхцәы ԥшқа сҿаԥсауеит.
Ашҭа ҳааҭалеит. Ашәшьыраҿы аҟәардәқәа ргыланы
ҳтәоуп. Саб далацәажәеит дахьнеиз ҳаҭыр шиқәырҵаз атәы.
Сан иаразнакала астол аалырхиеит.
– Уцаны Чагә аранӡа усызиԥхьи? – иҳәеит саб. Уи саб иашьа иакәын. Агәашә сныҭҟьеит. Рацәак ихарамызт Чагә дахьынхоз.
Чагә данааи, иблақәа ҵархәны Назиа дналыхәаԥшит, зегь зхароу бара боуп иҳәарашәа, аха акгьы имҳәаӡеит. Уи ҳаҩнаҭа иҟалақәоз игәаԥхаӡомызт.
Сашьа егьи ауадаҟны ахәыҷқәа ртетрадқәа риашо дтәан, иԥсы ӡаны.
Астол ҳнахатәеит.
– Уааи уара аранӡа, – иҳәеит саб, сашьа иахь ихы нарханы.
Сашьа дааҩналеит, ихәда икәаҽны. Назиа зымҩа акәа_кьаҿы дгылан, аҭацара луашәа, дкахәхәа.
– Ҽазны ибмыхьааит, баба, бара ари аҩыза... Ҽазны иҟаумҵароуп уаргьы ас. Шәҳәатәы хеибаҵала, шәнеизыӡырҩла, ҳаҭыр еиқәышәҵала, шәыгәқәа нибамырхалан. Ҳазынтәыкгьы ҳзыҟоу шәара шәзыноуп, шәара шәыбзиахар, ҳара уаҳа акгьы ҳҭахӡам...
Саб даҿын ацәажәара.
Назиа лхы ларҟәны дгылан.
Аԥша ҟәанда ахәхәахәа исхьысуан, схысҿсахьа қәыԥшра арԥшӡон. Иахьа еиԥш, сара сҩызцәа сааныжьны аҵарахьы ицеижьҭеи, схы-сгәы ақәбзиаханы, сгәы ҭыԥраауа, сласӡа сҟамлацт. Сшьапқәаҵәҟьагьы, ааԥсарак рзымдырӡошәа, ифраҭхан, аффаҳәа ауп ишсыҵԥраауа. Амҩан сахьаауаз аҩнқәа, аҵлақәа, арахә, ауаа – зегьы сара акала исзааигәоушәа, исеигәырӷьаны исеихырхәошәа акәын сгәы рзыбылуа сышрыхәаԥшуаз. Ус сшааиуаз, сныҟәашәа аасырмаҷын, ԥшьшьаала амҩаду снымҩахыҵны, ачаирҭахь игаз амҩа
инансыршәлеит, убра снеины агазеҭқәа нарзысшар, нас аҩадатәи абригадақәа ракәын исзаанхоз ҳәа схәыцуа. Ҿыц исзаархәаз смаланыҟәа, амра ацыԥхьқәа адыҷҷало, ашьҭахь наҟ-ааҟ еиҩшаны, ирманшәаланы сеидара ақәҿаҳәан. Уи, агәарабжьара иавеиҭаҳақәаз аҵлақәа ршәшьыра иҵашьшьы, акәадыр хәыҷы сахьақәтәоу ҷыжь-ҷыжьҳәа абжьы гауа, асаба илассы акәын ишцоз.
Амҩа иашахәҵәаӡа, аҩганкгьы ажра хәыҷқәа авганы, қәыц аандала ирхианы, иԥшӡаӡа инашьҭуп аҳабла аҵыхәанӡа. Уи уахыԥшны иубоит араҟа инхақәо рыҩнқәа кәаԥ-кәаԥӡа, рацәак еицәыхарамкәа, ашәырҵлақәа ирыгәҭылакны иахьгылоу. Нас урҭ ргәашә еинаалақәа, рашҭа иаҵәарақәа, ршәшьыра хьшәашәақәа, рӡыхьқәа...
Сышнеиуаз, сыварахьшәа иҿаз гәашәк сназыԥшит, саангыларыма ҳәа сгәи-сгәи, еилаԥшуа. Аха, – «Мшәан, зегь дара рами, уа иҟалоит зегьы, уа ирзысшап?», – насгәахәын, саанымгылеит.
Аҳабла абжеиҳара сышьҭахьҟа иаансыжьхьан. Шәакгьы ԥшаа-ԥшаауа сгәаҵа аҟынтәи сқьышә инықәххуеит, аха адәахьы уаҩы имаҳаӡакәа аҳауа иналаӡы ицар ҳәа ишәошәа, уа аҽааннакылоит. Абар, смаланыҟәа амаа шыску снаваҵәир, ачаирҭа сынҭагылоит. Нас уи иалгоу амҩа иаша снанылашт. Аха убри аамҭазы, наҟстәи хәарԥ-хәарԥҳәа ишьапышьҭыбжь гауа, еигәышәк ихәда иқәкны, деихасыҟәӡа даасԥылеит аӡәы. Уи уажә дызбазма, Сандра иакәын, ари аҳабла аҵыхәаншәа инхо.
– Мшыбзиа, Шьаликәа! – данаасывала, иеигәышә иҟәаҟәа иаақәхны дааҭгылт.
– Бзиа убааит! – смаланыҟәа ааныскылеит саргьы. «Ари иҟыба-ӡыба цәгьоуп, иара иҳәаанӡа игазеҭқәа наҟ исҭар дысԥырнагап», – насхәыцын, сгазеҭқәа зҭаз хыртло снахалеит.
– Баба, абра уавсны уцалоит, рацәак бжьам ҳәа сы-ҟоуп ҳахьынхо, ҳгазеҭқәа ачаирҭанӡа изуго, агәашә аҟны иаанужьлар... – даасамырҟәылшәа, имырхьааӡакәа даацәажәеит. Аха, аиаша уҳәарами, хәыҷык аҟара акәзаргьы,
сӡамҩақәа амца ԥхара нарыҵалазшәа, акы ҟәандаӡа иааснырит.
«Мшәан, абригадаҟны иԥҳәыс илысҭалоз аҩныҟа иналымгаӡози?» – сназхәыцит сара. Аха ашьҭахь сыбжьы нҭыскааит:
– Ыы, ишәызнарымгаӡози?
– Ауп аха, нас нахьхьынӡагьы изугарызеи ҳәа ами, – иҳәеит дҿаԥха-ҿаччо, ацарагьы иҽыназикит.
– Аа, угазеҭқәа! – ишҟа инасырххеит.
– Сара уажәы џьаранӡа сцоит, агәашә аҟны ҿуҭыр иумырхып, – дынхьаҵын, ахәацаҳәа имҩа днанылеит.
Сандра иҩны амҩа ахаҵәирҭаҟны игылоуп аҽеиҵҳәаны, еиқәыҽырбо. Абыркьылқәа шәыга иаҵәала ишәны, абаатәы мардуан, асас бзиа бзиала уаабеит ҳәа аҳәарашәа, ишьамхнышгылан иԥшуп. Иаша уахьынагәыдыԥшыло, азал аҭӡамц аҟны, шьабсҭак харахаԥшуа, ашәҭыҭра иларгылан, алымҳацәқәа кьацә-кьацәӡа асахьа ҭыхны иахьану убоит. Аҩны ашәқәа ҟьаҟьаӡа иаартуп. Аԥхьатәи аԥенџьырқәа ракәзар, наҟ-ааҟ рыҽкыдырҵан, азал ишуҭаху уҩнаԥшуеит. Сара уажәы агәашә аҟынтәи зымахәқәа еиужьны игылоу аҵәаҵла саҵыԥшны, акәасқьахь аԥшра саҿуп. Аха аӡәгьы дызбом, дыҟам уаҩы. Иҟасҵари?.. Сандра иԥҳәыс лыхьӡ ҳәаны сыбжьы насыргеит. Зегь раԥхьаӡа сыбжьы злымҳа инҭасыз, уажәраанӡа зхи-зшьапи еилаԥсаны иқьақьаӡа ииаз аласба ҩаҵҟьан, иҷыӷә-ҷыӷәуа, саршәарашәа, аҽырӷәӷәаны аҿаанахеит. Аха сааигәа ианааи, садырызшәа аҽааиҭанакын, аҵыхәа патагәа ыркәаталеиуа иаасыдгылеит. Аӡәгьы данызымба, дырҩегьых абжьыргара сацәыԥхашьо сгылан суауаӡа. Аха убри аамҭазы, ишызбоз азал дныҩнысын, абарҵа даақәгылт иахьада исымбацыз ӡӷаб қәыԥшӡак. Нас уи, агәашә аҟны сгылазшәа анылба, дналбааит. Дызусҭахарыдашь, анаџьалбеит?.. Слыхәаԥшуан дыҵәрышкәаӡа, амшын гәеиужьра даалҵызшәа, сыбла дыхгыланы, лыхцәы еиқәара лыжәҩахыр иаақәкьысуама уҳәаратәы, лхы-лҿы гәыкӡа, леимаа татақәа ашьацра иахьылалыргылоз аҳаскьын иаҵәара ахәаҽыр ҳәа дацәшәошәа дахьааиуаз. Дышԥабзиоу,
змоурахә мыӡша, дызтәхарыдашь рҳәошәа, сыблақәа шанханы акәын ишыҟаз. Лчыҭ ҵкыӷра дамбар иԥсуашәа, лцәа-лжьы иақәшәо, дыԥшӡаӡа, агәашә сахьадгылаз дааит.
– Мшыбзиа! Аԥшәмацәа аӡәгьы дыҟаӡами? – сналазҵааит.
– Дыҟаӡам аӡәгьы, – лҳәеит лара.
– Абарҭ дара иртәуп, ишәаҭәасшьоит, аха исызрышәҭандоз, – заанаҵы иалысххьаз газеҭқәак лышҟа рҿынасырхеит. Сҭынчра еилагар ҳәа дацәшәошәа, ашьшьыҳәа иаасымылхит. Убри аамҭазы машәыршақә инеиԥылаз ҳалаԥшқәа ааицәыԥхашьашәа иааҟалан, рацәак аихәаԥшра рзымгәаӷьыкәа хазы-хазы инхьаԥшит... Уи аӡӷаб лсахьа сгәы ацәа иалнахызшәа, сандәықәлагьы лышҟа сынхьанарԥшит. Агазеҭқәа илсыркыз дрыхәаԥшуа, лхы ларҟәны, лышьи-лышьи неиқәҵо, аҩныҟа днеиуан дҭынчӡа.
...Ачаирҭа амшын гәеиужьреиԥш ииаҵәаӡа, аҽеиҵыхны иахьышьҭоу унахәаԥшыр, ачаи радқәа зегьы еиваланы ишша-шшаӡа ишнеиуа, хәыҷы-хәыҷы иааизааигәаханы, ажәҩан аҽналанарсыз џьушьап. Избоит, абар, ачаиҿыхцәагьы рчаз хылԥақәа ҟьаҟьаӡа, аффаҳәа иқәсуа ачаирҭа иахьху. Урҭ сара среихырхәоит, салам рысҭоит, снапы сҟьоит, аха саангылом, саҿуп ацара сықәббы, иаансыжьуеит дара...
– Аԥошьҭаныҟәгаҩ дааит, аԥошьҭаныҟәгаҩ! – абжьқәа геит. Шьыбжьон ҳәа атәара рҽаназыркуаз аамҭазы срыхҭыгәлазаап. Саарыгәҭыларкит, срыцәцар ҳәа ишәошәа, аԥсеивгаха сымҭо. Шьҭа урымпыҵыҵра уҟоуп, ргәы ааумырҭынчкәа.
– Уа иаасашәраӡа, иаасашәраӡа! – схәеит, аха дара ртәы иадмыргар рымуит. Искыз асалам шәҟәқәа аасымырԥаан, дара иааизыршеит. Саргьы, агазеҭқәа нарзысшан, сыԥсы ааиҭаскырц снаскьаны, ачаи зҵаркапануаз аџь еиқәызза ду ашәшьыра ашьацраҿ снатәеит.
– Шьаликәа, сара сухашҭит ҳәа сыҟоуп, уҵамбгааит, сга-зеҭқәа сумҭои? – Сандра иԥҳәыс деиқәыкамкамуа, акгьы лмоушәа анылба акәхап, лҽырҽеиуа лҿаалхеит сара сахьтәаз ахь.
– Бгазеҭқәа аҩны иаансыжьт, – анысҳәа, зныкыр
аҩныҟа инаугахьазма, араакәмыз иахьсуҭалоз лҳәарашәа, днасҿаԥшит.
– Иҟадаз аҩны?— зҵаарала днасыхәаԥшит.
– Сыздырам. Ӡӷабк дысԥылан исымылхт.
– Ҳаи рыцҳа, уи лхала иахьа аҩны лгәы ҩнаҿыӷьзар ҟалап, анышә сфандаз, ма арахь даазгарауааз!.. – итәақәаз рахь дынхьаԥшшәа, даацәажәеит лара.
Сара уи аӡӷаб ахьшәҭҳәа сыбла дныхгылеит, сыблаҿ даазгаз сзымдыруа.
– Дарбан бызҿу, Минца? – насҭхашәа итәаз аԥҳәыс гьамгьам, Минца лхы налықәлкит.
– Аҟәа ирымоу саҳәшьеиҳаб лыԥҳа заҵәы, ашкол аҭаламҭаз ԥсшьара ҳәа даан...
– Ҳаи рыцҳа, дзаҟарада бара?
– Бабалыхәарҭоу, дҭыԥҳауп шьҭа, дқашәқашәо, сынтәа жәаба рахь дцеит, уажәтәи аӡӷабцәа уеизгьы уаахьаԥшаанӡа ирызҳауеит, – лҳәеит Минца.
«Сынтәа жәаба рахь дцеит... Саргьы ҵыԥх акәымзи жәаба рҟны сантәаз, сҩызцәеи сареи аџьџьаҳәа ашкол ашҭа ҳанҭаз. Ишԥаҟоу уҳәарауазеи аԥсҭазаара. Зны џьарак шәеилоуп шәгәырӷьаҵәа, шәыхәмаруеит, шәыччоит, нас шәнеиԥырҵуеит. Азныказы уамашәа иубоит, иуцәыцәгьоуп, угәы азхьаауеит, аха нас уашьцылахуеит. Уи угәалашәараҿы иаанхоит, уазхәыцлоит уара. Еҳ, сышкол аамҭа, ас, ирласны сызхара узбаанӡа узсымпыҵԥрааи?..» – схәыцуа смаланыҟәа нкыдысхын, шәус аабзиахааит ҳәа нараҳәаны, сҿынасхеит. Ачаирҭа агәы иқәсуаз шьыбжьонтәи аԥша хьшәашәа ачаи ҟатарақәа арқашә-қашәон...
– Мшыбзиа, аҭыԥҳа! – жәациижьҭеи исымбацыз уажәы иаҳа слышьцылазшәа ԥхьаӡаны, салам налысҭеит. – Абарҭ шәара ишәтәуп, – газеҭқәак аалхны иналсыркит.
Исҭахуп слацәажәарц, акы ласҳәарц, изакәызаалак акы, аха исҳәаша сауам, избом, сақәшәом, сгылоуп сҭынчӡа.
Аӡӷаб агазеҭқәа шаалоузҵәҟьа, лхахәы лҿаԥсо днасыхәаԥшын, дынхьаҵрашәа даагылеит.
Бымцан, иахәа, ҳаицәажәалап, бзырццакуеи макьана рҳәарашәа, сыблақәа лыхәаԥшуеит сахьгылоу.
– Салам шәҟәыкгьы шәыхьӡала иҟазаргьы ҟаларын, аха... – ацәажәара шысҭаху удырратәы, сыԥхашьа-ԥхаҵо, изулак уахь изгәаӷьит.
– Нас исышәымҭои?..
– Иҟазар ишԥашәысымҭои, аха арыцҳара сыхьны сы-ҟоуп...
– Изакәызеи иара?
– Ишәыхьӡу сыздырамеи?
– Сара Нели сыхьӡуп, – лыбжьы ԥшқаӡа, данынасҿаԥшы, ашьыжьтәи ашәахәақәа реиԥш, лылаԥш хаа гәыкӡа инасԥылеит. Нас, ашьацраҿы акы налцәылашәаны лыблақәа нарылахазшәа, ҵаҟа днышьҭаԥшит.
«Нели лыхьӡуп, Шьаликәа, иухоумыршҭын, Нели! Уи акәмыз зеилкаара уашьҭаз», – сгәы ҭрыс-ҭрысуа инцәыҵахәыҭхәыҭын, лыхьӡ неиҭаҳәо аҿынанахеит.
Сара аԥшаара саҿуп. Издыруеит лыхьӡала акгьы шыҟам. Аха, исгәазырԥхаз уара идыр, асалам шәҟәқәа зегьы ҭызган, акакала игәасҭоит, урҭ зтәқәоу рыхьӡи рыжәлеи срыԥхьоит. Лара ҿымҭӡакәа дахьгылоу, лыблақәа ҭраа, исеиҳәарызеишь, ианбасиркуеи ҳәа акы ыҟоушәаҵәҟьа, еихсыршәшәо асалам шәҟәқәа дрыхәаԥшуеит. Мшәан, акгьы шыҟам лзымдырӡои? Иара уеизгьы иҟасҵо змаанои?! Исгәазырԥхеи сара абас?.. Ус, акы сылаԥш надсырхалан, лыхьӡ анушәаҵәҟьа, сҽааиҭакны сналзыԥшит.
– Сара истәума? – ишызбоз лыбла еиқәарақәа ааҭбаахеит, ааԥынра зҭааз аԥсабареиԥш иаагәыкхан, абжьааԥнеиԥш акәымкәа, иҵегьы иааԥшӡахеит.
– Ҟоҳ, ари бара ибтәыз џьысшьан, бсымжьахьази, – сааԥышәырччеит, сыхьӡ ахьану збозар ҳәа ахәаԥшра лҽыназылкуан аамҭазы. Ларгьы, урҭқәа зегьы ззыҟасҵоз еилылкаазшәа, гәырӷьара хәыҷык лҽалҭан, дааԥышәырччеит. Убасҟан иааҳакәыршаны игылаз ашәаԥыџьаԥгьы ччошәа акәын ишызбоз сара.
Абри аҽны инаркны сара сзыҳәан ааԥынрахан, мыч
ҷыдак насылалазшәа, сеилҟьа-еилӷәыцәӡа, слахҿыхӡа, сымч-сылшара акы иазнарҳауа, зегь рыла сарԥшӡо, сагәҭылак, саманы аҿынанахеит. Сҟазшьагьы акыр аҽааԥсахит. Абжьааԥнытәи сгәамҵ-хамҵрақәа зегь насхыԥрааит, шамаха аӡәы игәы нсырхомызт. Егьаараны субаргьы, сасра сцо џьушьап, ҳаҭыр зқәысҵалоз сымаҭәақәа – сыблуз ӷреи сеиқәа хыҭшәеи (урҭ аакьыскьоуп сара ианызӡахыз, шьоукы сырҿыԥшшәа) саазқәылаз иеиԥымкрада исшәысцо салагеит. Сус ахьгьы заанаҵ сцон, заанаҵы снарылсындаз ҳәа акәын сшыҟаз... Ҽнак, сара аус анысымуаз аамҭазы, сыхраа-ӡраауа, акы сцәыӡны сашьҭоушәа, аҩнгьы сгәы сзықәмкыкәа, ҳахьынхогьы рацәакгьы иааигәам, убрантәи сааны, Сандра игәашә садҽырбало, нҭыҵ игылоу ал ду снавагылеит. Уажәы-уажәы ашҭахь сыԥшуеит, убраҟа аӡәы сналыхәаԥшыр сҭахны. Зны-зынлагьы смаланыҟәа ахьгылоу снахәаԥшуеит, акы агханы исырҽеиуашәа. Сгылоуп суауаӡа, аха ас сышгылоу аӡәы сибар ҳәагьы сацәыԥхашьоит. Аамҭа ацара иаҿуп.
«Снеироуп, аха неишьас иҟасцарызеи? Егьырҭ аҭаацәа аӡәы сибар, уабаҟаз иҳәар? Ма лара ишԥаласҳәои? Мшәан, слацәажәалар сҭахуп, сылҿаԥшлар, слыхәаԥшлар... Ишԥаҟасҵари? Ех, иахьа акәындаз сусура мшы!.. Иахьагьы сцар ишԥаҟалои?..» – сышгылаз сыхшыҩ, акы иназцан, ахьышәҭҳәа смаланыҟәа снақәтәаны, ргәашә аԥхьа сниаҟьеит.
...Шьыбжьышьҭахьын. Амра ашоура хҽын, аҳауа аҽеиҭакны акәын ишыҟаз. Ԥшакгьы ҟәандаӡа агантәи аҿаанахан, ашәаԥыџьаԥ рыбӷьы иаҵәара еиланаршәшәон. Сара, аԥошьҭа аҟынтәи сеималеиҿалаха, саԥхьаҟа џьара, Нели дахьызымбо дгыланы дысзыԥшуашәа, сыццакны сахьаауаз, илакьы-лакьуа игаз амҩа акыр сышьҭахьҟа иаансыжьхьан. Уи ахаҵәирҭа наара снавсын, ацҳа хәыҷы ахьхьаҳәа аӡы зҵахәмаруаз снықәсын, амҩа иашара иаваршәны сцон. Ус сцеит сара акыр. Нас саамҩахыҵын, егьырҭ абригадақәа рахь схы мырхакәа, абри агәарабжьара сныбжьалеит.
«Сара бара бзыҳәан, иаҭаххар, ашьхеи агеи срыбжьысуеит шьапыла. Уи азы ааԥсарак сара избаӡом. Сашьҭоуп бааигәара
аҟазаара. Исҭахуп есымша бызбаларц, сбыхәаԥшларц, сбацәажәаларц, аха бара? Бабацои ас ирласны, бабацои, Нели?..»
Сымаӡа насыҵыҵызшәа, иааиуаз анаасывала, схы-сҿы аҟаԥшьра нықәхәмарит. Сныҟәашәа иаагсырхан сааҭгылеит, аԥсшәа нарасҳәеит.
– Уара, иацы акәӡамыз агазеҭқәа анааугаз?
– Ааи, иацы ауп, аха иахьагьы иаазгеит, – сҳәеит сара.
– Ишԥа? Шьҭарнахыс есымша иҳауама? – Сандра иаҳаз агәра изымго днасыхәаԥшит, иблақәа нхарпаӷьаланы.
– Аиеи, есымша...
– Ҳаи, уԥсынҵры духааит, ула аду рҳәааит, ҳашԥоуркьаҭеи! – дсеигәырӷьаны сааиныҳәеит. Нас наҟтәирахьшәа игылаз иԥҳәыс лахь дынхьаԥшит, дзакәытә хшароу ббарауазеи, уажәтәи аҿар ирылымшо иҟоузеи ҳәа иҳәарашәа.
– Ушнеиуа агәашә аҟны иааныжь, баба, ҳара ари аӡӷаб днаскьаганы, уажәыҵәҟьа ҳгьежьуеит, – иҳәан, рҿынархеит ԥшьшьаала.
Сара, уажәраанӡа акгьы смаҳаӡо, лаԥшыла уажәы-уажәы уи аӡӷаб деиԥхьызшьшьаауаз, акгьы мҳәаӡакәа данындәықәла, сгәы ааԥшқахазшәа иааҟалан, инхьаблааит лышҟа. Акы сҳәар сҭаххеит, изакәызаалак акы, аха иамуит, исзымгәаӷьит, исзымҳәеит ажәакгьы. Зегь реиҳа иԥшӡоу, зегь реиҳа ибзиоу, зегь реиҳа сара адунеи аҟны сгәы ззыбылуа акы лара исмырбаӡакәа исцәылгазшәа слыхәаԥшуан, смаланыҟәа амаа кны сахьгылаз, Аха убасҟан, сылаԥш налнырызшәа, сышҟа даахьаԥшит. Акгьы агәхьаа мкӡакәа сналышьҭаландаз ҳәа иҟаз ауаҩы, снапы ҩышьҭысхит... «Бабацои, Нели?.. Уаҳа бмааӡои?.. Аҩныҟа бцома?.. Абзиала, абзиала!..» – сгәы цәажәон снапы ахьысҟьоз. Ларгьы лыблақәа еихаччон, лнапы лҟьон, шьҭатәи анеира уара уоуп изыхәҭоу ҳәа лҳәарашәа.
Сара сгылоуп, сгылоуп уи сыбла дабонаҵы, аха ашьҭахь сымҩахь сынхьаԥшит. Уи каххаа исзыԥшын сара. Абзиараз, Нели!..
Ашҭа масарла икәыршоуп. Адгьыл аиаҵәара анубаалонт. Ашҭаҟны, шаҟа ахыҵуа здырхуада, мжәаҵла дук гылоуп. Нҭыҵ агәашә аҟынгьы аҵлақәа гылоуп. Урҭ аҵлақәа рнаҩс, аԥси-аԥси еихьымӡо, иццакы-ццакуа, аха арахь ахьхьаҳәа ицәажәо, убарҭ аҵлақәа рԥашәқәа инарыҵахәмаруа, ашҭа аԥынҵан иаҿоу агәашә аԥхьа иниасны инеиуеит кәара хәыҷык. Уи ӡынгьы-ԥхынгьы еиқәтәарак амаӡам.
Сармарахь ала, ахҵысҭа даахыҵын, сышҟа лҿаалхеит уи сара зыҟны сыҟоу аԥшәма ԥҳәыс. Иаха шлыршаз удырратәы, лыблақәа ҭыгга дыҟоуп. Лхылҿсахьа хәыҷы шьакәармак аныԥшуам.
– Дышԥаҟоу ачымазаҩ? – иацижьҭеи уахь сықәымлацызт, сналазҵааит.
– Иахазны хәыҷык аҟара дааиҭашәан, аха уажәшьҭа хар лымам, – насаҭалкит.
Сара уахь сҿынасхеит.
Уи ҳгәылаԥҳәыс лоуп, рыцҳа, шьҭа лықәрахь днеихьеит. Хәыҷык длааӡоит акәымзар, уаҳа дназхәаԥшуа хәа аӡәгьы длымаӡам.
Уи сара цәгьалаҵәҟьа ҳаҭыр сықәылҵоит. Усурантәи санаауа-санцо егьарааны дубаргьы агәашәаҿ дгыланы дысзыԥшуеит. Агәашә аартны дысԥылоит, даԥсышәа мацараха, дсызгәыкуа. Уи. ацәажәара бзиа илбоит. Акыр ажәабжьқәа лдыруеит, ажәытәи аҿатәи ирыхҳәааны. Аха, дышцәажәо акәымкәа, акы аалгәалашәазшәа, дааҭгылалоит. Усҟан акы дазхәыцуеит. Сара слыхәаԥшуеит, лхылҿсахьаҟны иану аидкаҷыларақәа абасҟак изыррацәаз срызхәыцуашәа.
– Бышԥаҟоу, ди? – уажә дахьышьҭаз сныҩналан, сналхагылеит. Лхылҿсахьа аҽеиҭакны, иԥсадаӡа, шьа кәармак аламкәан иааԥшуан. Лызнапык дашпыҟҟараха, лара илтәӡамшәа, лаԥхьа аиарҭаҿы илываршәын.
– Еҳ, нан, ди дукәхшахааит, исурхьуазеи сара, уажәшьҭа сҿахома? Сажәра ааит, умбои...
Еергьҳәа даацәажәеит, акы дхәаҽны дшамоу удырратәы.
Уи егьа лыхьуазаргьы иуалҳәаӡом, усоуп дшыҟоу. Лара агәабзиаразы уаанӡагьы дуашәшәыран, аха уажәы саныналҿа-ԥшы, иаҳагьы даарыцҳасшьеит.
– Ди, аҳақьым дыбзаазгап, днабыхәаԥшып, хәышәқәакгьы набылҭап. Акы иаабзеиӷьымхари?..
– Ҳаи, нанхеит, аҳақьымгьы дызҳаргәаҟрызеи? Ар-иабжьарак акыр аџьабаақәа лбахьеит... Сара ус сыбзиахоит, хьаас сҟашәымҵан...
Шьакәа ас дычмазаҩхеижьҭеи рацәак ҵуамызт, аха уи лчымазара хәыҷы лиааины дыҟан. Ацхыраара лҭахын, напы лыдкылатәын, аха лара, егьа лоуҳәаргьы, ус сыбзиахоит ҳәа акәын иуалҳәоз...
– Убас ҟаҳҵар еиҳа еиӷьхап. Ари аҷкәын уеизгьы аусура дцоит, адырра ҳазлиҭап. Уи ус иҟоу лакәӡам, даап, днабыхәаԥшып, хәышәқәакгьы набылҭап, – лҳәеит уи сара зыҟны сыҟоу аԥҳәыс дааины дахьгылаз...
...Сара есымша ари амҩа санысуеит. Араҟа зегь сара исышьцылоуп, араҟа зегь сара сырдыруеит. Акәара сныруеит, ара дуқәа ахьгылоу снарыҵсуеит, ахәы сынхалоит. Нас, иахьа хәлаанӡа тәамҩахә сымаӡамкәа, агәгәа сыхга адәеиужьрақәа срықәуп, акагь смаҳаӡо. Адгьыл еиқәаҵәа, ашьам дгьыл, иааҳәны еикәаԥсоит зымҩа. Ахәлбыҽха скараха саагәарлоит.
– Ди, уажә бышԥаҟоу? Еиҳа беиӷьӡами? – сналыдгылеит ачымазаҩ. Уи аиарҭаҿ дышьҭоуп, ашьаршьаф шкәакәа лыҵаршәны. Дышьҭоуп уи дҭынчӡа, акы дазхәыцуашәа. Абри ашықәсқәа илхылгахьоу дрызхәыцуашәа. Нас амшқәа, урҭ амш хьанҭақәа... Санылба, лыблақәа ҭыггаӡа, гәахәарак шлоуз удырратәы, иаахылтит.
– Нан, сара сызургахуазеи! Хьыкәа дыҟан, хәышәқәакгьы сылҭеит, гәырқәакгьы сылалҵеит... – даацәажәеит.
Сара уи аӡӷаб сналызхәыцит. Ари ақыҭа зегь хылаԥшра азызуа, зыцәа ҭынчым, зтәамҩахә ҭынчым. Дызбошәа сыҟоуп, ахалаҭа шкәакәа лышәҵаны, абар ачымазаҩ дылхагыланы длыхәаԥшыхуеит...
«...Илымада, рыцҳа, ари аҭакәажә? Илхылаԥшыда?.. Иа, адунеи аҿы дыҟазааит зыԥсадгьыл зхы ақәызҵаз асалдаҭ иан аҭакәажә! Дрыцҳами?.. Зегь реиҳа дрыцҳауп», – сахьцалакгьы, сахьыҟазаалакгьы сгәы дҭоуп. Егьа аҵх цаны сааргьы, сналмыхәаԥшыкәа зуӡом. Уи луада хәыҷ аҟны алашара каххаа иаркуп. Сара исҭахуп убри ауада хәыҷ аҟны алашара еснагь иакызарц, еснагь алашара ҩнаҷҷозарц, ауаҩытәыҩса иԥхарра амазарц.
...Шьакәа дышьҭоуп акы дазхәыцуашәа, дҭынчӡа. Ариабжьарак ахәшәқәеи агәырқәеи ддыркаран, уаҳа лылам. Илааӡо ахәыҷы аӷәраҿы дтәаны дыхәмаруеит.
...Сара Хьыкәа слыхәаԥшуеит, слыхәаԥшуеит. Уи насҭхашәа, дтәоуп, ачымазаҩ лзааигәарашәа. Уи есымша даалоит. Ҳалаԥшқәа анааиқәшәалак дамаԥхашьаны, лхы аалалырҟәуеит. Усҟан ҳҩыџьагьы ҿаҳҭӡом.
– Уара абарҭ аҳәысҭа еиужьрақәа зегь уцәаӷәоит, усами? – лҳәеит ҽнак лара.
– Ааи, усоуп, – нлаҭаскит сара.
– Уара уаныцәаӷәо утрақтор абжьы саҳауеит есымша, – лҳәеит лара.
– Бара ачымазаҩцәа зегь хәышәтәла, бырхылаԥшла, сара уахгьы-ҽынгьы сцәаӷәалоит, – сҳәеит сара.
Лара дԥышәырччоит, дԥышәырччоит. Саргьы сԥышәырччоит. Уи лҟазшьа бзиоуп.
– Нан, убри аӡӷаб цқьа крылҿаҵа, аҩы лыржә, ишәымҵоу ахәыҷы сазыҳалалуп. Шәхы ахыжәымбаан, – сара зыҟны сыҟоу аԥҳәыс даҳхагылоуп. Хьыкәеи сареи астол ҳадтәалоуп. Шьакәа дахьышьҭоу лыблақәа разӡа уажәы-уажәы ҳааимырдоит.
— Нан, сара сакәым, Хьыкәа дныҳәа, убри лылоуп сара абас адунеи сызлақәу...
Аха сара уи аҭакәажә лныҳәаҿа зжәуеит, еснагь агәабзиара лымазарц, еснагь ааԥынра даԥылаларц, лахьеиқәҵарак лымбарц азы.
Хьыкәеи сареи раԥхьаӡа акәны астол ҳаицахатәоуп, аӡәи-аӡәи ҳаицәыԥхашьо. Зны-зынла иаҳҳәара ҳамҵәазшәа ҳааҟалоит, ҳнеихәаԥшуеит, ҳахқәа лаҳарҟәуеит.
– Бныҳәазааит, Хьыкәа!
Дунеихаан исымжәыцызт сара уи лныҳәаҿа. Раԥхьаӡа акәны ишьҭысхуеит.
– Крыф, нан, крыф! Быԥхамшьан! Ус акәӡамызт сыҷкәын дыҟазар... Асгьы шәымҩаԥигомызт... – Шьакәа ҳашҟа даахьаԥшит. Уи уаҳа лымҳәаӡеит. Илнамырҳәазар акәхап лгәы...
Аҭӡахьы сынхьаԥшит.
«Еҳ, шәарҭ, ижәбахьоузеи макьаназ, аамҭа бзиа шәымоуп, ишәхашәмыршҭын ишәзаазгаз»,— иҳәарашәа, ар рымаҭәа ишәҵаны, ҷкәына қәыԥшӡак ипатреҭ
кыдуп, арахь дааԥшуа. Сгәы ааиҵаӷәӷәеит. Уи дҳахәаԥшуеит, дҳахәаԥшуеит, иблақәа хәыцрак инҭаргалазшәа.
– Еҳ, аамҭа! Шаҟа ҵуазеи уи аахыс?...
Шьакәа лыблақәа зны ицәаакхоит, зны ибоит, аха хәыцра хьанҭак рыҵоуп есымша.
– Сара уажәшьҭа сцалароуп...
Хьыкәа, ҳангыла ашьҭахь, акыр илыдырцалеит уаха даангыларазы, аха аԥсраказы илымуит.
...Сара мчык сыхоит, исыхоит абарҭ адәеиужьрақәа рахь... Алашьцара иалԥхоит страқтор алашарақәа. Ҳныгәнысуа аҵх ҳалоуп. Уахык, ҩаха, хаха...
Аамҭа, аамҭа! Узырццакуазеи, уара аамҭа!..
Ачымазаҩ, дшыҟоу здырхуада?..
Ашҭа сынҭалеит. Аҵар шәаҳәоит гәырҭәыла.
– Шьакәа дымгылеи, нан!..
– Ишԥа? Дгылеит ба?
– Ааи, нан, деиӷьхеит. Уажәшьҭа егьылмыхьыр ҟалап.
Зыҟны сыҟоу аԥшәмаԥҳәыс дгәырӷьаҵәа дсацәажәоит, лыблақәа лхаччоит.
– Шьакәа дымгылеи! Ишәаҳауама уара, Шьакәа дым-гылеи!.. – сыбжьы рдуӡӡаны исыргар сҭахуп, абарҭ аҵлақәа еиҭарҳәартә еиԥш, зегьы ираҳартә еиԥш.
Ахҵысҭа снахыԥеит.
Шьакәа ллаба кны ашҭаҟны амырхәага дыцәтәалан.
– Анцәа иџьшьоуп, ди, анцәа иџьшьоуп, бгылама? Быш-ԥаҟоу? Беиӷьхама?
– Сгылеит, нан, сгылеит, аха мчкәарак сылам. Сгииуа ауп сшыҟоу. Абраанӡа сааигәышьеит.
Уи дтәан, ҩаԥхьа аԥсҭазаара дацәтәымуаҩхарц лҭахымызт. Аԥшқа иеиԥш, макьаназ лымч ҭамлацызт цқьа, аха аҳауа ҟәанда лымч ҭанаҵозшәа лбон.
– Сылмыркьаҭеи, нан, уи аӡӷаб, лыԥсынҵры духааит, лнапы шԥабзиоу! Ҩаԥхьа слырхынҳәгәышьеит аԥсҭазаарахь, сацәынлырхагәышьеит!..
Дазгәышьуан амра акаԥхара, аԥсабара ақәыԥшра.
– Ди, илдыруоу уи иахьа шәышгылаз?
– Мап, нан, илыздырӡом, илдыруазар даагәышьон, жәа-ҳәарада.
Сара издыруеит уи Хьыкәа лгәы ишахәо. Деигәырӷьашт илаҳар!
– Сара иласҳәоит, ди, Шьакәа дыбзиахеит ҳәа, Шьакәа дгылеит ҳәа, ибзиоума?
– Ибзиоуп, нан, ибзиоуп! Ухаҵкы сцааит!.. Агәашә сын-ҭҟьеит. Амҵәыжәҩақәа аасхәазшәа, сԥырны сцоит, сызвысуа аҵлақәагьы сара истәушәа, саԥхьаҟа иҽырбо игылоу ашьхақәагьы сара истәушәа, ихәыҭхәыҭуа исывсуа акәара хәыҷгьы сара истәушәа.
Еисуеит, ицәажәоит, иччоит сгәы.
Амра ԥхоит.
Ипытуеит, ишәҭуеит аԥсабара!..
– Ари дызусҭада, Ахра, зсахьа ҭухуа? Ани аҟәараҿы иубалоз аӡӷаб лоума? – Ахра, игәы рҭынч, акәасқьа авараҿы игылоу аҵәаҵла амҵаҿы ӡӷабк лсахьа аҭыхра дшаҿыз дааидгылеит иаҳәшьа Асҭанда. Аха иара, уи лааира
изгәамҭазшәа, изакәызаалак зҿлымҳарак лимҭеит. Зны уи исахьаҭыхга кны ишьҭахьҟа дааскьоит, акы дазкылԥшуеит, зны иаԥхьаҟа днаскьаны убраҟа дызхәаԥшуа асахьаҿы џьара шәыга хәыҷык, аҳаҭыр бауа, инахьирсуеит. Нас, дааҭгыланы, иаша дазыԥшуеит, иҽеидыхны, иаҳәшьа илҭаз азҵаара имаҳазшәа. Иаҳәшьагьы, уи зҭыхра даҿыз асахьа аҟынтәи ԥыҭ-чыҭқәак лыхшыҩ нарызцан, лылаԥш еиҳагьы иҳәаҵәы-ҳәаҵәуа инадхалеит.
– Ахра, ари иаабо нырцәтәи аҟәароума? Ари игылоу, аҵкы ԥшӡа зшәу, ани аҟәараҿы иаабалоз аӡӷаб лоума? – Асҭанда акыраамҭагьы ус дгылан, Ахра дихәаԥшуа, аха ашьҭахь лгәы иамуит дырҩегьых абри илбоз аӡӷаб дызусҭоу ииашаҵәҟьаны ашьақәргыларазы деиҭаимазҵаар.
– Ааи, ааи! – иҳәеит иара, даахьаҳәны, рацәакгьы игәамырԥхацәакәа. Иара, убас акы данаҿыз, ианакәзаалакгьы аӡәы дааины дааидгыларгьы иҭахымызт, дилацәажәаргьы иҭахымызт. Дызҿу инагӡаны далымгакәангьы уи аӡбахә ала ажәак узиҿыршәомызт.
Ашьыжь акәын иара еиҳараӡак аусура игәы ацԥыҳәо даныҟалоз. Ашьыжьтәи аҳауа, ашьыжьтәи аԥсабара ацқьара, алахҿыхра гәазыҳәарак инаҭон.
Ахра абри аӡӷаб лсахьа аҭыхра далагеижьҭеи рацәак ҵӡомызт. Уи аӡбахә џьара ирзаргьы иҭахымызт.
– Сара макьаназ аӡӷаб лсахьа ҭысымхӡацт, насгьы уи сара иҭысхыртә еиԥш схаҿы имааицт, сазымхәыцыцт, – иҳәалон иара иҩызцәа рҟны, аӡӷабцәа ирызкны асахьақәа ҭызхқәахьаз рыӡбахә ианалацәажәоз. Уи аганахьала иҟан збаҩхатәра аазырԥшхьаз асахьаҭыхыҩцәа дуӡӡақәагьы, адунеи аҿы еицырдырқәоз. Урҭ асахьаҭыхыҩцәа дуқәа уи дзырҟаҵаз, ирыназыргӡаз џьара акыҟазар ҟалап ҳәа агәаанагара иоуаз зырҵабыргышаз ахҭысқәагьы идыруан.
– Сара аӡӷаб лсахьа ус аламала иҭысхыргьы сҭахым, уи агәра ганы акы исыҭнархуазар ауп. Акы исыҵанаҳәартә еиԥш ҭагылазаашьак ансоулак, убасҟан исылшо ала снапы аласкуеит, сыхгьы сыԥсгьы азыскуеит, исықәманшәалахартә еиԥш. Уаанӡа – мап, – нациҵалон. Ахра игәҭакы иахьа
акәымзаргьы, уаҵәы инаигӡарашәа игәы иабон. Агәыӷра изҭоз аамҭа, уажәымзар-уажәы иаацәырҟьарашәа, дазыԥшын. Аҵара ахьиҵоз иара иҭыхымҭақәа егьырҭ иҩызцәа рҭыхымҭақәа излареиԥшқәамыз рацәан. Иара ииԥшаауаз амаӡақәа, урҭ иара дышрызнеиуаз, ишцәыригоз ала, агәырҵҟәыл бзиа имоуп изуҳәаратәы дыҟан.
– Иахьӡуҵои ари уҭыхымҭа? – Ахра иаҳәшьа ашьшьыҳәа днаиазҵааит уажәы, убри аилкаара дазҿлымҳаны. Уи асахьа дызхәаԥшуаз макьаназы цқьа инагӡаны иалгамызт, аха убри зызкхоз, иахьӡхоз лдыруазҭгьы, сашьа уажәы дызҿу аусумҭа ишахәҭоу еиԥш изынагӡар, уаҩ диргәырӷьоит лҳәарын аҩны лани лаби рҟны. Уи, жәаҳәарада, даараӡа ргәы иахәон дара. Избанзар, дара зхылҵыз рышьҭра убас иаауан, шамахамзар, аӡәы дхьысҳаны ихы ааимырԥшыцызт. Раб, рабду, урҭ рабдуӡӡа иакәзааит, зегьы дара ишрылшоз ала, рыхьӡқәа рҳәартә еиԥш, рыхқәа аадырԥшхьан. Рабдуӡӡа – иеицырдыруаз ҽыбӷаҟазан, уи инаҩсан иааиуаз рабдуҵәҟьа – уигьы иеицырдыруаз шәаҳәаҩын, раб иакәзар, иеиԥш кәашаҩы дубашамызт, ихьӡгьы хара инаҩхьан.
Асҭанда дызхәаԥшуаз асахьа аҟынтә илбон хаҳә еилаԥсала иҭәу аҟәара, аӡиас азыбжак, нас, инаскьагашәа, ачықьқәа рҿы маҭәа шкәакәақәак ӡәӡәаны ихшьуп, убла иааҵашәартә еиԥш. Нас аӡӷаб – деилӷәыцәаа, дышшәырӡа, лыхцәы жәпаҳаҳарақәа лӡара аҟынӡа илаӡо.
– Иахьӡысҵозеи бымбои – «Аӡӷаб аҟәараҿы», – иҳәеит Ахра, лара дналыхәаԥшны. Ус ахьиҳәаз гәахәаракгьы ааинаҭахит.
Асҭанда иаразнакала уи аӡӷаб дналызхәыцит, аха уи лыӡбахә заҵәык акәын илаҳахьаз, иааигәаны длымбацызт, илыԥшразгьы лыздыруамызт.
Асҭанда, лхы аарҵысшәа, даахәыц-хәыцит, аха нас, ажәақәак лымҳәар лгәы иамузт, лыбла ӷрақәа лхаччауа, днеизыԥшит лашьа.
– Мап, ахьӡ бзиа азуԥшааит, Ахра, уҭыхымҭа, – наиаҭалкит лара. – Аха абраҟа сара исзеилымкаауа акыҟоуп. Абри уҭыхымҭа ззукуа аӡӷаб цқьа дубахьоума? Шәеибадыруама?
– Мап!.. – иҳәеит Ахра.
– Ус анакәха, уи егьа ибзианы иҭухыргьы, асахьаҿы иаабо уи аӡӷаб лакәхом, уи уара иухәыцыз аӡӷаб лсахьа акәхоит...
Ари иара убраҵәҟьа Асҭанда иаалызцәырҵыз агәаанагара акәын. Лара илдыруан Ахра дзышьҭаз, хықәкыс имаз, дзызхәыцуаз. Ахра иаҳәшьа иаалырҟьаны абас лцәажәара, ихықәкы инаԥыҩланы, дааиланархуазшәа ибеит. Даашаҵәы-шаҵәит.
– Избан иара, ус бгәы изаанагои? – Ахра иҽааркьаҳәшәа, илахь маҷк инеиҵацалашәа дналыхәаԥшит.
– Ус сгәы изаанаго удыруама, Ахра? Саргьы аҟазара атәқәа хәыҷык аҟара еилыскаауеит, урҭ ирызкны акырқәа срыԥхьахьеит. Зхаҿсахьа ҭухуа иааигәаны дубахьазар, дудыруазар, еиҳа уманшәалахоит... Мамзар, егьа иурԥшӡаргьы, акы шагу удырратәы иҟалоит...
Ахра ҿымҭӡакәа дгылан ус ԥыҭраамҭак, аха нас, абри иаҳәшьа илҳәаз игәы ааихьнашьызшәа дааҟалан, имаҭәахәқәа неизакны, наҟ иҿынеихеит иныԥхьеикырц. «Цқьа ишахәҭаз еиԥш сзазымхәыцзар ҟалап», – ааигәахәт иара аминуҭазы. Иаҳәшьагьы уаҳа акгьы ахылымҳәааӡеит. Илҳәаз ахәыҷы уи дазхәыцыртә еиԥш ишыгәникылоз лыхшыҩ назцеит. Аха уажәы Ахра игха еиҳагьы игәы иныҵалеит, ихьу-хьууа, иҵегь инарҵаулан дазхәыцыртә еиԥш, акы дынҭанагалан, иоуразоуроу деимдо аҿынанахеит.
«Зтәы ҭухуа иааигәаны адырра, аилкаара, азнеишьа зегьы ирыцкуп», – Ахра ихы иҭыҵуамызт иаҳақәахьаз рырҵаҩы иажәақәа. Урҭ ҿыцҳҳараӡа ихаҟны иааиуан уажәы, аиашахь дымҩақәырҵарц рҭахны...
Хыхь ишәыз иблуз ӷра хәыҷы ишәыхны, изқәа ҟьаҟьара амра ақәцеиуа, аҟәара ҭбааҭыцәра дықәланы днеиуан Ахра. Аҟәара аҵиаа хыҷҷа-џьаџьақәа ишьапсыргәыҵақәа ырчыхәчыхәуа инарыҵахәмаруан. Шьыжьаахыс амра зхацеиуаз ахаҳәқәеи аԥслымӡреи убриаҟара ишхьан, ушьапы узрыларгыларымызт. Инеибеиԥшны иахьабалак иҳаҭ-ҳаҭо аҭакар нықәубаауан. Ацәқәырԥақәа ирхылҵуаз аԥша ҟәандагьы аҟәара иаақәслон, аха уигьы, аҟәара иахылҵуаз аҳауа еиԥш, иҭахәаҽӡа иҟан.
Ахра дышнеиуаз акәымкәа, акы ааигәалашәазшәа, иҭынчра дызлаз иҽаалихын, дааҭгылеит. Иҽааириашеит. Аӡиас нырцә аҟәара днықәԥшит, игәы азыбылуа, уажә имбацижьҭеи акрааҵуазшәа. Иблақәа ҳаҵ-ҳаҵо иаразнакала аҟәара зегьы ааимырдеит, аха нырцә макьаназы уаҩы дықәршәымызт. Ашьшьыҳәа иҿынеихеит, аӡиас ашьҭыбжь дазыӡырҩуа.
– Мшыбзиақәа! – иҳәеит Ахра, Даури Асҭамыри кахә-хәа-кахәхәа, амра рҽаҭаны аԥслымӡраҿы иахьылаиаз данаархагыла. Урҭ рыхқәа ҩыҵдырззан, аҭак наирҭеит, нас рыблақәа рыла идырбеит, ирласны уҽааилыхны, уаргьы уҽааҳадкыл ҳәа. Ари аԥхынразы амрахәага иашәхьаз рцәақәа, иахьабалак инеибеиԥшны, исамсал-самсалӡа иааԥшуан. Уи гәахәарак унамҭарц залшомызт.
Ахра ахьышәҭҳәа иеиқәа наишьхирҵәраан, аԥслымӡраҿы инылаиршәит. Иблузгьы агәхьаа мкцәакәа, инеикәарҳәшәа уаҟа инақәиршәит. Нас иҽааиҵыхны, иҽааҳаракшәа, ҩаԥхьа нырцәтәи аҟәара дынхықәԥшылеит.
– Сара хәыҷык аҟара сҽаасырхьшәашәароуп, – Ахра дынхьаҵын, абри дара иалхны иахьрымаз, аӡы иахьҭалалоз ашҟа иҿынеихеит, ишьапқәа ашьшьа-шьшьыҳәа аԥслымӡ цара инықәыргыло.
Ижәҩахырқәа ҟьаҟьаӡа, иӡара калаӡа, иуаҭәақәа шшәыр-шшәырӡа, ақәыԥшра иамоу агәыкра, аԥшӡара инубаалон. Уи азныказы, аӡҭалара ааицәыгәаӷьылацәахазшәа, дгыланы аӡиас дазыԥшуан. Ахра иҩызцәеи иареи арантәи ишырҭахыз атрым-срымҳәа иԥаны аӡиас рҽаларԥсон. Азныказы аҵанӡа инӡаашәкәаларгьы, нас инхәыҵҵәрааны инхалон, рыжәҩахырқәа ҭырҵәраа, рнапқәа ашыҩҵә-шыҩҵәҳәа иҟьо иахьынӡарҭахыз аӡиас иаваӡсон, анҭ дара рхы зцәырыхьчоз ацәқәырԥа дуқәа рҟынӡа рыҽнамгакәа. Аиаша уҳәарами, иагьшәарҭан уи аӡиас ацәқәырԥа дуқәагьы. Зны, ихәмаруашәа, иумырбаӡакәа аҟьаԥҳәа инауҿасларын, ухәда иныҵаҵәо, зны удыргәыбзыӷуашәа, инаухыкәласуа аӡы удыржәларын. Умч ааулдыршәшәон.
Ахра иаԥхьа ихгыланы ицоз ацәқәырԥақәа дышрыхәаԥшуаз акәымкәа, Даур даакылҟьан, днеиӡывасшәа, уаҟа
иаԥхьа иҟаз ақәԥаларҭаҿ днықәԥалан, инапқәа иаԥхьаҟа иҟаҵаны, хыла, иаҳа иахьӡмыжьраз дназцеит. Асҭамыргьы убри инашьҭарххны иҽналаижьит.
Аӡы хьшәашәан, ихьшәашәан уаҩы ишимбац ала. Иахьа ахьшәашәара еиҳагьы иацнаҵошәа акәын Ахра ишибоз, аха убас ишыхьшәашәазгьы, гәахәарак уаҩы инаҭон. Азныказы Ахра ицәа-ижьы аардысызшәа иаарбыз-бызит, аха нас инаихҟьеит. Аӡҭалара, ацәқәырԥақәа реисара, рылахәмарра – Ахра иҩызцәеи иареи рыԥсы ирзалхуамызт, есԥхынра урҭ реиҩызара иаҳагьы иарыӷәӷәон. Егьаџьара иҟазаргьы, еибаԥшааны, абра еиқәымшәарц залшомызт. Рыхәмарра, рыччара, ргәырӷьара – зегьы абри аӡиас иацын, абри аӡиас иадҳәалан.
Уажәы икара-уараха, аӡыԥсы рхьыкәкәа, аҟәара иаақәгылеит рыхҩыкгьы. Рҽаҳаракны иазыԥшуеит дара реиҳа амчра зманы инеиуа аӡиас.
Ахра иҩызцәеи иареи, зны-зынла рцәажәара ааԥкуа, иахьиаз аҟынтәи аҟәара иқәԥшны ацәқәырԥақәа инарзыԥшуан. Ацәқәырԥақәа ракәзар, рыхқәа нышьҭых-ҩышьҭыхуа, ицәырҟьа-цәырасуа, рыгәқәа ҭырсакьаны еибархәмаруа иахьнеиуаз, рцәыҵахәыҭхәыҭбжьы еиқәтәарак амаӡамкәа ашшыҳәа аҟәара иқәҩуан.
– Даур, акы суазҵаауеит... – Ахра уажәы ихы ҩыҵрыззашәа, Даур иахь дынхьаԥшит. Ахра Даур иакәын еиҳарак зегьы рзыҳәан дзазҵаалоз. Уи аус аҟны еиҳа деилыххан, еиҳа аҳаҵҳаҵара инубаалон Асҭамыр иаасҭагьы. Асҭамыр иакәзар, уи ҭынч-ҭынч акәын ихы шымҩаԥигоз, ус иара ицәаҩан. Аха игәы убриаҟара иразын, аказы ихы деигӡомызт.
– Иумҳәои, нас? – Даур дҩаҵыззан, иҽаариашашәа, дынхықәтәалеит. Иаԥхьа зегьы – имахәарқәа, игәышԥы, иуаҭәақәа – аԥслымӡ рыдҷабланы иҟан, аха инапы анынархьишь, иамышәшәаны, ахәхәаҳәа иуаҭәақәа инрыбжьаԥсеит.
Ахрагьы дынхықәтәалеит, уи иааимариашаны, диҿаԥшуа.
– Ани нырцәтәи аҟәараҿы иаабалоз аӡӷаб дшәымбаӡаци? — Ахра игәы иҭакыз азҵаара иаша Даур иҿаԥхьа иаақәиргылт.
– Мап, дҳамбаӡацт, илзууаз? – Даур хәыҷык аҩысҭаара наҵаҵаны аҭак ныҟаиҵеит. Идыруан иара, Ахра акы дазҵаауазаргьы, ус, баша-маша дшамызҵаауаз, изҵаара џьара ҵаҵӷәык амаӡамкәа ишцәыримгоз.
– Дысҭахын... – иҳәеит Ахра, аха дыззиҭахыз имҳәеит. Макьаназы иҳәаӡарцгьы игәы иҭамшәацызт. Аҭакгьы шыҟаиҵаз ус имырхьаацәакәа ауп.
– Уи, ӡызлан леиԥш, зны-зынла даакылҟьоит, дԥыр-ԥыруа аҟәара днықәлоит, ушлыхәаԥшуа, ушлыхәаԥшуа, нас дахьца-дахьаа умбаӡакәа, дныҵашәкәа дцоит, – Асҭамыр дмыццакӡакәа даацәажәеит. Ииашаҵәҟьаны, ларгьы абри Асҭамыр ишиҳәаз еиԥшҵәҟьа акәын зны-зынла лхы шымҩаԥылгоз. Узхара дубаанӡа, узхара улыхәаԥшаанӡа, аҟәара днықәԥраа дцон. Аха угәаҿы, ухы-ухшыҩ аҿы ибзиаӡоу, иԥшӡаӡоу акы наузаанлыжьуан, иаразнак хәыцра мацараха инаужәланы уааилызшьаауаз, угәы нцәыҵазырхәыҭхәыҭуаз.
Урҭ ус ԥыҭраамҭак еицәажәо итәан, аха изакәызаалак акы иамцхәны иаламцәажәеит. Зны ихәмарит, зны иччеит. Амрагьы уажәшьҭа шьыбжьагәы иахысхьан, аха уеизгьы аҳауа рацәак аҽазеиҭамкыцызт. Аӡиас иацыҩуа аҟәара иаақәлоз аԥша ҟәандагьы хшәашәарак, еиҭакрак макьаназы џьара ианыԥшуамызт.
Аԥслымӡра дылаиан Ахра ихала заҵәык уажәы. Инапқәа ицламҳәа нарықәргылашәа, иаԥхьаҟа дыԥшуан. Иаԥхьаҟа дыԥшуан игәгьы, иԥсгьы, ихгьы, ихшыҩгьы неизыркәкәаны, илаԥш џьарак икыдырхаланы. Икаууа, аӡиас ацәқәырԥақәа рышьҭыбжь ада акгьы уаҳаӡомызт.
«Уи уаҳа дсымбар... Уи уаҳа дсымбар... Ишԥаҟалои нас?.. Саҳәшьа дырҩегьых дсыдгылозар акәхап, изынаумыгӡазеи, Ахра, унапы злаукыз аҵыхәанӡа, изаанужьзеи, изыхурҟьазеи ҳәа... Иласҳәозеи усҟан сара? Уи аӡӷаб, сара зсахьа ҭыхра сашьҭаз, дсымбеит, дысцәыӡит, уи лакәын салазгалаз, аха уажәшьҭа уи анагӡара сылымшар ҟалап ҳәоу? Мап, мап!..»
Уи уаҳа димбар, иусқәа зегьы маншәаламхарашәа, напы злаикыз наимпыҵаба ицарашәа, лаԥшҵашәараны акы днахьыԥшын, дааҳәыҵәы-ҳәыҵәит дахьиаз. Иҩызцәа анидтәалаз, усҟан еиҳа дҭынчын, усҟан ас еиԥш иҟаз ахәыцрақәа дыхҭаркуамызт. Ихы маҷк иаашьҭыхшәа, дырҩегьых аҟәара нырцә зегьы илаԥш нахигеит. Егьа ус иҟазаргьы, аиаша уҳәарами, Ахра изыҳәан уи ибла иаахгылаз аӡӷаб лызхәыцра, абри ааԥынра шәҭ гәарҭак агәыҵаҳәҳәа ианааиуа еиԥш, хаарак аҵан, бзиарак аҵан, акы дахьнарԥшуан...
Амра, еиҳа-еиҳа аҽеиҵыхуа, ажәҩан иаҵаланы ахалара иаҿын. Ацәқәырԥақәа хәмаруан, ихәмаруан рҽаҳаракны, аҟьаԥ-саԥҳәа инеидыслауа, урҭ Ахра иҭынчра, игәалаҟара рҽақәдыршәон, изакәызаалак акала имыцхраауазар, иԥырхагамызт.
Ахра ус, ҭынч аҟәара дышхықәтәалаз, иаалырҟьаны, иахьынтәааз изгәамҭаӡакәа, нырцәтәи аҟәараҿы ԥҳәыски ӡӷабки нықәибааит. Аӡӷаб дышшәырӡа, лыхцәы лӡара иадҽырбало, ҵкы ӷра хәыҷык лшәын, лцәа дҭаҟаца. Аԥҳәыс, шәпажәпак лакәын, лыҵкы кахәхәа. Иркқәаз реилаҳәарақәеи рведрақәеи убраҟа ал хачачашәа игылаз амҵан инеикәадыргылан, ԥыҭк иааҭгыланы, иаанаԥшы-ааԥшит. Нас, еибырҳәах уара идыр, уи аҵла ашәшьыра хәыҷы иныҵыҵын, аҟәара инықәлеит. Аҟәараҿы иаарымԥыхьашәаз афархь-мархьқәа еизганы, убри аҵла хачача ашәшьыраҿы инышьҭарҵеит. Ԥыҭк анааизырга, убри аҵла амҵан амҿқәа рхы неихәларкын, амца ахы ркит, алҩа нықәббит аҟәара. Насоуп Ахра ианеиликаа урҭ иҟарҵоз зегьы змааназ.
Аҽнынтәаракгьы уаҟа аӡәӡәара иаҿын, аӡӷаб хҭацәыхак лымаӡамкәа уи аԥҳәыс длыцхраауан, зны аӡы лызналгон, зны амца даҵхон, зны уи аԥҳәыс илыӡәӡәақәоз наганы аҟәара-ҿы иҟаз абардрақәа рҿы ирманшәаланы инахылшьуан. Шьыбжьонынӡа уи аган аҟәара зегьы ҟәашкакараӡа иаа-хырҟьеит. Нас, рыӡәӡәатәқәа ианрылга, рҽааилырхын, рҽыкәабага маҭәақәа ирыҵаҽырбо, аӡы инҭалеит.
Ахра ибла ааихмырсыӷьӡакәа дахьыԥшуаз ибон урҭ аӡы иахьҭаз, аӡиас ишаваӡсоз, ишеибарччоз, аӡыӷӷараҽы аӡы шеиқәырҭәоз.
Аха уи акәӡам Ахра зегь реиҳа игәы нызкылаз.
Ус, дук хара имгакәа, уи аӡӷаб аԥҳәыс ллымҳа дынҭацәажәан,
ашьшьыҳәа аҟәара дықәланы ԥыҭк днаскьеит. Нас убраҟа, еиҳа иманшәалашәа иахьыҟаз, хаҳә ҟьаҟьа дук днықәгылеит. Уи ахаҳә аӡиас ахықәаҿ акәын иахьышьҭаз, азыбжак аӡы аҵаҽҽа ицон. Ахра абас ӡӷабк деинааланы, дышшәырӡа ахаҳә дықәгыланы димбацызт. Дықәгылан лара абас минуҭк аҟара. Нас, дууаӡа дыԥан, хыла аӡиас дназцеит. Ари иҟалҵаз аԥҳәыс даараӡа даргачамкит, ус дақәымгәыӷуазар акәхарын. Уажәтәи аӡӷабцәа зынӡаск рыхшыҩ ҭыкәкәаӡоуп, урҭ рҟынтәи зегьы урзыԥшызароуп лгәамхәкәа дыҟам, иаразнакала аҟәара даақәшаҟь-шаҟьеит. Аха убри аамҭазы аӡӷаб, ԥыҭк инахарашәа, аӡы дналҵәрааит. Аҟәара ихықәгылаз аԥҳәыс уи лыхьӡ ҳәаны ҿылҭит, ҿылҭит, лнапы лҟьеит, аха уи лыбжьы заҳауадаз...
Ахра, наџьнатә аахысгьы, зҟазшьақәа еиҭамкӡакәа ииаҟьа ицоз ари аӡиас алеишәақәа зеиԥшроу абни аӡӷаб хԥарашәа иҟоу цқьа еилкааны иахьлымамыз игәы иныҵаххит. Азныказы, ус иблақәа ҵархәны уахь дыԥшуа иҽааникылазаргьы, ашьҭахь, аусқәа шҽеимхоз ибазар акәхап, ҩадаҟа ихы рханы, дыццакы-ццакуа иҿынеихеит. Ари змааназ уажәшьҭа еилкаан. Аԥҳәысгьы илцәымӷхан, лгәы ааицранарсын, ахаҳәқәа дрыхҟьашауа, аҟәара дықәланы уи аӡӷаб дналышьҭалеит. Ари зегьы али-ԥси рыбжьароуп ишыҟалаз. Аха аӡӷаб лымч зегьы ааизлыркәкәазар акәхап, ус аӡиас дацыӡсо, хәыҷы-хәыҷла акыр аҟәара лыҽнадылхалеит. Ахра уажәшьҭа ишшәарҭамхоз аҟара агәра анига, даахынҳәын, дааины иҭыԥаҿ днатәеит.
Аӡӷаб, дааԥсаӡазар акәхап, лнапқәа хьадышьшь, лыԥсыԥ еергьҳәа иааивго, аҟәара дықәлан дахьнеиуаз, уи аԥҳәыс, аӡӷаб лхы налеилырхан, ак лаҳәара даҿын, уажәы-уажәы дааҭгыланы дналҿаԥшуа, аха аӡӷаб, акгьы агәхьаа зкым леиԥш лҽыҟаҵаны, уи аԥҳәыс дылҿаччон.
Уи аҽны акраамҭагьы уи аԥҳәыси аӡӷаби аҟәараҿы иҟан. Џьара шьаҿак ааҟарҵаргьы, Ахра илаԥш урҭ ирхын. Аха шьыбжьышьҭахьшәа, ԥыҭк ианаахьшәашәараха, иҩагылан, рымаҭәақәа ааизакны иаашьҭырхын, ирыманы рҿынархеит. Ахра убасҟан, мчык наидгәазшәа, ахьышәҭҳәа дҩагылеит. Иҽааиҵыхны, урҭ дырзыԥшуа, аҟәара даақәгылеит. Урҭ
шьаҿақәак ааҟарҵахьан еиԥш, аӡӷаб даахьаԥшшәа лун, лнапы лҟьеит Ахра иахь, абзиала ҳәа аанарго. Ахрагьы ахьышәҭҳәа гәырӷьарак игәы инҭыԥраан, иаразнакала абзиала ҳәа ибжьы налықәиргеит. Аха урҭ ираҳау, ирмаҳау Ахра еиликаартә еиԥш изыҟамлеит.
« Дызусҭада уи аӡӷаб?» – абри ихы инҭашәеит Ахра.
Уи аилкаара, уи адырра цәгьа имбо, аҽа дунеик ахь шьаҿақәак ааҟаиҵарц иҭахушәа дааҟалеит. Уи ақәыԥшра иаҵанакуаз, ақәыԥшра иатәыз адунеи акәзаргьы ҟаларын. Дахьынагәдыԥшылоз цәгьаӡа иԥшӡазшәа, цәгьаӡа игәыкызшәа ибон, хаара-гәыблрак аҵан, ааԥынреиԥш.
Ииашаҵәҟьаны, аӡәы заҵәык иалкааны лызхәыцра – уи бзиоуп, уарԥшӡоит, уҳаранакуеит, мчык уланаҵоит, умҩа абзиарахь иархоит, аха убасҟан убри иалукааз, узызхәыцуа, даԥсазароуп, егьырҭ аӡӷабцәа дызларылукааз ҟазшьа ссирӡак лныԥшуазароуп. Ахра иибахьаз аӡӷабцәагьы рҟазшьақәа еиԥшушәа, џьара акала игәы рыҵкәартә еиԥш наунагӡа иблаҿы иааишаз аӡәгьы дҟамлацызт, ииашаны, урҭ ԥшӡақәан, акы рывубартә иҟамызт, аха...
«Дызусҭадаз уи аӡӷаб?» – дырҩагьых игәы дынҭахәыҭхәыҭит Ахра. Ари лҩыза аӡӷаб рқыҭан димбацызт. Аӡнырцә аҽа қыҭан иҟаз, уахь инхақәоз Ахра издыруамызт. Абарҭ, иахьа иибақәазгьы, убрахьтәиқәазар акәхап ҳәа днарызхәыцит...
– Иацы абраҟа, шәара шәанца ашьҭахь, сшымгәыӷӡоз, ӡӷабк дызбеит. Ижәдыруоу дшыӡсоз? Ҳазегьы ҳаҵкысгьы дыӡсон... Аӡиас абжеиҳара аҟынӡагьы дааскьеит, – Ахра иҩызцәа рҟны аҟәараҿы иибаз аӡӷаб лыӡбахә дналацәажәеит.
– Дызусҭадаз? Дузымдырӡеи нас? – дҵааит Даур, убри дызусҭаз аилкаара даазҿлымҳахашәа.
– Дсыздырам сара, иацада дсымбацт. Уигьы дшызбаз нырцәтәи аҟәараҿынтәи ауп. Ԥҳәыскгьы длыцын. – Ахра уи дшибаз, аҽнынтәарак ҽымҭӡакәа дахьтәаз: закәытә гәахәараз имаз иаацәырганы абарҭ иҩызцәа иахьреиҳәоз, урҭ жәаҳәарада еилыркаарашәа игәы инаҭон уи аӡӷаб дзеиԥшраз. Ахра уи аӡӷаб иацы дшибаз еиԥшҵәҟьа иахьагьы ибла дыхгылан, џьара изакәызаалак акала еиҭакрак лнымԥшӡакәа.
– Мап, уи ԥшӡак лакәын, дкахәхәа, лыхцәы ауны... – дырҩегьых даҟәыҵуамызт иара. Уамашәа иубаша, ас ӡӷабк лыӡбахә даламцәажәацызт Ахра.
– Нас, лызҿуҭырауаз, быр арахь ҳәа? Илыхьӡыз, дызусҭаз еилумкаауаз. Уара уеизгьы уахь узыруамызт... – иҳәеит Даур, дааԥышәырччашәа. Еиҳарак абни аҵыхәтәантәи аҳәоу инақәырӷәӷәашәа.
– Ус зуҳәои, Даур, уара? Иаҭаххар, сара ари аӡиас агәхьаа мкӡакәангьы сыруеит, уи уара уацәымшәан!.. – Ахра абри ииҳәаз ииашаҵәҟьаны агәра диргарц шиҭахыз удырратәы даацәажәеит, хәыҷыкгьы дааибакит.
Амра уажәшьҭа шьыбжьагәы инхыҳәҳәахьан. Даури, Ахреи, Асҭамыри аӡы иҭаланы рыҽдырхьшәашәан, уажәы рыхқәа еилаԥсаны, амрахәага ицәиалан. Зны акы иалацәажәон, зны – даҽакы.
– Даур, уԥши, Даур!
Раԥхьаӡа Ахра иоуп зылаԥш дааҵашәаз уи.
Лара, ашьабсҭа еиԥш, дыҩуа дшааиуаз акәымкәа, аџыхҳәа аӡиас даахықәххылеит. Нас аҟәара днықәԥш-аақәԥшит. Лыҵкы ԥхьарҟьа аалышәхлырҵәраан, маҷк ус аӡиас дахәаԥшуа дааҭгылеит, акы дазхәыцуашәа, лхы ааларҟәшәа.
– Аӡәгьы шәҽышәмырҵысын. Ҳалбар, дцаргьы ауеит, ус ҳлыхәаԥшлап, иҟалҵо ҳамбои? – Ахра игәы аҭра иҭамгыло, ибжьы ныҵакшәа даацәажәеит. Азныказы, дахьиаз иҽизеиқәымкрашәа дааҳәыҵәыҳәыҵәит, аха ихы инапаҿы иааиган, илаԥш еихмырсыӷьӡакәа уи дылзыԥшуан. Иҩызцәагьы азныказы рыхқәа нҩыҵдырззеит, аха ашьҭахь, уи илымбартә еиԥш, раԥхьа ишьҭаз ахаҳәду инавыԥшшәа илыхәаԥшуан.
– Дышԥеинаалоу! Дышԥеиҿартәу!.. — Даур ииашаны иҳәозу, мамзаргьы ус аҵәы алаҵаны иҳәозу узеилмыргаратәы даақәԥсычҳашәа иуит. — Анцәахша, анцәахша, иа анцәа, ҳрыцҳашьа!..
– Аланарԥшыга ҳамазҭгьы, иҵегьы иааигәаны дҳамбози, — Асҭамыргьы даацәажәеит.
– Шәыԥшлеи, иҟалҵогьы жәбалап! Ани аӡы дацәшәо џьышәшьома? Ани аӡы иацәымшәо аӡә лоуп. Ӡызлан лхаҭа!
— Ахра уи илхиҳәаарыз издыруамызт. Уи лҟынтәи уажәы гәахәарак иман, иаҳаракгьы абра дахьааиз. Иҵегь иааигәаны дибар шаҟа иҭахузеи, аха иабаҟоу, арахь аӡиас рыбжьахеит.
Уи аӡӷаб ус дгылан ԥыҭраамҭак, амра лҽаҭан, лнапқәа лыдыԥсалашәа, дкахәхәа. Лқәыԥшра иамыцхәны изакәызаалак акы лныԥшуамызт. Убри дахьгылаз убас дгылаӡазаргьы, гәахәарак улымҭарц залшомызт, егьа уҿы еилымгозаргьы, улырцәажәон. Дарбан згәы лмырхыҭхыҭрыз!
Нас дынхьаҵын, ҩадаҟа лхы налырхан, лшьаҿақәа ашьшьыҳәа инеихго аҟәара днықәыԥш-аақәыԥшуа лҿыналхеит. Рацәакгьы хара дымцаӡеит. Еиҳа аӡы шьшьырашәа иахьлеиуаз дынхықәгылан, лнапқәа ҩеиҵыхны, дууаӡа дыԥан, аӡы дналашәкәеит.
– Ижәбама, ижәбама иҟалҵаз?! – Ахра игәы иазымычҳакәа дныҵхахеит. Егьырҭгьы рыҽҩыҵдырззан, уи лыгәаӷьра ааџьашьаны иналзыԥшит. Ииашаҵәҟьаны, аҷкәынцәа даарыдукылартә еиԥш лхы ахьаалырԥшыз аарзымбатәбарахеит...
– Шәыԥшла, аӡы дахьалҵуа жәбап! – Ахра зегь рыла имҩақәиҵон, дара раасҭа иара уи лҟазшьақәа ахьидыруаз ҭынч џьарак дызгыломызт.
Ус, ишыԥшуаз, ирымариашаны, аӡиас агәҭаҿыҵәҟьа аӡы даалҵәраан, арахь дырырц лҭахызшәа, ацәқәрԥақәеи лареи еиҿыхо, лнапқәа ашыҩҳәа иҟьо, дхыӡсало дааиуан. Аха аӡиас иаҳа-иаҳа илыханы, иара ахьцоз ахь дагон, лара ишылҭахыз еиԥш доунашьҭуамызт. Нас, илхәыцхыз уара идыр, арахь дмыркәа, убри аӡыцәқәырԥара агәҭа далаланы акыр дацнаскьеит. Ахрараа уажәы, еикәаӷӷа еивагыланы, уи иҟалҵо аабап ҳәа, рыхгьы рыхшыҩгьы лзышьҭны, убрахь илзыԥшуан. Ус лара, инахарашәа, аҟәара лыҽнадылкылеит. Нас дааҭыҵын, уаҟа, рацәак дхамлакәа, дынхықәтәалеит. Аӡиас дамырааԥсакәа дыҟамызт, ԥыҭраамҭак ус дтәан.
– Дырырц акәын лгәы иҭаз, аха дызмырит – иҳәеит Даур, уи лгәы иҭаҵәҟьаз иара идыруазшәа. – Ари ҳӡиас ус арра мариандаз!.. – нациҵахт.
– Дырырц лҭахызҭгьы дыруан, иумбаӡои ацәқәырԥақәаҵәҟьагьы дырцәымшәаӡакәа дшыӡсоз, насгьы шаҟа дааскьаз... – Ахра, иҩызцәа ирымданы, уи лыгәра гаҵәҟьаны акәын дышлыхцәажәоз.
Нас, иааин, рҭыԥаҿы инатәеит. Дырҩегьых уи аӡӷаб лыӡбахә акәын излацәажәоз. Аӡӷаб лхы ларҟәны, аҟәара дықәланы диеиуан, лымаҭәақәа ахьышьҭаз ашҟа.
...Абас есымша дырбалон уи аӡӷаб. Зны аҟәара дықәланы ахаҳә ссақәа, ахаҳә хәыҷқәа аллыԥшаауан, нас дааҭгыланы, лнапы ианыԥсаланы, инарҳәы-аарҳәуа урҭ дрыхәаԥшуан. Џьарак еизылкуан, ахәылбыҽха аҩныҟа данцоз илгон дреигәырӷьаҵәа. Мап, уи хьаа-баа лымамызт, лгәы ҭынчын, аԥхынразтәи лымшқәа абри аҟәараҿы илхылгон. Заанаҵы данзымцалак, уи аԥҳәыс даакылҟьаны, ишылҭахымыз длыманы дцон. Ахра усҟан иахьабалак иааҭацәырахазшәа ибон, ихы зқәикра, иҟаиҵара дақәымшәо. Нас днеины ашьшьыҳәа аӡиас дынхықәтәалон, ацәқәырԥақәа иԥхьаӡошәа, акакала илаԥш иныҵго. Уахынла, аԥсабара аҭынчра анахатәалак, аеҵәақәа каххаа жәҩангәы ианкыдлалак, дыштәоу акәымкәа дҩаҵҟьаны ашҭа днықәгылон, убрахь, убри аӡӷаб дахьынхо ахь дыԥшуа. Уи ақыҭа анаара иаҿаршәын еилыџьџьаауа. Аҵх агәыцқьара иалсны, еилыхха арадио абжьы ааҩуан. Нас аԥхыӡ бзиақәа, аԥхыӡ ссирқәа дрылан Ахра. Зны уи, ԥсуа маҭәала иҽеилаҳәаны, ҽларџьк дақәтәаны, дԥаџь-ԥаџьуа, убри лара дызланхоз ақыҭа далсны дцозшәа, лара агәашәаҿ дгыланы, ари дызусҭада ҳәа дишьҭаԥшуазшәа ибон. Зны – лара лҩызцәа лыцны акино аҟынтәи аҩныҟа днаскьаигозшәа, нас амҩан уи лҵыхәала ҷкәынцәақәаки иареи аидыслара роузшәа, аха иара урҭ дыриааизшәа. Нас, – лара ақалақь аҿы џьара дналхьыԥшызшәа, дыҩуа длышьҭахызшәа. Зегьы бзиан, – ихәыцрақәагьы, иԥхыӡқәагьы.. Амшқәа цон еишьҭаланы, иагхон аԥхынра, аҵарашықәсгьы уаҩы изгәамҭаӡакәа ааигәахара иаҿын.
– Иҟаҳҵара жәдыруама, Даур? – иҳәеит ҽнак Ахра даалҟьаны. – Шәсыцхраа, сара абри аӡиас сырырц сҭахуп...
Аха ари шаҟантә дазхәыцхьаз, шаҟантә игәы иҭеикхьаз здырхуадаз, аха нагӡашьас иҟаиҵашаз издыруамызт. Еиуеиԥшымыз агәаанагарақәа ихаҿы иааиуан, аха аҵыхәтәаны убарҭ иреиӷьуп ҳәа ииԥхьаӡоз акаҿы дазааҭгылашәа дыҟан, аха иҩызцәа ирыздыруамызт.
– Уи аӡӷаби уареи шәеибадырырц? – Даур убри ауп иаразнак ихшыҩ зызцаз.
– Ааи, ҳаибадырырц. Сара уи аӡӷаб дызбар сҭахуп!..
Ахра иаахтны иҳәеит абарҭ ажәақәа, аха урҭ зызкыз, ирыҵаҵәахыз иара ида аӡәгьы издыруамызт. Имаӡаӡан.
– Узларуазеи? – Даур уи мап ацәикуамызт, аха игәы ҩбазтәуаз акыҟан. Аӡиас арра ус имариамызт.
– Сызларуазеи? – ихы аарнааны, илахь маҷк илеиҵацалашәа, иҩызцәа днарҿаԥшит Ахра. – Ақыдқәа ҩба ааидҿаҳәаланы аӡы илаҳҭар, сшақәтәоу мацара аӡиас абжаранӡа уеизгьы снеиуеит, нас иаанхап зышәгәахәуазеи?
Ахра игәеилыххара Даургьы даарцыхцыхит. Аусқәа зегьы ааманшәалахарашәа дназхәыцит.
– Ахра ииҳәаз хшыҩуп. Асҭамыр, уара ушԥахәаԥшуеи ари аус? – Даур уажәы Асҭамыр игәаанагара зеиԥшрахоз еиликаарц днаиазҵааит.
– Бзиоуп, наҟ дырп Ахра, аха нас арахь дызларуазеи? – Асҭамыр хәыҷык иааигәамԥхеит.
– Наҟ арроуп ҳәа, арахь закәыхи?
Ахра наҟтәи арра акәын хықәкыс имаз ҳәа, арахьтәи арра дагьазхәыцуамызт. Арахь данаауа иҵегьы имч иацлачы, ишиҭаху аӡиас ааихиҵәарашәа гәалаҟарак иман.
– Саргьы суцыруеит, Ахра! – Даур дахьтәаз дҩыҵхахеит уажәы.
– Саргьы! – Асҭамыргьы иҩызцәа акала иҽрыҵаимырхарц шиҭахыз удырратәы, иҽынарылаирхәит иаргьы.
– Мап, мап! Схала сырырц сҭахуп, акы шәысцәымшәан шәара! – нараҭеикит Ахра. Иҩызцәагьы, аҭагылазаашьа шыҟало иара ахала ахы унарбоит, усҟан ацхыраара аҭаххозар ҳхы ҳаигӡарым рҳәан, уаҳа ажәа ахымҳәааӡакәа рҽааныркылеит.
Аӡӷаб, аҟәараҿы аҷкәынцәа акы неимҵакы-ааимҵакуа иалацәажәошәа анылба, дҩагылан днарзыԥшит, аха урҭ уажәы лышҟа рхы хамызт, аҟәара иқәланы ҩадаҟа ицон.
Ахреи, Даури, Асҭамыри аҟәараҿы ирыԥшааз аԥса қды хыжәжәарақәа аӡхықә аҿынӡа инарган, ҟармала инеидҿарҳәалеит. Урҭ рацәак идуцәамызт. Амш цәгьаан аӡиас ианаанагоз, шаҟаџьара икыднаҟьаз здырхуада, ицәыӷьӷьа-цәыԥԥы, ихылгәыгә-мылгәыгәны, еибгаз ҭыԥк рнубааломызт. Рхы-рҿқәа еибакны, аԥхӡы рылыҵәҵәа ицон аҷкәынцәа. Маҷк рыԥсы ааиҭаркырц уаҟа инықәтәеит. Уажәы ԥша ҟәандакгьы арха зегьы инықәсын, иаамԥыхьашәоз зегь ԥхьашьшьаауа, инахьхьи иааԥшуаз анаара ашәаԥыџьаԥра инаҿахәмарит.
Аҷкәынцәа рыԥсы анааиҭарк ашьҭахь, урҭ еидҿарҳәалаз ақыдқәа нықәырҳәазо аӡиас иналаргалеит. Ахра данақәтәа, инагәыҵасын, ацәқәырԥақәа инрылагалан иааурышьҭит. Ԥыҭрак иааҭгылашәа иазыԥшуан, уи ацашьа гәаҭо. Нас, аӡы иааҭыҵын, аҟәарала иаваҩуа рҿынархеит. Ахра дзықәтәаз ақыдқәа, ацәқәырԥақәа нархыҽҽо, аӡиас иаманы ицон. Еиҳа-еиҳа агәҭахьы иаланагалон, аҽыриашаны, ихьаҳә-ԥаҳәуа акәымкәа. Аӡӷаб лшьамхқәа еидыршәланы, аӡиас ацәқәырԥақәа лыбла иныҵыжьуа дтәан.
– Еҳе, Ахра, уԥ, уԥ! – Даур ибжьы иргеит, инапгьы иҟьеит уи дыԥарц.
Ахрагь уи дахыццакуан. Уажә дыԥар, дшыӡсо мацара уи аӡӷаб лаԥхьаҵәҟьа дааӡхыҵуан. Убри акәын Ахра иҩызцәагьы иаргьы ирҭахыз. Лара дшымгәыӷӡоз лаԥхьа Ахра дынкаԥар, уи лакәхон, иџьашьатәхон!
Ахра иҽааирманшәалеит. Азныказ игәы неилаԥшит, аха нас иҽааибиҭан, ацәқәырԥақәа иҽынарылаижьит, нырцәҟа ихы рханы, егьарааны исҳәахьазаргьы уажәшьҭа сырҵәҟьоит ҳәа агәра ганы.
Аӡӷаб, илымариашаны, Ахра ацәқәырԥақәа неихыкәласуа, дышьҭкәыцәаа дрыманы ишнеиуаз анылба, иҟалаз лзымдрызт, дҩаҵхахеит. Абжьааԥны ариаҟараҵәҟьа иааигәаны длымбацызт, иааџьалшьеит. Лыгәгьы назцеит акы
ишазкыз. Уи инапқәа ҭыганы, иҽаҳаракны дыӡсон, аха аӡы, иҳәатәы хамҵакәа, иҵасны наҟ дагон.
Ахра, аӡы дынхыԥшылашәа, аӡӷаб дахьықәгылаз дналзыԥшит, аха уа дахьықәгылоу макьанагьы ихараӡазшәа ибеит. Насгьы, абри аӡиас агәҭа аихҵәара иаҳа-иаҳа ицәуадаҩхозшәа, хәыцрақәак али-ԥси рыбжьара ихигәы инҭагьежьит.
Убри аамҭазы, аӡӷаб даалҟьан, лнапы лҟьеит, иаанагоз уаҩы изеилмыргаратәы еиԥш, насгьы маҷк дааԥышәырччеит. Уи гәахәарас иҟаиҵеит Ахра, аха убасҟан инаиҿаҟьаз ацәқәырԥа иааимчнамырхарц маҷк ауп иааигхаз.
– Узырӡом, уагьаламган, узырӡом! – абас ҿылҭызшәагьы бжьык иаҳаит, зеиԥш имаҳацыз бжьык.
– Сыруеит сара, сыруеит! – Ахра ибжьы иргеит еергьҳәа, аха ацәқәырԥақәа длывганы, ихымхәыцкәа, имч мырхакәа, дымҵарсны аҽаџьара дыргон...
Ахра иԥсы иманы аҟәара иҽнадикылеит. Дмага-маго аӡы дынҭыҵын, иара уаҵәҟьа аҟәара иҽнықәижьит. Аҷкәынцәа неихаххит:
– Иҟалазеи? Узмыри? Иамуӡеи?
– Ус арра мариоу џьышәшьоит, аӡиас макьаназы ҳара ҳаасҭа амч ӷәӷәоуп. Нас, еиҳа-еиҳа егьи аҿықә сцәыхарахозшәа збо саналага, арахь схы сырхеит, – Ахра иԥсы изҭымкаауа даацәажәеит. – Сгәы иалоуп, сыгәҭакы сзынамыгӡеит... Аха... мап, зегь дара роуп, иахьа акәымзаргьы, уаҵәы инасыгӡоит, – игәы инҭиҳәааит Ахра, ибжьы аармаҷшәа. Гәыӷрак иман дырҩегьых, иааиԥырымҵӡо.
– Уара наҟ унаскьацыԥхьаӡа, уи аӡӷабгьы акыр аҟәара дықәланы днаскьеит, аха...
Ахра уажәы иҽааиҵыхшәа уи аӡӷаб лахь дынхьаԥшит. Уи лҽырԥагьаны, лышҟа арра аӡәгьы илымшошәа, аҟәара дықәгылан, арахь дааԥшуа. Гәаныла, лгәы дҭаччозаргьы ҟаларын, аха иуазҳәода...
Убри нахыс Ахра, аҟәараҿы данааилак, убри аӡӷаб дшааибалакҵәҟьа, акы хьухьууа игәы ишалаз удырратәы, инапы налзиҟьон, ларгьы дҿаԥха-ҿаччо лнапы лҟьон. Нас ҿиҭуан:
– Ибыхьӡузеи бара?
Еиқәиԥхьаӡон аӡӷаб хьӡқәа, аха лара ҿылҭӡомызт. Ус лхы лырҵысуан. Аха иара усҟан: – «Узырӡом, узырӡом, узырӡом!» – лҳәошәа иаҳауан.
Ахра идыруан игәҭакы анагӡаразы аӡиас арра шаҭахыз. Араҟа иԥышәатәын имч, илшара, ихшыҩ.
Ахра аӡиас арра дазхәыцуан... Уахынла, убри аӡӷаб лыччабжь иаҳауазшәа, дгыланы аӡиас нырцә ишьҭаз ақыҭахь дыԥшуан...
...Ахра напы злеикыз асахьа, абар, шаҟа ҵуазеи, ус, ибжамҽамны, иаанханы иҟоуижьҭеи. Зны-зынла иҭыхымҭақәа ахьыкҿагылаз ауада дныҩналон, аҟәардә днықәтәон, нас акакала илаԥш нарыхго, игәы рзыбылуа днарыхәаԥшуан, аха, насҭхашәа икыдгылаз, изылгамыз аӡӷаб сахьа илаԥш изаҟәгомызт. Днеины иаашьҭихуан. Мап, иалагашьа бзиан. Абри уаҩҵас дманшәаланы изыҟаҵазҭгьы, егьырҭ иҭиххьоу иаарылукаартә иҟалон. Ашьҭахь дзықәтәаз аҟәардә аҿы иаарманшәалашәа инықәиргылон, зны иааигәаны днахәаԥшуан, зны – инахараны. Иԥсыԥ игәаҵаҟынӡа иганы даақәыԥсычҳауан. Шаҟа иҭахыз абас дшыманшәаламхаз, маҷк иадамхаргьы, убри аӡӷаб илдыруазҭгьы!
«Иҟалои, абри сара сгәы ишаанаго ала дҭысхыр?.. Дызбахьоушәа, аӡәы сыбла дыхгылоуп. Аха усҟан уи зсахьа ҭысхуа лара лакәхом, аҽаӡәхоит. Исзымдыруа, исхәыцыз аӡӷаб лсахьа акәхоит...»
– Ахра, ани аӡӷаб лсахьа уаҳа изҭумхуазеи? – иаҳәшьа дааидгылеит ҽнак. Иҽеиҭакрақәа зегьы зыхҟьоз – уи напы злеикыз ахьыманшәаламхоз шакәу агәраганы дыҟан лара. Уи аӡӷаб илызкны иҟаиҵақәахьаз ахҭысқәа зегьы лара илеиҳәахьан.
– Уи сара уаҳа иҭысхӡом, ус иҟаз... – Ахра хәыҷык агәалаҟамра шиныԥшуаз удырратәы даацәажәеит. Ихиҿы еиқәара убриаҟара иҭынчын, акы дҳәынҷаны дшамаз ҩашьомызт.
– Аӡиас ахь ацарагьы уаҟәыҵтеи?
– Аӡиас ахьгьы уаҳа сцаӡом...
Ахра абри аԥхынразы ихҭысыз ихаиршҭырц ақәикын, ихы нахга-аахго дааиуан. Зны аусҳәарҭахь дцон, уа дыхәмаруан, ашәҟәқәа дрыԥхьон. Аҵарашықәс ааирцгьы рацәак агмызт. Игәы хыҭхыҭуа уи дазыԥшын.
Аха ҽнак, Ахра иуада дындәылҵын, аҵла ашәшьыраҿы игылаз аҟәардә днықәтәеит. Иикыз ашәҟәы ааиртын, даԥхьарц иҽыназикуан аамҭазы, иаҳәшьа дыҩуа ашҭа дааҭалеит.
– Ахра, Ахра сымҳәеи! Иҟоу удыруама? Уи аӡӷаб сара дызбеит. Уаала, уаала!.. Аӡиас дырын, арахьтәи аҟәараҿы дыҟоуп. Дшызбазҵәҟьа арахь сыҩит. Лара сгәалымҭаӡеит! – Ахра днаидыххылеит, лгәы ҭыҵны ицо, џьарак ҭынч дзымгыло, уажәы-уажәы лышьҭахьҟа дынхьаԥшуа.
Ахра азныказ ииура дақәымшәакәа даашаҟь-шаҟьеит. Аха, нас ахьышәҭҳәа ишәҟәы нықәиҵан, агәашә дынҭҟьеит. Иаҳәшьагьы днаишьҭалеит дыбӷьаауа.
– Лара абри аҟәараҿы длеиҩеиуа дықәын. Зны абрахь дааԥшуан, зны абри аӡы шәахьҭалоз дхықәгылан, – Ахра иаҳәшьа лыԥсыԥ акуа иашьҭуа ацәажәара даҿын.
Иҵәиҵәиуа ҵаҟа илбаауаз амҩапа данҟьа дцон Ахра. Анаара иаҿышәшәақәоз ахаҳә ссақәа, ахьхьаҳәа аҵлақәа рԥашәқәа инарыҵахәмаруа, ҵаҟа иҭалан ицон, ццакырак рымоушәа.
Ахра, ҵаҟа аҟәыҵәа хәыҷы ииасуаз, дууаӡа дахыԥеит. Алтарра дҩылҟьан, аҟәара даақәгылеит. Даанаԥшы-ааԥшит. Азныказы аӡәгьы илаԥш дыҵамшәазшәа дгылан. Аха нас, даалҟьан, ҩадаҟа зхы рханы иҩеиуаз аӡӷаб дналышьҭалеит. Уи абри ақыдқәа еидҿаҳәала аӡы иахьаларыжьыз аҟынӡа дҩаӡарц егьлыгмызт, ҵык хәыҷык лшәуп, икьаҿӷәаӷәаӡа. Ахра уахь дҩаҭрысит.
Аӡӷаб, Ахра иаҳәшьеи иареи рышьҭыбжьқәа шаалаҳазҵәҟьа, ахьышәҭҳәа даахьаԥшын, нас, илхәыцыз здырхуада, днарыхәаԥшын, дыҩны лҿыналхеит. Усҟан Ахрагьы маҷк дааҭгылашәа иуит, аха дабанӡааҭгыларыз!
Дырҩегьых дҩаҭрысит.
Аӡӷаб дышнеиуаз акәымкәа, иахьыманшәалаз ҭыԥк аҿы
даанҿасит, даахьаԥшит Ахра иахь, уара узоуп абрахь сзааз лҳәарашәа. Нас даақәҵәиаан, Ахра дышлыхьӡоз лбазар акәхап, дууаӡа дыԥан, аӡиас лыҽналалыжьит. Аӡиас, уи иазыԥшызшәа, ахьышәҭҳәа даашьҭнакәыцәааит.
– Ахра, умыԥан!.. Ахра, аӡы уҽоумҭан!.. – Ахра иаҳәшьа дшыӷьаҵәыӷьаҵәуаз, лгәхьаа мкӡакәа, аӡиас иҽналаижьын, уи аӡӷаб дналышьҭалеит, инеиҿаҟьоз ацәқәырԥақәа днаргәылҵәраауа.
Рҩыџьагьы уажәы аӡиас иаманы ицон, дара-дара шеицәыхаразгьы, ацәқәырԥақәа рхы аарылкәыцәааны аминуҭказы инеихәаԥшлон. Лара дыццакуан, ирласны абри аӡиас дырыр лҭахын, аха аӡиас лара илыххәыцуа иҟахызма, иара атәы нанагӡон.
Ацәқәырԥақәа рымчқәа еиҳагьы еиҳартәызшәа ибеит Ахра, аӡиас агәыжәпараҵәҟьа данагәыланахала. Наҟгьы ус уара ишуҳәо иааигәамызт. Аха, егьа ус иҟазаргьы, игәҭакы наигӡар акәын. Уи иаҭахын амч, амаана, аҟәышра, агәымшәара.
Ахра имч еиҳа-еиҳа иагхозшәа, ишьҭахьҟагьы дзыхнымҳәрашәа, иԥыр-ԥыруа гәаанагарак неиҭаауан, аха араҟа аҽышәара ӷәӷәа шаҭахыз даназхәыц, иаԥхьаҟада уаҳа аҽа мҩакы шалхтәымыз иаразнак иааиԥгылеит. Уи ацәшәара араҟаз ихаҵарамызт. Аха, егьа ус иҟазаргьы, Ахра еиҳа-еиҳа ицәыхьанҭарахон нырцәтәи аҟәара азааигәахара. Аӡӷаб ацәқәырԥақәа рмаршәа куа акыр дрыцнаскьеит. Уи, ари еиԥш иҟоу аӡиасқәа рҟны ахымҩаԥгашьа ибзианы илдыруазар акәхарын. Араҟа аӡиас, егьа умч ӷәӷәазаргьы, ус иаша иааихҵәаны узыруамызт, иаӷьын, егьа уҽушәаргьы акыр унаскьанагон.
Аӡӷаб, кыр инахарашәа, аҟәара дшаақәгылазҵәҟьа, Ахра иахь дынхьаԥшит, аха Ахра акыр длывнаган, макьаназы аҟәара ишьапы ықәимыргылацызт. Аӡӷаб лымч лылышәшәаӡан, еергьҳәа акәын лыԥсыԥ шылалгаҩалгоз. Аӡыԥсы лхьыкәкәа, ашьшьа-шьшьыҳәа инеихылган, аҟәара дықәланы лҿыналхеит. Лыҵкы уажәы еиҳагьы лцәеи-лжьи иадҷаблан, дхәыҷхазшәа акәын дышнеиуаз.
Ахра илымариашашәа аӡиас дзамҵуаз џьишьон. Егьа иҽԥишәазаргьы, аӡиас иара атәы ҟанаҵеит. Имч намырхакәа акырӡа днаскьанагеит. Нас, уи аӡӷаб дналышьҭалеит. Аӡӷабгьы, уи шаагәалҭазҵәҟьа, лхы налықәыршәны, деиқәҟьашо лҿыналхеит. Ахра длыхьӡар ҳәа дшәаны, уажәы-уажәы лышьҭахьҟа даахьаԥшуан, илҿаԥсоз лыхцәы бааӡажжырақәа зымҩа иныԥхьакуа. Ахра иакәзар, еиҳа-еиҳа имч иазырҳауа, дыҩуа длышьҭан, дналыхьӡаны, уи дналҿаԥшыр иҭахын... Уаҳа акгьы... Аӡиас ацәқәырԥақәа неидысло, акгьы агәхьаа рымаӡамкәа, ииаҩрны иахьнеиуаз ашшы рыхгон...
Уармаҭ илаба кны амаҵурҭа абарҵаҿ дгылан.
Ҽаҩраҭагалантәи аҳауа ҿыхьшәашәаара уажәшьҭа уаҩы иааинырыртә иҟалахьан. Блуз жәпа хәаԥштәалак ишәын. Иԥаҵақәа цәхаԥшьӡа. Иблагәқәа камкамуа, макьаназгьы аԥсҭазаара ашҟа имаз агәаҳәара ду рныԥшуан. Дыԥшуан иара абри мрагылара шыҟаз, агәашә аҿы игылақәаз ашәаԥыџьаԥқәа днарывԥшны. Рыбӷа гәардрақәа кылгәыгә-мылгәыгәӡа, еихыҳәҳәа-еиҵыҳәҳәа иааԥшуаз ашьха еиҵҳәақәа макьаназы асы бымбылқәа нарықәдмыршәыцызт. Ажәҩан, агәы шыцқьахоз мҩашьахуа, шьыжьнаҵы иҵамҵамуа иааԥшуан. Уи Уармаҭ гәахәарак ааинаҭеит. Амш бзиа иусқәа арманшәалон.
Уармаҭ, абарҵа дныҵыҵын, агәашә аҿынӡа дымнаӡацкәа, даахьаҳәын, аанда даваланы, аҵәагәаҩа ду ахьгылаз ахь иҿынеихеит. Уи аҵәагәаҩа ду ашҭа акәакьҭаншәа игылан аҽеимыртаӷа. Ҵәақәакгьы ҟәаз-ҟәазӡа, уаҟа иамҵаԥсан, аӡаӡа рыхьшы. Уи аҵәагәаҩаҵла иаҵгаз аанда, амаҵурҭа иаваршәны, ацаҟынӡа инаӡон. Уармаҭ днеин, убри аанда ахы днықәыԥшит, нас, иҽааларҟәшәа, изблак дынкылԥшшәа, адәахьтәии аҩныҵҟатәии аганқәа днарываԥшит. Ариаб-жьаракгьы шаҟантә днахыкәша-аахыкәшо дахәаԥшхьоу здырхуада, аха дырҩегьых изхара избом. Мап, арахьтәи
аган зегь рыла еиқәшәоуп, акы узавбом. Ныгә инапкымҭа ауцқьахым. Нас, даахьаҳәын, агәашә аҟынӡа инашьҭыз аанда днахәаԥшит. Уи акәын Уармаҭ еиҳаракгьы дзыцклаԥшуаз, избанзар уи аанда амҩаду ахь ихан. Аха уи агангьы ибзиан иҟаҵан: ҵаҟа абетон ҭарҭәаны, аихатә баҟә хәыҷқәа аларгыланы, аштакет адҵаны – акы узахҳәаауамызт. Абас акәын ишиҭахыз Уармаҭгьы. Уажәшьҭа игәы аԥсы ашьар ҟаларын, аха макьаназгьы цқьа иалымгацызт, дырҩегьых абри акәасқьа иамариашан аҽа ганкы аанханы иҟан, аха уигьы арҭ ахымш рыла дышԥазалымгарыз Ныгә. Уармаҭ игәы еихьызшьуа ҳәа иҟоу уажәы акызаҵәык ауп. Уи макьаназы иҿы иааҭыхны аӡәгьы иҟны имырзацызт.
Уармаҭ агәашә дынҭыҵын, ԥыҭк дахьынаскьаз, уаҟа даагылеит, дааҳәны, ашҭа дҭаԥшуа, акәасқьеи амаҵурҭеи дрыхәаԥшуа. Урҭ аҩбагьы рыҿқәа амрагыларахь ихан.
«Ныгә иахьа данааилак иасҳәароуп... мап шԥасцәикри. Иара уеизгьы иԥшӡахом... Аҩны ҳаргылеит, ҳанхеит-ҳанҵит. Аха изхәарҭоузеи ашҭа ҭшәаӡа, наҳәы-ааҳәырҭак амаӡамкәа»... – Уармаҭ игәы дынҭацәажәеит. Абри игәы иҵхон, аха ҳәашьас иаиҭарыз дақәшәомызт. Ашҭа ахкааразы изацәажәахьаз, уи ишиарҳәаз ала аҟаҵара даҿын. Усҟан ирҳәази уажәтәи игәаанагареи ахьеиқәымшәоз хәыҷык даруадаҩрашәа игәы иабон Уармаҭ.
– Уа угылан узахәаԥшуазеи, саб, иугәамԥхои ишыҟаиҵаз? Ицәгьамкәан аус иуеит ҳәа сыҟоупеи... – Убри аамҭазы ашҭа даақәгылеит Уармаҭ иҷкәын Арзаабеи. Уармаҭ егьырҭ иҷкәынцәа ҵара ԥыҭк анырҵа, рхы иахәаны, ақалақь аҿы ршьапы ркхьан. Аҩны иаанханы иҟаз урҭ реиҵбы Арзаабеи иакәын. Уи ашкол аҿы аус иуан, дырҵаҩын.
– Сгылан сыззыԥшуа умбои... Аха уааскьеи арахь, акы уасҳәашан. Уара иуамҳәакәа уеизгьы исзыгәаӷьуам. Уашьҭан угәы иаанаго здырхуада, уажәнатә иуасҳәар еиҳа еиӷьуп...
Арзаабеи, иаб иажәа ҩбамтәкәа, уахь иҿынеихеит. Уи абас ҩажәижәабаҟа, ҩажәижәохәҟа шықәса дырҭагылан. Рацәак дауцәамызт. Иблақәа қаруа ԥштәын ирымаз, иаргьы иаб иеиԥш, хәыҷык дааԥшьума уҳәаратәы дыҟан.
– Изакәызеи исауҳәарц иуҭаху?.. Уажә акы угәамԥхазар акәхап араҟа. Есымша акака цәыругоит уеизгьы... – Арзаабеи днеин, иаб днаидгылеит. Иаб иеиԥш иаргьы ашҭахь дааԥшуеит. Мшәан, иарбан Уармаҭ абраҟа игәамԥхаз? Рынхара акы узавымбо иҟаҵоуп. Зегь ҿыцуп, зегь ӷәӷәоуп. Дунеихаангьы ак ахьуам уажәшьҭа. Рыҩнқәа, раандақәа, рца...
– Уԥши араантәи, – Уармаҭ инапы наирххеит акәасқьахь. Егьи инапала илаба икуп. Акәасқьа ҳәа дызҿу ԥсуа кәасқьоума. Ԥыҭк иааҳаракны – ақьырмыт ҩны. Ашәқәеи аԥенџьырқәеи ӷьаз-ӷьазуа, иҭбааӡа. Амардуан аҽыкәаша иаҩсып. Ахыб цырцыруа. Анаҩсан – амаҵурҭа, кыцла ихыбны.
– Нас? Изакәызеи? Иҟалазеи? – дҵааит Арзаабеи, иаб ишҟа даахьаҳәны. Уи дызлацәажәарц ииҭахыз ҳәа акгьы изеилкаауамызт.
– Урыхәаԥшыма цқьа? Кыр рыгума?
– Ааи, срыхәаԥшит, аха акымзаракгьы рыгӡам, – иҳәеит Арзаабеи, иааџьашьашәа.
– Иашоуп. Зегь рыла еиқәшәоуп, зегь рыла иҟаҵоуп. Акәасқьагьы, амаҵурҭагьы, ацагьы... Уажәшьҭа ҳашҭа уахәаԥши! Ибзиоума ҳашҭа?.. Иҭшәаӡа. Наҳәы-ааҳәырҭак амаӡамкәа. Ашҭоуп анхара зырԥшӡо, ашҭа... Абри уара ушԥазымхәыци?
– Уиала иуҳәарц иуҭахузеи, саб?
– Исҳәарц исҭаху убриоуп, ашҭа дузароуп, ашҭа ҭбаазароуп. Ауаҩ уашҭа данҭалалак, узакәытә нхаҩу идырыртә еиԥш. Ҳаргьы, шьоукы-шьоукы реиԥш, ҳашҭа ҳармаҷит. Арахь аанда ҳәа зеиԥш уаҩы иимбац ҳаҿуп.
– Нас уажәшьҭа ишԥаҟаҳҵари? – Арзаабеи иаб днеиҿаԥшит, игәы иҭақәоу цқьа еиликаарц иҭахны. Омашәоуп иара Уармаҭ дшыҟоугьы, зны анс иҳәалап, зны арс иҳәалап, џьара изакәызаалак акы иара ишиҭаху ианыҟамлалак, убри ишақәнагоу аҭыԥ иаақәиҵаанӡагьы даҟәыҵраны дыҟаӡам.
– Ишԥаҟаҳҵари умбои, ҳашҭа иацаҳҵароуп. Ҳара ҳаԥсацәоуп. Ҳара наџьнатә аахысгьы ҳашҭақәа ҭбааҭыцәӡа ҳаҟан. Уажәы ҳаалаган, ҳашҭақәа кьаҿӷәаӷә-кьаҿӷәаӷәӡа, жәтәарҭак иаҟараны рыҟаҵара ҳалагеит. Изыԥсоузеи?.. Схәыцит, сеиҭахәыцит, аха уаҳа ԥсыхәа амамшәа збоит. –
Уармаҭ игәы иҭазгьы абри акәын, ариабжьаракгьы игәы иҵхоз, иҷкәын иҿы измырзоз. Уажәы илаба наиҵаргәашәа, абри аус уара ушԥахәаԥшуеи ҳәа иҷкәын днеиҿаԥшит, иблақәа мцак рхылазшәа иҳәаҵәыҳәаҵәуа џьара иҭагыломызт. Уи ианакәзаалакгьы акы даналацәажәоз, дунеихаан инымҵәаӡо илаҽны иҟаз аилыххара, аҳаҵҳаҵара иныԥшуан, акыр ашықәс рацәа иаҩыжьны дшааскьахьазгьы.
– Ишԥа? Иҟалахзеи иара иаалырҟьаны? Знык, абас иҟаҵатәуп, ашҭагь абас иҟалоит ҳәа ауаҩы ҳиацәажәахьеит, уажәы иаарҳәны аҽакала ҳиацәажәартә еиԥш иҟалазеи?.. Ушаҟәыҵра џьушьт, саб. Уара угәы иахәо аӡәгьы иаҳзыҟаҵаӡом....
Арзаабеи иаб иҟазшьақәа ибзиаҵәҟьаны идыруан. Уи еснагь иҭбааҭыцә аҟазаара зҭахыз уаҩын. Абри ркәасқьа андыргылозгьы абас ихирбгалахьан аусқәа. Ауасҭацәеи дареи злеилаӡахьаз акәымкәа, ашьҭахь даҽа метрак аҟара сзацышәҵароуп ҳәа икхьан. Иацрымҵаргьы имуит. Арзаабеи усҟангьы игәамԥхеит, аха иаб иҟны илшагәышьоз. Иаб иҳәатәы хыԥашьа амамызт макьаназы.
– Иара уазхәыци цқьа, Арзаабеи. Ҳкәасқьа иадырххылаҵәҟьаны иԥшӡахом. Аанда хәыҷык аҟара аҩны инавгазароуп. Усҟангьы сгәы инҭашәан, аха... Уажәы абрахьтәи аганахь ала даҽа ҩ-саџьанк инацаҳҵар, нас еиҳа уаҩы иблаҿы иааиртә иҟалоит ҳашҭа. Макьанагьы Ныгә уахь напы аимыркыцт. Уи дышԥақәымшаҳаҭхари. Уи сара сиацәажәоит, – иҳәеит Уармаҭ, уажәы еиҳа иҽаарҭынчшәа, иҽаартаташәа, Арзаабеи уи дазырхәыцуа. Убри дазааир, аусқәа зегь маншәалахарызшәа игәы иабон.
– Ибзиоуп, саб, уи уара уиацәажәап, аха ҳара адгьыл уиаҟара ҳамоума, ашҭа ҭбааҭыцә иҟаҳҵартә еиԥш. Усҟан ҳалаҵарҭа, ҳамхырҭагьы иагхоит. Иара уеизгьы имаҷуп, анахь ауҭреи ашәырқәеи иргеит, нас иаанхазеи ишԥаҳаԥсыхәои, ӡынхәык аҟара ахьҭыҵуа адгьыл ҳамаӡамкәа? Арахь ҭаацәарак ҳаҟоуп...
Арзаабеи ииҳәаз ахьиашақәазгьы ыҟан. Адгьыл дара зқәынхоз, дара ирыдшәалаз, дгьыл ҳаракыран, ҽаҩрадгьылын, аха абжакы ашәырқәеи ауҭраҭыԥи иргахьан. Иаанхаз аҟны аџьықәреи ларҵон, аха уаҟа иҭыргоз ашықәси-ашықә-си рыбжьара ирызхартә еиԥш иазынагӡомызт. Убри иахҟьаны зны-зынла аџьықәреи аахәара анрықәшәозгьы ыҟан. Уармаҭ уи дагьазымхәыцит уажәы, ихахьгьы иааимгеит, егьа ус иҟаӡазаргьы.
– Амла ҳагар ҳәа ушәоума уара? Амла уажәы моу аибашьраан ҳамгеит. Лапҟьак аџьықәреи аца иҭаршәмызт, аха акымзаракгьы ҳмыхьит. Уи азыҳәан умшәан уара...
– Иуҭаху ҟаҵа, уара ишуҭаху, сара сулацәажәом уаҳа!.. – Арзаабеи игәы ааибакын, иаб днаидҵны, ашьшьа-шьшьыҳәа ишьаҿақәа неихго, ихы ларҟәны амаҵурҭахь иҿынеихеит.
– Абасоуп шәара шәшыҟоу, акагь шәгәамԥхаӡо, акагь шәҭахӡамкәа. Аиҳабы ииҳәо шәазымхәыцын амарџьа, ишәԥырхагахап. Еи сабиц, мышкызны ижәдырхра шәыҟоуп хзыԥсақәоу!.. – Уармаҭ илаԥш кыдырхалан иҷкәын дахьнеиуаз инаишьҭеиҳәеит, аха Арзаабеи иаб ииҳәоз имаҳаӡазшәа, наҟ амаҵурҭахь дныҩналеит. Уармаҭ акыраамҭагьы агәашә аҿы дгыланы ашҭахь дааԥшуан, ашҭа аҭаԥшра игәы азыбылуа, иԥсы ахьыхәхәа... Амра ашьхара инхыҵын, аҳәиҵәҳәа ашәахәақәа ашҭа инҭанаԥсеит.
– Ажәытә ҳара ҳшыҟақәаз цқьа иузымдыруазар ҟалап, Ныгә, уара! Иалудыраахуазеи. Уара макьана уҷкәыноуп, урҭқәа урхаанқәам, – даҿын ацәажәара Уармаҭ. Урҭ рҩыџьагьы наҟ-ааҟ инеиҿаԥшуа, астол иадтәаланы, акрыфара иаҿын. Хԥа-ԥшьба фырџьан раҟарагьы ааныркылахьан. Уи еиҳагьы ацәажәара игәанарԥхон Уармаҭ. – Абри абыржәы Саӡы Леуа дызқәынхо адгьыл ҳара иаҳтәын, уи анаҩсан ишьҭоу, Мҭы дызқәынхо адгьылгьи ҳара иаҳтәын, ҳашьҭахьҟа иҟоугьы ҳара иаҳтәын. Урҭ дгьыл чашәрақәан. Цәмаҭәала ицәыӷьӷьа-цәыԥԥы илаҳҵон, аха аҽаҩра беиа ду рҭаагон. Абарҭ зегьы рнаҩсан дырҩегьых Баӷлан ҳәа иахьашьҭоу сашьцәеи сареи ҳцаны амхы лаҳҵон. Усҟан ҳабгьы иԥсы ҭагәышьан, иахьеиԥш исгәалашәоит, дҳацымцар иуӡомызт. Убри алаҵареи аҭагалареи ракәын иаҳцәыцәгьаз ҳәа... Изхысҳәаауа, зны
десаҭынк ҳаман, ашьҭахь иаалагахын, уи абжаҟны ҳааргахит. Иҳамырхызгьы уа ишьҭахуп... Уи иазаауазеи, аха азакәан иаӡбо, иҟанаҵо ҳара ҳзахыԥом, ҳагьзавалом... Уахәаԥши, уажәы адгьыл маҷны иҳамоуп, аха шаҟа ҳхабыхацо ҳақәаарыхуа? Аԥасан аасҭа еиҳагьы игәцараҳкуеит, еиҳагьы икылыршәшәаауа ҳашьҭоуп...
– Ииашоуп, Уармаҭ, ииашоуп. Уаҟа суқәшаҳаҭуп. Уажәы анхара цәгьалаҵәҟьа напы адыркит. Рыдгьылқәа рҟны иаадымрыхуа ҳәа акгьы ыҟаӡам. Иалоу алырхуеит, иалкәкәаан, – иҳәеит Ныгә. Уи иуаҩыбжара дҭагылан, уаҩасак иакәын. – Иара саргьы ҩнызқьи хәышә метра роуп исымаӡоу, аха иахьабалак шәырла иҳарҭәын, алаҵарҭа маҷны иаҳзаанхеит – нациҵеит Ныгә. Ихы аҟьаҟьара инапы нықәишьит. Нас Уармаҭ иԥҳәыс Амина дахьгылаз ахь дынхьаԥшит. Амина дҩаскьан, уаҟа астол аҟны иқәгылаз аԥаҭлика аашьҭылхит, дырҩегьых рфырџьанқәа ауатка нырҭалҭәеит.
– Ҟаи, сара уаҳа зжәуам, амцхә зжәыр цкьа аус сзымур ҟалап. Уармаҭ уаанда хәахәаны иҟасҵар аасҭа... Анцәа абарақьаҭра шәҭаиҵааит! – иҳәан, Ныгә дҩагылеит. Уармаҭ уи акыр идицалеит, аха...
– Арзаабеигьы, иахьа ашҭа хәыҷык инацҵаны иҟаҳҵароуп ҳәа аниасҳәа, аԥхьыжәҳәа днасыдԥан дцахит.
– Зегь ҳара ҳарзеилкаауама? Ари аҩны иҟоугьы, абри адгьыл хәыҷы иҳамоу иагдырхар, нас уашҭа ишԥазууеи, лҳәахит. Ишԥазызуеи?.. Иагдырхаргьы сашҭа иагсырхом, ирҭаху сзыруааит. Шьоукы-шьоукы реиԥш, сашҭа кьаҿӷәаӷәӡа исзыҟаҵом, сыԥсы шҭоу... Амала, Ныгә, аџьабаа уаласҵоит, аха ишуасҳәаз еиԥш исзыҟаҵа. Уџьабаа сырӡуам сара. Уажә иаарласны арии сареи ҳпенсиақәа ҳауран ҳаҟоуп... Арзаабегь акыр игәы ԥысҵәахьеит, абарҭ ҳаҩнқәа рҵыхәала акыр аџьабаақәа исырбахьеит, игәы кыдгылаӡан ауп дшыҟоу, аха уи сара иусҭоит... Узжьом...
– Ишԥоуҳәои, Уармаҭ, ус шԥоуҳәои! Сара акгьы сзеилымкааӡо сыҟоу џьушьома? Сара зегь еилыскаауеит. Уи уара уацәымшәан. Угәы рҭынчны уҟаз!..
Уармаҭи Ныгәи еицәажәо амаҵурҭа индәылҵит.
Нас ҭаҭынқәак нарҿыҵаркын, ашҭа агәы инықәсны, иахьантәаракгьы Ныгә аус ахьиуаз аандахь рҿынархеит. Амш шьыбжьаара инахыҳәҳәахьан. Ҽаҩраҭагалантәи аԥша ҟәанда, ашәыр рыфҩыхаа еилаӡсао, ақыҭа ԥсабара иалан игәыкуа...
Ус иааит ахәылбыҽхара. Ныгә дкара-ԥсараха, имаҭәахәқәа уаҟа инкыдиргылан, Уармаҭ егьа изааигандазгьы имукәа, аҩныҟа дцахьан. Арахә гәарлан, агәашә иадгылан. Амаҵурҭаҿы алашарақәа адыркхьан. Уармаҭ уажәыгь аҩныҟа дыҩнамлацызт. Ашҭа агәҭа дықәгылан, анахьгьы дыԥшуа, арахьгьы дыԥшуа.
– Изакәызеи, саб, цқьа иугәаԥхартә еиԥш изыҟамҵеи Ныгә? Уеизгьы иацумҵар угәы иамуит иахьа? – Ишьҭахьҟа дизгәамҭаӡакәа Арзаабеи дааидгылеит. Уи усурантәи даауан.
– Уара ус баша амалаӡа усацәажәоит, Арзаабеи, – Уармаҭ Арзаабеи ишҟа даахьаҳәит. – Сара аиаша уасҳәоит. Уахәаԥши! Ишԥоубои уажәы? Ибааԥсны иҟаҵома? Мап. Уи азы уара угәы нымхан. Ацәгьа ыҟоуп, абзиа ыҟоуп. Насгьы убома, ахәыҷқәа еибарҩуа ашҭа иҭоуп. (Ахәыҷқәа ҳәа Уармаҭ дызҿыз имаҭацәа ракәын. Урҭ хҩык ыҟан, ашкол ахь иныҟәон.) Сара ианакәзаалакгьы сеилаҳауан ашҭа ду, ашҭа ҭбаа. Ашҭа асас данааилак игәы азнарҳауазароуп. Еи, сабиц, закәытә шҭақәаз иҟақәаз анкьа! Шаҟантә шаҟаҩы рчарақәа, ргәырӷьарақәа раан, сҽыз сақәтәаны, рашҭақәа цәсырҵәахьаз?.. Ашҭа зыԥсоу зегьы ирзеилкаауама?.. Еҳ!.. – ихы ааирҵысит...
Уармаҭи Арзаабеии ашҭа агәҭа игылан. Зны аҩнқәа ирыхәаԥшуан, зны ашҭахь иааԥшуан...
Ааилашәшәхьан.
Саб, сан, сашьа, сара – аҩны ҳтәаны, ажәабжьк ҳшалацәажәоз ауп адәахьынтәи аҵуҳәа ҳәҳәабжьык шаагаз. Ахьышәҭҳәа ашә ааимԥааны сындәылҟьеит. Ԥҳәыск ихҵаны аҳәҳәара даҿын, абри аҩада шыҟаз, алыԥсаа дзауз леиԥш. Зегьы ндәылибаҳәеит.
– Иҟалазеи? – сабгьы дназыӡырҩит уи. Аха еилкаашьак амамызт. Алашьцара еиԥхьышьшьаауа иалаз аԥшалас иаанагон аԥҳәыс лыбжьы.
Ҳгәылацәагьы рыҩнқәа инырҩныбӷьыжәааит. Алашарақәа каххаа иаркуп иахьабалак.
– Иҟалазеи, уара, Дарыҟәа? – саб ибжьы наиргеит Да-рыҟәа иахь. Уи саб иашьеиҳаб иоуп... Дареи ҳареи аандак ауп иҳабжьоу.
– Краадыруама, џьбеит? – аҭак ныҟаиҵеит Дарыҟәа. Ибжьы гәаҩаӡа, ҳашҟа ихы аарханы.
Дырҩегьых аку-акуҳәа аҳәҳәабжь аагеит. Аха нас мыткәмаҵас иналроуит уи иҳәҳәоз лыбжьы.
– Шәанаџьалбеит, Ардышьна лоуп, Ардышьна! – иааҭлырҟьеит сан. Уи лыбжьы шакәыз еиллыргазар акәхап. – Диида Ардышьна, илыхьзеи, илхазырбгазеи? – дааӷьаҵәыӷьаҵәит. Аԥҳәыс лыбжьы аԥҳәыс еиҳа илдыруеит. Даагәаҭеит.
– Ишԥа? Ԥарнараа рҿу? Иҟалазеи иара? Иргәыҵалахзеи? Мцахәмыцәа, Ԥарна акы ихьу? – агәылацәагьы инеиқәҿырҭ-ааиқәҿырҭқәеит. Сынтәазны Ԥарна игәы дакхьан, уи акәыз џьыршьеит, аха Ардышьна Ԥарна изыҳәан абриаҟара дышԥаҳәҳәарыз наргәахәт. Убри аамҭазы агәақь-агәақьҳәа ҩынтә ахысбжьы аагеит еиқәырццакны.
– Ари бзиарак иамаанам, шәеихароуп! – саб ибжьы ааиргеит, зегьы инараҳартә еиԥш. Нас, сабгьы, саб иашьагьы, саб иашьа иԥацәагьы, агәылацәагьы – ҳазынтәыкгьы ҳаибарыҩны уахь ҳҿынаҳхеит.
– Аиеи, хымԥада Ԥарнараа рҿы ауп. Иқәынҵәаша Ԥарна!..
Ԥарнараа ахьынхоз рацәак ихарамызт. Ҳаԥхьаҟа иҟаз адәышкәаӷьаз ҳлықәсын, аҟәара иаваршәны ҳҿынаҳхеит. Дабаҟәыр, абжьааԥны еиԥшымкәа, ипеипеиуа иҭәны, еилаҩынтуа иахьнеиуа, ацәқәырԥақәа ахықәаҿ иқәгылақәоу аҵлақәа рԥашәқәа инаргәыдыҽҽалоит.
– Аҩада ақәа ӷәӷәаны иаузаап иахьа, – уи ина-лацәажәеит.
Ииашаҵәҟьаны, аҩада, ашьхарахь ақәа ӷәӷәаны иаузар акәхарын, Дабаҟәыр хышхыҵәан ицон. Амшгьы ашьыбжьышьҭахь иҭахәлашьцашәа иҟан.
Аха ҳаҭыр зқәу аԥхьаҩцәа, шәара дышәзымдыруазар ҟалап уажәы зыҟны ҳнеиуа аԥшәма хаҵа, Ԥарна. Мап, илыжәдыраауазеи? Шәара моу, иара ҳаргьы цқьа дҳаздыруамызт уи уажә аакьыскьанӡагьы. Шәгәы иаанамгааит амалахазгьы Ԥарна ҳқыҭан дизшәа, ҳқыҭан дааӡазшәа. Мап, мап.
Сара уеизгьы есҽны, есышьыжь усура сцоит. Ашкол аҿы ауп аус ахьызуагьы, сырҵаҩуп. Ҳашколи ҳколнхара акантореи рацәак еицәыхарам, наҟ-ааҟ еиҿаԥшуа игылоуп, иахьа уажәраанӡагьы ирзеибымҳәац ак рымоушәа. Ҽнак, абри ҳколнхара акантора абарҵаҿы, уаанӡа абри ҳқыҭан исымбацыз хаҵак ихәда ҵҟәашааӡа дшықәгылаз збеит. Аколнхара ахантәаҩи иареи еибамдыруа иҟамызт, ԥыҭрак ашьҭахь рҩыџьагьы еиманы, ҵаҟа иҩалбаан, уаҟа игылаз амашьына ласы инҭатәан, аҿывҳәа ладаҟа рхы рханы инықәԥрааит.
– Гәыдым, агәыла ҿыц дшәоуеит, агәыла ҿыц! – аҳасабеилыргаҩы Иазбеи, сшибазҵәҟьа, убри дналацәажәеит. – Ахантәаҩи иареи цеит дахьынхаша аҭыԥ ахәаԥшраз. Наҟстәи шәҟәқәакгьы ицуп.
– Агәыла агәы даҩызоуп, ибзиами! – Уи гәахәас иҟасҵеит сара.
Сара сгәы иаанагон уи ма дҳақьымуп, ма дынџьныруп, ма дагрономуп, ҳқыҭа даланхарц даазар, ҳқыҭа иахәаша акы ҟаиҵарц игәы иҭоуп ҳәа.
Ҳқыҭа – қыҭа дууп. Џьара ҟьаҟьароуп, џьара ҟәаԥа-ҿаԥароуп. Ақыҭауаа рыҩнқәа ҟәаш-ҟәашӡа ахәы ҳаракырақәа ирывҵарыԥх иааԥшуеит. Џьоукы-џьоукы хыхь
ихаланы зыҩнқәа ықәзыргылақәазгьы убап. Урҭ есымша ҳқыҭа иалаԥшуеит.
Ҳқыҭа егьырҭ аҭыԥқәа иамоу гәеиҭахьазу здырхуада, ашьҭахь, иззигәаԥхаз ҳзымдырӡо, зегьы дрылкьны, абыржәы дахьынхо аҭыԥ алихит Ԥарна. Араҟа аӡәгьы дынхаӡомызт. Ишьҭахьҟа ахәы ҳаракыра иҽԥынгылан, уашьҭуамызт. Ашәаԥыџьаԥ аҿаӷӷа. Амала, аиаша уҳәарами, аҭыԥ анакәха, иҭыԥ ԥшӡаран, амҩа иазааигәан. Нас ҽнак, тракҭорк ааизкылсын, аԥынҵа хьанҭыџь ныҵакшо, анаара инавҵалан, адгьыл ҿыцәааны зымҩа инканажьын, иааиҟаранатәит. Ашьҭахь али-ԥси рыбжьара, шьоукы ицәнымхо, иара ишиҭахыз иааизхыркааит. Дук хара имгакәан, ҩны ԥшӡакгьы ықәԥраауа инықәиргылеит, убри анаара, ашәаԥыџьаԥра инаҿарххны. Иаразнакала ашәырқәагьы еиҭеиҳаит, иҩны аԥхьа амчындыргьы ҟаиҵеит. Ақыҭауаа знык гәык-ԥсык ала адгьыл аҿы уқәхандеиуашәа анырбалак, гәахәарас иҟарҵоит. Иареи ҳареи ҳанеибадыр, ҳанеишьцыла, иҟазшьақәа хәыҷы-хәыҷла иаҳҵо ҳалагеит. Раԥхьаӡа, уаҩ башак, уаҩы гәзианк иеиԥш акәын ихы шааирԥшуаз. Ҳара агәыла бзиа дахьҳауз иахаҳҳәаарыз ҳаздыруамызт. Ҳқыҭа игәаԥхеит. Ақалақь иацәыхарамызт. Иахьа жәафынтә убжьысуан. Амашьынақәа бжьан.
Аха, ҽнак, сыԥшызар, саб иашьа Дарыҟәа уи иашҭа дҭагылоуп. Сара усурантәи сшааиуаз уахь снымаҩахыҵит, дызҿу збап ҳәа.
– Абри уҩны анургылоз, абрахь аԥхьаҟа хәыҷык аҟара уаахар акәын, Ԥарна, – иҳәеит Дарыҟәа, Ԥарна иҩны дахәаԥшуа. – Абахәраҿ иадургылацәеит. Амрагь цқьа изагәдыԥшыларым, азганк ус иаанхоит умбои, – нациҵеит. Омашәоуп дшыҟоу саб иашьагьы. Зегь иара иусушәа иҽынарылаижьхуеит. Игәы иаанаго имҳәар иуӡом.
– Уи сара соуп изхәыцыз, Дарыҟәа, иудыруоу? Сара соуп иҟазҵаз. Иззыҟасҵазеи зугәахәуа? Дунеихаангьы ԥшак сысрангьы сыҟаӡам сышьҭахьала. Ԥшацәгьак аҿаанахаргьы, ари ахәы ҳаракыра исыҟәнакуеит. Смандаринақәагь ахьчоит, саргьы сахьчоит! – дааԥышәырччеит. Ибаҳа кны дгылоуп, ихкаараҿы аус имуа дыҟамызт. Аха ибла ӷрақәа убриаҟара иҳәаԥыӡыԥуан, џьарак иузышьақәкрымызт.
Ԥарна иҩны ԥыҭраамҭак ус иԥшӡаҟәаҟәараӡа игылан, аӡәгьы дахӡамкәа. Иара даауан, дцон, дахылаԥшуан. Омашәа иаабоз, иҭаацәара арахь иахьықәимгалоз акәын. Урҭ ақыҭахь ааира рҭахымшәа, гәаанагарақәакгьы ааҳнаҭон.
Аха ус иааит ааԥынра, илахҿыхӡа, игәазырҳагаха. Иҟалеит аԥхарра. Ишәҭит, икакаҷит аԥсабара. Ҳқыҭа ааԥынра ианаҭаз амаҭәақәа рыла аҽеибнаҭеит. Иааинҭәылеит. Иааиаҵәарахеит. Ус, ҳшыԥшыз акәымкәа, Ԥарна иҭаацәарагьы ақыҭахь иааигеит. Ԥарна иԥҳәыс ақыҭаҳәсақәа дызлареиԥшқәамыз рацәаӡан. Уи ԥҳәыс ҟәымшәышәк лакәын, лыҵкы кахәхәа. Ҩыџьа ахшара рыман. Уаҳа ҳқыҭаҿ даҽа хҭыск ҟамлаӡакәа ишыҟаз, ҽнак иаалырҟьаны Ԥарна аҩны бзиа ахьиргылаз иазкны, кампаниак ҟаиҵарц игәы ишҭаз ҳааизганы инаҳалаиҳәеит. Аԥшәма ус игәаԥхазар, анцәа диргәырӷьааит! Ҳара ацхыраара азыҳәан дунеихаан ҳхы ҳамеигӡацызт. Ҳгәыла аус бзиа игәы иҭазар, ишԥыкәу ҳшимыцхраауа?
– Сышәмырԥхашьароуп. Асас дахьқәа сзаауеит. Убарҭ ишрықәнаго ҳаҭыр ҳазрықәҵар, уаҳа акагь сҭахымызт.
– Умшәан, Ԥарна, умшәан! Асасдкылара уажәы иҳам-беит ҳара! Иарбан иҳалымшараны иҟоу? – Ԥарна игәы дырҟәандон агәылацәа. Аиаша шәасҳәап, ацәгьараҿ акәзааит, абзиараҿ акәзааит ауаҩы дахьуҭаххо рацәаӡоуп. Ҳҳабла ианакәзаалакгьы уаҩ дыдмырԥхашьацызт. Хәыҷгьы-дугьы ршьапы инықәгылон, иҟьаҟьаӡа иаадыршон...
Уи ауха Ԥарна иҩны шәаҳәаран, кәашаран. Ԥарна уажәы-уажә дааҳадгьажьылон. Убриаҟара дҳаҵҳаҵон, убриаҟара дҳәаҵәыҳәаҵәуан, ҭынч џьарак дзаагыломызт. Асасцәа ҳәа дызҿыз, иара аус ахьиуаз иеиҳабацәа ракәын. Урҭ ҟәаз-ҟәазӡа, рблуза шкәакәақәа ргалстук ҟьаҟьақәа рықәҵаны, хазы, ганкахьы рҽаҭаны итәан. Агәылацәа зегьы ҳқьыԥаха аԥшәма игәы иахәо аҟаҵара ҳаҿын. Саргьы, ианызыжәӡа, убарҭ шысныҳәоз мацара иаасыршеит. Дареи сареи ҳзеибадыруамызт, аха...
– Убас, убас, Гәыдым, ухаҵкы сцааит! Абриоуп ахаҵара! Абриоуп абзиабара... ауаҩра!.. – Ԥарна исҳәақәоз игәаԥхазар акәхап, дааины даасыдгылеит. Ҵәыцак азна аҩы
ҟас-ҟасо икуп. – Абарҭ рылоуп сара сыԥсы злаҭоу, абарҭ роуп сара исымақәоу, реиԥш ауаа гәызианқәа убашам џьаргьы, рхаҵкы сцааит, уаха сара исҭоуп, саанырмыжьит, абзиарақәа анцәа ирԥигалааит раԥхьаҟа! – слымҳа иқьышә надкыланы дынҭацәажәеит, хәыҷык даргьы ираҳартә еиԥш. Уаха шаҟантә дрыхцәажәахьоу здырхуада. Ԥарна игәырӷьара ҳәаак амамызт. Ашарԥазы, рызынтәыкгьы ршьапқәа изрықәмгыло, рмашьынақәа инарықәҳартәан, ашҭа инҭаагеит. Убри нахыс, Ԥарна ииҳәаз, Ԥарна иҟаиҵаз, Ԥарна ихы иҭоу, Ԥарна дзышьҭоу, зыҟны аус имақәоу зеиԥшрақәоу, иаргьы акы иацәымшәо, абӷа змоу аӡәы шиакәу, еимырҟьо ацуҭа иныбжьалеит. Ус акәзаргьы ҟаларын, аха шьоукы-шьоукы, абри сара сеиԥш иҟақәоу, уи изакәызаалакгьы бзиарак аҵан иаабомызт. Ҳгәы зҳәынҷашаз, иара иахь ҳхьазырԥшышаз макьаназы акгьы идҳамбалацызт. Аха шьоукы-шьоукы убри дбаны ихаҵкы ицо иалагеит. Иӡбахә кадыршәуамызт. Иаргьы иҽазҵәылхны убри дашьҭан, кыр зылшаӡо аӡәы иеиԥш иҽыҟаҵаны. Иӡбахә иара иаҳауа ианалацәажәоз, дхьати-ԥатиуа, зны ицәа дҭалон, зны ицәа дҭыҵуан.
Ус, дышнеи-шнеиуаз, Ԥарна амашьына ҿыц ааихәеит ҳәа ҳаҳаит. Уи бааԥсума нас ацуҭаҿы, аҳаблаҿы амашьына умазар? Аӡәы иӷра акы нҭаларгьы, даашьҭԥаа думгои ахәшәтәырҭахь!
– Иудаҳныҳәалоит, Ԥарна, амашьына ҿыц! Иудаҳныҳәалоит! – имаҿа аанаҳкылон. Имашьына ҳахыкәшо ҳавагьежьуан, ҳазхара иҳазбомызт. Ԥарна иакәзар, импахь_шьы кны уажәы-уажәы ирыцқьон, бабыцк ақәиршәуамызт.
– Уахь цәгьаԥсышьала ирымскәкәаагәышьеит, егьа џьабаа збахьазаргьы... – уи шааигаз, ишиоуз атәы дналацәажәон. Аус ахьиуазгьы еилкааҵәҟьаны иҳаздыруамызт, аха ақалақь аҿы аус иуан, џьара ҭыԥк аҿы. Рацәак имырҳауҳауцәакәа акәын уи аӡбахә шиҳәоз. – Макьаназы сныҟәнагартә иҟоуп, наҟ-наҟ ишыҟало сыздыруам, аха... – нациҵон. Дцон иара есышьыжь, ашьшьыҳәа, имашьына дынҭатәаны.
Уахык, ҳаштәаз акәымкәа, абри уахеиԥш иаалырҟьаны, Ардышьна лыҳәҳәабжь ааҳаҳаит. Ҳаибарыҩаны ҳааизар,
Ԥарна иҿы акны дықәын. Ахьышәҭҳәа ахәышәтәырҭахь дганы дышьҭаҳҵеит. – Игәоуп зегь зыхҟьаз, – иҳәеит аҳақьым. – Агәы мыжда зегьы ирыцкыми?..
– Ариабжьаракгьы ишьара дықәмызт, аҩны дааиргьы аӡәы дҳацәажәомызт, ихьыз ҳаиҳәомызт. Акы гәнигон, аха иалаадыраагәышьоз... – даҿын ацәажәара Ԥарна иԥҳәыс Ардышьна, лхаҵа иҟазшьақәа иаалырҟьаны рыҽшеиҭаркыз лгәаларшәо, деиқәышьшьы. Иара игәыҵалоз ианакәзаалакгьы аҩны алацәажәара уиаҟара иҭахӡамызт. Уԥҳәыси ушәақьи рыгәра умган ҳәа ирҳәоз дахыԥомызт. Ақалақь хәышәтәырҭак аҿы ихала, зымҩа уада хәыҷык аҿы дышьҭан иара. Унеиргьы, иблақәа ҭызза, дгыӡҳәыӡӡа днаухәаԥшуан. Ихьыз ҳаздыруамызт.
Уи нахыс Ԥарна усура дцомызт. Дыбзиахазшәа данааҟала, арахь, ақыҭахь дааргеит, ақыҭа ҳауа цқьоуп, қыҭа ҳауак неиҿасыр, иԥсы ааивигап, ишьапы днықәнаргылап ҳәа. Аха дҟәзгаӡа, дбыбӡа даанхеит. Ажәак иҳәацыԥхьаӡа иблақәа еихаҟәысуан, ицәа дҭасуан, ижәҩахыр шьҭыԥон. Сара ҩыза рҵаҩык дсыман, егьарааны дубаргьы, дааудгылар, ицәа дҭасуан, аха уи ма дырҵаҩымзи, ахәыҷқәа ихы еиларгеит уҳәарын. Шьоукы ус рҳәон Ԥарна изыҳәан, иусқәа ҽеимкәа, имаҵура дахьамырхыз ауп изызуз ҳәа. Ус акәзаргьы ҟаларын. Аха шьоукгьы ахәша ахьшьуа ихьадыршшон, игәы аныбааԥсха, имаҵурагьы каижьит ҳәа. Иусқәа цқьамызт, аха ирманшәалеит ҳәагьы шьоукы инацырҵон... Уи ҳара иҳаздыруамызт. Зны ара ақыҭаҿы дыҟан иҭаацәеи иареи, зны ақалақь аҿы. Ҩаԥхьа дгьыжьуа акы дашьҭан...
– Уы-уы-ы-ыу! Уы-уы-ы-ыу! Ҳашԥақәынҵәеи? Ҳашԥақәӡааи? – Ардышьна лыбжьы гон акәасқьа ахьықәгылаз аҟынтәи. Мап, ари аԥсра иамаанам. Аҽакуп. Аха изакәызеишь? Ԥарна ҩаԥхьа ишәақь аадәылиган, агәыз-агәызҳәа ҩынтә деиҭахысит. Уажәшьҭа еилкаан. Ари иаанагоз ацхыраара ҳашәҭ ҳәа акәын.
Ҳаибарыҩны рыҩны аԥхьа аҟәара ҳныҽԥныххылеит, аха уцара уҟоуп. Аҟәара хыҵны ицоит. Еилаҩынтуеит. Еилаҽҽоит. Ацҳа иху иахыҽҽоит. Иаҳа-иаҳа иазҳауеит. Ацәқәырԥақәа
шьҭыҵуеит. Ԥарна иашҭагь аӡы ықәкьасо иқәуп. Иаԥхьа агәашә абжара ауп иааԥшуа. Аӡы иӡаагылоуп. Алашара хнарҷҷалоит иахьабалак.
– Ишԥаҟаҳҵари? Ладагьы-ҩадагьы арырҭа амам. Иа-гәыҵалахзеи абри Дабаҟәыр? – ҳааҭгылеит. Иҳашьҭақәазгьы наҳахьӡеит.
– Шәҭалароуп... зыԥшра ҟамҵакәа!.. Уаҳа ԥсыхәа амаӡам!.. Шәҽеилыхны шәҭалароуп!.. Илашьцоуп, аха шәымшәан! – инаҳадырҵеит саби саб иашьеи. Ахьышәҭхәа ҳамаҭәақәа ааҳшәаҳхын, ҳанӡаалеит.
Аӡы ҳашӡаагылаз мацара амардуан аҟынӡа ҳнеит. Ашҭаҟны рацәак идуцәамызт. Амардуан хыхьынтәи аӡы аҿаҽҽаны иаауан. Омашәа иаабеит. Абыркьылгьы икылхаҽа ицон. Ҳанхалеит. Ԥарнеи Ардышьнеи рыԥсы аарылалеит, ҳанырба. Иҳадӷьаҵәы-ӷьаҵәылеит. Убасҟан ауп ианрыцҳасшьа сара.
– Ари жәбома иҳахьыз, иҟалаз?! Аӡы ҳажәлеит, аӡыцәқәырԥа! – инеимарҭәеит.
Аҩнашьҭахь, ашә ахьаҿаз ахь узнеиуамызт. Наҟ, анаара аҟынтәи аӡы аҿҟьаны ишааиуаз ашьҭахьтәи ашә инасын, еимгәыцҟьааны иныҩналазаап. Ауадақәа ирыҩныкьасон. Амаҭәақәеи ачамаданқәеи ԥеиԥеиуа аӡы ихын. Ахәыҷқәа акаруаҭ иқәгылан ишәаӡыӡаны. Убри акәын Ардышьнагьы дзырҳәҳәоз. Адәахьы илбаар изымлбаауа. Ԥарна иблагәыӷрақәа шаҟь-шаҟьон, џьарак иҭагыломызт. Деиҵасуан, ихы ззикрыз дақәшәомызт. Ахьшәҭ-сышәҭҳәа сашьеи сареи ахәыҷқәа аашьҭаҳхит. Саб иашьа иԥацәа Ардышьна лнапы ааркит. Иҳаман ҳналбааит. Нас анаара ҳавҵаланы, аӡы ахьзымнеиуаз ҭыԥк аҿы инаган инаҳаргылт. Рымаҭәақәагьы дәылаагеит. Аӡы еихсыӷьрак амаӡамызт. Ҵаҟагьы иадыҽҽалон агәгәа-ҽҽаҳәа, абри аҩны агәаӷ амазшәа. Хыхьынтәигьы ахәада иқәҟьан иаауан, хаҳәи-мҿыхәи неижәҵо. Иџьаҳшьеит, аха иҳалшоз, аӡаҟны ҳара мыч ҳамамызт, ҳаиааиратә еиԥш. Ԥарна дналбалгеит ҵаҟа.
– Смашьына... смашьына... смашьына!.. – ашҭа дааҭагьыжьит. Аӡы зеиԥшраз гәеиҭеит. Нас днеин, имашьына ахьыҵагылаз днадгылеит.
Ҳара уахь ҳнаҭрысит. Уаха зегь ҟаҳҵон Ԥарна иеиқәырхаразы. Аӡы хыҽҽан иашҭа-ихкаара зегь иқәкьаса ицон. Ҳшыԥшуаз акәымкәа, иихәыцхыз здырхуада, Ԥарна днаҳадҵын, деилагазшәа, агәашәаҿ днеин, иааиртит. Ус, имашьына дынҭатәан, аус ааирун, иныҵигеит. Аҿывҳәа агәашә дныҭҟьарц ақәикит. Ацҳагь дықәсрашәа игәы иабазар акәхап, аҿынаирхеит. Ҳәҳәарахеит, ҟаарахеит. Нырцә игылаз арахь иҟалаз зегьы рбон. – Дышәмышьҭын, дышәмышьҭын!.. – рыбжьқәа дыргон, деилагаз џьышьа. – Ихы машәыр азиуп, шәихәаԥш!.. – Аиашазы, азныказ иааҳзымбатәбарахеит ихымҩаԥгашьа. Дышнеиуаз акәымкәа, дыззаӡа аӡы даалахеит, амашьына аӡы агәыдыҽҽалоит.
– Смашьына... смашьына!.. – убасҟан акьыжыҳәа инеимеиҭәеит. Ахаҵа илаӷырӡқәа ас иаауа сымбацызт. Иҿаҳәҳәы иахьнеиуаз еилаарцыруа алашара иснарбон. Амашьына ӡыла иааҭәит...
Ауха ҳазынтәыкгьы цәгьаԥсышьала иаҳхаагеит хшыгәжәажәоз, аҩны ҵшәаны иканажьыр ҳәа ҳашшәоз. Ашьжьымҭан аӡы нҭыкәкәа ицеит. Иаха аӡы измырыз агәылацәагьы еизеит. Иҟалаз џьашьаны иахәаԥшуан. Ԥарна иашҭа-ихкаара зегь еиларҽны икажьын. Иҩны иахыкәшан иадгылоуп. Ҵаҟа џьара иҵнашәаан, еиланарбгаз ақьырмытқәа алыкьра илажьын. Хыхь азалаҿы аӡы анаара иаҿыӡәӡәаны иаанагақәаз ахахә ссақәа, агәамсамқәа ҩнажьын. Аҳәынҵәа иларшьшьны. Изнаузеи Ԥарна рыцҳа! Ҩнымаҭәа заҵәыкгьы цқьаӡа иааизыннамыжьит. Имашьынагьы аарҳәны, аҳәынҵәа ҭатата, аҵла ашьапы иаджьылан. Ҳнеины иааҳаргылеит. Ԥарна, ажәак изымҳәауа, дахьгылаз илабжыш хаҟәҟәала ицон.
– Абасоуп, баба, аӡы иаанаго аԥша иагоит... Ауаҩы аԥсҭазаараҿы амцхә иҭаху џьушьома? Иҭахӡам... Егьырҭ зегь башами!.. Аха ауаҩы игәы дажьоит. Зегьы дрышьҭалоит, зегьы дырхьынҳалоит, ииҭахугьы, ииҭахымгьы. Иалихузеи?.. – Дарыҟәа еснагь ирмаанан ауп дышцәажәо. Уи Ԥарна изеилымкаауа дыҟоума, аха ҿиҭӡом.
– Иазуухуазеи, Ԥарна, уара уҟны ишакәым иҟалеит, аха аҳаҳаи агәкаҳара умыхьааит, ухаҵами! – игәы ааирӷәӷәеит
сабгьы. – Арацәа уамеилаҳан бзанҵыкгьы, арацәа уашьҭамлалан. Ԥсыцқьарала иааурыхуа ауп уара утәы, – инациҵеит.
Мчыбжьынаҟьак агәылацәагьы-азлацәагьы еизаны Ԥарна ицхраауан.
Аха ҽнак, усурантәи санаауаз, снаԥшызар, Ԥарна ихы кны амардуан даҿатәан, акы дазхәыцуа. Ашьҭахь Ԥарна даалаган, иҩнашәқәа ныҵарбаҟа иаркны, иҭаацәа иманы, ақалақь ахь дцеит. Уаҳагьы дҳамбаӡеит ҳара Ԥарна. Дабаҟәыр акәзар, ицқьаӡа, ахьхьаҳәа ицәажәо, ԥықәсылара амаӡамкәа, ҩаԥхьа ҳқыҭа иалсны аҿынанахеит...
Араҟа зегь реиҳа зҳәоз, зегь реиҳа ицәажәоз Хәаҭ иакәын. Амцабз иҿықәланы, акы дарҭынчуамызт.
– Мап, сара зегь сҳәоит!.. Исымҳәаргьы сгәы иауам!.. Ас мацара ҳанбанӡазахәарҭоу?.. Ма иара ҳара гаӡас ҳаишьоит, мамзаргьы... Ас уаҩы ибахьоума?.. Чахаҵәҟьагьы ҳара дҳалахәмаруа даналага, ҳақәҵны ҳцароуп ҳара арантәи... Аус изымуазар, дамҵааит, изуа ауаҩы ҳара дҳаԥшаауеит...
– Иашоуп Хәаҭ ииҳәо, иашоуп, аха иҳахьуа шәымбои, ианҳәатәу цқьа иҳазҳәом, илакҭа инҭарццеины. Аблеи-аблеи еицәыԥхашьоит, аҽынкылара ҳамоуп... – даҽаӡәгьы уи ацәажәара иҽналаирхәит.
– Уажәшьҭа сагьыԥхашьом сара. Уи азыҳәан ирҭахугьы рҳәааит. Уаҟа аԥхашьара аҭахӡам. Аиаша иашоуп. Чаха ҳаблақәа изыхкуам. Ихы нҳавга-ааҳавго дҳавахуп, уи ҳара иаҳзеилымкаауа џьушьап... – Хәаҭ игәы изырхьуаз, игәы иалакьакьоз знык зегьы ираҳартә, зегьы еилыркаартә еиԥш изҳәагәышьар, нас иԥсы ааивигарашәа игәы иабон. Аҵабыргазы, Хәаҭ ианакәзаалак аиаша дадгылаҩын, ус иларааӡахьан, ишырҳәо еиԥш, акәтаӷьцәа дылкәкәааны, ишьапы дықәзыргылаз иани иаби. Даргьы ус иҟазар акәхарын. Ахәахәа, аҩысҭаарақәа араҟа ишаҭыԥмыз агәра ганы дыҟан Хәаҭ,
аха абри Чаха, ибла ӷрақәа кылгызмалааӡа, убарҭқәа зегьы ахьизеилымкаауаз цәгьаӡа дазнархәыцуан.
– Иаауеит, иаауеит!.. Чахагь урҭ дрыцзар акәхап, дрывҵыҳәҳәо!.. – ҷкәынак ибжьы нҭирҟьеит, гәахәарак наҵамҵакәа. Аблақәа цырцыруа, еидара хьанҭак ишаҵоу мҩашьахуа, ишьҭассы агәарабжьара ибжьалан зҿаазхаз амашьынахь инхьаԥшит зегьы, изҿыз ацәажәара иааҟәыҵын, рыхқәа раҳаны, ашҭа иакәыршаз ақәыц аанда инхыԥшны.
– Имаахкәа уажәы... иузеиқәдырҽаҽап, закәыхи?!. – игәы ҵкапуа, иқьышә инықәҵашәа даацәажәеит аҽаӡә дахьгылаз.
– Усҵәҟьа шәымҳәан, уара, дара ишраҳауа... – аӡәгьы инхьаиршшеит, аха Хәаҭ иблақәа ҵырхәны данынаихәаԥш, исҳәаз сымҳәандаз ҳәа цәымыӷхарак наицрасит.
Уи амашьына цәиаҵәа, ашьшьыҳәа ишааиуаз, Гәаџь игәашәаҿ ианааи, иџыџӡа иааҭгылан, ахәда хыр-хыр шкылгоз аҽааиқәнакит. Нас, ишазыԥшуаз акәымкәа, ашәқәа ԥшьшьаала иаатын, раԥхьаӡа, имгәацәа иаԥхьа иргыланы, дпатматуа дааҭыҵит аколнхара агроном хада Бабышь, акәтырбаӷь еиԥш дҿыҟаԥшьааӡа. Ақыҭаҿы егьа ҳаԥшьа, егьа уалыр ҭирцәажәаахьан, убас деиҿартәын. Уи инаҩс – ҿыц иҟарҵаз, аиҭабригадир ҳәа изышьҭаз аҷкәын қәыԥш Зач. Урҭ рнаҩсан – Чаха дкәаӷьӡа, атрым-трымҳәа дрываԥало. Имыццакӡо, ршьаҿақәа ашьшьыҳәа инеихго, еиманы ашҭа иааҭалеит.
«Аколнхара ахантәаҩы дмааӡеит... Ани ара даауазма?.. Чаха уи имаҟа дадҿаҳәаланы димоуп рҳәоит. Аха дахьынӡадҿаҳәалогьы збароуп...» – игәы дынҭацәажәеит Хәаҭ, изблак дынкылԥшшәа, рышҟа дыԥшуа.
...Гәаџь имаҵурҭа ҭбааҭыцә агәҭаны, даараӡа аџьабаа збахьоу стол мгәлыҿ дук гылоуп, абӷа ҭархәаланы. Уаҟа иахатәоуп агроном – Бабышь, аиҭабригадир – Зач, абригадир – Чаха. Урҭ рнаҩсан – абыргцәа: Гәаџь, Мац, Алҵыкә, Хьзан. Раԥхьаҟа – ахацәа, аҳәса, аҷкәынцәа. Хәаҭгьы ихы аарылҳәҳәо уаҟа, дрылатәоуп иԥаҵақәа кыдыхәхәа, ихахәы еиламгыла џьыԥхьӡа. Иблақәа кыдырхаланы иаԥхьаҟа итәоу дырзыԥшуеит, абарҭ иахьа аизара шԥамҩаԥыргари, абригадаҿы иҟоу аҭагылазаашьа ишԥахәаԥшри ҳәа.
– Ҳара иахьа, шәхаҵкы сцеит, ыҟами, абраҟа ҳаззеизаз зегьы ижәдыруеит. Уажәаԥхьагьы ҳааирц ҳахәҭан, шәхаҵкы сцеит, аха ҳусқәа еиқәаҳаӡан, иаҳзеиԥштәуамызт... Убри аҟынтә, шәхаҵкы сцеит, абраҟа иахьа еизара хәыҷык мҩаԥаагарц ҳҭахын... Уи аӡәгьы мап ацәышәкрым ҳәа сыҟоуп... Ус анакәха, аизара амҩаԥгаразы далхтәуп, ыҟами, ахантәаҩы, нас абраҟа ишәҳәақәо ибзианы ақьаад ианызҵаша амаӡаныҟәгаҩгьы... – Бабышь, гәаҩа-гәаҩа дцәажәауа, итәақәаз днарылаԥшит, ибла ҟәазқәа харчыланы. Ижәҩахыр хьадышьшьқәа дҩарыхашәа иҽааириашеит.
– Аизара амҩаԥгаразы хантәаҩыс дыҟазааит Ражьден, – инеиларыԥсеит иаразнак. Ражьден уаҩ қьиак, уаҩ гәзианк иакәын, зегьы дыргәаԥхон. – Маӡаныҟәгаҩыс – Ардашьыл, – рҳәан, саргьы сыхьӡ уаҟа инадырбеит, среиҵбымзи. Ҿыц аколнхараҿ аусура саналагаз акәын.
Раԥхьатәи ажәа зықәнагаз Бабышь иакәын. Ихьӡ анаарҳәаҵәҟьа дҩагылан, ишыҟаиҵалац еиԥш, иҩнапыкгьы астол инықәикын, иҽнадырӷәӷәаланы, ихы нарҳәы-аарҳәуа днарылаԥшын, дмыццакӡакәа дналагеит:
– Шәхаҵкы сцеит... Араҟа ҳаззеизаз идыру усуп... ыҟами, ҳаргьы шәаргьы иаҳзеиԥшуп... Аиашазы, абри ҳаазқәылаз иныҵыҩ-ааҵыҩны иҳаҳауа ҳалагеит абригадаҟны иҟоу аҭагылазаашьақәа зеиԥшроу... Аиеи, шәхаҵкы сцааит, аиаша ҳҳәарами, анкьа ус шәыҟаӡамызт шәара... Изхысхәаауа – шәажәа еиқәшәан, шәҳәоу еиқәшәан. Шәышьҭыбжьгьы уаҩы имаҳацызт... Аиаша, аиаша!.. Шәыбригада зегьы иреиӷьу абригадақәа ирхыԥхьаӡалан... Уи гәадуран ҳара ҳзы... ыҟами шәыпланқәагьы аӷьараҳәа инашәыгӡон... Аа уажәы?.. Ишԥаҟалеи аусқәа?.. Имӡакәа исҳәоит, аусқәа хәарҭамхеит... Избан, изыхҟьазеи?.. – Бабышь инап ҭахәқәа иаԥхьаҟа иааирџаџеит дрылаԥшуа, ирҳәара аҭак дазыԥшны, аха аӡәгьы анҿимҭ, еиҭа иациҵеит: – Убри зегьы зыхҟьо убриоуп, шәгәы иалымсааит, адисциплина ҟамлеит. Шәхаҵкы сцеит, изаҳамҳәарызеи, иԥсыҽхеит. Шьоукы-шьоукы, изааӡарызеи, ишырҭаху рхы мҩаԥырго иалагеит. Аусура мшқәа рыҽрыгдырхоит, инеиуам ианаамҭоу... Насгьы, ыҟами, аимак-аиҿак ҟалеит... Шәхаҵкы сцааит, абригадиргьы дуаҩуп... самымҵыр ҟаломҳәа дықәгылеит... Арахь уахьихәаԥшуа, аус иуртә дыҟоуп... Абри ҳналацәажәар сҭахын. Ахантәаҩы дыҟам, аха дҳахьӡозар акәхап... – иҽеихарӷәӷәаны дахьцәажәоз акәу, ихиҿы аҟаԥшьыра нықәхәмарит. Ибла ҟәазқәа нарҳәы-аарҳәуа деиҭанарылаԥшит. Нас чабра ӷрак еиҵыхәхәа икьаҿ аџьыба иааҭиган, ихәда, ицламҳәа, ихы инықәишьит, ипҟыш-пҟышӡа инаиқәнаԥсаз иԥхӡы наиларбо.
– Уи бзиами, ихы дырны дамҵуазар? – ҷкәынак дахьтәаз иажәа џыԥхьӡа аҿылаирхеит, аминуҭказ иаабжьаҳаз аҭынчра леимгәыцҟьааны.
– Изыхҟьазеи зиҳәа Чаха абарҭ иҟалақәо зегьы?.. Избан аус бааԥсны ируа изалага? Акагь шәаимҳәаӡеи?.. – Хәаҭ уи инаишьҭарххны, ибжьы ҿацаӡа инҭиргеит, илакыҵақәа нҵыршәаа Чаха днаихәаԥшит.
– Уа уҽаанкыл, Хәаҭ, ажәа урҭар, нас иуҳәап! – Ражьден Хәаҭ днаиқәцәҟьеит, аизара даԥырхагамхарц, иаахжәашәа.
– Ажәа сырҭаргьы исҳәоит, уажәгьы исҳәоит!.. – Хәаҭ ибжьы нҭигеит иҽыркьакьаны, узиламҳәӡо.
– Бабышь, баба, Чаха ибзианы аус иуеит, ишԥыкәу дшамҵуа?.. Мап, џьушьҭ, ҳара ус даҳзышьҭуама, арзаҳал иҩызаргьы!.. – ари Мац иакәын. Гәаҟрас иоуз иалудыраауазеи, итәақәаз зегьы днарԥыҩланы, ахьышәҭҳәа дныбжьацәажәеит. Уи ианакәзаалакгьы ус ҟазшьас иман, иусугьы иусымгьы аҟыԥыҳәа иҽналаижьуан.
– Ибзиоуп нас, уара иахуҳәаауазеи, Мац? Уара иумдыруеи аусқәа шыҟақәоу? Уаргьы ақыҭаҿы, ыҟами, акыр аџьабаақәа убахьеит... – Бабышь Мац ихы наиқәикит, Мац иаҳа аус ааирманшәалап ҳәа игәы инҭакны. Мац дыцәхаԥшьӡа, илаԥыџьқәа илахь иҭассы, иблақәа цқьа иаартны иумбо, дҩагылеит. Алаба иикыз аҽыгәҳәа аҩныргәы иқәрҭәаз акаҭран инықәикшеит.
– Сара, баба, иахысҳәаагәышьозеи, аха... Сара иа-хысҳәаауа убри ауп, Чаха абра, ҳара ҳҟны раԥхьаӡа аусура даналагаз, зегьы дырзыҳаҵҳаҵо, ибзианы аус иуан, харгьы ҳамаӡамызт...
– Аиаша хәа, Мац, аиаша ҳәа!.. – аӡәы ибжьы ныҵеикит, уи иаҳартә.
– Аиеи, аиаша сҳәоит сара, аиаша!.. Ус акәӡами?.. Усоуп... Аха аҵыхәтәаны даазқәылаз хәыҷык ахьысҳарақәа ааиныԥшит. Аҷкәынцәеи иареи ӷыӷибаго иалагеит рҳәоу еиқәшәом...
– Иҳәа, Мац, рҳәоу зеиқәымшәо, иҳәа!..
Мац уи абжьы ахьгаз ахь ихы нхьаирнааит, ажәақәак наиаҭеикырц, аха Ражьден уи аҷкәын инеиҿаирхьит:
– Иааиараӡа, уара, иааираӡа!.. Ацәажәаха иуҭомеи?.. Ииҳәогьы ааҳмаҳари!..
Амаҵурҭа аҩныҵҟа азныказы иааҭынчрахеит. Мац инациҵеит:
– Аиеи, ишысҳәоз саҟәыҵит... Сабаангылаз, мшәан? Аа... аиеи... аҷкәынцәеи иареи... рҳәоу ззеиқәмшәо ыҟазаргьы ҟалап, аха уи џьара ԥсыхәак азаауп... Чаха дыҟазааит... Даҽа ԥыҭраамҭак аус ҳзиуааит, аџьабаа ибоит, аха. Агха змыхьуа аӡәгьы ҳаҟаӡам... – уаҟа иажәа ааникылан, итәақәаз днарылаԥшит Мац, иџьымшь хәыбабисақәа днарыҵыԥшны, шәгәы ишԥаанагои, ус акәӡами ҳәа, днаразҵаарашәа.
«Уара зегьы узеиԥшуп... ахьшәашәагьы ацагьы... Есымша зегьы рхы шушьышьуаз уажәит. Абааԥс џьара еикәымк уамхамҳәааит, уҭаркып... Иадцәылала убас, ахәша рыхьшьла, убриоуп занааҭс иумоу уеизгьы...» – Хәаҭ игәаҵантәи жәақәак ҭыҩуан, игәы еицрарсуа, аха арахь иуаҳауамызт, уаҟа ицәыҵаихәаҽуан.
– Иашоуп, иашоуп... дыҟазааит Чаха, аус ҳзиуроуп, нас ишԥа!.. Иара дшыҟоу уажәы даҽаӡәы ҳишьҭалома?!. – шьоукгьы ахьтәаз, уи иазыԥшызшәа, Мац ииҳәаз инацдырӷзит. Ишԥаҟоу уҳәарауазеи шьоукы-шьоукгьы, убас ишадырцәыло мацара инымҩасуеит.
Бабышь иаразнакала иусқәа ааманшәалахарызшәа ибеит.
– Ибзиоуп, Мац, утәа... – инаидиҵеит Бабышь уи. Мац иҽырҭынчны днатәеит, зегь ргәы иақәшәоз иҳәаз аҟара игәы наӡаны.
– Мап!.. Мап!.. – убри аамҭазы Хәаҭ иҭыԥ дазымкыкәа
дҩаҵҟьеит. Мцабзк ашыҩҳәа инаихҟьазшәа дааибакит. – Исышәҭ сара ажәа, исышәҭ!.. Сара ишәасҳәап аиаша!..
Азныказы зегьы неихәаԥшы-ааихәаԥшит. Хәаҭ иҟазшьақәа зеиԥшраз рымдыруази, аӡәгьы мап ицәимкит ацәажәаразы.
– Иҳәа нас, иҳәа!.. Иуҳәогьы ҳмаҳари?.. – Бабышь уи дааиқәмчшәа ҿааиҭит.
– Избан иара шәара зегьы хыхь-хыхь шәзахцәажәо ари аус?.. Избан иара дзаҳҭахымха Чаха?.. – иблақәа цыԥхьқәак нархыддылазшәа, иааилыбзаа-ааилыбзааит. – Иареи ҳареи ҳаиқәымшәарақәа зыхҟьазеи?.. Уи шәзазымҵаауеи шәара?.. Насгьы, дҳахәарҭоума Чаха аринахысгьы?.. Абарҭ роуп инҭырҳәыцааны изыхцәажәатәу... – Хәаҭ иԥсы ихәламӡо даацәажәеит, иахьабалак деилшаауа. Убас иҟазшьан – ацәажәара далагар, игәҭакы мҳәакәа дузаҟәыхуамызт. Ицәажәараҟны иеилыххара, игәыҳаҵҳаҵара, ииашара аныԥшуан. – Сара сыхәҭаахь ала, мап... дҳахәарҭам, абриоуп исҳәауа. Избан ҳәа шәҵаауазар, уи сара ишәасҳәап...
Хәаҭ дааҭгылан, даахәыц-хәыцит, ииҳәарц ииҭаху иааизыркәкәаны ихшыҩаҿы еидикыларц иҭахушәа. Аха рацәак аамҭа мгакәа ихы ҩышьҭихын, иаԥхьа итәаз рахь дыԥшуа инациҵеит. Чаха ибла ҩысҭаақәа ԥаҭԥаҭуа уи дизыԥшуан, Хәаҭ ииҳәоз акуҳәа ихы иҩалнарҟьо.
– Сара сынхаҩуп, анхаҩы сиԥоуп. Џьабаала сынхоит, уаҳагь ҵара сымаӡам. Сџьабаа сныҟәнагароуп, усами?.. Абри адгьыл сықәаарыхуеит, аӡәгьы сиԥырхагам. Сабгьы убас акәын дшыҟаз... Абри адгьыл ихы ақәиҵахьеит. Уи шәара ибзиаҵәҟьаны ижәдыруеит... Аха, исҳәарц исҭаху — аус заауазеи ҳара?.. Акыр ҳаурц акәӡами?.. Ак ҳамазарц?.. Сара иахьа усура саннеи, аус зуҵәҟьоит, сашьагьы убасҵәҟьоуп дшыҟоу, егьырҭгьы убас. Абригадир, аиҭабригадир ҳәа аӡәы дҟашәҵан, уигьы дабаҳҭахыз аха, иҭыԥ армазеира ҳаҿуп. Нас хыбракгьы убра инҭаҳаргылозар акәхап. Абригадиргьы иаргьы убраҟа иныҵаҳартәашт ркарандашьқәа надыркны... Иаабжьамыжьӡакәа абар ҩымз ҳрықәуп аус аауеижьҭеи. Шаҟа ҳзаниҵазеи шәымҳәои Чаха?.. – Хәаҭ уажәы иблақәа ырмашьцаны, Чаха инаиқәикит. Егьырҭ ҭынч итәоуп, рҿы
ажәак ҭшәом. – Иаауз ара иҟоуп, џьаргьы имцацт, иааины игәарҭааит... Шаҟа уоузеи, Мзауҷ, уара?.. Ҭамшьа, Разан, изышәымҳәозеи?.. Сара абраҟа исҳәоит, зегьы ишшәаҳауа, Чаха дыҟанаҵы, усура снеиуам. Абриоуп сара ишәасҳәо... – Хәаҭ днатәеит. Ихиҿы, илакыҵақәа уажәыгь амцабз рыҵҟьоит.
– Ус шԥоуҳәои, баба, ус шԥоуҳәои?.. – Мац ибжьы ааиргеит иҭахәанчаӡа, иҟырҟы икылахазшәа. – Гхақәак ыҟазаргьы иаадыриашап, ишԥыкәу уара аколнхарахь ушымнеиуа?..
– Аиеи, аиеи... аиаша сҳәоит сара!.. Иҵагь ыҟоуп ицәыругаша!.. – дахьтәазгьы игәы еибакуан Хәаҭ, иҽизеиқәкуамызт.
– Усоума, Чаха?.. Арҭ ртәы, рықәнага рмоуӡози? – Бабышь аизара ацашьа ааилаганы, Чаха иахь дынхьаҳәны днаиазҵааит, иҽаахыршәааны.
– Ишԥармоуаз... ирмоукәа!.. – уиаҟарагьы ихьаамгакәа, аҭак ныҟаиҵеит Чаха, аха ибжьы еилаԥыҭҳарак иахәлахазшәа ихәанчан, еилыхха ицқьамызт.
– Закәызеи иҳауз... унацәа иадыхҵәаланы!.. – Хәаҭ игәы иныҵаххит уи иҽырхықәымҵакәа ииҳәаз ажәақәа. Урҭ ԥсадан, ҵаҵӷәы рымамызт.
– Ижәуз ауп ишәоуз... – ишиҳәац еиԥш, иажәақәа ҭлапҟаӡа даацәажәеит Чаха, ихы маҷк аҟара иҩышьҭыхуа.
– Иаауз ба?!. Ибзиоуп... Аха, акы суазҵаашан, избан Жьакәыр, ҩынтә заҵәык роуп дахьаабахьоу аусураҿы, иаалырҟьан ҩышә мааҭ инареиҳаны излаиоузеи?.. – Хәаҭ игәы иҵхақәоз макьаназгьы инымҵәацызт, убарҭ руакы ахьышәҭҳәа аҿылаирхеит астол иадтәалаз шыҟаз. – Ижәдыруаз, абриоуп зегь зыхҟьо.... Шәышнеи-шнеиуа ҳаԥсцәагьы аус руашәа ауалафахәы рзанышәҵо шәалагоит... Уи шәацәыԥхашьом шәара!.
Чаха дахьтәаз ишәагаа зынӡаск имаҷхан, днеилышша-еилышшеит, аха иҽамаратәны иҽааҟаиҵан, иц хәыҷқәа неихаирӷәӷәеит, аха арахь ахәаҭаҳәа аԥхӡы наиқәнаҭәеит, илакыҵагь икәеицеиуа акакаҷ ныҵахәмарит.
– Уара, акантораҿы иқәтәоу акарандашь икуп, ҳашҟа
дкылыԥшуеит, акы абарыцрысҟьари ҳәа, ара иҟоугьы акарандашь икуп, аффаҳәа аус аируеит... Еилышәкаауазар, уи уажәшьҭа иҳалаӡом!..
– Уи еилкаатәуп... Крызуз – кыр иоуроуп... Уи аҭыԥ иқәҵатәуп, жәаҳәарада... – Бабышь диашан араҟа уажәы, игәы иаанагаз здырхуада, абри инадицәылеит, маҷк инақәырӷәӷәашәа.
– Иашоуп, баба, иашоуп... Анхаҩы дрыцҳауп, деилкаатәуп, ииуз ахәыҷы бжьамӡыроуп... – шьоукгьы рацәак имырхьаацәакәа, инеиларԥсеит ргәыҵхақәа, абри маҷк ихбыџу аизарақәа анымҩаԥыргалоз ишыҟарҵалоз еиԥш.
– Аиаша аҳәаразы аӡәгьы мап ҳцәимкӡеит. Акарандашьқәа роуп араҟа аус зуа... акарандашьқәа!.. Абри шәзеилымкааӡои?.. Зҿышәымҭуазеи?!. – Хәаҭ игәыԥжәара изнымкылакәа иааилыжж-ааилыжжит.
Зегьы аууҳәа иааилалеит. Хәаҭ уажәы иаацәыригаз рыблақәа аахнатын, инеимҵарк-ааимҵаркит, иаарзым-батәбараха Чахагь инеиҿадырхьит.
– Ашьшьыҳәа, ашьшьыҳәа аӡырҩра ҟашәҵа, ӷьалпал ҳәа шәеиламлан!.. – Ражьден дҩагылеит, аха егьырҭ акыраамҭагьы рҽырзеиқәкуамызт.
– Абри акарандашь аус ауеит, акарандашь ауп зегьы зхароу ҳәа ишәҳәауа сара исзеилкаауам, баба... Абри шԥаҟоу? – аԥшәма Гәаџь илымҳа ҟьаҟьа инапы надикылан, рышҟа инхьаирнааит, ихы аареицаҟьаны.
– Ари шыҟоу умбои, Гәаџь, икарандашь иара изыҳәан ауп аус зауа, ихазыҳәан... Ҳара ҳзыҳәан башоуп!.. — насҭхашәа итәаз Алҵыкә, ибжьы маҷк инхарыззаланы, Гәаџь цқьа иаҳартә илымҳа дынҭаҟааит, аӡәгьы игәхьаа мкӡакәа.
– Ус акәзар, баба, убри икарандашь наҟ имышәх, ихазы мацараз аус ауазар... Изааӡарызеи, баба, уи хәарҭам, аиакәым ахь дкылнагаргьы алшоит... Ҳаргьы ҳарԥхашьаргьы ауеит... – ихы ааирҵысы-ааирҵысит Гәаџь, иеиликаақәаз изымбатәбараханы. – Ицәыӷьӷьа-цәыԥԥны, цәышьхәала абарҭ ачаирҭақәа зегьы ҟазҵаз ҳара ҳауп, баба... Усҟан ас акарандашьқәа рыздырӡомызт. Иаауаз ахәыҷы абри Ражьден иаб, ԥсаҭа шкәакәа, иакәгәышьан
ақьаад иаҳзанызҵоз... Џьеи акы ицәыӡрын... Уажәы ачаи аныҟала, ианыӷьаца, иагәыҵҳәа ианроу, шьоукы ркарандашьқәа кны иаақәгылеит... Мап, уи хәарҭам, уи чмазара бааԥсуп!.. Наҟ ирымхтәуп уажәнатә, абриоуп сара исҳәауа... – Гәаџь иажәа уаҟа иааникылт, ииҳәаз назырханы.
– Убриоуп, Гәаџь, ҳаргьы иаҳҳәауа, ирзеилкаауазар... – аӡәы дырҩегьых убри иналаикшеит инаимҩатәны.
– Ибзиоуп, шәхаҵкы сцеит, ибзиоуп... Ишәҳәаз ҳаҳаит, уи ҳара ҳазхәыцып. Аха уажәазы абас ҟаҳҵап... Гха змауа аӡәгьы дҟалаӡом... Игхақәагьы ириашап Чаха... аамҭала дааныжьзааит, иаргьы дазхәыцып уи... – Бабышь дырҩегьых абри ашьақәырӷәӷәара иҽназикит, џьара ԥсыхәак аҭаны изырманшәалозар ҳәа. – Ажәлар, шәхаҵкы сцеит, абраҟа сеилышәкаап ҳәа сгәы иаанагоит... Шәареи сареи, ыҟами, акырынтә ҳаилибакаахьеит... абыржәгьы убас... Шәхаҵкы сцеит, ҳнапы еикәыршаны аус аауп, ҳанхап, ҳанҵып, уи азы аӡәгьы даҳԥырхагам... – Бабышь, ишыҟаиҵалоз еиԥш, игәы аартӡаны днарылаԥшит.
– Мап, мап!.. Чаха дыҟанаҵы ҳара ҳнеиуам усура!.. Сашьагьы днеиуам, саргьы снеиуам, егьырҭгьы!.. Аҽаџьара хыхәарҭак ҳаԥшаап!.. – Хәаҭ дҩаҵҟьеит иҽхыршәааны. – Аԥыхьа иҳалашәыгӡақәоз уажәшьҭа иҳалаӡом... Иабаанаго абарҭ рҩызцәа?.. Ҳара ҳусумҭа хәыҷқәа бжьарӡуа, дара рхы иахәо... Мап, мап!.. Урҭи ҳареи ҳаихәарҭам!.. Ас иҟақәаз ҳара иҳаздырӡомызт, изусҭцәада аӡхыҵра еиԥш иҳаҵалаз?.. Ркарандашьқәа аффаҳәа иҳаҵарыхәмаруа?.. Мап, мап!.. Урҭи ҳареи ҳаимҩалацәам!..
– Уара хәыҷык улеишәақәа цәгьазаап, аиҳабы дузымдыруа, аиҵбы дузымдыруа. Абригадаҿы аҵәы рылазҵо уара уакәзаргьы ҟалап!.. – Бабышь илакҭа ырмашьцаны иҽааирыцәгьеит.
Хәаҭ ари аниаҳа, зынӡаск даҿхагаахо далагеит:
– Дабаҟоу ҳхантәаҩы?.. Аранӡа ааира иаҭәаимшьози?.. Ас иҟақәоу ацәажәарақәа иҽрылаирхәуама?.. Ибзиоуп... еилкаауп уи зегьы... Дҟашәҵа, аусқәа шцо жәбап... Сара хәыҷык слеишәа цәгьоуп аха...
Аҷкәынцәа дырзымҟажеит Хәаҭ, дрыманы адәахьы индәылҵит.
Аизара ацашьа маншәаламхеит. Акыр еимҵаркит, акыр еимҿдырххеит. Сара сқьаадқәа кны Бабышь снаидгылеит.
– Аҵыхәтәаны ишԥанаҳҵари ара? – снаиазҵааит иаарымкьыкьшәа, хаарак наҵамҵакәа.
– Ишԥанаҳҵари умбои, абригадир Чаха Ҵыхәба аамҭала иҭыԥаҿ дааныжьзааит... Уаҳа ишԥаҟаҳҵарыз?.. Ана Хәаҭ дигәамԥхеит ҳәа. Аха иуҩыз сырбеи арахь... Араҟа Хәаҭ ииҳәақәаз зегьы ануҵазар акәхап... Аӡә даԥхьаргьы, ыҟами, аус шәзымуит, шәабаҟаз абыржәраанӡа ҳәа ҳхы инаниҟьап... – иҳәан, иаасымхны, акагь амҳәаӡозшәа, иџьыба инҭеиџьгәеит... Аиҭабригадир ҳәа изышьҭаз аҷкәын дгаӡҳәыӡӡа, иҟаиҵара дақәымшәо, астол дахагылан...
Убасҟан итәақәаз гәамԥхара-ҟазшьак нарылыжжын, рҿаԥшылара ааиҭакны, ауу ааилдыргеит.
– Шәаангыл, уара, шәаангыл!.. Ишԥаҟаҳҵари?.. Дышәгәаԥхом, усами?.. – Бабышь иҽааиҭакны днарылаԥшит. Урҭ рыҽхыршәааны итәан. – Ибзиоуп нас... ибзиоуп... Аизара ахгоуп... шәҭынчха!.. – инарылеиҳәеит. Уаҳа ԥсыхәа шамамыз ибазар акәхап. Аха дара ргәалаҟара шыҟац иҟан, рылахь иагьымҩахеит.
Гәаџь имаҵурҭаҿы иахьа крыфарагьы ҟамлеит, крыжәрагьы ҟамлеит, зегь еиманы ашҭа инҭыҵит. Хәаҭ иҩызцәеи иареи рыҽхыршәааны, наскьа агәараанда иадгылан еиқәшьшьы.
– Еи, баба, арҭ ҳара ҳаржьо џьыршьоит, аха ҳрызжьаӡом... Ари чмазара бааԥсны иҟалагәышьеит, аха... Изҿқәоу убарауазеи, ркарандашьқәа кны... Аха уи шәацәымшәан шәара, ас мацара ицарыма?.. Анхаҩы иџьа, баба, аӡәгьы изымгацт макьаназы!.. — аԥшәма Гәаџь, ихылԥа еицаҟьа ихаҵаны, ашҭа агәҭа дықәгыланы урҭ ахьнеиуаз блаҵархәрыла дырзыԥшуан... Сара сгәы ҿырҳәацаауа ихьанаблаауан Хәаҭ сидгыланы сахьзымцәажәаз...
Сабыда аҵара ду дахьҭаз уаҳа ӡӷаб димбацкәа дыҟазма, аха илахь убас инаниҵеит, егьырҭ иибақәахьаз аӡӷабцәа зегь наихаршҭны, Ҭинаҭ динасыԥхартә еиԥш. Анасыԥхарагь иагьакуп, иагьыҩбоуп. Шаҟантә уи дазхәыцхьоузеи, аха уажәшьҭа уи хырԥашьа шамамыз агәра игартә аҟынӡа днеихьан. Шьоукы-шьоукы урызхәыцыр, аӡиас шыцәоу инахагылоит, аха Сабыда илахьынҵа ус иҟамлеит. Ишԥеиҿартәу уҳәарауазеи абри аԥсҭазаараҿ зегьы?
Сабыда дҩагылан, ауанҭа ахьыҵагылаз иааҵиган, аҿакырҭаҿы инаҿеикит. Ҭинаҭ Сабыда иеиқәа изылуанҭаргьы амуаз, аха иара ииҳәаз лмаҳаӡазшәа, аҭӡаҟны икыдкнаҳалаз асаркьа ду дадҽырбало дгылан. Лыхцәы зны анс еиқәлыртәеит, зны арс еиқәлыртәеит. Лымаҭәақәа цқьа дрыхәаԥшит. Лхы-лҿы аалырхиеит. Сабыда убарҭ зегь, хаарак рыҵаӡамкәа, илаԥш иныҵигеит. Днеин, иеиқәа ахьахшьыз иаақәихын, иаарыцқьашәа, дара зқәуанҭалоз астол хәыҷ аҟны, диалак наҵаҵаны, инықәиҵеит. Нас хыхь иақәиршәуазгьы ааиԥшаан, иаарцәаакшәа иааҟеиҵеит. Уажә ибазма Сабыда ауанҭара? Иара ишиуанҭоз еиԥш аӡәгьы изуанҭомызт, аха... Закәытә насыԥыз имаз иара аҵара ду данҭаз, астудентцәа рзеиԥшынхарҭаҿы даныҟаз. Иҩызцәа аӡӷабцәа, иара гәык-ԥсыкала изыҟаз, шаҟа гәыблыла иеиқәақәа изыруанҭахьааз! Урҭ аамҭа ссирқәа уажәшьҭа иабаҟахыз, импыҵԥраа ицахьан. Игәы шԥарзыбылуеи, игәы шԥадмырҭынчуеи, аха урҭ уажәшьҭа хнырҳәышьа рымамызт...
– Бара, ари сеиқәа аасзыбуанҭар, саргьы сааманшәаламхози, амҩа сымоуп бымбои, уахьгьы сымцар ауам, уаҟагьы аусура аҭахуп, ухы бзианы иааурԥшыроуп, сыздыруагьы ыҟоуп, сыззымдыруагьы... – Сабыда, абжьааԥнеиԥш, рацәак имырхьаацәакәа, ҭынч-ҭынч дырҩагьых лгәы инықәишьит дзызхьаауаз. Уи шамахамзар лгәы дасҵәҟьаны, акгьы леимҳәацызт. Сабыда уаҩ ҭынчк иакәын, аха иеилкаара ҳаракын. Уи лҟынтәи акырынтә агәынамӡарақәа иныԥшхьан, аха, ацҭәа аҭаны, рацәак ирзомызт. Ирзаргьы акгьы шалымҵуаз
ибон, избанзар Ҭинаҭ, Сабыда изгәамҭаӡакәа, хәыҷы-хәыҷла лымчхара акыр иҳаралкхьан, акыр еиҳалтәхьан. Ҭинаҭ наџьнатә аахысгьы зхатә ҵас, зхатә ҟазшьақәа змаз дреиуан. Лахьеиқәҵарак, гәкаҳарак дақәымшәацызт. Лара ианакәзаалакгьы бзиа илбон лхаҵа лара дылхьыԥшызарц, аха уи зегь Сабыда ишиныруаз лхаҿы иаалымгацзар ҟаларын. Аԥҳәыс лҳәатәы уанахыԥашагь ҟалоит, уанахымԥашагь. Аха аҭаацәараҿы ачҳара ӷәӷәаны иумамзар, аԥҳәыс уанышьақәылҟьогьы ҟалоит. Акыр зычҳаз, акры ибеит, аха Сабыда иԥсҭазаараҿы иара ишиҭахыз иахьыҟамлаз еснагь игәы иалакьакьон. Ҵоуп, иара ихарақәоу ыҟазаргьы ҟалап, аха... Абри Ҭинаҭ маӡала аӡаӡ кны илалыкшозшәа ибон, рацәак игәхьаа лкымызшәа. Ус акәзаргьы ҟаларын, аха урҭқәа зегь зыхҟьаз еилырганы, еилкааны издырӡомызт. Иара еиҳараӡак уи здиҵоз, ахамаԥагьара илныԥшуаз акәын.
– Аха сымам умбои, аха сымам... Сагхоит саргьы сусура, – лҳәеит Ҭинаҭ даахьаҳәны, лҽааркьакьашәа, гәцаракрак аҵаӡамкәа. Ах, ишԥеиҭахым Сабыда абас ацәажәара, игәы шԥакылнаҵәои есымша! Иҟан аамҭакы, лара уаҩҵас имаҭәақәа анеиқәлыршәоз, гәыблыла даниацәажәоз, лыблақәа лхаччауа, акала игәы нысмырхандаз ҳәа данихагьыжьуаз, аха урҭқәа зегьы хәыҷы-хәыҷла наҟ инаскьошәа ибо далагеит Сабыда, еиҳараӡак абарҭ аҵыхәтәантәи ашықәсқәа рзы. Ус аԥсҭазаара иацзар акәхап наигәахәуан усҟан иара. Аха иџьеишьоз акызаҵәык акәын, лара лымаҭәақәа ракәзар, уаха дмыцәаӡакәа, иуанҭаны, ирыцқьаны иаанмыжькәа дышьҭалаӡомызт. Сабыда иеиқәа уанҭаӡамкәа, ибӷьаауа ашкол ахь дныҟәон, шаҟантәгьы шаҟаҩ рылаԥш ақәшәахьаз уи. Аха уажәы усура ҳәа аҽаџьара даниарга, иеиқәа уанҭазар цәгьа имбо дҟалеит. Иеиқәа уанҭазар, аҿрагьы аҽакхон, игәалаҟарагьы аҽакхон. Ҭинаҭ илҳәаз игәы иныҵаххит, аха иҽааникылеит. «Бара бымаҭәақәа ракәындаз уажәшьҭа егьарааны ибуанҭахьазаарын», – игәы инҭиҳәааит. Дырҩегьых ачҳара...
Ҭинаҭ, лсумкеи уи лҳаргь ԥшӡеи аашьҭылхын, дындәылҵит. Ашҭа днықәсын, агәашә аартны дынҭыҵит.. Арахьгьы
даахьаԥшит, аха, ажәақәак лҳәар уаҩы дишьрашәа, ҿылымҭӡеит. – Ианылхашәо илхашәоит, – иҳәон Сабыда зны-зынла, аха уажәы илхашәаны дыҟазаргьы издыруамызт. Лыҽшԥаҟалҵои, уҳәарауазеи, зны-зынла Ҭинаҭ?!.
Сабыда иаха ақалақь ахьынтәи данааи, аҩны аӡә дагымкәан зегь ыҟан: иан, иаб, иашьеиҵбы, иԥҳәыс, ихәыҷқәа. Уи ҩыџьа ахәыҷқәа иман, иԥсы изалымхуаз,
дахьцалакгьы ибла ихгылаз, зегь хьазҽуаз, зегь еиқәызҳәалоз, иԥсҭазаара зырԥшӡоз... Сабыда иреиҳәеит ҿыц аусура дахьалагаз аҭыԥ зеиԥшраз, аҭакԥхықәра ду шамаз. Насгьы џьара уадак аанкылара ада ԥсыхәа шимамыз, арсынтәи есымша аныҟәара дышзамыхәоз. Ҭинаҭ ус дгылан ҿымҭкәа, ииҳәоз акгьы шылгәамԥхоз лныԥшуан. Аха аҵыхәтәаны илзымычҳазар акәхап, ҿаалҭит:
– Нас, умцар ууам, иугәаԥхеит!.. Ара игәаԥхома? Ахацәа зегь усоуп шәшыҟоу... Џьарак шәзышьақәгылома? Наҟ ахара ауп шәхы ахьхоу...
– Ишԥаҟасҵари? Исыдырҵеит, уск сахадыргылеит, мап рцәкны аҩны стәарыма? Бара бгәы ишԥаанагои?
Ҭинаҭ Сабыда уахь ииасра илгәаԥхошәа, илгәамԥхошәа акәын дышиацәажәоз. Уахь аиасра лара шамахамзар лгәы иҭалымкыцызт. Аха илзеилымкаауаз, Сабыда абраатәи иусура мап ацәкны, убрахь ихы ахьирхаз акәын. Аха, зегь лзеиԥшызшәа, хьаасгьы иҟалымҵеит. Уабаҟалои, иуԥсҭазаашьахози, ҳара ишԥаҳаԥсыхәоу ҳәа дагьҭылымҵааит. Ус ҵаатәыс лара илыхәҭамызшәа лҽааҟалҵеит. Иаалымԥыхьашәаз имаҭәақәа ус еикәарҽны, хаарак нарықәмҵаӡакәа ичамадан инҭалҵеит. Омашәоуп ишубаша Ҭинаҭ лыҽшыҟалҵақәо!.. Уаҳа изакәызаалакгьы лгәаҵаҿ акагь ҭаҵәахӡами мшәан? Ашықәсқәа реиԥш иниакәкәа ицама уи раԥхьатәи лцәанырра?..
«Разҟуп иҟоу, уаҳа акгьы... Улахь ианиҵо, егьаџьара уцаргьы узахымԥозаап»... – дхәыцуан дахьгылаз Сабыда. Ҭинаҭ агәарабжьара дныбжьысын, амҩаду днангылеит. Сабыда, иблақәа ааихмырсыӷьӡакәа, абарҵа дыҵагылан дылзыԥшуан. Ахәыҷқәа ашкол ахь иҟан, еилыркаахьан раб
аҽаџьара усура дшаҿыз. Уажә урҭ мбаӡакәа дахьцоз Сабыда игәы еихьнашьуан.
«Разҟуп, лахьынҵоуп, уаҳа акгьы»... – Сабыда даахьаҳәын, ауанҭа ахьаҿакыз днадгылеит. Ишхьан. Иааҿихын, ауанҭара дналагеит.
Лахьынҵамзар уара уазхәыц... Раԥхьаӡа аҵара далганы, дкәаԥӡа аусура данналагаз ашықәсаны Ҭинаҭ, динасыԥымхар амуазшәа, дааигәаԥхахит. Иаргьы дқәыԥшын, дҟатаӡа, аԥшӡара азыҳәангьы уивалартә дыҟамызт. Иблақәа ӷраӡа, уаҩ татан, гәызианк, рацәакгьы дауцәамызт, ихахәы бырфын еилышәшәо. Лара, иара иеиҳа. дааиҳабын, аха аԥшӡара дыкны дагон, лыблақәа ааҭҟәазааны, лхы-лҿы азыгьыжьны, изакәызаалак акала дыҟәнушьартә дыҟамызт. Дахьцалакгьы илаԥш дыҵашәо даналага нахыс, иҭынчра неимпыҵылԥаазшәа, хәыцырҭаха игәы дынҭатәеит. Лышҟа мчык наихеит, иибахьаз аӡӷабцәа зегь наихаршҭны. Лара зны-зынла, иара убасҟангьы, аҽырԥагьара, аҽаҳаракра аалныԥшуан.
Аус ицызуаз иҩыза ԥҳәыс лыбз дара рзыҳәан ихәшәхеит. Игәы лыҵкәеит. Димгакәа даанижьыргьы, агха ду ҟаиҵарашәа наилырбеит. Ҭинаҭ лҵара ыҟан, лыԥшра ыҟан, лани лаби иара аус ахьиуаз ақыҭан аӷьараҳәа инхон, инҵуан, акала иҟәнушьартә иҟамызт. Уимоу, абарҭ аҭаацәара акала сырзыҟандаз уҳәарын. Рыччара, рыхәмарра, рчеиџьыка... Сабыда уа даннеилак, дара рзыҳәан насыԥшарас ишьартәы, шаҟантә ҳаҭыр иқәырҵахьаз. Иҟаларын рыԥҳа заҵә ишақәнагоу насыԥ лырҭарц ргәы иҭазҭгьы. Аха дарбану абри аҩыза аамҭазы уи иазымхәыцша? Урҭ рыпатуқәҵара Сабыда иахиҳәаарыз издыруамызт, акала дрываларгьы иҭахымызт.
– Ҭинаҭ леиԥш иҟоу аӡӷаб зашҭа дҭалаз дынлырхеит ауп, деилҟьоуп, лыбаҩ дацәаашьом, – иҳәеит ҽнак, Сабыда аус ахьиуаз ашкол аҿы аҵара аҟәша аиҳабыс иҟаз Џьарнас. Урҭ ахәшәтәырҭа иавалан инеиуан. Ҭинаҭ, лхалаҭа шкәакәа лышәҵаны, абарҵа дықәгылан. Ҭинаҭи Сабыдеи реицәажәарақәа ртәы уи иаҳахьазар акәхарын. Аха Сабыда уи далацәажәартә еиԥш ҟаимҵеит. Ирӡомызт џьаргьы... Абзиабара амаӡа аҭахымзи...
– Шәмааиуеи арахь! – лыбжьы налыргеит усҟан Ҭинаҭ. Уажәыгьы игәалашәоит Сабыда. Уахь анеира мап ацәикуамызт, еиҳагьы еиӷьишьон, аха Џьарнас дақәшаҳаҭымхеит.
– Ҳаннеиша ҟалап, уажә уиаҟара аамҭа ҳамам, ахәыҷқәа аус ахьыруа абригадақәа рахь ҳцароуп, – иҳәеит иара.
Уи аҽны ашколхәыҷқәа аколнхара иацхраауан. Сабыда дыцәан дааԥшыргьы ибла иныхгылоит Ҭинаҭ аус ахьылуаз аҭыԥ, еснагь ицқьаӡа еилыргаз, игәалашәараҿы наунагӡа иаанхаз.
Нас, аҵарашықәс ианалга, аԥхынразы, – ачара. Ачара иацыз агәырӷьара, аԥҳәысаагара иацыз абзиабара. Аха Сабыда даазқәылаз дазхәыцуа далагеит, убасҟан изцәырҵыз ацәанырра бзиабара иашаҵәҟьазу, мамзаргьы ус аамҭала акы дҳәынҷаны дажьазу. Уи рацәак агәра игарашәагьы изымгарашәагьы дҟанаҵоит зны-зынла. Аха уи бзиабара цқьазҭгьы, Ҭинаҭи иареи реизыҟазаашьа еиҳа-еиҳа аҽахьаԥсахуаз ихаҿы изаагомызт. Абзиабара цқьа наунагӡа иаанхарашәа дазхәыцуан, иԥсҭазаара аҵыхәтәанынӡа инаицрымшәаӡакәа ицныҟәарашәа.
Ашықәсқәа цацыԥхьаӡа аҭаацәаратә ԥсҭазаара иамаз аҭагәҭасрақәа неиԥынгыло иалагеит. Имч-илшара деигӡомызт Сабыда зегь рыла дманшәалан дҟаларцаз. Илымшозгьы илиршон, зегьы дрыхӡыӡаауан. Ахәыҷқәа рыбзиабара имаз амшынқәа дрырыргон, ажәҩан ахь дхаргалон. Ҭинаҭ лакәзар, дышнеи-шнеиуаз иҵегь деиӷьхеит, лҭеиҭԥш аҽакхеит. Аԥҳәысра лнаалеит. Аха Сабыда даазқәылаз акы лыҵибаауа далагеит. Уи дарҭынчуамызт. Ҭинаҭ аҩны дааиргьы, аҽакала диацәажәо далагеит, акагь лаҭәалымшьошәа. Уи ибон лара еиҳараӡак лусура дшахамшәалоз, аха иџьеишьоз, аҵас ҷыдақәа ахьҵылгоз акәын.
– Уцаны ани аагеи, ари ҟаҵеи, уа уззыԥшузеи, уаҳа акгьы узеилымкааӡои? – лымшын есымша. Уи лажәа хьшәашәақәа игәы кыдырхуазшәа ибо далагеит Сабыда даазқәылаз, аха аҩны иаҭахыз зегьы неигӡон. Лара акыркырҳәа дыччо, хьаак лхы иалҭомызт. Иара акы дахәаҽуашәа ибо даналага, агәынамӡара лара лҟынтәи иоуз зыхҟьоз анлеиҳәа,
лҽааихалыршәит. Знык аҟарагьы дгәаан дцахьан лыҩныҟа, аха ауаа лзышьҭны дааигахьан. Ианхәа усҟан лҿы ацәа ахылхит. Ишԥыкәу сыԥҳа дышлеисуа, дышлаӷьуа, изакәызеи дызҿқәоу хәа. Аха Сабыдеи Ҭинаҭи ирыбжьаз аҳәатәхамҵара лхахьы иаалымгеит, изыхҟьозгьы дазымхәыцит. Аизхәыцра, аизыӡырҩра – абри акәын Сабыда еиҳараӡак аҭаацәараҿы иҟазарц ииҭахыз. Ачҳара... Аамҭа зегь иара аҭыԥ аҿы инанагоит икәаԥӡа, уи идыруан Сабыда. Ҭинаҭ лцәаҩақәагь еиҭалкып ҳәа дазхәыцуан.
Сабыда зегь реиҳа уажәы игәалашәоз, уи лара аус ахьылуаз ахәышәтәырҭа аиҳабы имшира аназгәарҭоз, иара аҳақьым ихаҭа ицәажәашьа шыҟаз атәы акәын. Иара аҳақьым аҽақыҭак аҟынтәи Сабыдараа рқыҭан аусура далагеижьҭеи рацәак ҵӡомызт. Иҭаацәара, уаҟа, иқыҭан иҟан, иара абра иуацәақәак рҿы даанҿаслон.
Ҭинаҭ аухатәи лгәырӷьара аҽакы еиԥшымшәа акәын лхы шымҩаԥылгоз. Убри имшира лара лзыҳәан ҵак дук амазшәа. Зны анахь дықәгьыжьаарын, зны арахь дықәгьыжьаарын. Дыччахәмаруа, ллакҭа хааӡа унҭалырԥшуан. «Абас аҩны дсымазар исыбаргәыз... Аха ауаа рҿы ахцәыргашьа лымдыруеи...» – Сабыда ибон уи лыҽшыҟалҵақәоз.
Сабыда уахь ацара рацәакгьы игәаԥхомызт, аха Ҭинаҭ аҽакала лҽыҟалҵошәа аниба, длыццеит. Ҭинаҭ уи ауха уаҟа дахьибаз гәахәара дус иҟаҵаны, акыр длыхцәажәеит аҳақьым. Ашьҭахь хазы лныҳәаҿагьы ааникылеит.
– Ҳахәшәтәырҭа зегь зхагылоу Ҭинаҭ лоуп. Ҭинаҭ лыбзоурала акыр аихьӡарақәа ҳамоуп ҳара. Мышкы иадамзаргьы даныҟам, иаҳнымԥшырц залшом!..
Сабыда иҽырҭынч дтәан, рацәакгьы имҳәеит. Егьырҭ ԥыҭк аныржә, рыбжьқәа духан, аӡәи-аӡәи аицәажәарҭа рибаҭомызт. Ҭинаҭгьы иаалҿықәлеит.
– Уара, изумжәуазеи уажәы? Иеимырҵәаз ран леиԥш утәоуп. Сара исҭаху ауаҩы ижәуазароуп, длахҿыхзароуп, дыӷәӷәазароуп, дыԥшӡазароуп! – даацәажәеит Ҭинаҭ, илыватәақәаз днарыхәаԥшуа. Абас лзырҳәаз узеилкаауамызт. Аха лажәақәа ак рыҵан, Сабыда игәы иналакьакьашаз.
– Ииашоуп, Ҭинаҭ, ииашоуп, убасоуп ишаҭаху! – шьоукгьы уи иналыцдырӷызит. – Иужәыроуп, иужәыроуп!.. – инаидырҵеит.
Сабыда ара дтәымуаҩымызт, аха...
– Сара исымҳәеи, ахаҵа дхаҵазароуп!.. – Ҭинаҭ аб-риаҟара лзырҳәоз Сабыда ихахьы изаагомызт. Ас лара раԥхьаӡа данааигаз ашықәсқәа раан игәы дасуамызт, аха аамҭа аԥыжәара лнаҭазар акәхап, аԥсҭазаара ашҟа илымаз агәаҳәара шьақәырӷәӷәо акы дамҽханакуан, акы иара ашҟа диаган даман, уи хҽышьас иамаз Сабыда дақәшәомызт. Убарҭ лажәа кьакьақәа, убарҭ лажәа гәаҩақәа рыԥхьарҟәҟәаара имч ақәымхарашәа игәы иабон. Деиҵанарӷәӷәон. Ларгьы уи еиҳа-еиҳа иақәырӷәӷәо, иара дызҭашәаз аҭагылазаашьа заҵа игәаҭаны дҭылымгарыз, наҟ еиҳагьы дацхраауан. Иҟаларын Ҭинаҭ уи лызгәамҭозҭгьы, Сабыда дызхәаҽуаз, деилазырхуаз лхахьы иааиуамызт. Лара илылшоз ала иԥашәқәа зегьы хлырҟәдаахьан, иҭынчра, игәыразра лхы иархәаны. Уажәы уиаҟара рықәҿимҭит лажәақәа. Дамаԥхашьашәа жәақәак ааиҳәан, иаԥхьа иқәгылақәаз аҵәцақәа днарыхныҳәаны ижәит. Аха уиаҟарагьы хаара изаҵамызт. Аҩы баны иӡааԥсылақәоз дреиуамызт.
Сабыда иԥсҭазаара абас ацара иаҿын. Аха еиҳараӡак иара дҭызгоз иусура акәын. Иусура дҳаранакуан, ахьӡ инаҭон, зегьы еицгәарҭартә дҟанаҵон.
...Сабыда иеиқәа ааиуанҭан, инаишьаиҵеит. Егьырҭ имаҭәақәагьы ишәиҵеит. Иҽааиқәиршәеит. Аха, акы ихашҭуашәа, акы ицәынхошәа дыҟоуп. Акы изхом, иҟалап Ҭинаҭ жәақәак ламҳәаӡакәа дахьцо акәзар...
– Уҽырҟәышны уҟаз, баба, зымаҵ ууа урызԥагьамхан, раҳаҭыр ба, ргәы цәумҟьан, – иҳәеит Сабыда иаб Дадыҟәа, Сабыда агәашә данҭыҵуаз аамҭазы. Иангьы лыблақәа ҭраа дизыԥшуан, ашҭаҿы дгыланы. Сабыда дцон...
Сабыда аусура дахьалагаз цәгьаӡа ҳаҭыр иқәырҵон. Сабыда инаалашьа бзиан. Ақалақь ԥсҭазаара иаразнак иааиныԥшит. Игәы ааҭнагеит. Уимоу, аҽа ԥсҭазаара ҿыцк ахь ихы наирхазшәа дааҟалеит.
Ҽнак, иусураҿы дшыҟаз акәымкәа, дшымгәыӷӡоз, ашә ааимԥааны, дааҩналеит Ҭинаҭ.
Сабыда иџьеишьеит, илакәишьеит. Уимоу, дагьыналхаҵгылеит.
– Баазгазеи, бара, араҟа? – дааԥышәырччеит.
– Сааит. Уахьыҟаз сзымԥшаауаз џьушьозаргьы ҟаларын!.. Ара, аус ахьууа, ҭыԥ бзиазаап!.. Аҳәса ҟаимаҭқәа урылатәоуп!.. Уи бзиоуп, аха уҩныҟа анеишьа зухашҭзеи уара? Абас акәызма уара ушхәыцуаз? – лыбжьы аармчшәа даацәажәеит. Лылахь еимарџахәны, амамеиқәара налхашәаны дыҟан. Анцәа иџьшьоуп ауадаҿы аӡәгьы дахьыҩнамыз, мамзар, ибӷа ааԥылымҵәози. Лцәажәашьа аӡәы иаҳаргьы, игәы ишԥаанагои?
– Ишԥаҟасҵари, аха сымам... Иахьа-уаҵәы, иахьа-уаҵәы шысҳәоз... – нлаҭеикит Сабыда.
– Сара абас суқәгәыӷуамызт, иҵегь еилукаауаз џьысшьон. Иахьа хәашоуп уеизгьы, уаҵәы ухы уақәиҭуп... Узымнеиуазеи аҩныҟа?
Сабыда ақәҿимҭит. Уи лара еилылкаауан.
– Сара ҵаҟа сузыԥшуеит, – дындәылҵит.
Аусураамҭа анҵәамҭаз акәын.
Сабыда дналбааит. Ҭинаҭ уаҟа дизыԥшны дгылан.
...Сабыда аҵара ду дахьҭаз уаҳа ӡӷаб димбацкәа дыҟазма, аха илахь убас инаниҵеит, Ҭинаҭ динасыԥхартә еиԥш. Анасыԥхарагь иагьакуп, иагьыҩбоуп...
Автобус нхаҵәины, иҳақь-ԥсықьуа ианааҭгыла, ашә ааимҟьан, Аруҭан дынҭыҵит. Уи уаҳа ицомызт. Араҟа аҩхаа ибжьҟьаны иааиуаз аҳауа еиҳа ицқьан, насгьы ақыҭаҟны еиԥш иҭынчран. Аруҭан зегьы ҿыцбарах ибаны, днаԥшы-ааԥшуа дааҭгылеит. Ҳыҳ, иааны ақыҭаҿы иабанхеи, арахь ақалақь аҿы ҳанхоит ҳәа рыҽхәарак уахәарҭаӡам лҳәарын Аруҭан иан Хьыц, абрахь даакҿалазҭгьы.
Аруҭан уажәы иаб иҳәахьа анагӡара акәын дзышьҭаз. Рашьыҭраа рҟны дымнеикәа аҩныҟа цашьа имамызт. Иаб егьараан дубаргьы, еиҳараӡак иара ақалақь ахь данаауаз, дыхҭеикуан: – Уара ухәыҷым шьҭа... Убра унеины, иԥсҭазаашьоу сзеилкаа... дмааижьҭеи шаҟа ҵуазеи?.. Шәара шәгәы былуам...
Аруҭан уахь рацәак иҿырхасырҭамызт. Абар уажәшьҭа мызкы ҵырц егьагмызт, иҵарадырра азырҳаразы даарышьҭын, абра ақалақь аҿы дыҟеижьҭеи, аха имшқәа акакала инеицыло, уахь анеира изеиԥшымтәыкәа дааиуан. Ицамҭаз уахь дымнеикәа дхынҳәыр, иԥхаишьон...
Иаԥхьаҟа наҟ-ааҟгьы бетонла иҟаҵаз аҭҳәаа иҭаҽҽауа инеиуан акәара. Аруҭан уи ихыз ацҳа ҟьаҟьа днықәсын, акәара иаваршәны инхаҵәи-аахаҵәиуа иаҿагаланы игаз амҩа днанылеит. Амҩа аҩганкгьы аҩнқәа еикәаӷӷа, еиқәӷьазӷьазуа иаҿагылоуп, ашәырҵлақәа ирыгәҭылакны, реихатә гәашәқәа аҽыҩ захымԥо, аихац аандақәа рыкәыршаны.
Иабантәиааргеи абарҭ абрысҟак, изладыргылазеи абарҭ реиԥш иҟоу аҩнычаԥақәа наугәахәрын, аха урҭ зегьы маӡак-маӡак рыҵаҵәахын, Аруҭан изымдыруаз... Иара иеиԥш, дара зықәгылоу адгьылгьы, даараӡа ачҳара аарԥшны иахьгәынқьуа, ашьҭыбжь мыргаӡакәа иқәыԥсычҳауазаргьы ҟаларын... – Егьаҩ ықәнагалап ари ҳадгьыл... – иҳәалон Аруҭан иаб аҭаҳмада, абас ианибалак, иҟазшьа аҽааиҭанакуан. – Ишԥанхеи?!. Ишԥанықәӷьацеи!.. – нациҵон, иҭаҭынлҩа нхалаҵо. – Ҳшьамдгьыл...
Аруҭан арахь даҽазныкгьы даахьан. Усҟан дҵаа-ԥшаауа ауп ишиԥшааз Рашьыҭ дахьынхоз. Рҳаблаҿы неихаркәа змамыз ҭакәажәык лыԥсҭазаара далҵын, дшәаџьҳәаҩын ари ақалақь аҿы. Закәытә хаԥсыроузеи убасҟангьы иааибаз!.. Ақьаад ирҭаз аҟны изаҳәатәыз рыхьӡқәеи рыжәлақәеи рымацара ракәын ианыз, иахьынхоз анӡамызт. Ишԥаҟаиҵарыз, инагӡатәын аӡәы дыбжьамыжькәа. Аҵыхәтәаны Аруҭан, ишьапқәа дызрықәмгыло дкараханы, Рашьыҭ дахьынхоз днеит. Рашьыҭ уажә дибазма, еснагь иаб уи иӡбахә акәын иҿакыз. Иаб абри ақалақь аҿы дааир, Рашьыҭ
иҟны ада џьаргьы даангылаӡомызт. Нас, аҩны даннеилак, игәалаҟара шьҭыҵны, Рашьыҭ дшынхо, уи сышныҟәигаз имшхакын.
Рашьыҭ уи аҽны аҩны дыҟаӡамызт, аус ахьиуаз ала аҽа қалақьк ахь дрышьҭын, аҩныҟа дыхнымҳәыцызт. Иԥҳәыс Асҭанда дгәакыҵәакуа аԥсшәа иаҳәаны аҩныҟа дналгеит. Усҟан анцәа ишиҳәарыз инхон, рыҩны-ргәара... уаҩ дреигәырӷьартә иҟан...
«Абарҭ уажәы иахьынхо абракәзар ҟалап...» – Аруҭан, ԥыҭк днаскьахьан еиԥш, дааҭгылеит. Ахан еиԥш игылаз аҩны шкәакәа ду инавакшәа, аварахь наҟ маҷк инаскьаганы, ганыҩнык гылан. Урҭ еиқәҟаца иҟаз еихац аандак рыбжьдан. Аганҩнахь хазы мҩаԥҟак аҿагалан, уи ашҟа уназгашаз. «Ииашаны, абраауп иахьынхо...» – Аруҭан, уи агәра гаҵәҟьаны, убрахь инеихигеит, ҵаҟа, лбаа иаҿаз агәашә хәыҷы дынҭаланы...
– Ҳаи, уара уаҳзырбаз ихьышьаргәыҵа сакәыхшоуп!.. Излаугәаӷьызеи?.. Излауԥшаазеи ҳахьынхоз, – Рашьыҭ Аруҭан дшибазҵәҟьа, ихиҿы еиқәара ихаччауа, инапқәа наикәиршан, дааигәыдиҳәҳәалеит. Нас даауишьҭын, ихы инаркны ишьапқәа рҟынӡа бла-бла дааимидеит, ибла гәаԥшьқәа џьарак иҭамгыло. – Иузҳаит, уӷәӷәахеит!.. Ԥҳәыс уеизгьы дааугом!.. Ҳара аԥсуаа усоуп ҳшыҟоу, ԥыҭк аамҭа мгакәа ԥҳәыс даагом, нас зегь иреиӷьу даагошәа... Ԥшӡала, уигь уахьӡап, уҷкәыноуп макьана... Аҩны шәышԥаҟақәоу?.. Уан, уаб... шәеибгоума зегьы?.. Камыгә егьа дсыцәгәаан дыҟоуп, арысҟаамҭа сахьзымнеиз...
Рашьыҭ ҭаацәаныла зегьы дразҵааит, игәы рызхьаблаауа днарыхцәажәеит. Аруҭангьы уи дзызиазҵаақәоз рҭак ныҟаиҵеит дыԥхашьа-ԥхаҵо. – Бара, ари иаҳҭааз дбымбаӡои?.. Баадәылҵрауазеи арахь!.. – Рашьыҭ иԥшәма лахь ибжьы наиргеит. Уи аҩны аҩныҵҟа акы даҿымкәа дыҟамызт, лхалаҭа ԥхьарҟьа хәхәаӡа, лнапқәа рыцқьауа даадәылҵын, дааины Аруҭан даагәыдкылашәа, аԥсшәа наиалҳәеит. Лара, дышкәакәаӡа, макьаназгьы иаалџьушьартә ацәахаа лхан.
– Еибабароуп иҟоу, Аруҭан, еибабароуп!.. – Рашьыҭ аҟәардәқәа даарыхан, уаҟа игылаз аҵәаҵла хачача ашәшьыраҿы инатәеит. Рашьыҭ иԥҳәыс Асҭанда маҷк аҟара ус даагылеит, аха нас дааццакын, наҟ дныҩналеит.
– Убо сахьынхо?.. Араакәын сахьнымхацыз... – даа-цәажәеит Рашьыҭ, иашҭа хәыҷи уаҟа иҭагылақәаз ишәырҵлақәеи илаԥш нарыхго. Уажәы ахәыцра ҵаулеи аҭынчреи инубаалон. Рашьыҭ макьанагьы ижәҩахырқәа ҟьаҟьаӡа, дыӷәӷәаҟацаӡа дыҟан, аџьабаа иибахьоу ииааиртә еиԥш дҭанамыргылацызт.
– Иабаргәузеи, уаҳа назҭахым нхарҭа ҭыԥуп... Насгьы иҳаракыроуп, иҭынчроуп, аҳауа цқьоуп, – иҳәеит Аруҭан, ихахәы еиқәара инапы налшьуа. Нас иҽаарҭынчны, маӡа-маӡа Рашьыҭ днеиҿаԥшит, иааихҭигахьоу зегьы ихиҿсахьа инанихрашәа, аха ихиҿсахьа аиҿартәышьа злаҟаз ала ус иаармарианы акагьы узаныхузмызт, еиқәҟаца иҟан, иҭышәынтәалахьан.
– Саргьы убриазоуп изалысхыз... Мышкызны ҩнык сзыргылозаргьы, аҭыԥ амоуп... Ас иахьыманшәалоу, ас иахьҭынчроу акалақь аҿы иузыԥшаауам... – Рашьыҭ ҭынч-ҭынч ииҳәоз ажәақәа уаҩы агәра игартә иҟан, ас иахьыманшәалоу аҭыԥ ақалақь аҿы аԥшаара даараӡа иуадаҩын уажә ҳазҭагылоу аамҭазы, насгьы акраҵанакуан ауаҩы ишьапкра, наҟ-наҟтәи иԥсҭазаара азыҳәан. – Абра издыруаз ԥҳәысеибак дынхон, дықәҵны дцон, илымсхәҳаит... Уажәтәи аамҭазы аҩнқәа рыхәқәа цәгьаӡоуп, уаҩ дрыхәарҭам... – даақәыԥсычҳаит.
Рашьыҭ уажәы дзыҩноу аганҩны аҿы амрагыларахь ихан, уи адгьыл аҿынтәи рацәак ишьҭыхмызт. Аԥхьа ҩбаны еиҿаԥсаз шәыки ԥенџьырқәаки аҿан, шәыга иаҵәала ишәны, аха амра иагәыдԥхалоз уи аԥштәы акыр еиҭанакхьан.
– Анхара бзиа сымагәышьамыз, сара стәы иамуит акәымзар... – Рашьыҭ дырҩегьых иԥсыԥ игәаҵанӡа иганы даақәыԥсычҳаит. Уи инхара атәы анигәалашәоз, иԥсеивгара лцәыҵагәаны акы иархьанҭон, иахьа уажәраанӡагьы хашҭра
акәымкәа иаанхеит. – Аа, абнахьхьи иҭагылоу, зхыбра ҳақәыԥшуа сыҩны акәгәышьамыз... – убрахь дынхьаирԥшит Аруҭан, уи агәаларшәара рацәакгьы иҭахымызт аха... Рацәак ихарамкәа, лбаа қьырмыт ҩнеихагылак ҭыԥшуан, аԥенџьыр ҟьаҟьақәа шәыга шкәакәала ишәны. Аруҭан илаԥш убри инадхалеит иҳәаҵәы-ҳәаҵәуа, убраакәын иара раԥхьаӡа дахьнеихьазгьы. – Уи иазаауазеи уажәшьҭа, иҟалаша ҟалахьеит, хнырҳәышьа амам... Уара аус ахьууц иууазар акәхап?.. – Рашьыҭ ицәажәара уажәы аҽакахьы иниаигеит.
– Аиеи, иахьызуц изуеит, ашкол аҿы... ахәыҷқәеи сареи ҳнеихыкәласуа ҳаилоуп... Уажәы абра ҳҵарадырра азырҳаразы ҳаарышьҭын, арахь сзымааиӡакәа саанханы сыҟан... Шәымбакәа сцар, саб игәы иалсуан... – ихы днахашшааит Аруҭан, зымҩа-зымҩа дыԥшуа, арысҟаамҭа дахьзымааицыз ахара ихы иадкылауа.
– Абрысҟаамҭа абра ушыҟаз аума, аҩныҟа умааиӡакәа... Сара сакәзар убас ҟасҵарызу? Угәы ишԥаанагои?.. Уа уиашам, Аруҭан, уара... – Аруҭан асҟаамҭа дахьзымааиз игәы иаалирсит Рашьыҭ. – Ас суқәгәыӷуамызт... Аха уахнагазар акәхап... – иаахьаиршшеит ашьҭахь.
– Уара, аранӡа уааиуандаз!.. – убри аамҭазы Асҭанда ашә даалагылан, лыбжьы аалыргеит. Рашьыҭ дҩагылан, уахь иҿынеихеит.
...Зеиԥш ҩныз, зеиԥш нхарҭаз Рашьыҭ уаанӡа араҟа, ақалақь аҿы имаз!.. Иааиџьушьартә ихы аџьабаа аирбахьан. Дызцәымӷу днеиҵашьыцыртә иҽыҟаиҵахьан.
– Шәнеи, дшынхаз жәбап!.. Иԥшәма хәыҷи иареи рҳәоу еиқәшәаны еицыхандеин, акыр агәаҟрақәа рхыргахьазаргьы, ршьапы иқәгылеит.,. Уажәшьҭа рыԥсҭазаара – дара ишымҩаԥырго ауп... Аиба икәакәар былуам... – Аруҭан иаб Камыгә иҽхәара еиқәтәашьак амамызт. Анхара-анҵыразы аӡә дигәаԥхар, нас уи иӡбахә дахьынаҵыслакгьы иаацәыригон. – Ара даанхар, акагь изырҽеиуамызт... агәырҵҟәыл бзиа иман, ихы дахәагәышьеит...
– Ҳаи, рыцҳа, Кьаҭхәа иҵәҩаншьап ус дӷьацазар, иџьшьатәуп!.. Иҵәҩаншьап анцәа имырӡааит! Араагьы уаагьы тәымџьароума, ҳара иаҳџьынџьми, дықәӷьацааит! – рҳәон уи ибзырӡы заҳауаз.
Аха уара ишуҭаху еиԥш аамҭа ануцымныҟәогьы ыҟоуп. Аҩысҭаа дкылатәаны данухыччо... Аԥсҭазаара иацу аԥықәсыларақәа ушырзыԥшӡам џьара инауԥышьклаҳәуеит, аха уара агәкажьра ааумырԥшыроуп... Аԥықәсыларақәа ҟазҵо урҭ мҩахҟьоуп, ичмазаҩцәоуп, уҽрумҭароуп, уриааироуп. Урҭ аамҭа раԥыгара анцәгьахогьы ыҟоуп...
Аруҭан иахьеиԥш игәалашәоит, уахык рызынтәыкгьы аҩны иштәаз, Рашьыҭ иԥҳәыс акьыжыҳәа дҵәуо, лхәыҷқәа лыманы дышнеиз. Аханатәгьы дара аешьараҟны зегь реиҳа дара ракәын издыԥшылоз. Рыцәгьа-рыбзиа, урҭ алахәымкәа иҟамлацызт.
– Ҳаблит... ҳаӡит!.. Ҳаифеит уи аџьныш... диҵалан дҭаирхеит!.. – Асҭанда деицраланы, лылаӷырӡқәа лҿаҳәҳәы, лҽылзеиқәкуамызт. Гәаӷкрак лықәҵәиашаны, илымчмырхакәа дабылуан. Лгәы чын, лыԥсеивгара еихәланагәон. Лхәыҷқәа рҩыџьагьы еиқәшьшьы-еиқәшьшьы, ран илҿаԥшуа игылоуп, иҟарҵара иақәымшәо. Ран лҵәуара, лгәынқьра, раб дызҭашәаз ихынҭа-ҩынҭарақәа ариабжьарак рҭынчра, ргәырӷьара еиԥдырҟьахьан...
– Иҟалазеи, баба, иҟалазеи?.. Ишәыхьзеи?.. Ишәгәыҵалазеи, хар шәымаӡамкәа шәшааиуаз?.. – Камыгә изеилкаауамызт иҟалаз, ирхылҿиааз. Урҭ рҟынтәи еснагь еиӷьыз акәын дыззыԥшыз, шамахамзар Асҭанда лылаӷырӡ лықәҵәиаашо, ас иаԥхьа дқьызқьызуа дымгылацызт. Лышкәакәара зегьы лыхҟьаны, дҿыҟаԥшьаа дҟалахьан, лыбла ӷрақәагьы ашьа нархыҵәалазшәа рҽеиҭаркхьан. – Бааи ара, баба, бҽааиқәкны иҟалаз насаҳәи... – иналыдиҵеит, ари бзиарак ишамаанамыз игәы назцан. Иҿаԥшылара аҽааиҭанакит.
Астанда маҷк дааскьаны даагылеит.
– Дифеит уи аус ицызуаз... Ихаҵкы-иԥсаҵкы дцошәа днаиҵалан... Егьараан дубаргьы убраҟа дыҵагылан, аус ахьиуаз... Игәра ганы ицаԥхақәагьы ииркуан... Арахь мазарак ыҵажьын дызхылаԥшуаз аҵәахырҭаҿы... Ус иааины иаагәарҭазар, иабаҟоу, иагуп... Дыӡуеит... ааи, дыӡуеит!.. – Асҭанда дӷьаҵәыӷьаҵәуа Камыгә изеиҭаҳәара даҿын лхаҵа дзықәшәаз арыцҳара итәы. Камыгә Рашьыҭ хаҵаҵас диқәгәыӷуан, ари аҩыза аилаԥыҭҳара далаҳап ҳәа дыҟамызт. Ихаԥыц ҵҟәашаақәа леихаирӷәӷәеит, гәамҵрак шинырыз удырратәы, алаба иикыз аҟыгәҳәа ахаӷәра инықәикшеит.
– Еи, сабиц, шәхыбгалеит бҳәар исмаҳаи... Адунеиажә, зыгәра угарыда... Дақәымшәар акәын Рашьыҭ абри аҩыза... Шәхәыҷқәа, шәара анцәа ишиҳәара шәыҟамыз... – Камыгә даараӡа ихьааигеит, игәнигеит ари иҟалаз, аухагьы убри дшазхәыцуаз мацара лацәааихьшь ааизыҟамҵаӡакәа иааиршеит.
– Сымаҭәақәа сзырхиеи, бара!.. – хаарак наҵамҵа, ибжьы џыԥхьӡа Хьыц лахь инаиргеит. – Сԥаҵагьы сам, аха... – иԥаҵа џьаџьа цәхаԥшь инапы налишьит. – Аруҭан, уара уззыԥшузеи?.. Уаргьы уаалароуп!.. – иҽаармашьцаны иҷкәынгьы инаидиҵеит. Ацәгьа-абзиаҿы Аруҭан даламырхәкәа даанимыжьцызт. Ажәжәаҳәа рҽааибырҭан, ашьыжьымҭан ақыҭа аҟын-тәи ақалақь ахь ицоз автобус рҽынахьыргӡеит...
...Рашьыҭ иҩны иеизаз, ирҳәара рҿамшәо, еиқәшьшьы итәоуп. Иҟалаз цәгьаӡа игәнырган, уажәы-уажәы рхаԥыцқәа аҿҿа нарыҵго, ҩныҵҟала гәаӷкрак иаршаҵәы-шаҵәуеит.
– Аиеи, аус џьарак еицыруан... Далагеижьҭеи рацәак ҵуамызт... Ари, ақьыԥшагәал, акада акагьы ззымдыруа, дижьеит, диҟаҭәеит... Ахәыҷқәа роуп ирыцҳасшьо акәымзар... дҭаркааит, ҿааҳәырагьы ирымҭааит!.. – Рашьыҭ иԥҳәыс, лгәеибакра еиҳа-еиҳа ишьҭыҵуа, аума лҿыҵҳәацәон. Гәыбӷанс илуҭозеи, убри аҩыза дҭашәеит.
– Сифеит, аԥсра иқәшәандаз, сифеит!.. – ихы ааирҵысит Рашьыҭ, иԥштәы ихыгга, дцәышҟаҟараӡа, аԥсҭазаара ахьанҭара зегьы иҟәаҟәа инықәҳазшәа, акы деихәлагәаны деиҵаӷәӷәа дахьтәаз. – Уи иқәнагақәоу здыруеит, аха иабаҟоу!.. – даақәыԥсычҳаит. – Зегь дарароуп уи ус дсышьҭуам!..
Сара бзанҵык аӡәгьы ус дсывамлацызт... Иара иҟноуп аус ахьсымоу!..
– Аа, шәихәаԥш... абри иоуп дызфаз, ихы леи-бгеи ирфартә!.. – Асҭанда хаҵак ихы ҟәазӡа, арацәаххыреиԥш иԥаҵа ҟьаҟьақәа еиқәаҵәаӡа, Рашьыҭи иареи еидгыланы рпатреҭк аацәырылгеит. Итәақәаз зегьы инеимда-ааимдо рылаԥш аларҟацаны уи инахәаԥшит.
– Уара уоуп зегь зхароу, Рашьыҭ, игәра умгар акәын... Ҵоуп, џьарак аус еицыжәуан, аха уцаԥхақәа иумҭалар акәын... Угәзианцәахеит... Дшыҟоу умбои, аӷьыч иԥшра имоуп, ихахәда еихацаланы!.. – Рашьыҭ иаарҿацашәа иааиҿадырхьит. Ус аҭахын, игхақәа иаҽԥныҳәатәын. – Уара ухатә џьабаала анцәа ишиҳәарыз унхахьан... уԥсы цқьан, аха иакәымыз уақәшәеит... Ҳара ианакәзаалакгьы абас иҟақәоу ауаа рҿы агәаҽанызаара ҳамазароуп...
– Ешьак иеиԥш акәын дшысзыҟаз, ҳаҩны дааихьан, дтәахьан, иимфацыз, иимжәыцыз иҟаз... Ҳхаҵкы дцо, ҳаҭыр ҳақәиҵахуан... Аԥсра иқәшәандаз!.. – ихаԥыцқәа неихаирӷәӷәеит Рашьыҭ, ижьы имазар аҟыҿыҳәа днацҳарашәа.
– Аиеи, ешьак иеиԥш дузыҟалеит, арахь дуҵатәаны дуҵаӷьычуан, акагь изеилкаарым, изгәаҭарым ҳәа, нас иҵыхәа науҿаҟьаны днауԥырҵуан...
– Ишԥаҟаҳҵари, бабараа?.. – Камыгә итәақәаз днарылаԥшын, иааирӡырҩит уажәы. Иблақәа аҟәышра, ахәыцра рнубаалон. – Рашьыҭ дзықәшәаз дақәшәараны дыҟан... Ашьа ицаша ада иалагылом... Аха ҳара ҳаблақәа шааԥшуа Рашьыҭ даҳзырӡуам, ихара-ихарам... Ҳара ус акькьыҳәа дшәышәуа аӡәгьы дҳаламыхәмарцт, дыҵазырбгаз деилкаатәуп... Сабиц, хар имаӡамкәа дышԥаҟаз!.. «Мшыбзиа, сқыҭа!..» ҳәа ҳгәараҭа дааҭалон. Иҽааилӷәыцәааны зны драшәон, зны дҽон, иҟаимҵоз иҟаз!.. Зегь бзиа шәибон... «Сара абри адгьыл бзиа избоит, Камыгә!.. Сыԥсы аӷроуп.. Сахьиз, сахьааӡаз еиӷьысшьо акагь сымаӡам... Аа ишәымбари смаауазар!..» – иҳәон. Зегьы дреигәырӷьон... Дыжәдыруеит дызхылҵыз дызусҭаз, дзакәытә хаҵаз, ҳқыҭаз закәытә џьабааз иибахьаз... – Камыгә дааҭгылан, даахәыц-хәыцит. Рашьыҭ иаб иеиԥш риашьараҿы, рқыҭаҿы згәы еицҳауаз, ауаҩ изыҳәан зыԥсы ҭызхуаз дҟамлацызт. Уи зегьы ирдыруан. – Ишыжәдыруа еиԥш, Рашьыҭ иаб, иқәрагь рацәак имфацызт, ачымазара дҳацәнагеит, нас иангьы лыԥсҭазаара далҵгәышьеит. Еиҳараӡак, шәхаҵкы сцеит, абра шәтәоуп, ианшьцәа шәоуп абжеиҳарак дзааӡаз, аха игәыблра ҳашҟа иҟоуп... Изхысҳәаауа, абраҟа дасу иҳалшо ала ҳицхраароуп... Нас иҩны иҭиип, игәара иҭиип... – абас Қамыгә игәы ҿырҳәацааны ихьазыблаауаз аус хада дналацәажәеит. – Ихәыҷқәа рыцҳауп, ахаҵарԥар, ауԥшәылқәа имоуп... Абыржәык даҳзалгар... нас иамуӡар, уахь, иаб иқьаԥҭажә ахь дызгарын...
– Аиеи, ҳаимыцхраакәа, ҳашԥеимыцхраауеи... Дасу иҳалшо ала ҳицхраароуп... – инеиларыԥсеит. Аиашазы, даргьы ирҭахымызт рыбла ишабоз Рашьыҭ днарылыԥсаар. Рашьыҭ зда царҭа амам ахықә аҟынӡа днеины дыҟан.
– Сара сҟынтәи бзиарак шәыздырӡом, аха... уи сара исхашҭрым... Абыржәык ес-иҟалалакгьы... – Рашьыҭ, илаӷырӡ игәы икылаҵәо, даацәажәеит. – Схәыҷқәа рыцҳауп
...Адырҩаҽны, ашьыжь шаанӡа, Камыгә иҽааилеиҳәан, иҽы днақәтәаны, ԥараԥсахра ҳәа ашҭа дынҭыҵит, еиҳа дахьыманшәалахашаз дазхәыцуа.
– Уи акәын уажәы иҳагыз... – Аруҭан иан лгәы иналырсны даацәажәеит. – Ақыҭа лаҭәалшьозма Асҭанда, дцан ақалақь днықәкьакьеит, лнацәхыԥқәа шәны...
Абра дааны дынхар, убри аҩызагь дақәшәомызт... Уажәоуп ҳанылҭахха...
...Асҭандеи Рашьыҭи иаарласны идырхиаз астол дахатәан Аруҭан. Урҭ акыр идырцалеит иҵегь ифарц, иҵегь ижәырц, аха Аруҭан арыжәтә уиаҟара иҽадимцалеит. Рашьыҭ иижәыз иҿықәлан, мыцхә, дарцәажәон. Ашьҭахь рҩыџьагьы еибаргәыбзыӷуа иҩагылан, адәахьы индәылҵны рнапқәа аарыӡәӡәеит. Ашҭа хәыҷы инықәгылеит. Аԥша ахәхәаҳәа иқәсуаз Аруҭан дааиԥхьанашьшьааит иоуразоуроу.
– Уажәазы хар сымаӡам, Аруҭан... Аус ахьызуц изуеит... Егьи уеизгьы даманы ицагәышьеит... Сара аус ахьызуа сеилыркаауеит... – ацәажәара даҿын Рашьыҭ, Аруҭан уи дизыӡырҩуан. Нас иџьыба дынҭаԥшын, ҭаҭын ҟаҵак ааҭиган, инеиҿыҵакны амца нацраирсын, днаҿыхеит.
– Ари аҭыԥ бзиами, Аруҭан, ишԥаугәаԥхари? – иҽааиҵыхшәа днаидгылан, днаиазҵааит еиҭах, Аруҭан иахиҳәаара иара изыҳәан акраҵанакуазшәа.
– Мап, ибзиоуп, сгәы иахәоит, – иҳәеит Аруҭан, уиаҟара имырхьаацәакәа.
– Аԥыхьа сахьынхоз еиԥш акәымкәа, араҟа ҳаракыроуп, убриазоуп изысгәаԥхо... Абра ҳахьгылоу иаақәцәааны, аҩны бзиа ургылартә аҭыԥ амоуп. Араҟа иқәуго анышә анахьтәи агәаҩарахь иҭауԥсар, адгьыл иҵагь ацлоит, еиҟаранатәуеит... Амҩагьы инарҭбааны, абас, аҩны инавакны, амашьына халартә иҟауҵар алшоит. Урҭ зегьы сызрыхьӡар... – ихы ааирҵысит Рашьыҭ. – Умбои, ани нахьхьи игылоу аҩны шаҟароу? – уажәы аҽаџьара дынхьаирԥшит Аруҭан. – Уажәаакьыскьоуп ианиргылаз... Ааҵәала аԥара иман даазар акәхап... Шьоукы аауеит рыԥсы ҵамҵамуа, шьоук цоит, убри иаҿуп... ҳадгьыл рыцҳа егьалаӡоит!.. – Ари ақалақь атәы омашәоуп ишыҟоу, Аруҭан... – иҽаарҭынчны ишҟа даахьаҳәит нас. – Абар, ҩынҩажәа шықәса сырҭысхьеит, аха иаратәы макьаназгьы цқьа исзеилымкаацт... Абарҭ ахәыҷқәа ҵарак дырҵаны ршьапы исзықәыргыландаз, нас саб иқьаԥҭахьы схынҳәуан... Усҟангьы Камыгә иаасыхҭигазеи, уаалароуп ақыҭахь ҳәа... Аиашазы, исҭахын саргьы уахь ацара, аха... – Рашьыҭ лбаа иҭагылаз анкьатәи иҩны ашҟа дынхьаԥшын дынкажьцәеит, аӡбахә уаҳа иагьааиҿаимыршәит.
Урҭ уаҟа акыраамҭа еидгыланы еицәажәон. Иргәаладмыршәаз иҟоузеи... Аруҭан игәалаҟара бзиан, уажәшьҭа аҩны днеиргьы иани иаби рҟны ииҳәашаз иман... Урҭ уи иазыԥшын...
Изыԥсоузеи қыҭа ԥсабарак уалашьшьы аныҟәара! Ақыҭаҿы акәызҭтьы еихҳәа-еихҳәа шьапыла амҩа
данызаарын Аруҭан... Автобус ахышә хәыҷқәа шаартызгьы, аҩныҵҟа иҭахәаҽны иҟаз аҳауа уԥсеивгара еивҵанархон.
– Џьбеит, ақыҭауаагьы иҳаҵаркуа иалагеит... Изакәи, бара, ауҭраҭыхҵәҟьа узаахәом... Ашә акәзар – жәа-мааҭк, аҟәыдҵәҟьагь – х-мааҭк, ԥшь-мааҭк...
– Иргәыҵалазеи, бара, анхацәагьы... арахь адгьыл иқәынхоит, адгьыл иқәаарыхуеит!..
– Ас мацара ҳанбанӡазахәои, бхаҵкы сцеит!.. Уаҩы ибахьоума ақалақь аҿы инхо ҳаҭырк ҳамаӡамкәа. Ихьаҳәынгьы иҳахәаԥшуам... арахь рнапқәа еимҟәыдды...
Аруҭан гәынамӡарак шинырыз мҩашьо, илакыҵа ҭиаҵәаара нҵыршәааны днарзыԥшит урҭ зыбз иафо ацәажәара иаҿыз аҳәсақәа. Уи ақыҭауаҩы иҟазшьа, иџьбарара иныԥшуан, ус уназыдгыланы иаауҭаххаша злаугӡоз иҿаԥшылара имамызт. Дара рыхқәа неидыркылан, рҽааиқәыркит.
«Адгьыл бзиа изымбо иоуп иазныҟәымго... бзиа избо дныҟәнагоит... Шәызынтәыкгьы абаҳа шәыркызҭгьы, нас еиҳа ҳаҭыр ақәышәҵон, еилышәкаауан анхаҩы иџьабаа...» – игәы инҭиҳәааит Аруҭан.
...Автобус наваҵәи-ааваҵәиуа, ақалақь иалаланы инеиуан...
«...Кыр ҳақәындаз, уаргьы саргьы абас иаҳлахьынҵахозу?.. Сыԥсҭазаара ҿаҟәаны, ашықәси-ашықәси рыбжьара ԥсеивгахак сымаӡамкәа, сызҵымҵрыз аџьабаа хьанҭа снаҵаҵаны саанужьит уеизгьы... Злахьынҵа ззылымԥхаз дышԥаҟалои?.. Сылахь ҷышәзаарын..»
Хьыкәыр акранылфа, маҷк ус даатәеит. Акрыфара ҳәагьы иҟалҵагәышьоз, лхала заҵәык лакәын иҟаз, лхы ахылбаауан. Лааԥсара макьаназгьы илхымԥсаацызт. Аха ашьҭахь, лгәы иамукәа дҩагылан, лсаанқәа ҩеихаргыланы, наҟ инықәылгеит. Зыԥсы цахьаз мпахьшьыжәк астол инықәлшьын, иаақәлрыцқьааит. Нас иаарышәшәашәа адулаԥ аганахь иалакьакьаз аҵәымӷ инахылшьит. Ашәымҭак иҟалҵара дақәымшәошәа дааҭгылеит. Иахьабалак, бжьык умаҳаӡо, иууаӡа иааҭынчрахеит. Азныказы иналымҩатәны, дзаҵәушәа, акы лгәы иныҵалеит ихьу-хьууа, аха ииашаҵәҟьаны дышзаҵәымыз даназхәыц, лгәы аҽааиҭанакит.
«Даанызкылазеи иара аубыџьыр?.. Ацәқәа имбо?.. Ацәқәагьы уара иануҭаху хыла абна иамысуеи?.. Ҳара ҳауп џьабаагымхақәа акәымзар...»
Хьыкәыр амаҵурҭа ашә ныдылҵан, адәахьы дындәылҵит. Лкасы аалхылхын, лыхцәы аарҽеины иааҵалкит, аха маӡа-маӡа зҽыҵәахны илаҩаӡоз ашықәсқәа илмырдырӡакәа лхы иаларыԥсаз ашлацқәа арахь иавҵԥшуан.
Убри аамҭазы, амаҵурҭа абарҵа дыҵымҵыцкәа дышгылаз, иаалырҟьаны алашыбжь ллымҳа инҭасит. Хьыкәыр агәашә ахь дынхьаԥшызар, Асида лсумка хәыҷы аҵӷа лыжәҩахыр иахшьны, дкашә-каҷо агәашә дадгылан, ашҭахь дааԥшуа.
– Ала самфааит, Хьыкәыр, ала!... Сазымдырит бымбои?.. – Хьыкәыр илаҳартә лыбжьы налыргеит Асида. Алагьы азныказы иаашызаргьы, уа аҽааиқәнакит.
– Ҳаи, нан, Хьыкәыр дбыкәхшахааит, ала бышԥафои!.. Баҳзаазгазеи?.. Сшеилахаз бдыруазма?.. Шәара бзиа збаша, уаҳа аӡәгьы саашәгәаламшәеитеи!.. Шәышԥаҟақәоу, нан?.. Шәгәы бзиоу зегьы?.. Зны-зынла саашәхашҭӡалоит... Сара уеизгьы ишыжәбо ара қәҵышьа сымам... – абас зҵаарала дыхҭакуа, дналԥыланы ашҭа дааҭалгалеит Хьыкәыр лаҳәшьаԥҳа Асида, лааира гәахәас иҟаҵаны. Егьигьы дҿаԥха-ҿаччо, Хьыкәыр дызлазҵаақәоз аҭак нарыҭауа, длывагыланы лҿаалхеит. Данцәажәоз – згәы ҭынчу, хьаа-баа змам леиԥш акәын лхы шымҩаԥылгоз. Лылаԥш ҳәаҵәы-ҳәаҵәуа зны акәасқьахь иналыршәуан, зны – амаҵурҭахь. Урҭ ахьгылац игылан, еицакрак рымаӡамкәа, аԥыхьа ишылбахьаз еиԥш. Акәасқьа еихаҟаца, аԥхьа зегьы шәыга еилаԥсала ишәын. Амаҵурҭа, акыр аџьабаақәа шахнагахьоу мҩашьо, еергьҳәа аԥсы ҭакьакьан.
– Сабгьы даауеит ари амчыбжь ала, дбыцхраауеит... – Асида Хьыкәыр лахь дынхьаҳәит, лгәы аалырӷәӷәарц. – Арҭ
ибыдҷаблақәоу ббо? – Хьыкәыр лмахәар аҿы ҟәыд быӷь ҩежьқәак адҷаблан иҟьаҟьа-ҟьаҟьаӡа, иналлырбеит.
– Иахьахәлаанӡа сынцәыҵаҳауа, амхырҭа сахьалоу мыркыџьи ҟәыд бӷьи егьасхьынҳалап... Сызҭыҵгәышьар сҳәан, аха анапызаҵә... исылшагәышьозеи... – Хьыкәыр, гәҭынчымрак шлымоу удырратәы, лыԥсыԥ лгәаҵанӡа иганы даақәԥсычҳаит. «Даар ма сыԥҳә ҿаҳәаны ишԥасзеиқәимҵарыз», – Хьыкәыр Асида лаб днаизхәыцит. – Бара ԥыҭраамҭак бысзаанҿасуазар акәхап?.. Гәындеи Мизани асабшаҽны иаауеит... Бырбар егьа ибеигәырӷьап!.. – Хьыкәыр лхы Асида иналеиалырхеит. Асида – лан лхаҭаԥсаҭа, лыблагәқәа қаруаӡа, лхы-лҿы аазыгьежьны, аԥхынразы илхьысыз амра ашәахәацқәа аиқәара лҿықәырҵан, еиҳагьы агәыкыра лнубаалон...
– Сыбзаанҿасып нас... мышкы, ҩымш раҟара... – аҭак ныҟалҵеит Асида, рацәак имырхьаацәакәа, аанҿасра лҭахшәа, илҭахымшәа.
Хьыкәыр уи гәырӷьара хәыҷык налыҵанаҳәеит, мышкы, ҩымш дналыцхрааргьы, лара лзыҳәан акыр иаԥсан. Хьыкәыр ҽаамҭанык еиԥшымкәа ацхыраара данаргәаҟуаз аамҭа дҭагылан. Ахаҵа усгьы, аԥҳәыс усгьы лцәеилаҳан, дызрыхьӡомызт, насгьы ҭагалантәи амшқәа рҽеиҭаркыргьы рылшон.
Ашҭа иҭалан иахьнеиуаз, ала Асида дамбеижьҭеи игәкны иҟазшәа, зны раԥхьаҟа ирыдгьежьылон, зны – рышьҭахьҟа. Дшадырыз ҩашьомызт.
Ус ишнеиуаз, еиманы амаҵурҭа иныҩналеит. Астол азааигәара игылаз аҟәардә днықәтәеит Асида. Ауаџьаҟ аҟны ихыблаа-ҿыблааны мҿқәак ҭаԥсан еиқәхьахьа, аццышә иаганы. Уаҟа иҭакнаҳаз ачуан аҟны асаанқәа ӡааԥшуан, имыӡәӡәакәа иахьӡааз. Аҩны аҩныҵҟагьы цқьа еилыргамызт, џьара аԥш кҿаԥсан, џьара – аҟәыд.
– Сшеилажьу бымбои, сшеилажьу... сзырхьымӡеит.... Ас уаҩы симбацызт, аха... – лхы днахашшааит Хьыкәыр. Нас, урҭ зегьы уиаҟара хырҩаа рымҭакәа, акҿыҩрахьы лҿыналхеит. Адулаԥ икҿагылаз ашә аартны дынҭаԥшит.
– Амҩа бахьықәыз амла бамкыкәа быҟам... Уажәазы хьшәашәоуп исымоу аха... абри бнацҳаи!.. – Хьыкәыр ахарҵәи абысҭа хьшәашәеи Асида иналымҵалыргылеит. – Нас бҽааилыхны, аҽа маҭәақәак набышәҵаны, хәыҷык баасыцхраароуп... Аԥш ҿысхын, ус иалажьуп... Адамыргьы сизыԥшуп, аха макьана дмааицт. Уи дааиаанӡа, ҳара иааизаагап...
Асида лсаан лаԥхьаҟа дааханы иааҟалҵеит, аха лнапы шылмыӡәӡәацыз анаалгәалашәа, дындәылҵын, лнапы ӡәӡәаны дааҩналеит. Адулаԥ иадкнаҳалаз егьи ампахьшьы шкәакәа лнапы нахьылшьит.
Асида, егьа дацәыԥхашьаргьы, амла дакуан, шьыжьаахыс крылымфацызт. Абысҭа аамԥыҽҽ-аамԥыҽҽны ахарҵәы инӡаалҵеит.
– Адамыр иоуп уажәазы цәгьам-бзиам иаасыцхраауа... Анахь сҳәаргьы, арахь сҳәаргьы, ихы схибаагәышьом... – Хьыкәыр уи иӡбахә дырҩегьых иаалҿалыршәит.
Асҟаамҭа дахьзымааз лгәы ишыҵхоз ҩашьомызт. – Ихәлаанӡа сыԥш хәыҷы наҟ иалганы исымазар, нас сгәы ҭынчхон... – дааҭгылашәа Асида дналзыԥшит, аха уи лхы ларҟәны акрыфара даҿын.
Асида уажәы Адамыр ихьӡ анаалаҳа, лгәаҵаҿы ицәыҵаҵәахны иҟаз акы ихьу-хьууа дааимнадазшәа лбеит, аха лара уи лҽаамаратәны, ихьӡ лара лзыҳәан акгьы аанамгаӡозшәа, Хьыкәыр дналазҵааит, маҷк лхы дааҩахашәа:
– Ыы, ара дыҟоума Адамыр?
– Аиеи, нан, ара дыҟами... Иани иаби анс рҳәеит, арс рҳәеит, аха акагьы дрызҭамҵагәышьеит... Ԥара ԥыҭкгьы рымагәышьан, аха...
Асида лыбла ахьышәҭҳәа Адамыр дшылбахьаз еиԥш, дкахәхәа даахгылеит, аха уи аамҭала акәын, дышихәаԥшуаз, дныҵаба длыцәцеит. Асида дааиқәшьшьит.
– Дышԥазҭамлеи?.. Аҵара бзианы иҵонеи?..
– Аҵара бзианы иуҵаргьы, иануқәымҿиогьы ыҟами?.. Зегь лахьынҵоуп, нан, алахьынҵа...
– Аиеи, лахьынҵоуп... Сара сеиԥш уигьы иқәымҿиеит...
– даақәыԥсычҳаит Асида. – Аҩнгьы сара сзыҳәан иааҟарҵахьоузеи, аха...
Асида Адамыр абрысҟаамҭа џьара еиҳау ҵараиурҭак дахьызҭамлаз лгәы ааихьнашьит: «Анасыԥқәа... анасыԥқәа... шьоукы рзы иманшәалаха инарԥаҳалауеит, шьоукы ҳзы – аԥықәсыларақәа...»
Асида аԥықәсыларақәа илԥынгылоз зны-зынла ишылныруазгьы, акагь хьаас иҟалымҵошәа, еснагь гәыӷрак дазыԥшын. Аинститут аҭаларазы аԥышәарақәа раангьы убас акәын дшыҟаз, аха лразҟы иамкит акәымзар...
– Нан, Асида, уажәшьҭа нахьхьи бынхаԥаланы, Мизан имаҭәақәа убра икнаҳауп, инабышәҵаны, амхырҭахьы бнеи, сара уахь ашьшьыҳәа сҿынасхап, – лҳәеит
Хьыкәыр, Асида илымҵагылаз асаанқәа лымҵгауа. Асидагьы уи лажәа ҩбамтәыкәа дҩагылан, акәасқьахь лҿыналхеит.
«Аҭыԥҳа наӡа-ааӡа... дызусҭада иналыхәаԥшны илмеигәырӷьара!.. Џьара иахьыбзарҭану насыԥк лоундаз...» – Хьыкәыр ашә ыдымҵакәа, ашәхымс аҟны дгыланы уи дылзыԥшуан...
Асида, абра данааилак, ианакәзаалакгьы Мизан имаҭәақәа ракәын илшәылҵалоз. Урҭ лара цәгьаӡа илнаалон. Уажәы уи иеиқәеи иблузи анаалшәылҵа ҷкәынаҵас дласӡа дааҟалеит. Дшаҵәы-шаҵәуа амардуан дналбааԥан, лӡара шшәырӡа ашҭа даақәгылеит, илшәылҵаз амаҭәақәа дрыҵаҽырбо. Нас даақәҵәиаан, амаҵурҭа днаваҵәины, амхырҭахьы игаз амҩа инанлыршәлеит.
...Асида ари амҩа, ари аҭыԥ илгәаланаршәақәоз рацәаӡан. Ианылгәаламшәозгьы ыҟаӡамызт.
Асида амҩа даныланы дышнеиуаз, лбааҟа илбаауа амҩахь дымҩахымҵкәа, иаша аҿыбгара ихықәгылаз ахьацаҵла ду днамҵагылеит. Ишыҟац иҟан, аԥыхьа ишылбахьаз еиԥш, амахәҭа еихажәаақәа еиужьны ашәшьыра ҟьаҟьара аԥшалас ныҵахәмаруан.
Асида лылаԥш шаҵәышаҵәуа, зегь ҿыцбарах ибаны, иахьабалак инахылгеит. Арха анаҟтәирахьтәи аган аҽкыдкыланы, аӡиас амра хыҷҷало, аҽырҭбааны иахьнеиуаз ишуҭаху иубарҭан. Дгылан лара лҽырҭынчны, аԥшахь лнырсуа, иаша убрахь дыԥшуа. Асида абра данааилак, абарҭ адәқәа зегьы, аӡиас, арха лгәазхара илызбомызт, лхәыҷра, леизҳара цәгьаӡа абарҭ аҭыԥқәа ирыдҳәалан. Аӡиас нырцә аҽа қыҭан ишьҭаз, аҩнқәа рхыбрақәа ицәышкәакәа-цәиқәараӡа ашәаԥыџьаԥ ирыгәҭылакны анаара иаҿубаауан.
– Асида, бааԥшы, Аси-да-аа!.. – убасҟан, Адамыр ибжьы еиԥшушәа, бжьык ллымҳа инҭасызшәа лаҳаит. Мап, ииашаҵәҟьаны, иеиԥшын уи анкьаӡа илаҳалоз абжьы, абри иҵагь данмаҷыз, Адамыри Мизани ҵаҟа игыланы анлызҿырҭуаз еиԥш. Усҟангьы Адамыр дкахәхәа, зегьы дреиҳабын – Мизангьы, ларгьы, Гәындагьы... ихахәы еиқәаҵәа илахь иҭассы, ижәҩахыр ҵаӷақәа ҟьаҟьаӡа, иџьымшьқәа жәпаны. – Ҳарҭ Нарҭ Сасрыҟәа иашьцәа ҳауп, бҳахәаԥшла иҟаҳҵо!.. – Нас еибарҳәаганы аҿҟьара иҩкыдлон, аҟармақәа инархьынҳало, аҵла ԥашәқәа инархьынҳало. – Ҳара бара бҟынӡа ҳнеироуп, Асида, абас иааихҵәаны!.. – ибжьы иргон Адамыр, уи лыхьӡ ахьиҳәоз гәырӷьара-гәышьҭыхрак наҵубаауан. Урҭ ршьапқәа икыддырԥоз ахаҳәқәа ахьхьа-гәгәаҳәа ҵаҟа инҭалон. Асида лыԥсы цон иаҿыбганы ҵаҟа инҭалар ҳәа. – Уаа, шәкаҳауеит, шәкаҳауеит!.. Изакәызеи иҟашәҵо?!. – днарықәцәҟьон, аха уи лыбжьы заҳауадаз, еихеигәо, ацаҟьа-ҿҟьара рҽадырҳәазала иҩхалон хыхь. Аха зны-зынла арсынтәи ианылбаалозгьы ыҟан, шьыбжьонла, аӡахьы ҽыкәабара ҳәа рҿанынархоз. Асидеи Гәындеи наҟсынтәи иакәшонаҵы, дара ахьышәҭ-сышәҭҳәа илалибаҳәаны, еибарыҩны аҟәараҿы инкылсуан еибарччо...
Асида уажәы рацәак урҭ ахәыцрақәа лыҽрылалмырхакәа, лбааҟа илбаауаз амҩа днанԥшылеит. Хьыкәыр уаҟа, анаараҿ иаҿаз агәашә дынҭысын, наҟсынтәи дахыкәшаны, акыр днеихьан. Асида даақәгьежьаан абри аҩны ишыҟалҵалоз еиԥш, дыҩны уи дналышьҭалеит дыҭҟьа-ҭҟьо, дласӡа.
Асида Хьыкәыр амхырҭаҿы днеиаанӡа дналыхьӡеит. Лышьҭахь ала дналыдԥалан, лмахәар днахьынҳалт.
– Сыбхьымӡазаргьы ббеит!.. – лҳәан, лхы аарнааны Хьыкәыр дналҿаԥшит, лгәы еиқәтәарак амаӡамкәа аҭҳара-аҭҳара еисуа.
– Бысхьымӡакәа... бареи сареи ҳаиқәлацәоума?.. Бара быӡӷабуп, бқәыԥшраамҭа бҭагылоуп... Сара?.. Сара сқәыԥшрагьы сыԥҳәысрагьы разҟыдан... Да быҽшеилабҳәаз?.. – Хьыкәыр уи бла-бла лшьапы инаркны лхаҟынӡа дааимылдеит. – Цәгьа ибнаалоит, ас ибнаало амаҭәа аакьыскьа ибшәыбымҵацызт, – дналхыхәмарит. Асидагьы, лцәа дынҭаҵәишәа, Хьыкәыр лаԥхьаҟа дниасын, леиқәа аџьыбақәа лнапы нарҭакны, илшәыз лымаҭәақәа днарыҵаҽырбеит.
– Бара ҷкәынас бзымшаз быгәнаҳа иқәшәааит, быҷкәынхар митә ҟалозма?!. – Хьыкәыр уи дахьлыхәаԥшуаз лхьаақәа зегьы лханаршҭуан. Уи дыҷкәынхар, дзыхшаз рзыҳәан дшьаҭамырӡганы дшыҟалоз дназхәыцит.
Амхырҭа ацаҟьа аҽадҵаны ишьҭан. Излахкааз аанда акыр иуашәшәырахахьан, аха аԥхынразы Мизан, аҟәараҿы ицәқәасуа иқәыз арахә ҭамларазы, ахақәа адҵаны, аҵәҩанқәа рыдырсыланы иҟаиҵахьан. Жракгьы ахыкәыршан, аха уигьы, хәыҷы-хәыҷла еимышәшәаны, акыр еимаҳахьан.
Хьыкәыри Асидеи иаша уназыдгылоз амхырҭа аԥхьаҟа иамаз аҭаларҭаҿ ианнеи, уи агәашә кьынаа мчыла иааханы, наҟ инҭалеит.
– Амҽышаҽны ахәыҷқәеи сареи ирхны еикәаҳаргылан, убриаахыс аҿыхра саҿын, цәгьаԥсышьала салгагәышьеит уахь, аха, иазыбуазеи, еиԥхьытта иалаԥсоуп, еизгатәуп... Бымбои, аԥҳәгьы ус иалажьуп, аха уи нас, џьара аамҭак шаасоулак... – Хьыкәыр уи дналацәажәеит. Ҭагалара иацыз аџьабаа акыр аҟыба-ӡыбақәа лнаҭон, аха лара уи лҽаҵалырхарцгьы лҭахымызт. Амхырҭа зегьы рхны ишьҭан, аҟәынџьқәа ҟәаз-ҟәазӡа арахь иалԥшуан.
– Нына!.. Ишаҟароузеи анҭ аҟабқәа!.. – Асида ҟаб
дуқәак шкәакәа-шкәакәаӡа, ихаззала иахьхыжьлаз лылаԥш нарықәшәан, иааџьалшьеит. – Ахьамаҷиақәа, ахьамаҷиақәа!.. – даареигәырӷьеит. Асида аҟаб жәны, еимыԥԥо, бзиа илбон, еиҳараӡак аӡынразы, ахьҭа анаҿоу, асы анышьҭоу...
– Аҟәыди аҟаби... ара иҟамло ҳәа крыҟоума, аха зегьы анапы рҭахгәышьоуп, – лҳәеит Хьыкәыр. Дааҭгыланы иахьабалак лылаԥш нахылгеит. Амхырҭа аҟабқәа алубаауан, ацаҟьараҿ иаҿаӷӷа иаҿагылаз ҵлақәак рҿгьы икәалкәало ирхьынҳалан. Хьыкәыр уажәазы аԥш алгара акәын гәҭыхас илымаз, ауардын ахьнеишаз аизгара, арманшәалара дахыццакуан.
– Асида, бааскьеи арахь, абра напы аҳаркып, ибымбои, иахьаасымԥыхьашәоз исыршәуа, харбӷьар ишкаԥсоу...
Аԥш лапҟьақәа, амхырҭа ицҟьаны иахьалаԥсаз, иҟәаш-ҟәашӡа иааԥшуан. Хьыкәыри Асидеи аԥш лапҟьақәа, акатаҳәа иршәны, џьарак еиқәыԥсо рҿынархеит, аҭәа иаҵази аҟәыд ракәақәеи ршьапы иашьклаҳәуан, иашьаҳауан.
– Аҟәыд ҳәа икаԥсаӡоузеи араҟа, ишԥазызуеи, Хьыкәыр? – Асида Хьыкәыр лахь лыбжьы налыргеит. Урҭ уажәы амхырҭа иалаланы ԥыҭк инаскьахьан.
– Ҳаи, нан, исхамышҭи... Аԥхьан... скалҭ илаԥсан сшаа-иуаз, убра акы снахҟьашан, сахьынкаҳаз, акыраамҭагьы сзымгылеит... Схы сшәиит, сгәы сшәиит, сагьҵәуеит...
Хьыкәыр уи аалгәалашәеит. Дахькаҳаз уа дтәан илхыԥсаанӡагьы, лхы еимлагәа икны, дшәии-ԥшьиуа, зегьы рзыҳәан лгәы ԥсадаханы, лара дзаҵәны, абри амхырҭа дналажьны, уаҳа зхьаԥшра лзымукәа иналԥырҵны ицазшәа. Ианлықәӷәӷәоз уи акьыжыҳәа инеималҭәон, уиала лгәы лҟычуан, лыԥсы еивылгон. Ианылхыԥсаалак, дыккаӡа, лхьаақәа зегь налхыԥраазшәа дааҟалон. Уажәы усҟан дзызгәааны ишьҭылымхыз аҟәыд ахькаԥсаз ахь инеихылгеит. Уаҟа ԥыраҳәак азна аҟәыд каԥсан. Шьоукы-шьоукы рцәақәа иргәылхьахьаны, рыцқәа ҟәаз-ҟәазӡа, адгьылаҿ иахьышьҭаз улаԥш узрыҟәгомызт. Хьыкәыр лхы аалалырҟәын, акакала ишьҭыҟәшәаауа, лԥыраҳәа инылалыԥсеит...
– Ҳаҳ, дызусҭа ҳәа сыҟан ари аҷкәын... Асида лакәзаап!.. Бзиала баабеит!.. Бышԥаҟоу?.. Бҳацхраарц баазар акәхап?.. Бааира цәгьа сеигәырӷьеит... Арахь бықәмлеижьҭеи акрааҵуан... – ииашаҵәҟьаны, Адамыр уи дахьибаз гәахәарас иҟаҵаны, аԥсшәа налеиҳәеит. Лара уи наҟсынтәи иуардын ыргәаргәалеиуа дшааиуазгьы лбон, аха уиаҟара дамеигәырӷьазшәа лҽыҟалҵеит. Ус лҽырҭынч даагылеит, аха акы налыҵасын, маӡа-маӡа Адамыр днеизыԥшит. Нас, длымбеижьҭеи акыр иҽшеиҭеикыз, анкьа дшылбахьаз акәымкәа, дҭаҳаҭыӷьаӡа дшыҟалаз дназхәыцит.
– Сара хәыҷык сагхеит, Хьыкәыр, аха уаҳа ԥсыхәа сзыҟамҵеит... Уахьгьы усқәак сыман, салымгакәа сзымааит, – иҳәеит Адамыр, иҽаарқьиашәа, ихы Хьыкәыр иналықәкны, лассы дахьзымааз дахашшаауа.
– Гәыбӷан узҭода, нан, аԥсеилахамҭаха, зегь рымхқәа ианырҭоу... Аха саргьы сухоумыршҭит анцәа уиныҳәааит!.. Шәара шәылоуп сыԥсы злаҭагәышьаӡоу, анс сҳәаргьы, ас сҳәаргьы... – Хьыкәыр даагәшәа-мшәеит Адамыр иҿаԥхьа, абзиара наирганы.
– Ишԥыкәу бшысхашҭуаз, Хьыкәыр... Аҩны сабгьы хьаас биман... сангьы... Хҭацәыхак шаауоулак Хьыкәыр лҟынӡа улабжьысроуп рымшхакын... – Адамыр насҭхашәа игылаз ацәқәа рахь дынхьаԥшит, аха урҭ, хьаа змаӡам реиԥш рҽырҭынчны, макьаназы ҽырҵысы ҟарҵомызт...
...Адамыр днықәгьежьаан, иуардын ԥыҭк иааскьаганы иааиргылт. Хьыкәыр уажәшьҭа лусқәа шыманшәалахоз лбон. Асидеи лареи ауардын ахьгылаз авараҿы еизганы ишьҭаз аԥш инахагылан, акатаҳәа иршәуа, ауардын ақәԥсара иналагеит. Адамыргьы насҭхашәа ишьҭаз аԥш икалаҭ надиргылан, аҭаԥсара иҽыназикит. Рыхҩыкгьы, ҽаамҭанык еиԥшымкәа, аццакыра рныԥшуан.
Ауардын аԥш ақәԥсаны инаскьацыԥхьаӡа, абырбалшьҭақәа еиҳа-еиҳа амхырҭа адгьыл татараҿы ианхалон, аԥҳәбыӷьқәеи аҭәарыцқәеи аҵарҽыланы.
«Аилашәшәра иҳамнахаанӡа ҳазҭыҵуандаз...» – Хьыкәыр уажәы амш ахәлара ирымнахыр ҳәа даацәшәеит. Амзагьы ҟалон уаха, аха амза иарлашаанӡа, аҵх акыр инаскьон.
– Уажәшьҭа ҳаҟәыҵып, Адамыр, нан... Ацәқәа ирызхамгалар ҳәа сшәоит... Иаанхаз егьиаан ишԥаҳзымгари?.. – Хьыкәыр дааҭгылан, ауардын ианыԥсалаз аԥш днахәаԥшит. Иахашшааны иҟаз аларгылақәа рҟынӡа идырҭәхьан.
– Уи, ацәқәагьы саурцәымшәахуа... Ахагаларагьы ус имариам... – Адамыргьы Хьыкәыр илҳәаз иамамкцәакәа днақәшаҳаҭхеит.
Адамыр ииҳәоз, иааҟаиҵоз зегьы маӡа-маӡа Асида дашьклаԥшуан... Гәахәарак лнаҭон уи иеилҟьара, иеилыххара.
– Ари абакасыԥсои, Хьыкәыр? – Адамыр ацәқәа раԥхьа днагылеит иҽаармазеины.
– Аказарма уахьныҵало, нан, аказарма... Уажәы аца аҭаԥсаха аамҭа ҳазҭада... – ниаҭалкит.
Адамыр, ацәқәа днарыҵаҟьан, иҿынеихеит. Ацәқәа ааибарыхханы аидара инахеит, аԥш хьанҭан, ус иаарласны, иаармарианы аҳәысҭа аҭыгара рзымариамызт. Ибжьы ҵарыхәҵәаӡа инарықәиргеит...
– Абасоуп... ухандеила, ухандеила... Уҟәаҟәа инықәухроуп зегьы... – лыбжьы аармаҷны даацәажәеит Хьыкәыр. – Знык абра сызҭыҵындаз...
– Ари уаха иҭаагоит, Хьыкәыр... Аа, ибымбари иҳазҭымгозар?... – Асида уи агәра гаҵәҟьаны днахцәажәеит, аџьабаа иацыз уиаҟара лыхшыҩ ахь иаамгакәа. Анхара-анҵыра ахьанҭара шацу еиԥш агәырӷьарагьы ацуп, аха уи лара лыхдырраҿы макьаназы аҽышьақәнамырӷәӷәацызт. Урҭ зегьы реилкааразы аԥсҭазаара акала уагәыланахалароуп акәымзар, ус унадыххыланы иузеилкааӡом. – Даҽазнык иаагаша акәхап иҟало...
Хьыкәыр уи ақәҿылымҭӡеит.
Адамыр анаара даҿаланы днеиуан, ацәқәа дахьрыҵаҟьоз
ибжьы аҳауа иналҟьо. Хьыкәыр уи амардара дызхамлар ҳәа дшәаны, уажәы-уажәы лхы ҩышьҭыхны днеизыԥшуан. Аидара хьанҭан, ауардын ццакӡомызт...
«...Уара лахьышәашә... иугәалашәома... ашацкыраз ҳҩагыланы ҳҿааҳхон. Усҟан саргьы ԥыҭк сылшон, акагьы аԥыскуамызт. Ԥыҭк анаҳрашәалак, уааҭгыланы унасыхәаԥшуан: – Абра бнатәеи!.. Ус бтәаны бсыхәаԥшла, уаҳа акагьы сҭахӡам... – уҳәон. Ушԥасышьклаԥшуаз!.. Сара ашәшьыраҿы снатәон, уара ахәыжә-хәыжәҳәа арашәара уналагон...»
Хьыкәыр аҟыԥыҳәа иналхаԥаз ахәыцра лҽаалылкәкәааит. Уи илхысхьоу раԥхьатәи ашықәсқәа ирыҵаркуан. Усҟантәи аамҭа гәырӷьахә, аамҭа ссир хашҭра лзақәмызт. Аус лургьы, аҵх ԥылҽыргьы ианылзеиԥшыз аамҭа дҭагылан, ааԥсарак лынлырԥшуамызт.
– Асабшаҽны ахәыҷқәа аараны иҟоуп, убасҟан зегьы асырсроуп... Абри ҿаҳәаны иаҳзеиқәҵар... Арахь сҭаҭынгьы ус икнаҳауп аказармаҿы, исзаламҵаӡакәа... Аха шаҟа урыхьӡарызеи?..
Асабшаҽны Хьыкәыр лхәыҷқәа аар, лашҭа, лгәараҭа ааҭылашон гәырӷьашьҭыбжьыла. Усҟан лхьаақәа, лгәамҵрақәа рҽеиқәыркуан, лџьабаақәа ласхазшәа, амш ахәлара иаалымнахуан.
– Хьыкәыр, аԥш уажәы уиаҟара ҟамлар ҟалап... – Асида аԥшлапҟьақәа еизганы иахькаԥсақәаз днарылаԥшит. Урҭ рацәак ирацәамызт.
– Шаҟа ҟалалакгьы, ахәлара иҳамнахаанӡа иаҳзалгандаз... уигьы акы ҳәа сгәы иҵсымхуази, нан... – лҳәеит Хьыкәыр лҽааиқәырпаташәа, амхырҭа дынхыԥшыланы.
...Амш ахәлара иаҿын, амра шӡаалахьазгьы, мраҭашәарахь макьаназгьы ицәыҵлашон. Хьыкәыри Асидеи ажәжәаҳәа акалаҭ андырҭәлак, Адамыр ахьышәҭҳәа урҭ ицхыраара цқьа иахьымгӡакәа, дҩаханы ижәҩахыр инықәиргылон, нас даақәгьежьааны, аҟәынџь иҽахмырҟьашакәа, инаганы
агәгәаҳәа ауардын инаниԥсалон. Уи дшыӷәӷәаз агәра угаратәы дыҟан, ааԥсара анинымԥшуаз аамҭа дҭагылан. Зны-зынла акалаҭ акгьы ҭаӡамшәа акәын дышҩахоз, дара уи џьашьаны ихәаԥшуан.
– Абри даҳнымиазҭгьы, ас ҳзыманшәалахомызт, – лҳәеит Хьыкәыр, уи дишьклаԥшуа дахьгылаз. Лыҷкәынгьы абас деилҟьеилӷәцәӡа длывагылазшәа лыбла дныхгылеит, аха уи уажәы ара дыҟамызт. Дыҟазҭгьы, Адамыр иеиԥш ибаҩ дацәымаашьо ихы шааирԥшуаз агәра лгон. Уи напы зиркуаз далгаанӡа ҟәыҵшьа издырӡомызт. Аԥхӡы иҿашы, деибакны данылбалак, уҽушьуама, уан анышә иарҭаша ҳәа дыхҭалкуан.
– Хьыкәыр, бца бара иаанхаз уажәшьҭа ҳара иақәҳаԥсоит. Уи хьаас иҟабымҵан... – Адамыр иҭарцәны иикыз акалаҭ ласкәантраӡа ҵаҟа инаиргылан, Хьыкәыр дналацәажәеит. Хьыкәыр уи лгәы иҭашәахьан, аха илзымҳәакәа дыҟан. Адамыр иажәақәа лгәы иаахәеит.
– Аиеи, нан, еилашәшәит, уахьгьы сеилахоуп, сырахә-сышәахә еилыргатәуп... Абри нақәшәыԥсеит, нас ашьшьыҳәа шәнеи, – лҳәан, уажәшьҭа лус шыманшәалахоз агәра ганы, дынҭыҵны лҿыналхеит.
Ииашаҵәҟьаны, Хьыкәыр уажәааны цәгьалаҵәҟьа деилахон, ажәқәа хьатәын, рҭыԥ иқәҵатәын, аха абжеиҳан урҭ ангәарлози иангәарымлози еиҟаран. Аҳәарақәа еибарҟаауа агәашә инадхалон... Нас уаха ҵхыбжьонынӡа данзеилымгоз ҟалалон. Хьыкәыр уахь дааццакит.
Адамыри Асидеи неицхырааны, иаанхаз аԥш амхырҭа иалкәкәааны, ауардын инақәрыԥсеит. Иҟәашкакараӡа ауардын абжаранӡа инханарҭәааит. Адамыр акалаҭ аарҳәны, иахьынӡаилшоз инаскьаганы, ауардын инақәиҵеит. Нас ауардын аԥхьаҟа инеихигарц игәы инҭеикит, аха акы ихашҭызшәа дааҟалан, Асида лахь даахьаҳәит.
– Краҳцәынхазар?.. – абри хьаас иааҟалҵеит Асида. Аԥш аҳәысҭа иалаханы, ирызгәамҭакәа, џьара иаанхар лҭахымызт.
– Ишԥаҳцәынхарыз?.. – иҳәеит Адамыр, аха, игәы иам-укәа, аҳәысҭа дынхылан, иахьабалак иааимидеит. Акагь шаламхаз иблала агәра анига, Асидагьы уи леилиркаарц, лышҟа дааццакит.
– Мап, акгьы аанымхеит, Асида... бгәы рҭынч!.. – нлаҭеикит дшаалыдгылаз еиԥшҵәҟьа. – Уи бацәымшәан, сара ианылашьцоугьы сыбла иабоит!.. – даахыхәмарит.
Амш аилашәшәра иаарымнахит.
– Ауардын бақәла, Асида!.. Ара аҟәынџьқәа рацәоуп... аӡә ҳахаҳаргьы ҟалоит... Бақәла, мшәан... саргьы сақәлоит... – илҭахымшәа ишамалкуаз лмахәар ааикын, дналыцхрааны дынхеигалеит. Асида иахьаалықәшәаз уаҵәҟьа аԥш дналатәеит, лшьапқәа налыҵаԥсаны. Иаргьы дынхалан, ацәқәа днарыҵаҟьеит. Ацәқәа мыццакӡакәа, инеихеигәо рҿынархеит. Аҟәынџьқәа тах-сахҳәа ҵаҟа ачарҭ инаҵҳәазон... Ацәқәа ахьцоз дара ишырҭахыз ирымбозаргьы ҟаларын, аха рҽырманшәалан инеиуан.
– Асида, ибгәалашәо зны ара санырашәоз?.. Мизан игәы бааԥсын, срыцхраауан, баргьы быҟан... – Адамыр уажәы анкьатәи хҭыск ахь дынхьаирԥшыр иҭаххеит Асида. Уи убасҟан еиԥш уажәгьы ибзиаӡаз акы аҵибаауан, игәалашәараҿ лшәашьа амамкәа аҽышьақәнарӷәӷәахьан.
– Ааи, исгәалашәоит... – уаҳа лымҳәаӡеит лара. Адамыри лареи ирҳәо рҿамшәо, рыгәқәа ҭӡыӡаауа, аҿҟьара иаҵагалаз адәышкәаӷьаз хәыҷ ашьапаҿы ианеидгылазтәи амш лыбла иныхгылеит. Рҩыџьагьы рыблақәа ҭахәхәа-ҭахәхәа, инеиҿаԥшы-ааиҿаԥшуа иахьгылаз ргәеисыбжьы уаҩы иаҳауамызт, аха урҭ ирхылҵуаз рцәыҵахәыҭ-хәыҭбжьы қәыԥшрак иазхашаз амаӡақәа рыҵаҵәахын. Адамыр усҟан илаԥш хаа еснагь Асида дкылкааны илықәҵәиашон, ҭахак лымҭакәа, дагьааннакылон, зны-зынлагь илҳәо лҿамшәо даақәнархон. Аԥыхьа илеиҩсхьаз иреиԥшымкәа аҽа ԥхынран Асида лзыҳәан ари аԥхынра...
– Адамыр, убасҟан ак соуҳәарц угәы иҭоукын, изакәызыз?.. – даалшәаны, убасҟан аахыс ицахьоу аамҭа зегь еилкааны еиқәнартәахьоушәа, уажәшьҭа ишылҭаху далацәажәартә еиԥш дҟалазшәа, ҿаалҭит Асида.
– Ибасҳәахуаз... усҟан бара сбызхәыцуан... Сбызхәыцуан... ишԥасҳәари... иԥшӡаны, ибзианы... цәгьарак аҵамҵакәа... Доуҳатә цәанырра ҳаракык сышьҭнахын... – Адамыр ас дылмацәажәацызт Асида, аха уажәы абас иҳәартә еиԥш иоуз аҭагылазаашьа, зегь наҟ иныԥхьарыҟәҟәаны, усҟан изцәырымгоз, изымҳәоз инарҳәон.
Ацәқәа амхырҭа иналсын, агәашәаҿ ианнеи, иааҭгылт. Адамыр дналбааԥан, агәашә аартны инҭигеит. Агәашә аӷьеҩҳәа инкыдҳалеит. Нас ауардын дынхаԥалан, ацәқәа днарыҵаҟьеит.
– Уара уиашазу усҟан?.. Угәы ишԥаанагои, Адамыр?..
– Сиашазу, сиашамзу сыздыруам, аха...
Адамыр убри аамҭазы, игәыҵалах здырхуада, акы наицрасызшәа даахьаҳәын, Асида дшыҳәаԥыӡаԥуаз, днаигәыҵаиҳәҳәеит. Убас гәалаҟарак акы иааинаҭеит.
– Закәи иҟауҵо, закәи?.. Измаанои ари?.. Абасоума ушсызхәыцуаз?.. – лҽааимпыҵылжәан, акгьы агәхьаа мкӡакәа ауардын днаныԥан, лҽеихаршәны, алашьцара лыҽнамалдеит.
– Бымгәаан, Асида, бымгәаан!..
Аха лара дыҭҟьаны акыр днеихьан...
Адамыр изымчҳакәа ҩаԥхьа инхалеиҵаз ибжьы алашьцара инагәылҟьаны иналыхьӡеит, аха лара, зхызкәачрахаз леиԥш дахьнеиуаз, дагьазхьамԥшит. Азныказы, абри адунеи аҿы зыԥсы ҭоу ҳәа акагьы ыҟаӡамкәа иааҭацәызшәа ибеит. Дуауаӡа, иҟаиҵара дақәмшәо дахьгылаз, ашьшьыҳәа аҟәара иқәыҩуаз аӡиас абжьгьы иаҳауамызт. Дгылан ус ԥыҭраамҭак. Ашьҭахь адәы дықәланы ицәқәа рахь инеихигеит... Алашьцара еилаԥыҭҳара уалԥшны, уара ишуҭаху адәы узықәԥшуамызт...
...Адамыр, гәалсра дук ианиаз иеиԥш, амаҵурҭаҿы дтәоуп, илахь еиҵацаланы. Хьанҭарак ихәдаџьал инықәҳазшәа, акы деиҵарӷәӷәа дакуп. Аха ашьҭахь, ихы ҩышьҭихын, даацәажәеит.
– Аиеи, ишыҟалаз ҳәа акымзарак сызгәамҭаӡеит...
Азныказы ауардын ԥҽыз џьысшьеит. Иҟасҵара сақәымшәеит. Изулакгьы ауӷә саҵгәаны, цәгьаԥсышьала ацәқәа рхы иақәиҭыстәит...
Адамыр иҟалаз шыҟалаҵәҟьаз иҳәарц иҭахымызт. Хьыкәыри Асидеи рыблақәа ҭырхаха, изқәымгәӷӡо иҟалаз ахҭыс иазыӡырҩуан... Иҟалаша уҳәеит хәа, Адамыр убасҟан игәы дҭахәыцуа ишьҭахьҟа данаахьаҳә, иуардын адәы иқәланы иааиуамызт. Азныказы, аилашәшәымҭазы адәы инықәҳаз алашьцара еилаԥыҭҳара изалымбааз џьишьеит, даашаҟь-шаҟьеит, адәы даақәгьежьааит, аха иҟалашаз ҟалахьан: ацәқәа мҩахҟьаны, арымарахьшәа иҟаз агәаҩара иҭаҳахьан...
«Ацәқәа... ацәқәа!..» – абас даауазырит Адамыр, еикәымк шыҟалаз игәы назцан, аӷәиҵибжь ахьгоз ахь днаҭрысит... Дшәеит иара цәгьалаҵәҟьа, ацәқәа рӷьатамақәа изԥмыртлакәа, иҵахәрны ицәыԥсыргьы алшон. Ауардын кьынааӡа агәаҩара ианҭаҳа, ауӷә ишакәым ацәқәа рыхәда ҵнархәраауа иалагеит. Шаҟа дырхагьежьзеи, шаҟа дырхыкәшазеи Адамыр дӷьаҵәыӷьаҵәуа, ибжьы изҭымкаауа... Абасоуп амашәыр, ушымгәыӷӡо.
– Уаргьы машәыр умыхьуази?.. Схы абазгоз усҟан сара?.. – лгәы иалырсӡаны даацәажәеит Хьыкәыр, лҽеиҭакны, Адамыр ииҳәоз шылнырыз мҩашьо. – Ацәқәагьы акы нарыхьыр ишԥанасыԥсыхәаз, сара насыԥеиқәаҵәа?.. Бара быҵҟьаны бзаахзеи иаразнак?.. – Асидагьы; гәыбӷан налылҭеит иналаҽԥныҳәаны. – Иаабзымычҳаит аминуҭказ!..
Асидагьы, уи иҟалаз ахара лхы инадылкылазшәа, ақәҿылымҭӡеит, лҿымҭрагьы Адамыр ицәажәарагьы маӡак-маӡак рыҵан, Хьыкәыр илзымдыруаз, уажәазы илзеилымкаауаз.
– Ацәқәа уа иаусышьҭит... Иабацари уаха?.. Уаҵәы ашьыжь иаагап... ҳзықәшәаз ҳақәшәеит уеизгьы... – Адамыр ҭынч-ҭынч даацәажәеит, иҟалаз уажәшьҭа хнырҳәышьа амамызт.
– Сара акыр сықәындаз, умбои иҟалаз... – иаахьаалгеит Хьыкәыр уи. Лара лтәык убраҟагьы ишыманшәаламхаз лбеит. – Умаҷҟәикырц уалагар, адәагәҭагьы умаҷҟәикуеит... – нацылҵеит.
Ԥыҭраамҭак иҭынчран амаҵурҭаҿы. Асида лҽеихаршәны, узылҿамԥшӡо дтәан. Уи лҿаԥшылара угәалаҟара ԥхасҭанатәуан. Адамыр егьа иҽанишәазаргььц изымчҳаит Асида лҟазшьеиҭакра ахгара. Аҩныҟа дцарц дҩагылеит.
– Уи хьаабымган, Хьыкәыр, бара... Уаҵәы сара калаҭлагьы ихазгалап... Ани аума исызхамгало?!. – Хьыкәыр уи уиаҟара ихьаалымгарц налаҳәаны, ашә ахь иҿынеихеит Адамыр.
Хьыкәыр дҩаҵхахан, Адамыр доулмышьҭырц днаидӷьаҵәыӷьаҵәылеит, аха Адамыр даанымгылеит. Ачуан азна абысҭа уны амца иахакнаҳан, криҿалҵар лҭахын... Асида уи идәылҵымҭаз лыбла нҵырхәшәа днаишьклаԥшит... Адәахьы макьаназгьы лашьцаран, амза мгылацызт, абарҵаҿы иакыз алашара цқьа иазырлашомызт...
Аҵх акыр инаскьахьан. Хьыкәыри Асидеи крыфан иааилган, Асида лҿы-лнапы ааӡәӡәаны, акәасқьахь дынхалеит. Лхала аҟазаара еиҳа еиӷьылшьозшәа дыҟан. Адамыр иҟазшьеи ихымҩаԥгашьеи рыҽшеиҭаркыз уажәы-уажәы лхы иҭагьежьуан, аԥыхьа дшылбахьаз дахьыҟамыз лгәы еихьнашьуан, аха ус дҟазҵаз цқьа еилкааны илымамызт.
Хьыкәыр аца зылҭаз ахш амца инахакналҳаит, ларгьы аҟәардә хәыҷы дааханы амца дныҽҳәатәеит, иаарласны аҭыԥ инықәылҵарц.
«...Закәытә џьабааузеи абра инықәызбахьоу...» – маӡа-маӡа даақәыԥсычҳаит Хьыкәыр, абри лара дызқәынхо адгьыл иадҳәалаз аҟыба-ӡыбақәа лхәыцра иналашәан. Усҟан раԥхьаӡа акәны анхара ашьапкра иацыз ахьанҭарақәа зегьы нарыԥгылеит абраҟа, уаҳагь ԥсыхәа амамызт. Зны амаҵурҭа, нас акәасқьа... Лхәыҷқәеи лареи еихҟьа-еиԥҟьо... Лабхәында Хьзангьы илшоз ала дрыцхраагәышьеит, аха зылшара маҷыз аҿыцынхацәа рзыҳәан зегь иаразнак изыҟаломызт. Урҭ адгьыл иқәӷьацарц, наунагӡа рышьҭамҭа анымҵыртә иҟарҵарцаз иаҭахын агәкамыжьра, агәыблра ашьҭыхра, ақәхандеира, Усҟан иазгәблуа, игәцаракны иеиҭарҳақәаз
ашәырҵлақәа рымахә еилышь акыр ирызҳахьан, рашҭа, ргәараҭа зегь дырԥшӡон, уаҩ дааигәырӷьартә еиԥш. Хьыкәыр убарҭ зегьы данрызхәыц, аамҭа рацәак мцахьоушәа лгәы иаалнаҭахит... Лнапы ачуан инҭалыргьежьын, иҭыр-ҭыруа иҭаз ашәаӡа ашьшьа-шьшьыҳәа еидкылауа иааимгәалырӷәӷәеит. Нас ашәаӡа цқьа ианеидылкыла, ахыз ҩалыркәкәаны, инаган адулаԥ аҿы саан гәаҩак инанҵаны инҭалыргылан, ашьшьыҳәа ашә ныдылҵеит, асабшаҽны лхәыҷқәа аанӡа еилаҵаны, ирмазеины ишрылҭаша дазхәыцуа. Лхәыҷқәа лара деилыркаауан, лгәы рыздуун...
«...Сара акыр сықәындаз... умбои уахагьы ишымачҟәикхаз?.. Уара лахьышәашә, уҟазҭгьы... Уҟазҭгьы... Уӡбахә анаацәыраагалак, дара ҿымҭ, еиқәшьшьы, рыблақәа ацәаакыра нырхылоит... Мизан – ухаҭаԥсаҭа... Гәында – сара... Ҳарҵаҩымхар аауам рҳәан, аинститут иҭалагәышьеит, ран дрыкәхшартә... Закәытә гәырӷьараз ҳаҩнаҭа, ҳгәарабжьара иаабжьаугалоз!.. Нас зегь ныбжьаурцәеит... Зегь ашьхаҿҟьара иныбжьаурӡит... арахә рҟны иҳаҵгәашаз џьара акы насхашәалап уҳәан...»
Хьыкәыр лусқәа еилырганы данышьҭалагьы, акыраамҭа дызмыцәакәа дааԥшуан, лхәыцрақәа дызрылҵуамызт...
– Бара, уажәыгь бмыцәаӡаци? – ашьҭахь Хьыкәыр Асида лахь дынхьаҳәит, гәҭынчымрак налнырын. Асида аҭӡахьы лхы нкыдҵашәа, иҭаҟьаҭасуа илҭаауаз лхәыцрақәа дшеимдырххоз шәҟәык аԥхьара даҿын. – Адамыр крымфаӡакәа дахьцаз сгәы иалоуп, аха... уи есымшагьы усоуп дшыҟоу, ихы схибаауеит, – лцәажәара инацылҵеит Хьыкәыр, лҽааиҵыхшәа, Асида длыхәаԥшуа. Асидагьы, уи лышҟа даахьаҳәит, лышәҟә лыхчы инаҵалҵан, лхыза цқьа иналықәылҵеит.
– Амла дакуазар крифарын, аха ани амла дакыр ҳәа бшәома?.. – Асида иаарымкьыкьшәа, лажәақәа хаарак нарыҵамҵакәа инымҩанылҵеит, убас акы илыҵанаҳәошәагьы налыҽԥнылҵеит.
– Бара, Асида, акы сбазҵаашан, абри саныбԥылаз быҭҟьа-ҭҟьо быҩны бзаауаз?.. – Хьыкәыр уажәы лажәа аармаанашәа Асида дналазҵааит, избанзар усҟан уи лыԥси-лыԥси еихьымӡо, лҽеиҭакны даалԥыххылеит, иаалыҵудыраартә гәыҭҟьара-гәынамӡарак лныԥшуан.
– Илашьцан... сшәон... – иаахжәашәа аҭак ныҟалҵеит Асида.
– Бзыцәшәоз ара, аҩнааҵраҿы... Адамыр бааизыԥшырауаз...
Адамыр ихала даауан...
«...Ишԥеиқәнагои Адамыри лареи?.. Ларгьы мап ацәылымкыр ҟалагәышьарын, аха... Адамыр иахиҳәаарыз?.. Иан мыжда уи лгәаԥхо дыҟахума?.. Хьзан иаҳар?..» – Хьыкәыр дахьышьҭаз ахьышәҭҳәа лыхшыҩ урҭ инарызцеит, нас рҩыџьагь еидгыланы, еинаала-еинаалаӡа лыбла иааҵагылеит. Маҭәа ԥшӡақәак ршәыхуп, агәырӷьахә рҿықәҳәҳәы. «Ных, ных, изакәызеи сгәы иаанагақәо?... Аӡәы иаҳаргьы...» – иааԥхалшьеит дзызхәыцуаз.
– Адамыр ԥҳәыс дизааргарц ақәркын, аха иара имуит... Џьгьардатәын, бзиак лакәын... аха...
Асида ақәҿылымҭӡеит. Ауадаҿы аҭынчра лыҩнаҳаит. Хьыкәыр дҩагылан, алашара лырцәеит.
Ауха Асида алашьцара далԥшуа дахьышьҭаз акыраамҭагьы Адамыр лыбла дхыҵуамызт. Маӡа-маӡа ахәхәаҳәа даақәԥсычҳауан. Нас, игәаӷ кны дагошәа, лхаԥыцқәа еихалырӷәӷәон... «Абриазы акәызма сзаауаз?.. Абас аума уара сеилукаарц шуҭахыз?.. Иухьи?.. Иухьи?.. Избан?..» – арахь аара шаҟа ихьаалгоз, шаҟа дахыццакуаз дназхәыцит. Урҭ зегьы башаханы, лара акгьы лзалаӡамшәа лхы инҭагьежьит.
«Уаҳа сааӡом сара арахь... аа, иумбари?.. Сара уара сеилукаауаз џьысшьон, аха сузеилымкааит, Адамыр, сузеилымкааит...» – ари лара аҵыхәтәантәи лыхҭашәара акәын. Аҭӡахьы дынхьаҳәын, ахыза лхы инақәлыџьгәеит... уаҳа акгьы дазымхәыцырц, уаҳа акгьы лмаҳарц...
Ҽаамҭанык еиԥшымкәа, ашьыжь шаанӡа дгылеит Асида. Лҿы-лнапы аалыӡәӡәан, лҽааибылҭеит. Хьыкәыр уи лҽеиҭакшьа џьашьаны длыхәаԥшуан.
– Иҟалеи?.. Быҵзырҟьазеи?.. Бабаццакуеи уажәы?..
– Сара сцоит...
– Иабыкәу бахьцо?.. Хымшҟа саанҿасуеит бымҳәази?.. Какалкгьы бымкитеи?..
– Исҭахӡам... Сара Аҟәанӡа сцароуп... шәҟәқәак сҭахуп... Баба даауеит, дбыцхраауеит уи, — лҳәан, лсумка кәалкәало лыжәҩахыр инахылшьын, агәашә дынҭыҵит. Хьыкәыр, уи иаалырҟьаны илгәыҵалаз лзеилымкаауа, агәашәаҿ дгыланы дылзыԥшуан... Асида дхьамԥшӡакәа лҿыналхеит...
Амра ашьхара инхыҵны, игьамгьамуа ақыҭа иналаԥхеит. Аҳауа ҟәандаӡа иахьабалак иуԥылон. Аӡаӡа цәыкәбарқәа кәалыкәаџьо, ибырлашха зегьы ирхьынҳалан.
– Уажәшьҭа ҳцалап Хьыкәыр?..
– Аиеи, нан, аиеи... Изакәытә џьабааузеи инадаабалаз!..
– Ашь!.. Ашь!.. – Адамыр ауардын аԥхьа дҩагылан, ацәқәа днарыҵаҟьеит...
«...Егьа џьабаа збаргьы шәшьапы шәысзықәыргыландаз, шәара аубыџьырқәа!.. Шәара шәзыҳәан ауп сцәеи сыбаҩи еикәыршаны абриаҟара аџьабаа сзаҵоу...»
Хьыкәыр дынкахәыцуа, ауардын дашьҭагыланы днеиуан.
– Мап, мап... Ари снаалом сара... Ишԥаҟалеи иҭаҳәҭагарӡа!.. Аԥхьаӡа ишԥасгәаԥхоз! Мап, мап... Наҟ исшәысхроуп... – абас аалҳәеит Асмаҭ, аха лгәы иамукәа, дырҩегьых днаҳәы-ааҳәуа, лаԥхьа ицырцыруа, иҟьаҟьаӡа икҿагылаз асаркьа хыгьежьаа ду, лыџьымшь ҟьаҟьа жәпақәа дырҩахауа, днаныԥшылеит, ариабжьарак мыцхәы ихҭакны илымаз уи асаркьа гызмал, илҳәаз лажәақәа инарԥыҩланы, дызлаҟамыз ала дааиҭакны иналыхәаԥшрашәа лгәы иаалнаҭан. Аха уи башан, амалахазгьы ус иҟалараны изалшомызт. – Мап, мап... Ари снаалом сара... – ахьышәҭҳәа асаркьа
днадҵын, рацәак дымнаскьакәа дааҭгылан, лыҵкы акьыԥшь аанкыланы, аԥшандагеиԥш еилышәшәауа ишеилаҭырҭыруаз, лҽааларҟәшәа, даханы иаалышәхылԥааит. Лыбжарак дшәырҭаҭа-ҵҟәашааӡа, лбарфын харԥ шкәакәа еиқәҳарџьԥсараха асаркьа инаныԥшит. Нас уи илшәылхыз лыҵкы, агәхьаа мкӡакәа, ирууа акаруаҭ ахь инымҩанылҵеит. Ақәыԥшра иацу аԥшӡара, аилыххара илхагьежьуа илхалашон, ҭынчрак лнамҭауа.
– Сара исымҳәаз абарҭ еиҳа иснаалоит ҳәа... Аиеи, мшәан, арҭ иреиӷьу иарбан исшәысҵараны иҟоу?.. – ашафинер днадгылан, лара зегь реиҳа дзеиҷаҳауаз, дзыхӡыӡаауаз, уи ацхаԥштәы змаз аиԥкеи акәафҭеи ахьҭакнаҳаз иаакнылԥааит. Акәафҭа аԥхьа аџьыба хәыҷ аҟны, рахәыц ҟаԥшьыла иқәҵаны, еилыџьџьаауа, ҩырак анын, улаԥш надхалартә. Цәгьа ицәанаалан. Абри аԥхынразы, лани лаби ирымаз зегьы нахҭынҵаны, бжьахәаахәҭҩы ԥҳәыск илымрыхәҳаит, Асмаҭ дгәакы-ҵәыкуа, лылаԥш лзаҟәымго, лыԥсы шынахьыхәхәаз анырба, даарыцҳаршьан.
Асмаҭ ахьышәҭҳәа уажәы урҭ налшәылҵан, дааҳәны асаркьа днадгылеит. Лкәафҭа ахәда днацрыха-аацрыхашәа иаалырҽеит. Днаҳәы-ааҳәуа асаркьа днаныԥшылеит. Лгәы ааҭынчхазшәа лбеит. Леимаа шьхәа ҳаракқәа еиҳагьы дааҳараркит. Лыхцәы, уаҟа асаркьа аԥхьа иқәыз хҳәа цхахак аақәхны иналылшьын, иааԥхьалҳәеит, аха данааиҭаҵ иааилшәшәан, лыжәҩахыр инықәхәмарит.
– Бхы аҵыс ҭоуп!.. Бхы аҵыс ҭоуп, Асмаҭ!.. Бԥыруеит... аиеи, бԥыруеит!.. – асаркьа аҟынтәи, дшазыԥшымыз, иахьынтәигаз лзеилымкааӡо, иныҵакшәа, инҽырхықәымҵаны, лымаӡақәа ззымдыруаз лҩыза длыхәаԥшны, иҟалҵақәо, дызҿқәоу змааноу еилкааны дԥышәырччозшәа, бжьык мкьыкьӡа ллымҳа инҭасызшәа дааҟалахит.
– Сыздырам... Сыздырам... Сыздырам!.. – лыбжьы ныҵалкит ларгьы, убри длыдгыланы дылҿаԥшуа длацәажәозшәаҵәҟьа лҽааҟаҵаны.
Ииашаҵәҟьаны, Асмаҭ иахьа лхы аҵыс ҭан иҭахәмаруа, иҭаԥырԥыруа, акаҭа иалахаз еиԥш, арахь илзоумышьҭуа.
Нас даахьаҳәын, аԥенџьыр днадгылеит дшаҟь-шаҟьо. Сааҭк аҩныҵҟала шаҟантә лҽеиҭалкхьоуззи, анаџьалбеит! Аԥенџьыр акыдыршәыла нывҵраашәа, лхы ааркьакьаны дынкылԥшит, аха ҵаҟа иккаӡа иҭацәыран, аӡәгьы дыҟаӡамызт.
«Дцахьеит...» – лхы инҭахәмарит ари ахшыҩҵак иаразнак, уиаҟара дмырхәыццәакәа, иналхаԥраан. «Уа дыԥшызар акәхап...» – уаҳагь нацымҵакәа, лоуразоуроу дласӡа, хьаак змаӡам леиԥш лҽааиужьны, ԥшак налыҵасны дарԥыррашәа, лнапоуқәа кахәхәа-кахәхәа иааиҵылхын, ауада дныҩнышьқьрааит, ажәҩан ахь дзырԥыршаз аамҭак ааины иаалыдхәмарлазшәа.
«Нан, бҽырҟәышны быҟаз, бҽырҟәышны!..» – лан ақалақь ахь деималеиҿалаха амҩа данықәлҵоз илҳәақәоз ажәақәагьы уажәы, машәыршақә акәзаргьы, лхахьы иагьымааит. Убасҟан убысҟак дласхеит, алакә дгьылаҿ дықәнагалазшәа, лыкәша-мыкәша зегьы еилахәмар-еилаџьџьаауа иааԥшӡахеит. Мацәыс еимҟьарак иадамхаргьы, изакәызаалак лгәы еихьызшьшаз акы лымԥан иқәломызт. Мчрак, егьырҭ зегьы ириааины, маӡа-маӡа, лааигәа-сигәа зегьы иара иаҳәынҷартә еиԥш, аҭагылазаашьа ҟанаҵахьан. Асмаҭ, зыҟны дыҩназ аԥшәмаԥҳәыс лышьҭыбжь ллмырҳаӡакәа, ԥшьшьаала ашә дааханы, дындәылҵит. Абыржәтәи аҭагылазаашьаҿы абас аҟаҵара еиҳа иахәҭаны илыԥхьаӡазар акәхап, илакьы-лакьуа илбаауаз амардуан даҿаланы дахьлеиуаз лшьапышьҭыбжьқәа абжьааԥны данылбаалоз еиԥш игомызт. Наҟ-ааҟ илываӷәӷәа илашьҭыз аҭӡы ҟьантаз шкәакәақәагьы, лыԥсеивгара рҽақәыршәаны, лгәалаҟазаара иаԥырхагахомызт.
Абас ами ахыҭҟьара!.. Ианугәамхәӡо, уаназыԥшӡам!.. Даҽа мчык уара иуиааины, иуҵахәмарны, ужьа-жьо уаманы ианцо!.. Арахь уахьаго, уахькылнаго ҳәа еилкаарак умаӡамкәа... Нас уара уаалаганы, уӡӷаб хыҭҟьа днаганы акалақь дналаршә... Ақалақь иацу рацәаӡоуп, убла хызкуа, узыршанхо... Аӡӷаб дыӷәӷәамзар, ԥшасракгьы лыхнарҵуам...
Асмаҭ абжьааԥны араҟа, ҵаҟа, абри аҩны ҳарак уахьналбааҵәҟьоз илбалоз амашьына ласы, амашьына ҟаԥшьы уажәы аҭыԥаҿ игыламызт, инықәхәаша, уаҩы
иахьимбаша ҭыԥк ахь инықәԥраазшәа. Амала ашьҭақәа ҿыцҳҳараӡа адгьыл аҿы ианыԥшуан, арантәи ицеижьҭеи рацәак шымҵуаз ааудырратәы. Асмаҭ даазқәылаз лыблақәа неиқәылԥсаргьы, уи амашьына ҟаԥшьы цырцыруа лыбла иныхгылон, иахьа уажәраанӡагьы изакәызаалак акагьы шылзаламызгьы. Аха лара ус лгәы иаанагон, уи амашьына ласы лара знызаҵәыкгьы дызқәымтәацыз, егьырҭ есҽны илбақәоз, дызхәаԥшлоз раасҭа акыр иԥшӡазшәа, акыр иреиӷьызшәа. Аиаша уҳәарами, уи амашьына акала иҟәнушьартә иҟамызт, насгьы убас ирхиан, егьырҭ амашьынақәа иаарылукааратәы...
Асмаҭ абжьааԥны еихымсыӷьрада уи амашьына аҟынтәи илаҳалоз ашәа ԥсеилахәагақәа, агәырцыхцыхгақәа уажәыгьы илаҳауашәа днеиуан. Уи абжьы зны-зынла лшьапеихгара дықәнаҟьартә аҟынӡа даннанагозгьы ыҟан. Днаскьанагон лара, лхы ларҟәны, хәыцрак дҭаршә, акырынӡагьы. Нас иналԥырҵуан аамҭалашәа. Аха алекциаҿы дыштәоу акәымкәа иаалырҟьаны, иахьынтәиааз лымбаӡакәа, ллымҳа инҭасхуан, лхәыцрақәа зегь лыԥхьацаны. Усҟан лхы нхьарнааны аԥенџьыр ахь дынхьаԥшуан, уи амашьына ҟаԥшь лышьҭаланы иаазшәа. Аха уи ус ҟалашьа амамызт, уи ус иҟалартә еиԥш ҵаҵӷәык алымҭацызт. Макьаназы лхы ҳаракны, ақыҭа гәадура илыҵаз даҵаҽырбо дааиуан.
Мап, ари аҭыԥаҿ иара, уи алекциақәа рахь данцоз, данаауаз идыруазшәа, ихы лықәмыршәакәа дауишьҭуамызт. Есҽны аӡәы дыхҭакны улԥыло уалагаргьы, егьа уҽурԥшӡаргьы, иауунаалахуа, аха...
– Шьыжьбзиа, аҭыԥҳа! – абас акәын раԥхьа ишаацәыригоз иажәа. Уи ус ацәыргара ицәыласызшәа, рацәак ахьаамгара аҵаҵәахушәа агәаанагара унаҭартә иҟан, аха Асмаҭ уи усҟан ҵакы алҭомызт аԥхьаӡа, ус дыхәмаршәа, далаирцәажәарц иҭахны ицәыригозшәа лгәы илнаҭахуан. Нас дааҳаҵҳаҵаны: – Бабаццакуеи, аҭыԥҳа? – нациҵахуан. Аха лара лхы лықәыршә аҭак ҟалҵахуамызт, иахьеиԥш акәымкәа, хамаԥагьаракгьы лымахын. Уи еснагь даҽакала дҟанаҵон, лыҽлырԥагьома уҳәаратәы.
– Ак басҳәашан, аҭыԥҳа, иҟалозар... Ауаҩы ианиацәажәо аҭак ирҭоит... убас ахәҭоуп!..
– Иуҭахыз? – маҷк дааҭгылашәа, иаарымкьыкьшәа днеиҿаԥшит.
– Сара Џьансыхә сыхьӡуп, ибыхьӡузеи бара?
– Асмаҭ... Избан?..
– Асмаҭ, машьынала бнаскьазгап... Аа, амашьына ахьгылоу... Бара бзыҳәан зегь хиоуп!..
– Иҭабуп, сара шьапыла сцоит... – днаивсуан лхы ларҟәны. Иара дшанханы дылзыԥшуан. Абас есышьыжь... даалԥаҳалауан... Зны лгәы ԥнаҵәон, зны дархәыцуан... Зны лхы имырбакәа дызцозаргьы хәа акырынтә иақәылкхьан, аха илаԥш аҵшәара ус илзымариахомызт Асмаҭ. Ус ишыҟаз акәымкәа, хаҵа шәпажәпак, иҽеилаҳәа-иҽеилаца, ашьшьыҳәа наҟтәи абжьаларҭа аҟынтәи амардуан даалбааны, амашьына ҟаԥшь дынҭатәаны, усура дышцоз гәалҭо далагеит. Ари знык, ари ҩынтә, ари хынтә... Уаҳагь уи аҷкәын ихабарк ари ақалақь аҿы илымбаӡеит. Иӡбахәгьы лазҳәашаз уаҩы даалнымиеит. Амашьына аҟынтәи уаанӡа илаҳалоз ашәаҳәабжьы уаҳа инҭыҩны лымԥан иқәымлаӡеит. Гәырӡ, шашәаӡ... Шьыжьла амашьына еиқәыхьшәашәа, аӡаӡа цәыкәбарқәа пҟыш-пҟышӡа иақәкәкәа ишгылоу данавслозгьы ыҟан...
«Дцахьеит... Уа дыԥшызар акәхап... Дыԥшызааит... Дыԥшыз...» – лгәы нцәыҵацәажәеит Асмаҭ, аха уажәы убас лҽырҭынч дыҟан, изакәызаалак гәырӷьарак иахьа лымԥан иаақәлмыжьларашәа. Абас, ахҭашәареиԥш, иаалырҟьаны лҽеиҭакра зыхҟьаз абри-абриоуп ҳәа акгьы лхахьы иааиуамызт. Уимоу, измааноузеишь ҳәа иаалзымбатәбарахан даакәанызанит. Лаԥшҵашәарак аҽырҩысҭаа иналхахәмарны иналԥырҵызшәа дааҟалеит. Уи аамҭалатәи лҽеиҭакрақәа ирхылԥхьаӡалан, уиаҟара гәҷыдара узҭашаз акакәны илымԥхьаӡеит.
Асмаҭ, рацәак имырхьаацәакәа, уи аҩын ду днахыкәшан, днаваҵәины, ақалақь еиҟәызшоз апроспеқт инавалыршәит. Уахьыԥшлакгьы еилаҩеиласуа, аныҟәарҭа рибамҭауа, уаала
иҭәуп. Шьоукы анахь иццакуеит, шьоукы арахь иццакуеит, аха лара урҭ зегьы уиаҟара лыбла иҵалыршәуам.
Асмаҭ, ауаа рыжәпара дналҵәраа-аалҵәраауа, акинотеатр аԥхьа дниасит. Уа иеилагылазгьы, иныҟәозгьы аӡәгьы дизхьаԥшуамызт. Дабаццакуеи абас дыҭҟьаҭҟьо угәахәрын... Нас даахьаҳәын, ауаа аџьџьаҳәа иахьеилаз апарк иаҵәара дыҵамлакәа, даваланы лҿыналхеит. Ааигәашәа шьоукгьы атәарҭақәа рҿы ргазеҭқәа рхы рынкыланы итәоуп, иаарыкәыршаны имҩаԥысуа аԥсҭазаара зҿлымҳарак амҭаӡо, зегь рзеиԥшушәа.
Асмаҭ апарк даваланы абжеиҳара ааиҩылшоны, данынаԥшы, анаӡараҿы, уи есымша лылаԥш зыдхалалоз амашьына ҟаԥшь лыбла иныҵашәеит. Акы дашәаҳаны дамышьҭуашәа, лныҟәашәа иааглырхан дааҭгылеит.. Дааиԥхьхәыц-ааиԥхьхәыцааит:
«Снеирыма?.. Сымнеирыма?.. Сымнеир?.. Сымнеир... нас?..»
Мап, Асмаҭ анеиреи-амнеиреи деимаркуа, убасшәа гәалаҟарак лыман. Лызгәык шьҭахьҟа илыхон, аха лара лаԥхьаҟа акәын дахьыԥшуаз. Дҭынчӡа, акагьы дамарамшәа... лыблақәа ҭыгга-ҭыгга...
«Иҳәеи, Асмаҭ, бабацои... бабацои?.. Изыбымҳәои?.. Баанызкылеи беихәлагәаны?.. Ибҳәом акәу?.. Изыбымҳәои?..»
Асмаҭ, лхы нхьарнаашәа, лышьҭахьҟа дынхьаԥшит, аха аӡәгьы длышьҭамызт. Уи илаҳауаз лгәы ацәыҵахәыҭхәыҭбжьы акәын, ишәаԥырҳаԥуа. Зегьы ирҵаҵыӷәхараны иҟоу уи актәи ашьапеихгара шаҟа илцәыхьанҭоу аалнумбааларц залшомызт, лхырхарҭа еилкааны, цқьа уналышьклаԥшыр. Аха гәаԥхара ссирӡак аҽырмаӡаны, аԥықәсларақәа зегьы ириааиуа, илымчнамырхошәа иаҿын иара дахьгылазгьы.
Нас ашьшьыҳәа, лныҟәашәа аамырццакыкәа, уахь инеихылгеит. Убасҟан ауп уи амашьына ҟаԥшь иадгылаз аҷкәын дангәеиҭа. Ихы аалаирҟәын, аҩныҵҟа иҭатәаз акы наиеиҳәеит. Џьансыхә, дахьтәаз аҟынтәи иҽаарнаашәа, Асмаҭ дналзыԥшит. Дааиуан Асмаҭ акакала иааихгауа. Азныказ, ишьара, даақәылҟьазшәа, иҟаиҵара дақәымшәо
даабжьажьеит, аха нас ашырҳәа имашьына дҩыҭҟьан, аварахьтәи ашә аартны даагылеит.
– Сара сыбзыԥшын, Асмаҭ!.. – абри ауп ииҳәаӡазгьы. Инапы нарыхханы, ашә ахьаартыз ахь дхьарԥшуа, иналыдиҵеит дҭаларц. Асмаҭ араанӡа данааи, мапкра дацәыԥхашьаны, илҭахшәа-илҭахымшәа уахь лшьапы неихылгеит. Атәарҭа татаӡа лыҽнықәылкит. Мап, ари аҩыза аҭыԥқәа дрышьцыламызт Асмаҭ! Лара илбахьаз, дызланыҟәалоз аҽа машьынақәан, зегь зланыҟәоз акәын.
Џьансыхә ахьышәҭҳәа дааиасын, иҭыԥаҿ днатәан, амашьына аус ааируит. Абжьы Асмаҭ лгәеисыбжь аҟара имаҷӡан. Нас уи ашәаҿ ихагылаз аҷкәын днаиалацәҟәысит, хаарак аҵаӡамкәа. Аха уи иара итәала акраҵанакыхуан... Аҷкәын наҟ днадҵит, ихиҿы еиқәара шьыцра бааԥсык наныԥшуа, аха ииҳәарыз дақәымшәакәа, дҳәалаханы. Амашьына, ари аҩыза аныҟәара иазыԥшуижьҭеи акрааҵуашәа, аҽырԥшӡаны аҿынанахеит.
– Бгәы ишԥаанагои, Асмаҭ, ҳабацари? – иԥаҵа хәыҷқәа кыдырхәыхәланы, лышҟа дынхьаԥшит Џьансыхә. Аха урҭ иажәақәа хаарак рыҵаӡамызт, лассы-лассы ихы иаирхәалозшәа. Ихиҿсахьа ҵаӷагьы рацәак иааизмырԥшӡеит. Лара, шьоукы-шьоукы реиԥш акәымкәа, лҽыркәаԥны дтәан, лшьапқәа еидыршәланы, лнапқәа лаԥхьа иқәҵаны. Ас амашьына аҭатәара дшашьцыламыз иаразнак иаалныԥшит. Зҽеимыртаӷа атәым машьынақәа ирықәтәалоз аӡӷабцәа абжьааԥны ргәаӷ кны дшагозгьы, уажәы урҭ рызхәыцра лхахьгьы иааиуамызт...
– Бымшәан, бымшәан!.. Быҩны быҟоушәа... бҽырҭынчны!.. Акагьы бацәымшәан!.. Да исаҳәи ҳахьцара?.. Иабабҭаху?.. – дырҩегьых блала дкылблаауа, иԥсы ҵамҵамуа лышҟа дынхьаҳәит, иаалырҟьаны лышҟа гәаҳаҵҳаҵара шьахәк аарԥшра иҽанышәауа. Лара лҽыриашаны лаԥхьаҟа акәын дахьыԥшуаз, машәырк аҟалара дацәшәошәа дахьтәаз. Аха нас хәыҷык даахьаҳәшәа, диҿамԥшӡакәа:
– Сыздыруам... сыздыруам... – ниаҭалкит, рацәак ацәа-жәара агәалаҟара лнымԥшӡо.
– Бара иахьыбҭаху!.. Бҭахызар – ажәҩан ахь... Ажәҩан схалоит! Амшын бҳәар – амшын схылоит! Абри сҽы сшақәтәоу!.. – даалафхит. Ишакәхалак лгәалаҟара ишҟа иаахьаирҵәир иҭахыхын. Аха лара ус аламалагьы ихьаҵуаз лакәымызт. Ииҳәоз дақәшаҳаҭхарызшәа, лхы аарҵысуа лҽамаралтәуан.
– Иҳәа, иҳәа!.. Ииашаҵәҟьаны, ҳабацари?.. – даахҭеикит. Анҿылымҭ: – Ақалақь ҳналҵып, бзиоума, ақалақь!.. – урҭ ажәақәа иара итәала ҵак дуӡӡак нарыҵаиҵәахызшәа, ибжьы нхалаҵашәа даацәажәеит.
– Исыздыруам... Исыздыруам... – лыжәҩа дыҩҭасшәа, лхы аалырҵысит Асмаҭ, лыхцәы еилышәшәақәа лыжәҩахыр инықәхәмарит рҽааԥсаҟьаны.
– Амҩа алыԥха!.. – амашьына иаразнак иааҵԥраарашәа, аныҟәашәа ааиҭакны ажыҩҳәа аҿыланахеит. – Сара абас сҳәалоит амҩа санықәло... – нациҵахит.
Амашьынақәа, рыԥси-рыԥси еихьымӡо еивасны иахьцо зны еизааигәахоит, зны еицәыхарахоит зегьы ццакырак-ццакырак рымоуп... Амашьынақәа... Амашьынақәа... Шьоукы аӡӷабцәеи аҷкәынцәеи рҭатәоуп, рыхцәқәа аушьҭны, акыр-кырҳәа еибарыччо, еибархәмаруа, дара ирхатәушәаҵәҟьа иҭагьежьуа-иҭахынҳәуа, рнацәкьара пахьыџьқәа ирыбжьаку аҭаҭын ҟаҵақәа апақьҳәа инаҿыхауа, рқьышә ҵаӷа хьыԥсаақәа нҭырқәацәааны алҩа нхалаҵо...
Асмаҭ гәыҭҟьарак дақәшәарашәа, лгәы нҭыԥсаа-нҭыԥсаауа дырзыԥшуан урҭ амашьынақәа. Џьансыхә, урҭ рыгәхьаа икӡамшәа, дрывыҟьҟьа дцон, уажәы-уажәы аныҟәашәа иԥсахуан, зегь иқәманшәалахон. Убасҟан Асмаҭ амашьына аныҟәашәа ԥсахга ахаҿы икәымпылӡа, иԥшӡаӡа иахаз лылаԥш надхалеит. Убраҟа, аҩныҵҟа, ӡӷабк лӡара паӡа, лан дшаалыхшаз еиԥш, дҟьантазӡа дҭатәан дыӡса-ӡсауа, арахь дызҭымҵуа...
«Диида, избо закәызеи?!.» – уи ахьылбаз иаахьымӡӷылшьеит Асмаҭ, дшахәаԥшуа Џьансыхә дақәикыр ҳәагьы иааԥхалшьеит. Лылаԥш наҟәылгеит.
– Асмаҭ, иарбан музыкоу бара бзиа иббо?.. «Бони М?..», «Ерапшен?..»
Џьансыхә, абри амашьына аласшьеиԥш, ргәалаҟарагьы убас иласызар иҭахын. Амашьына адәахьтәи аԥшреиԥш аҩныҵҟагьы цәгьа бзиа ирхиан. Ашьҭахь икыдыршәылаз аҽа ԥштәык анаҭон ицәыҟаԥшьшәа...
Асмаҭ лгәы зызцоз амузыка аӡбахә лҳәаанӡа, «Бони М» аҟынтәи аԥҳәыс еиқәаҵәа лыбжьы ҵарыхәҵәаӡа аҿаалырхеит.
– Амузыка ауп адунеи еибаркны изку... Амузыка!.. Амузыка!.. Сара амузыка абжьы анысмаҳауа, сара стәы егьыҟам!.. – Асмаҭ дналыхәаԥшшәа даақәыԥсычҳаит
Џьансыхә, аха иқәыԥсычҳарагьы игәаҵантәи ишымаауаз удырратәы иҟан.
Асмаҭ, даҽа дунеик аҿы дыҟоушәа, ашәа иахылҵуаз абжьы хаа дынҭанаршәын, дааилнашьаа-ааилнашьааит. Нас уи ашәа аҟынтәи аҷкәын ибжьы гәаҩаӡа, ателевизор аҟны дшылбахьаз еиԥш, афыр-фырҳәа дықәгьежьаауашәа, лыбла дныхгылеит, деиқәаҵәаӡа, ихахәы еиларҳәы чқәрҭылӡа.
«Нан, машәыр бмыхьааит... бгәыбҽаныз, бара бхәыҷым уажәшьҭа... Ақалақь атәы цәгьоуп... Бҟәышыз!..» – абри амузыка абжьы иналыҩшәа, лан лыбжьы еиԥшушәа, бжьык ллымҳа инҭасит лгәылҽанҵауа.
Амашьына Гәымсҭа ацҳа инықәсын, иццакы-ццакуа анаара инкыдлеит. Асмаҭ аҳаракырантәи, амашьына асаркьа иҭасаз далԥшны, лышьҭахьҟа иаанлыжьыз ақалақьи аӡиаси днарзыԥшит лҽынхьарнааны. Ақалақь аҩны ҳаракқәа алԥшуа, иҟәашӡа иааԥшуан, аӡиас – ҵаҟа, лбаа аҟьаҟьараҿы аҽырҭынч, амшын ахь ахы рханы, иҭахәхәа ицәан.
Асмаҭ, маҷк аҟара лыԥсы анааивылга, лҽанаалырҭынч, дназхәыцит раԥхьаӡа акәны абри аҩыза амашьына ласы дахьақәтәахьаз. Усҟан ланшьа иԥак ӡӷаб ҟадыџьк дигәаԥхахын, убри даасымгар ҽышьроуп исықәу ҳәа даақәгылан, иани иаби азныказы иргәамԥхеит, аха, иҟарҵахуаз, рыҷкәын инасыԥ даԥдырҟьозма, руа-рҭахыра адырра нарыҭан, ачара ду еиҵырхит. Даргьы уахь имцар ауамызт. Раб амашьына
змаз ргәыла ҷкәын диҳәеит, рызынтәыкгьы убранӡа иганы иааигаразы. Асмаҭ лан, лаб, лашьа, лаҳәшьа – зегь еицны ачарахь иахьцоз лгәы ҭыԥраауан. Уи аҽны лабгьы цәгьаӡа игәалаҟара бзиан.
– Шәара зегьы аҵара анышәҵалак, шәшьапы шәанықәгылалак, абри аҩыза амашьына шәзаасхәоит, – днархасамырҟәылуан, аџықә-џықәҳәа дрылаччо. – Џьара ацара ааҳақәшәар, абри иахьеиԥш, иахьыҵагылоу иааҵганы, Ешсоу ахьышәҭҳәа ҳганы ҳааигоит, – нациҵон, иваӷәӷәа уа иватәоу, Асмаҭ лашьеиҵбы Ешсоу ихы инапы нықәшьуа. Убас гәыӷра ԥшӡак инагәылеихалон, зегь рлакҭақәа ааԥшӡахон. Аха, аиаша уҳәарами, уи аҩыза амашьына ааихәартә еиԥш макьаназы аҭагылазаашьа иоуртә дҟамлацызт. Арҵаҩ иԥарақәа ҭаацәарак амзеи-амзеи ианынанамыгӡауаз рацәаӡан.
– Ари ахаҵәирҭа иахьӡу бдыруоу? – анаара ианынҭала, Асмаҭ лышҟа дынхьаҳәит Џьансыхә. Лара дыштәац дтәан, лҽыркәаԥӡаны, лаԥхьаҟа дыԥшуа.
– Сыздыруам...
– Анхәа лыбз ахьӡуп, ибхабмыршҭын... Уи шыҟоу базыԥшла, зынӡаск анхәа лыбз иеиԥшуп...
Амҩа лакьы-лакьуа, еихаҵәи-еихаҵәиуа ҵаҟа илбаауан. Амашьына зны ганкы инаваӷәӷәон, зны аҽа ганкы, абырбалқәа шьҭассы. Амашьына нхьынаацыԥхьаӡа, Асмаҭ зны наҟ дынхьанырнаауан, зны – арахь, аха атәарҭа лҽықәырӷәӷәаны лаԥхьаҟа дыԥшуан. Амҩеи амашьына ацашьеи лгәаԥхомызт, аха ҿымҭӡакәа, дызҭанагалаз аҭагылазаашьа лҽамаралтәуан, лҽақәлыршәон.
– Анхәа лыбз, анхәа лыбз!.. Иббома шаҟа иауу анхәа лыбз!.. Шаҟа еихаҵәиуа!.. Ҳаӷоу иқәшәааит!.. – дааччахит, анхәацәа игәы ааԥырҵәахьоушәаҵәҟьа. Асмаҭ гәыҵхас иаашьҭылхит абраҟа амашьына цқьа измырманшәалар ҳәа, аха иара иҽырҭынч, ари амҩа дашьцылахьоушәа ихы мҩаԥигон иҽамарԥагьаны.
Амашьына «Анхәа лыбз» ианынылбааҟьа, наҟ аҽырманшәалаӡаны аҿынанахеит. Амузыка, еиқәтәарак амаӡамкәа, џьыԥ-џьыԥ, џьыԥ-џьыԥ амшын, аԥҳәыс лыбжьы хҵаӡаны,
лыԥсы зегьы еизыркәкәа, ашәак лҳәон даҟәымҵӡо, угәы ҭшьаа-ҭшьаауа...
... – Нуца Шьрын-иԥҳа, акы сшәазҵаашан, дызусҭада абни аҷкәын, ҵаҟа игылоу? – ҽнак Асмаҭ, илулакгьы илгәаӷьын, ҽырхықәымҵа ҟаҵашәа, зыҟны дыҩназ аԥшәмаԥҳәыс дналазҵааит, аԥенџьыр дахьадгылаз аҟынтәи, убри аилкаара лгәы инҭакны... Нуца Шьрын-иԥҳа дҳәарԥсаруа акырурҭа ауада хәыҷы дыҩнан.
– Дарбан, нан? – дызҿыз дааҟәыҵны дааин, аԥенџьыр ывҵрааны иахьыҟаз дынкылԥшит. – Ани, амашьына иадгылоу?.. Уи, нан, Џьансыхә иами, – налаҭалкит даахьаҳәын. – Дыбзымдырӡеи?.. Сара с-Џьансыхә!.. Дзакәы ҷкәыноу бдыруоу?.. Ида дрымаӡам... Насгьы ишԥанхои, ишԥанхои?!. Рыҩны узыҩналом, убриаҟара ипеипеиуа иҭәуп... Шаҟа ҵуазеи иаб иахьыбзарҭану ҭыԥкаҿ аус иуеижьҭеи?.. Адырцәа ҳәа имаӡоузеи, уахи-ҽни ишә ишылагылоу илагылаӡоуп... Иҷкәын заҵәгьы ишамшамуа амашьына аахәаны, днақәир_тәеит... Ахьырҵәаҵәа... Урыстәылаҟа дганы ҵарак дҭарҵан, аха аҳауа инымаалазт, уажә дааит... Изхыбҳәааи?..
– Мап, ус исҳәеит...
Аха Асмаҭ уи дызлазҵаауаз зегьы цәырганы аԥшәмаԥҳәыс лҟны ҳәашьа лзамҭеит. Амаӡа маӡан, Асмаҭгьы уажәшьҭа маӡа хәыҷык ныҟәылгартә еиԥш дҟалахьан. Асмаҭ дырҩегьых уи иҩызцәеи иареи еихлафуа еидгылгны иахьылбахьаз дназхәыцит. Иахьабалак дахьрықәшәалак, дара азныказы иаашанхазшәа, рҽаадырҭынчуан. Лара аԥхашьара налҿықәланы, лхы агарҭа лмоуа днарывсуан. Уи илафқәа, еснагь лара дыхҭакны ҭаха лызымҭауаз, дышнеи-шнеиуаз, лхәыцра инагәылалан, лшьара даақәырҟьеит. Оумашәа иубаша, лхахьы илзаагауам абри иахьатәи реиқәшәара дшақәшаҳаҭхаз. – Сара сыбзыԥшуп апарк анаӡараҿ, – аниҳәа, иҟалҵара дақәымшәо, дшаҟь-шаҟьо, лхы ахьылгара, изқәылкра дамарамха, ԥыҭраамҭак ус дҳәынҷаны даман дуалуашо...
«Хабацои уажәы?.. Избан абрахь ҳзаауа?.. Сашьа ҳаибозҭгьы, егьа иҟәыбаса иқәиҵарын ари амашьына!..» – аҵуҳәа уажәы абри лхагәҭа иналҟьеит, дахьтәаз, ӡыцәқәырԥарак лыжәларашәа, дааҳәаҵәы-ҳәаҵәит, аха Асмаҭ лыхҭашәара аҟыԥыҳәа иааинырызшәа, инақәыршәаны лышҟа даахьаҳәит.
– Сара абрахь аара еснагь бзиа избоит!.. Абрахь еиҳа иҭынчроуп. Ари аҭыԥ еиӷьысшьо акгьы сымаӡам. Ишуҭаху уныҟәоит, уԥсы ушьоит, аӡәгьы дуԥырхагаӡам... Аԥсабарагьы цәгьалаҵәҟьа еинаалоуп... Амашьына ҳанҭыҵып, Асмаҭ, бзиоума?.. Ҳаалеиҩеип!..
– Ибзиоуп, Џьансыхә, иаанкыл! – Асмаҭгьы, акы налыҵасын, даамҵнаԥааит. Аԥсабара аԥшӡара гәкыра лгәы назыҳәеит иаразнак.
Амашьына, ашьшьыҳәа амҩа аҿықәаҿ инаварҵәины иааникылан, инҭыҵит. Џьансыхә ашәқәа ныдҵаны, ацаԥха наиркит.
Џьансыхәи Асмаҭи иахьынҭыҵыз, уаҟа, ус ԥыҭраамҭак иааҭгылеит, рхы ахьдырхара иақәымшәошәа, инаԥшы-ааԥшуа. Аҩада, рацәак ихарамкәа иааԥшуаз ашьхара зегьы, угәы азхьаблыртә еиԥш, шәыга еилаԥсала ихҟьан, убла узаҟәгомызт. Нас инхьаҵын, ашәаԥыџьаԥ иаҵәара иҵашьшьы, амшын ҿықә иаваланы рҿынархеит. Амшын казказуа убриаҟара иҭынчын, уныхгыланы иахьуҭаху уцарашәа, иҟьаҟьаӡа...
Џьансыхә ииҳәашаз, дызлацәажәашаз цқьа ахы изаркуамызт. Асмаҭ уажәы-уажәы уи иџьынс еиқәеи иблуз маӷрахҵәеи дырҭаҟаца дахьнеиуаз маӡа-маӡа лылаԥш неихьлырсуан...
...Амш ахьшәашәара маҷк аҟара ианубаало иҟалахьан. Ахәлара рацәак агмызт. Џьансыхә дахьтәаз дҩаҵхахан, Асмаҭ дналхагылеит.
– Сара амла сакит... Бгәы ишԥаанагои, Асмаҭ, иахьа крымфаӡакәа иаҳхаагарыма? – абыржәоуп лыблақәа иаша данхыԥшылаз, рыҵа умбаӡо амшын еиԥш иҭынчын.
– Аҩны ҳнеир крҳамфои? – агылара лҽыназылкит.
– Аҩны ҳнеиаанӡа амла ҳҽаҳаркуама?.. Нас хыхь, ашь-харахьгьы ҳхалап... Уахь шаҟа иԥшӡароу бдыруоу?..
Џьансыхә иаразнак даақәгьежьын, имашьынахь иҿынеихеит... Али-ԥси рыбжьара имашьына аресторан аԥхьа иаақәырҵәиааны иааиргылт.
«Иҟалои аресторанаҿ краҳфар?.. Иҟалахуеи?.. Акымзаракгьы... Уи бара бацәымшәан... Аресторан зыҟоу – ауаҩы дыҩналаны крифаларц азоуп... Бара бцәа бызҭаӡыӡахуеи?..» – Асмаҭ дахьгылаз лгәы ҳәаҵәыҳәаҵәуа, ҭынчрак лнаҭомызт, аресторанқәа ирыдҳәалақәаз ахҭысқәа цқьа еилкааны ишлымамызгьы. Лгәаҵан џьара нырра ҿыхьшәашәаарак маӡа-маӡа иамҽханакуан...
Асмаҭ аресторан ахь бзанҵыкгьы дымнеицызт, дақәымшәацызт. Уажәы оумашәа илбон уи архиашьа, аиҿкаашьа, оумашәа илбон уи рымаҵ зуаз аԥҳәыс ҿа, рхаҵкы дцошәа, лхымҩаԥгашьагьы. Асмаҭ зны-зынла дынцәыҵԥшны, насҭха ԥаҭлика гәарҭак зымҵаргыланы, иҿыҟаԥшь-ҿыҟаԥшьааӡа итәақәаз рахь дынхьаԥшлон, аха урҭ рылаԥш ҳарамқәа анаалықәшәалак, лхы агарҭа лмоуа, ргәы иаанаго здырхуада ҳәа, шәаӡыӡарак налыхҟьон.
– Акызаҵәыкгьы бзымжәӡои, Асмаҭ?.. Акызаҵәыкгьы... Сыхьӡала... Иахьатәи ҳаиқәшәара иазкны... Ара шаҟа иҭыԥ ԥшӡароу бымбаӡои? Нас иҵагь аҭыԥ ԥшӡарақәагьы бсырбоит... Абриак ыжә, акы еиԥшымкәа сбыҳәоит!.. Ари уаҩы иԥырхагаӡам... шампантәуп!.. – Џьансыхә Асмаҭ дылҿақьақьаны, иҽыргызмал-ҽырҩысҭааны акыр илыдицалеит, аха лара инаҿаршәны мап лкит. Илжәыз ахәыҷгьы, илҭахымкәан ауп ишылжәыз. Иара иижәыз ибызбызуа, дҿырҟаԥшьаауа
иҿықәланы, амцхә дарҳәацәон. Иара ус игәы иаанагон инаалозшәа, аха ишинымаалоз изгәаҭомызт.
– Уажәшьҭа ҳгылап, Џьансыхә... Иазхоуп... Ҳанбанӡатәазаауеи?.. – Асмаҭ дааӷьаҵәы-ӷьаҵәит, аццакра лныԥшуа, ирласны абри аресторан ҳзыҵыҵындаз ҳәа лыгәҭыхан.
– Бзырццакуазеи? Уажәыҵәҟьа амузыкагьы ҟалоит... – уахь дынхьаԥшит, аха амузыкарҳәаҩцәа ахьықәтәалоз амузыка маҭәахәқәа ракәын еилаарцыруа иқәгылаз. – Бзиа ишԥазбои сара амузыка!.. – инацәкьарақәа иҭаҭынҟаҵа шрыбжьакыз инапсыргәыҵа ицламҳәа инаҵаргәан, ибла
ҭраа Асмаҭ дналҿаԥшит. – Еиҳаракгьы – аресторан аҿы амузыка... Амузыка ахьыҟам акгьы иаԥсам... Уаҟа ҭацәыроуп, иҭынчрахоит...
Асмаҭгьы амузыка бзиа илымбо дыҟамызт, аха ақәҿылымҭит. Убас еиҳа еиӷьылшьазар акәхап.
– Араҟа убри аҩыза ашәақәа адырҳәоит, ухлахаҵ аргьежьып. Уахынла бара араҟа бымтәаӡацт... Ишыҟало бдыруоу?.. Алашарақәа еилаҩеиласуа, убас рҽырԥсахуеит, даҽа дунеик ахь унықәнагалазшәа уааҟалоит... Акәашарақәа!.. Акәашарақәа!.. Ашәақәа!.. Убри аҩыза ашәақәа!.. Ҵхагәанынӡа еихсыӷьрак рымаӡамкәа... Насгьы ишԥадырҳәои урҭ аҷкәынцәа?!. Ҳаангылап уаханӡа... Ҳзымцар ҳәа бшәома?..
– Мап, мап!.. Ихәлеит, Џьансыхә, ихәлеит!.. Шьҭа ҳцалап!..
– Ихәлазааит... Бзыцәшәои бара?..
– Зыҟны сыҟоу хьаас сҟалҵоит... Нас сара снеиаанӡа уа дыԥшызароуп!..
– Дыԥшызааит!.. Уи бацәымшәан бара!.. Сналҿацәажәеит, уаҳа аҭахӡам... Сыгәра га... Сгәы ҭыӷьӷьаа ауп ишбасҳәо!..
...Аресторанаҿ еиҳа-еиҳа ирацәахон ауаа. Амузыкарҳәаҩцәа ӷьарԥ-ӷьарԥҳәа рымаҭәахәқәа ирҿыхауа, аҽазыҟаҵара иаҿын... Џьансыхәи Асмаҭи аресторан индәылҵит, адәахьы уаҩы ишимбац ала аҳауа цқьан, иҿыхан....
– Ара аҟара иахьыԥшӡоу ҭыԥ узыԥшаашам... Арантәи зегьы убарҭоуп, быԥши, Асмаҭ!.. Ҳаварахь – даҽа қыҭоуп ишьҭоу... Ишԥаԥшӡоу!.. Иҭынчӡа!.. Алакә ԥхыӡ иалоушәа... Ҳаԥхьаҟа быԥши!.. Амшын агәы ҟьаҟьаӡа, ишуҭаху ухыԥшылоит. Анахь – аԥсара ирыгәҭылакны... ауахәама еилыџьџьаауа!.. Лбааҟа – аҩнқәа... Џьара-џьара алашарақәагьы адыркхьеит... Сара абри аҭыԥ шаҟа сыԥсы аҿҳәароу бдыруоу, Асмаҭ?! – Џьансыхә иаамырхьаацәакәа Асмаҭ лмахәар ааникыларц цәгьа имбеит, аха лара ӡызлан леиԥш лцәа дааҭаӡыӡан, ахьышәҭҳәа лыварахь днеиҭаԥеит дааӡыӡымкшәа. Аҷкәын илакҭа машьцаӡа, игәы акы ыҵхон, мчык ижәланы иахьакәым даршаҟь-шаҟьон.
– Ибыхьи, Асмаҭ?.. Иҟалеи?.. – даагарыгаҽеит Џьансыхә, ишьапы ишакәым ианааихига.
– Акагьы... Аҩныҟа ҳцалап!.. – дааӷьаҵәыӷьаҵәит Асмаҭ.
– Ҳамцар ҳәа бшәома?.. Ацара иахҳарҵгәышьозеи?.. Уи бзиоуп аха, Асмаҭ сара цқьа сыбдыруоу?.. Мап, мап... сбыздырӡом!.. Сара ак басҳәарц сҭахын... Сеилыбкаауоу?..
– Изакәи?.. Иумҳәои нас?.. – лҽааиҭалкит Асмаҭ, ицәажәара уажәы аҽакахьы ишиаигоз лыхшыҩ аназца.
– Сара бара ибеиӷьысшьо аӡәгьы дсымаӡам... Абри бзеилымкааӡои?.. Аиеи, бара ибеиӷьысшьо... Анцәа сишьааит, ииашамкәа исҳәозар!.. – ибжьгьы ҩхалеиҵеит, ааигәа-сигәа игылақәаз ашәаԥыџьаԥқәа ҩыҵарцәажәаауа.
– Иухьи, Џьансыхә? Изакәи иуҳәауа?
– Аиеи, бара ибеиӷьысшьо!.. – ихаԥыцқәа аҿҿаҳәа иааихаирӷәӷәеит. Нас, азаара ззааз иеиԥш, ахьышәҭҳәа инапқәа налыкәиршан, иԥсы қымқымуа дааигәыҵаиҳәҳәеит, даашьҭкәыцәаа иҿынеихарц ақәкны... дуалуашо...
– Уара!.. Уара!.. Абриазы акәызма абрахь сзааугоз?!. Угәы ишԥаанагеи?.. Хыласык лоуп ҳәоу?.. Уара... амцқьа!.. Усԥырҟьа наҟ!.. – Асмаҭ лҽааимпыҵылжәеит. Дҵысҵысуа, амаҭ лыкәшазшәа, лцәа дҭаӡыӡон... – Аԥхамшьа!.. Сара уара ууаҩыз џьысшьон!.. Аламысда!.. – лылаӷырӡ лықәҵәиаашо днаидҟьеит... Лгәы еилаҵәо, дыҭҟьа-ҭҟьо ахылаӷьара дынҭалеит. Уаанӡатәи, лара цқьагьы зыгәра лымгоз лгәыӷра, лгәаанагара ԥшӡагьы налымпыҵбӷьыжәаа, иаалԥыххылаз аԥша ҟьала иаманы аҿынанахеит, уаҳагьы хнырҳәышьак ақәӡамкәа. Абраҟа, уи иахьанӡа илеиҳәахьазгьы, илеимҳәацызгьы изкыз ашаха уашәшәыра иааилаԥыттан, иахьынкаҳаз агәараҳәа инеилаҟәыбаса ицеит, лара лзыҳәан иахьабалакгьы иааҭацәырахеит, иара лара лзын уаҳа дыҟаӡамшәа, дныҵахәаша дцазшәа.
«Иҟасҵазеи... иҟасҵазеи?!. Зегь сара исхароуп!.. Сара исхароуп!.. Ишԥыкәу абрахь ишеихызгаз, сара зшьапқәа зыҵаԥыҵәҵәаша!..» – лгәыԥжәара еиҳа-еиҳа иацло ихыжжуан, лыблақәа ԥсҭҳәашқәак нырхаҳалазшәа, еилаԥыҭҳарак дагәыланахалан, цқьа дзалԥшуамызт. – Ых!.. Ых!.. – лгәы,
лыԥсеивгара еивҵанархо, ҭынчрак лнаҭомызт. Иара, ашәарах иаҩаӡоны иззымкыз иеиԥш дуалуашо, дналыхьӡар ишиҭаху дааиҳәынҷарашәа, дыҩуа дналышьҭалеит. Аха дызлыхьӡом. Знык ҿиҭит, ҩынтә ҿиҭит, аха аҭак анимаҳаӡа, иԥсы иҟырҟы икылаханы, ишьапқәа еилаԥаҭо амҩахәасҭа ианыршәланы, лбаа игылаз амашьынахь иҿынеихеит дыбӷьаауа.
Убри аамҭазы иаалырҟьаны зҽеизыркәкәара иаҿыз амш абри иазыԥшызшәаҵәҟьа аҽыҟанаҵан, ажәҩан леимгәыцҟьааны аӷьеҩҳәа иаадыдит, аҟәҟәа-ҷҷаҳәа иааҵыры-ҵырын, илакьҭа-лакьҭо иаамацәысит, ажәҩан аҽнаҵахаланы. Ақәаршыҩгьы аҽырҳәа аҿыланахеит, ашәаԥыџьаԥ рцәажәо...
– Асмаҭ, Асмаҭ сымҳәеи!..
Аха лара уи абжьы лаҳаӡомызт. Азаара ззааз леиԥш дыҭҟьа дцон...
Амашьына, аблақәа жап-жапуа, иналыварххны иааҿыжмыжит.
– Асмаҭ, бҭал арахь, бҭал!.. Бымшәан!..
– Усԥырҵ наҟ!.. Ус иақәуртәалац ақәыртәала!.. Аламысда!.. Угәы ишԥаанагоз – гаӡак думԥыхьашәаз џьушьозма?!. Усԥырцҟьа!.. – лыбжьы неиҵылхит иҿацаӡа, илымҳа аҭыҩра ҭшьаауа, уаҳагь иара ишҟа набыцрак шыҟалымҵоз ирдыруа. Дҿыббаӡа дыԥшын Џьансыхә ииҳәара дақәымшәо.
Амашьына аԥхьа иҭасаз асаркьа иахьыкәкәоз аӡыцәыкәбарқәа аффаҳәа зымҩа иԥхьарҳәон уаҟа, иамаз арыцқьагақәа, ашыҩ-сыҩҳәа, еиқәтәарак ҟамҵаӡо. Аԥхьа иахылҵуаз ашәахәақәа амҩа ианыршәланы акырӡа идырлашон. Асмаҭ деиԥҟьа-еиԥҟьо, дхьамԥшӡакәа, амҩа ҿықә иаваршәны днеиуан, лхы лыкәаршә. Џьансыхә ишимчыз, имашьына ахәлымшәа ҵкаауа, знык ирҟыжит, ҩынтә ирҟыжит, аха лара, уи лмаҳаӡозшәа, дагьизхьамԥшит.
Џьансыхә игәы еибанарфеит ари, уаҩы ишимбац, амашьынагьы ашыҩҳәа аҿылаирхеит, агәхьаа мкӡакәа...
«Нан, бҟәышыз!.. Ҳабмырԥхашьан... Бых ҳаҭыр ақәҵала!.. Бҟьалаԥалаха ақалақь баламлан... Шәара ҵара ԥыҭк шәызҵандаз!..»
«Амҽышазы аҩны бҟалома, Асмаҭ?..»
«Аи, изхуҳәааи, Џьансыхә?..»
«Ибҭахӡами, ақалақь ҳналҵып... Сара уи сазыԥшуп...»
«Нан, бҽырҟәышны... Бхы ласымхааит!..»
... – Амашәыр ҟалеит, амашәыр!.. – автобус иҭатәақәаз раԥхьаҟа иныҵхахеит, рылаԥш назықәшәаз иаазҿлымҳаны, аха аныҟәцаҩы ашәқәа ааимыртит, шәабацои уахь, уа шәтәа иҳәан. Машьына ласык, ашьҭахь харккала, ԥышәла ажра иҭакьакьан. Амилициа маҭәа зшәыз шьоукы адибаҳәала игылан.
– Иҟалеи, уара ӡәыр дҭахама? – автобус аныҟәцаҩы аԥенџьыр ихы нкылирҳәҳәан, уаҟа иеилагылаз руаӡәк днаиазҵааит, маҷк дааҭгылауа.
– Шәца, шәца, егьҟамлеит!.. Уи шәара хьаас иҟашәымҵан!.. – иажәақәа ҷыхьаӡа, хаарак рыҵаӡамкәа, аҭак ныҟаиҵеит уи дзызҵааз, нас иҽаарӷәапны наҟ дынхьаҳәит, ицәа дҭачӡа.
Асмаҭ дахьтәаз аҟынтәи урҭ злацәажәоз цқьа илзеилмыргеит, аха дахьтәаз дамкуа дааҳәыҵәыҳәыҵәит, аԥенџьыр днадыԥшылеит, аха ажра иҭажьыз амашьына зеиԥшраз цқьа илзеилмыргеит, алашьцара иаалымнакәыцәааит.
– Абас ами изықәнагаӡам амашьына амаа анырклакь ишыҟало... Ма рхы ҭадырхап, ма акагьы зхараӡам шьоукы ндырҵәалап... – автобус аныҟәцаҩы уи игәы иналирсит, избанзар иахьахәлаанӡа амҩа дахьану ари аҩыза ахҭысқәа акырџьара дрықәшәахьазар акәхарын...
...– Бабаҟаз, нан, Асмаҭ, асҟаамҭа?.. Иахьантәарак бызбаӡомеи?.. Машәырк быхьыз џьысшьан... – Асмаҭ лымаҭәақәа рыԥсахра дшаҿыз, аԥшәмаԥҳәыс дааҩналт. – Аҩныҟагьы бымцаӡеит...
– Мап, аҩныҟагьы сымцаӡеит иахьа... Акино ахь сыҟан... – уаҳа илҳәарыз данақәымшәа, убри лхы иааҭашәеит Асмаҭ.
– Ибзиазу?
– Хар амамызт... Иахьатәи ҳаамҭа иазкын...
Ауха Асмаҭ уаҩы ишимбац ала лгәы ҭынчмызт. Ахәыцра пылҳаҭқәа лхапапаны, ҭахак лырҭомызт: «Зыгәра угарыда?.. Зыгәра угарыда?.. Изыхҟьозеи абри зегьы?.. Абас аума ишхәыцуа?.. Избан иара шьоукы-шьоукы гәыкала ауаҩы изыҟазаара зырцәыӡ?.. Рыгәҭакқәа хәашьны... Амцқьақәа!..»
Ашьыжьымҭан Асмаҭ алеқциақәа рахь дымцар ауамызт, лҽааибылҭан, ашьшьыҳәа дындәылҵит. Лаҳаидик ыҟаӡамызт. «Аҩны ираҳар?.. Аҩны ираҳар, усҟан ишԥасыԥсыхәоу?.. Ма ишакәым шьоукы сыӡбахә нарҿыҵҟьар?..»
Ҵаҟа, уахьылбааҵәҟьоз, рацәак ихарамкәа, уи амашьына ласы, амашьына ҟаԥшьы еиқәыхьшәашәа игылан. Уи амҵәыжәҩақәа зҟәаҟәа иахьнырҳаланы «Ерапшен» аҟынтәи икәашоз аԥҳәызба лыбжьы ҭахәаҽӡа амашьына иҭыҩуан, Џьансыхә иԥынҵа гәардра цәӷәыхаа, илахь шкәакәак адырҷабланы, амашьына алахь ахьҭарҷаҷаз дахәаԥшуа дгылан.
Асмаҭ азныказы, акы налԥыраҳазшәа, деиҵаӷәӷәа дааҭгылеит, аха нас ишылҭахымыз лаԥхьаҟа инеихылгеит, лҽааихаршәны, ллакҭа хаарак ыҵмыршәаӡо.
– Асмаҭ!.. Асмаҭ!..
Аха Асмаҭ, уи ибжьы агәхьаагь мкӡакәа, ашацаҳәа днаивҟьеит...
Амузыка абжьы шгац игон...
– Уабацахуеи уажәы?.. Уабацахуеи?..
– Сабацахуеи?.. Соубмышьҭуази?
– Уажә уқәҵышт, уи ауп угәы иҭоу...
– Аиеи, сықәҵышт...
Ардашьын иԥҳәыси иареи гәоу-гәоу иааицәажәеит. Ариабжьаракгьы абасоуп ишеицәажәоз, хаарак аҵаӡамкәа, рыгәқәа еихшәахьоушәа. Анкьа ас иагьымеицәажәацызт, аха... Уаҳагьы лылаҿимҭӡеит. Лылаҿиҭыр, дацралар ҳәа
дшәон. Уи иара иҭахымызт. Аҩны аԥхьа дгылан лара Асиаҭ, лышәагаа хәыҷ кьаҿӡа, ҵаӷакы, касы еицарсак ала лхы ҵакны, аҩны илшәылҵалоз лхалаҭа ԥхьарҟьа хәыҷы лышәҵаны. Лыбла кәеикәеиқәа еихмырсыӷьӡакәа дихәаԥшуан, акы лгәы ишалоу удырратәы.
Ихы ларҟәы-ларҟәуа агәашә дынҭыҵит Ардашьын. Иеиқәеи икьаҿи еиқәуанҭа ишәуп, иаԥхьа иблуза шкәакәа иақәу игалстук ӷра ԥшӡаӡа иааԥшуеит. Абжьааԥны, сара Аҟәанӡа сымцар сыхәом, аредақциақәа снарыдҵаалароуп, зынӡаск сырхашҭӡеит, урҭ рышә улагыламзар иагьузхьаԥшуам, угәхьаагьы ркуам иҳәалон. Аха уажәы усгьы имҳәеит, егьысгьы имҳәеит.
Асиаҭ ашҭаҟны дгылан, дадырсызшәа. Уи илзеилымкаауаз акызаҵәык акәын, абри Ардашьын даазқәылазтәи иныҟәарақәа. Абжьааԥны, аамҭа аниоуаз, ауада ашәқәа наркны дныҩнатәон, иахьа хәлаанӡа ддәылҵуамызт, иблақәа ҭыҟаԥшьааӡа дҟалон, аус иуан, аха уажәы даазқәылаз мыцхәы аныҟәарақәа дыхҭаркуазшәа лбо далагеит. Уи иахылҳәаарыз лыздыруамызт. Аԥхынразтәи акәзар, уи аԥхыӡ еиԥш акәын ишылгәалашәоз...
Ардашьын агәарабжьара дныбжьысит, анахьгьы дмыԥшыкәа, арахьгьы дмыԥшыкәа. Ашәаԥыџьаԥ иаҵәа бӷьыла рҽеиларҳәан, игылан рҽырҭынч.
«Ма иахьа дышԥамаари?.. Ма иахьа дышԥамаари?.. Иара ес-иҟалалакгьы даандаз!.. Даандаз... даандаз!..» – абри акәын уажә дзызхәыцуаз. Егьырҭ ихәыцрақәа нкажьны, абри игәы иҭыхон, ихы иҭагьежьуан.
Автобус анааи, ахьышәҭҳәа дыҩхалан, днеины иҭацәыз ҭыԥк аҿы днатәеит, аԥенџьыр далԥшны адәахьы дыԥшуа. Уи ықәхысаа ацара иаҿуп ақыҭа агәы иалсны, амҩа аҿықәқәа рҿы еиҭаҳау ашәаԥыџьаԥқәа рышәшьыра иҵашьшьы...
Аԥхынра...
Мап, зегь зхароу аԥхынра ауп. Аԥхынра акәымзар, усгьы ҟамларгьы ҟаларын. Аԥхынреи амшыни...
Амшын агәы ҭбааӡа, ахьарчҳәа ацәқәырԥақәа аҟәара инықәхәмаруа, амра каххаа иԥхо...
Ардашьын амшын анигәалашәоз, ларгьы дигәалашәон, лара данигәалашәоз, амшынгьы игәалашәон. Амшын аҟны дыхгылоушәа, иԥыр-ԥыруа иху аҷнышқәа дрыхәаԥшуашәа...
Абри аԥхынра анаауаз Ардашьын ианакәзаалакгьы амшын ахь гәаҳәарак иоуан. Амшын иара иусураҟны акала ицхраауазшәа игәы иабон. Аха уахь дандәықәлоз Асиаҭгьы дыхҭалкуан, уара ԥсшьара уцоит, сара сугаӡом, абри сара сцар зуҭахымзеи ҳәа.
Аиашазы, лара лцара иара иҭахыҵәҟьамкәангьы дыҟамызт, аха... Уи ашықәсаны, лара данигаз, шаҟа игәы рҭынчны дыҟаз!.. Хықәкыс имаз акызаҵәык акәын, есымша игәы иҵхоз, изымхоз аамҭа. Уи аамҭа ус баша иаҩсыр иҭахымызт. Зегьы рыԥсы аныршьоз, ианыхәмаруаз, ианыччоз, амшын ианҭаз, иара ихала ауада дыҩнатәан. Убарҭ ииҩқәоз иажәабжь хәыҷқәа рҟны шьоукы ирцәажәаларын, шьоукы ирччаларын, шьоукы рылахь еиқәиҵаларын. Убарҭ зегьы иара иныруан. Уихәаԥшыр, дҭынчӡа акәын дшыҟаз, аха игәы иҭыхоз уара иалудыраауаз. Икәша-мыкәша имҩаԥысуаз зегьы иара ддырхәыцуан... – Иахьа амшын шаҟа ибзиоу удыруоу?.. Убысҟак иҭынчуп, убысҟак иҟәандоуп уҭалар аҭыҵра угәаԥхарым. Уаалеи, уаалеи!.. Уԥсгьы ушьап хәыҷык аҟара!.. Уи аҽнеиԥш Асиаҭ илыхшәаны дҟамлацызт. Ахәыҷқәа реиԥш зегьы дреигәырӷьон. Абри амшынгьы, абаҳчарақәагьы, ашәҭқәагьы, аԥсаатәқәагьы. Зегь лара илтәызшәа лгәы иабон.. Ԥыҭрак ашьҭахь иаргьы амшын ахь дылбаауан, ишьапқәа иҵԥраауа.
Амшын аҟәара зегьы уаала иҭәын. Ҿыц иааз дубарын, амра иашәхьаз дубарын. Амшын иҭалоит, ихәмаруеит, иччоит... Иара иҽеиҵыхны амшын дхыԥшыло дгылоуп, ак ианаҳәошәа.
– Уҭали, уҭали, шаҟа ибзиоу убап!.. Ҳашьха ӡыхьқәа иреиԥшу џьушьома? Иҟәандаӡа... Ҳхәыҷқәа аагарауаз, амшын рымбози?..
Амра ицәиалан Асиаҭи Ардашьыни. Амшын бзиан, амшын
ҟәандан. Нас лара дгыланы аӡы ааганы иқәылҭәон, амра уабылуеит ҳәа. Ларгьы илықәиҭәон...
– Уажәшьҭа есышықәсагьы сааугало?..
– Есышықәсагьы... – урҭ иажәақәа агәра угаратәы иҟан, иумгаратәгьы иҟан. Аха уи аахыс иҵӡозеи? Ардашьын Асиаҭ зныкгьы амшын ахь ԥсшьара ҳәа димгацызт. Иара данцоз лара ма аус луан, ма аамҭа лоуамызт.
...Ардашьын сынтәатәи аԥхынразы иԥсы ахьишьоз цәгьалаҵәҟьа иҭыԥ бзиан. Ашьхақәа рҽаҳаракны иаҽԥынгылан амшын. Ихьыҵәцараха, ишкәакәа-шкәакәаӡа, аԥсабара иаҵәара иагәылашьшьы, аԥсшьарҭа ҩнқәа иахьабалак иубарҭан.
Ардашьын дахьыҩназ аҟынтәи иаша ашәаԥыџьаԥ урхыԥшны амшын ухыԥшылон.
«Утәаз, утәаз абраҟа, уҩнатәаз, ашәқәа ухаркны. Уԥсы ахьынӡаҭоу абарҭ ақьаадқәа рыххала. Ауаа аԥхынразы рыԥсы ршьоит, иныҟәоит, акы рбоит, ак раҳауеит. Уара?.. Ус аамҭа уаҩсны ицалап, ауада ушыҩнатәоу, акагьы мбаӡакәа...»
Убри аҽнеиԥш Ардашьын игәалаҟара аҽакалашәа иҟамлацызт. Акы изымхозшәа ибон, акы игушәа. Аха иарбану абри-абриоуп ҳәа еилкааҵәҟьаны акагьы издыруамызт. Зегь нықәижьын, наҟ дындәылҵит. Амшын ахь дцар иҭахын, амшын иҽынҭишьыр иҭахын, аӡәы днаиацәажәар иҭахын, дарбанзаалакгьы. Уи иԥсы еивнагон иара, уи игәы ҟанаҵон. Амра акыр ихалахьан, ашоура еиҳа-еиҳа иацлон. Ашәаԥыџьаԥ ҭынчӡа игылоуп, ԥшак нарыламсӡо.
– Ишәзамыркӡеи? – ани ацәажәара ануҭаху ацәажәатәгьы уԥшаауеит. Аӡӷаб рацәак ихарамкәа иҟаз ашә дадгылан, аха илзаркуамызт. Ишҟа даахьаԥшит. Лара цәгьалаҵәҟьа дыԥшӡан..
– Сахьашьцылам акәу, исзамыркит...
Иара днеин, лцаԥха аалымихын, ашә наиркит.
– Шәарҭ ҿыц шәаазар акәхап...
– Аиеи, иахьоуп санаа. Макьана амшынгьы сҭамлацт... – амшын ахь гәаҳәарак лыман, амшын ахьыҟамыз дгьыл харак аҟынтәи дшааз мҩашьо.
– Сара сгәы иаанагомызт абри аҩыза агәыла дсымоуп ҳәа...
Лара ҿылымҭӡеит. Лара еинаалак лакәын, лыхцәы лышь_ҭахьҟа еизакны убас ирԥшӡаны иҟаҵан, улаԥш надхаларын. Бырфын ԥштәын иамаз. Хыхьгьы ҵаҟагьы еиԥшны, иҩежьԥштәалаз акәафҭеи аиԥкеи еиқәҵаны илшәын. Лхы-лҿы шкәакәаӡа, мра шәахәацкгьы џьара инкылԥшны иналҿамыхәмарыцт уҳәарын. Иара шаҟаҩ аӡӷаб ԥшӡақәа ыҟоузеи адунеи аҿы? Убла хызкқәо, ухы еилазгақәо. Иаҳҳәап, абри леиԥш иҟоу узылмацәажәарызеи?..
– Амшын араҟа зынӡаск иааигәаӡаны иҟоуп, – иҳәеит иара. Иаргьы амшын ахь иԥхьон акы, изымдырӡоз акы, убраҟа изыԥшушәа. Убри ҩныҵҟала изымхозгьы иара акәызшәа.
Амшын цәқәырԥомызт, иҭынчӡа, еиҟараӡа, ухгылан уцарашәа иааԥшуан. Шьоукы еибарччо аӡы еиқәырҭәон, шьоукы хылан, еицлабны иӡсон, шьоукы хиаала ҟарҵон, шьоукы – хӡаарҟәрыла. Аӡы ацԥхьқәа разныԥсараха амра иалыԥхон.
– Шаҟа ибзиоузеи, шаҟа ибзиоузеи!.. – уи деигәырӷьон лара. Уеигәырӷьаратәгьы иҟан. Аҟәара уаала иҭәын, шьапыргыларҭа умоуа. Шьоукы ашәшьырақәа ирыҵатәан, шьоукы амра ицәиаалан икахәхәа. Ардашьын ианакәзаалакгьы амшын бзиа ибон, абас агәы ахьыҭбаау, агәы ахьыразу азы. Уи ахыԥшылара гәахәарак инаҭон.
Уи аӡӷаб лҽанааилылх, иара дшанханы длыхәаԥшуан, адунеиаҿ леиԥш зеиԥшу аӡәгьы дыҟамшәа, аӡәгьы димбацызшәа. Лҽыкәабага маҭәақәа дырҭаҟаца, улаԥш налыдымхаларц залшомызт, егьагьы уҽыҟажаны уҟазаргьы. Нас, амшын данҭыҵ, днеин аԥслымӡраҿы дыхәхәаӡа лҽынкалыршәит. Лхы-лҿы, лыхәда ҵҟәашаа, лыгәчама, лӡара, луаҭәа шкәакәақәа, напык лхьымсыцт уҳәаратәы, дынцәахшазшәа дааԥшуан...
Аишьцыларагьы аибадыррагьы акраҭахума амшын аҟны. Амшын уи азы мчык унаҭозар акәхап. Иаҭаххар уагьҷкәына бзиахоит, уагьфырхаҵахоит. Иулымшараны иҟоугьы улуршоит...
– Ира!.. Ира!.. Баала амшын ахь!.. – есышьыжь, абри лара дахьыҩназ ауадахь дыԥшуа, аҩнеихагыла ду днаҵагылон. Лара дԥышәырччо, ауада дааҩныҵны, абарҵа днықәгылон. Инапы иҟьон, былбаа арахь ҳәа. Нас иццакы-ццакуа амшын ахь рҿынархон. Амшын цәқәырԥа иалахәмаруан. Иара дласӡа ихы ибон. Абри адунеи зегьы иара итәушәа, дыҩны дахысырц иҭахушәа. Уахынла ақалақь аҿы алашарақәа каххаа иакуан. Аресторанқәа рҿы ашәаҳәабжьқәа ҩныҩуан ихааӡа. Абри ааԥынра анаауеиԥш, гәырӷьарак даман Ардашьын, иҟаиҵо изымдырӡо. Иҩнгьы игәаламшәо, игәарагьы игәаламшәо... Акәашарақәа... Урҭ акәашарақәа... Ахәмаррақәа... Акрыфарҭақәа, акрыжәырҭақәа... Амшын... Агаҿықә... Зегь гәырӷьарак рыцын ари аԥхынразы... Аха... агәырӷьарагьы ушымгәыӷӡо алахьеиқәҵарагь нацлоит акәымзар...
– Ардашьын, Ардашьын сымҳәеи!.. – алашьцара иналҩит бжьык, ихьӡ нҭкааны изҳәаз лыбжьы џьара ишиаҳахьоу удырратәы.
– Уа узыдгылоузеи?.. Умааиуеи арахь?.. – Ардашьын ихы ҩеиҵыхны дахьыҩназ ауадахь дынхьаԥшит. Аԥенџьыр аҟынтәи ԥҳәыск лхы кылырҳәҳәан дааԥшуан, Асиаҭ длеиԥшушәа.
«Даазгазеи иқәынҵәаша?.. Даазгазеи?.. Дабаҟаз арахь?..» – Иара ҵаҟа, лбаа, амардуан уахьынаҿалозҵәҟьа, иҽкыдҵашәа Ира лацәажәара даҿын, игәы рҭынчны. Ахәыц дадрызшәа, ицәа дааҭаӡыӡеит. Ирагьы иҟалаз лзымдырит. Иара, ишьапқәа рыԥсы рылышәшәазшәа, амардуан дҩаҿалеит хыхь. Аҵиаа ԥшӡақәа игылаз иахьабалак алашарақәа рылԥхон. Ира дадырсызшәа, акыраамҭа уа дгылан.
– Баазгазеи, бара, ара?.. – иааџьеишьеит. Агәра изымго дналыхәаԥшит. Мап, лара лоуп, Асиаҭ, иқәынҵәаша. Дшымгәыӷӡоз... Ихьӡгьы абжьааԥны илымҳәоз уажәы инҭкааны илзырҳәазеи?.. Илыцрасзеи иаразнакала?..
Уабаҟоу, уара, иахьантәаракгьы?.. Уабанкылаӡи?.. Уабагәароу?.. Сузыԥшны стәоуп сара ара?.. Дызусҭадаз ани узацәажәоз?.. – Асиаҭ лҽеихаршәны ауада дыҩнагылан.
Иџьоушьаша, егьаџьара уцаргьы уԥҳәыс узылцәымцозаап... – Аҩныҟа салам шәҟәыкгьы умҩит, ҳаухашҭӡеит, иҟалазеи?.. Аха умоузар акәхап... Аха узҭозеи?..
– Сара абиблиотекахь сныҟәоит. Убри сажәабжь азыҳәан документқәак срышьҭоуп, абри Аԥсны ахақәиҭра анышьақәгылоз иазкны, Кәыдры аибашьра анцозтәи... Уи, басымҳәахьази?.. – Ардашьын ихьаиршшарц далагеит, аха уи Асиаҭ иллырҳауа дыҟахызма...
– Абиблиотекахь... абиблиотекахь!.. Уажәгьы абиблиотекахь уҟазма?.. Ушьапы узықәымгыло... Изакәызеи ара устолаҿ иқәгылақәоу аԥаҭликақәа?.. Ашакаладқәа?.. Узҿузеи умҳәои?.. Узҿузеи?.. – дааҩнагьежьит.
Ардашьын деиқәԥсы дгылан, зынӡаск дацралар ҳәа дшәаны. Дахьгылаз дӡыҭуан, аха иҟаиҵарыз. Иара уеизгьы лшьапқәа ԥыҵәҵәандаз, дабаанагеи уҳәарауазеи?..
– Уара уҩызцәа ароманқәа рыҩуеит, аповестқәа рыҩуеит, уара?.. Дызусҭадаз ани узацәажәоз, лқьышә аҵәаԥшь иарганы, лхаҵкы уцауа. Иумҳәои?.. Зҿумҭуазеи?..
– Аҳы, сшьы уажәшьҭа! Аӡәы сналацәажәазар митә ҟа-лазшәа. Уи ус иҟақәоу дышреиуам бдыруоу? Шәара ус ауп шәшыҟоу, аӡәы уналацәажәар, нас атәыла бгарашәа... Ибдыруоу уи шаҟа аҵара ду лымоу. Уажәабжьқәа узеиҭазгоит лҳәеит, исзеиҭалгарцоуп...
– Ус акәхап, сара иԥсыша... Ԥҳәыск шәналҿамцәажәар, шәхы шәыхьуеит уеизгьы. Зны деиҭагаҩуп шәҳәалап, зны – аҽакы... – акьыжыҳәа инеималҭәеит. Адиуан лыҽнықәлыжьит, лхы-лҿы лнапы наԥыракны. Уаҳа ихәаԥшра, иацәажәара шылҭахым убриала агәра иргауа.
– Ибҳәо закәи, Асиаҭ, ибҳәо закәи?.. – уажәы аӡәгьы дыҟамызт азы лыхьӡ иҳәон, дижьжьон, инапы наган лҟәаҟәа иахьишьуан, дысзыргәыбзыӷуазар ҳәа. Ус шакәыз агәра лиргарц иҭахын, аха цқьа иқәманшәалахомызт. Ԥыҭраамҭак ус длыдтәалан. Нас днеины аԥенџьыр днадгылеит, амшын ахь дыԥшуа. Амшын аҟны рацәак ихарамкәан ӷбак ӡыхгылан еилаарцыруа, аҽырҭынчны...
«Уԥҳәыс илымаӡан акагьы узымҵәахуазаап... Уажәшьҭа
сгәы лфалап есымша... Лшьапқәа ԥыҵәҵәандаз, дабаакылси уҳәарауазеи?..»
– Ушьҭамлаӡои уаха?..
– Сышԥашьҭамлои?..
Иҭаҭын ааирцәан, днеины, иҽааилыхны лара дахьышьҭаз ашьшьыҳәа дналываиеит. Лара зны дҵәуеит, зны дхьит, суҭахӡамзаап ҳәа. Аха ашьҭахь даахьаҳәын, ихәда лнапы накәлыршеит... Иара аухантәаракгьы акыраамҭа дызмыцәаӡакәа дааԥшуан...
Ардашьын уажәы убарҭ зегьы ҿыцҳҳараӡа иааигәалашәеит. Уи аӡӷабгьы ибла дыхгылан, акы дицхраауашәа, акы дихәарашәа, убри лакәушәа иара аԥсҭазаара иашахь амҩа изылызхуа...
– Ани уара иуцыз уԥҳәыс лоума? – адырҩаҽны ахәылбыҽха Ира, акы лгәы ишалоу удырратәы, днаиазҵааит. Ардашьын зны иҳәаргьы иҭахын, зны имҳәаргьы. Аха ишԥаҟаиҵарыз уажәшьҭа...
– Аиеи. Аха уи дцеит аҩныҟа. Дымцаргьы ауамызт. Аус луеит...
– Шәара ахацәа шәызлаҟақәоу шәзыбзиахароуп!..
Нас, абри амшын иацыз агәырӷьара зегьы неимпыҵԥраазшәа дгылан иара адәыӷба аанҿасырҭаҿы, адәыӷба дашьҭаԥшуа. Лара илхәыцыз здырхуада, лыԥсшьараамҭа нҵәаанӡа илыхҭашәарахан, дцон аҩныҟа. Убас илҭаххеит. Адәыӷба, уи игәхьаа мкӡакәа, иқәҳа инеиуан. Уи ашьҭахь Ардашьын акыраамҭагьы ақалақь далан дынкахәыцуа. Нас иԥсшьараамҭа ихганы аҩныҟа даныхынҳә, азныказы рҽааныркылазаргьы, ашьҭахь акатаҳәа асалам шәҟәқәа наишьҭалеит, дахьцалакгьы ҭаха имҭауа. Урҭ иԥхьон уахь. Аха иара изеиԥштәуамызт. Ус аӡынра ааит ихьшәашәаӡа, иҷыхьаӡа. Аӡынрагь цеит. Зегь рҽеиҭаркит. Ааԥынрагь ааит.
«Усԥыл... снеиуеит сара... ак уасҳәарц сҭахуп...»
Иахьа хымшуп ақыҭа аҟынтәи дааны абри амшын ҿықә иаваршәу ақалақь хәыҷ аҟны дылзыԥшуижьҭеи, аха лара дыҟам, цасҳәа изылузшәа, дыҟам...
«Изылҩызеи абас? Избан иара сҭынчра зеилалгаз ҩаԥхьа?..»
Автобус дахьақәтәаз ихьухьууа игәы иҵалан, абри дазхәыцуан уажәы. Ԥхынраахыс инырхьаз ҩаԥхьа иҿыцҳҳараӡа ишьҭрақәлан аҿынанахазшәа ибон. Аха гәыӷра хәыҷык иман ҩаԥхьа, имыцәацкәа, ахәышҭаараҿы акьаҭара иаҿу аԥырӷы еиԥшха...
Ардашьын автобус данақәҵ, инықәиршәын, иаша адәыӷба аанҿасырҭахь дцеит. Абри ахымшкгьы абра, ақалақь аҿы данааилак, адәыӷба аанҿасырҭа ахыбра ду дныҩнамԥшыр игәы иауӡом. Уаҟа адәыӷба аара иазыԥшны итәақәоу днарылаԥшуеит. Нас, аӡәгьы димацәажәаӡакәа, адәахьы дындәылҵуеит. Адәыӷбақәа абжьааԥнеиԥш иаауеит, ицоит, убри иаҿуп. Иара урҭ дырзыԥшуеит...
«...Мап, уаҳа дсымбозар акәхап... Уаҳа дсымбозар акәхап... Аха... абысҟак аамҭа анцахьоу, абриаҟара аныснырхьоу... изылҳәазеи усԥыл ҳәа. Избан иара абас изыҟалҵаз?.. Изаҭахыз?.. Иара уеизгьы абас еиҳа еиӷьзар ҟалап... Иара саргьы... изакәызеи, исыҵалазеи?.. Мап, мап...»
Амш акыр инаскьеит. Ақәарԥссара иаҿуп.
– Рыжәтәыс ишәымоузеи? – Ардашьын крыфарҭак адахҭа днадгылеит аҵыхәтәаны, убас иҭаххеит.
– Иаауҭаху? – иҳәеит уа иҵагылаз, иблақәа ҭҟәанчааӡа.
– Исызҭаҭәа абраҟа шә-грамк... – Шә-грамк даҽа шә-грамк нациҵеит...
Ашьҭахь, уа дандәылҵ, убри аҩыза гәаҳәарак иоуит, ес-иҟалалакгьы, иҩыза иахь аҭел дамысыр изихымгарашәа. Уи араҟа ақалақь аҿы аус иуан.
– Алло!.. Асҭамыр!.. Ари сара соуп, сухашҭма?.. Су-зымдырӡеи?.. Иахьа абра ақалақь салан, ақыҭантәи саан... Ушԥаҟоу уара?.. Уахьгьы снеиуан, аха исзеиԥшымтәит...
Ардашьын иҩыза ибжьы гәаҩаӡа атрубка иҭыҩны иаҳауеит. Иаразнакала акы ааинырит, ибзиаӡоу акы. Абри аиҩызара иатәу, аиҩызара иаҵоу, игәыкӡа. Иааибарччеит, иааибаргәырӷьеит...
– Думбаӡеит џьаргьы?..
– Дсымбаӡеит... – илахь неиқәҵашәа, аҭак ныҟаиҵеит Ардашьын.
– Еҳ, аҭаҳмада, аҭаҳмада!.. Иуаҳауама?.. Сгәы иалсит иухьыз идуӡӡаны!.. – дааччеит Асҭамыр.
«Сара аҭаҳмада... Ҩажәижәаба шықәса зхыҵуа аҭаҳмада... Уара уакәҵәҟьоуп аҭаҳмада!..» – игәы дынҭахәыцит Ардашьын, ихы ааирҵысын, дааԥышәырччеит.
– Уара, аҭаҳмада, исҳәо уаҳауама?.. – Ардашьын иҩы-за ибжьы еиҭа атрубка иааҭыҩит. – Арҭ аӡӷабцәа зегь шаҩысҭаау ухоумыршҭын. Зынгьы иҿаԥхаҿаччо иухәаԥшуеит, уда ирызхымгарашәа, аха насгьы рҽырҵәахуеит. Урҭ амцҳәарақәагьы рылоуп, шьоукы рхы еиларгалароуп, иудыруоу уи уара? Башаӡагьы иумҳәан, урҭ сара рыгәра згом. Уи ус улгәалалыршәеит ауп. Уи аҵкысгьы, уца аҩныҟа, иухаршҭ... Убра ашьшьыҳәа уусқәа ҟаҵала, ажәабжьқәа ҩла. Уара уԥсҭазаара ажәабжьқәа роуп... уаҳа акагьы!..
Ахәылбыҽха. Уи автобус, иара ақалақь ахь дызгаз, ҩаԥхьа даман аҩныҟа иаауан, дҭынчӡа, цәыӡ дук зауз аӡәы иеиԥш... Асиаҭ агәашә аҿы дгылан лҽеихаршәны, ажәа хаак шылҿымшәоз удырратәы.
– Уабаҟаз?.. Уабаныҟәоз иахьантәаракгьы?.. Уусқәа кажьны узҿыз?.. – лхы наиқәылкит ишылулац еиԥш, ишылҳәалац еиԥш, лыблақәа еихмырсыӷьӡакәа дихәаԥшуа.
– Сабаҟахыз?.. Смааи!.. Саабмышьҭуази?!. – Агәашә аар-тны, ашьшьыҳәа ашҭа дынҭалеит Ардашьын...
– Аа, уара... ари Ҟаурбеи инапқәа хьуп... иарбан илымшара!.. Набжьоуаа зегьы ҳанирхахьеит, инапы зхьымсыц ҩны ҳазгылаӡам ҳара!.. – Гәыгә иџьашьаны дахәаԥшуан ҩаԥхьа иҿыцҳҳараӡа ашҭа иқәгылаз Џьарнас иаԥсуа кәасқьа. Анкьа ишибахьаз аиҳагьы еиӷьны иааԥшуан, ахаҿра акырӡа еиҭакын, напы бзиак шахьысыз мҩашьо, аҿыцра
аныԥшуан. – Мап, абасоуп аԥсуа кәасқьа шыргылатәу... рацәак иҳаракымкәа, рацәак илаҟәымкәа... – Гәыгә игәаԥхон акәасқьа зегь рыла – амардуан, абаркьыл, абаркьыл иҭасаз, хыхь иахыкәыршаз арашьиа, аԥенџьырқәа, ашәқәа улаԥш рыдымхаларц залшомызт.
– Шьоукгьы иҵагь иҳаракындаз, рҳәеит... уаҩ дны-ҵало... аха усҟан асҟак изыԥшӡахомызт... Аԥсуа кәасқьа иара ишахәҭоу ианумыргыла, ахаҿра азышьҭыхуам, иазаарԥшуам... Нахьхьигьы абас акәын ишсызгылаз... – Џьарнас уажәы икәасқьа абас иахьибаз иааирак згаз иеиԥш, гәахәарак инаҭон, ҩнуҵҟала деиԥхьышьшьаауа, акы иоуразоуроу деимнадон. Уаҩы иааџьеишьаратәы аҭагылазаашьа иоуз, иҿаԥшылара цқьаӡа дҟанаҵон. Уажәшьҭа баӷьа-баӷьа дцәажәартә еиԥш абӷа иоузшәа ибон, игәалаҟарагьы шьахәӡан. Шықәсык аҩнуҵҟала илиршаз, иманшәалаӡа, иԥшӡаӡа убла аргәырӷьон. Аҿыцынхаҩы иџьабаа аныманшәалахо – иарбану уи еиҳау?..
– Мап, Џьарнас... уажәы ишыҟоуҵаз еиҳагьы еиӷьуп... иманшәалоуп... иҳаракцәам, ихагам, иԥагьам. Сара ианакәзаалакгьы абарҭ ҳаԥсуа кәасқьақәа сыԥсы рыҿҳәаран, аха... иабаҟоу урҭ уажәшьҭа?.. Ишаҳҭаху ҳаԥсы ҳзеивымгауа, ахаҳә ҩнқәа ҳрыҩноуп еиқәыхьшәашәа, џьара-џьара аԥхӡбаа еиԥш аҵәҵәаҳәа ацәаакыра налхәаҭауа, егьа ахьҭа уамкӡозаргьы угәы нҭыхьшәашәаап... Еҳ, ишԥабзиаз агәабзиара азыҳәангьы ҳаԥсуа ҩнқәа!.. Улахҿыхӡа, уласӡа, аԥсҭазаара ашҟа агәаҳәара ду уманы акәын ушааԥшуаз, ушаԥылоз игәырӷьахәу, иумбац амш ҿыц!.. Ухы ухьуамызт, угәы ухьуамызт!.. Амардуан шьахәгьы аҿашәҵеит, Џьарнас... Араҟа аҽуаҩ ишиҭаху дхалашт, дылбаашт... Уажәы избо џьысшьоит, иҽы дақәтәаны, иԥаҭхь иҿыҵакны, узал даныҩнагылоу... аҳаҳаиҳәа аҷкәынцәа ихыкәшаны ианицдырӷызуа!.. – Гәыгә ихиҿы еиқәара ихалаша, Џьарнас днаихәаԥшит. Изнапык алагьы иԥаҵа кьакьақәа ааирҵәиит, хыхь иҩышьҭыхшәа. Гәыгә абас ԥшьынҩажәаҟа шықәса днарҭысхьан, ижәҩахырқәа ааҭбааны, уаҩы ҳаракык иакәын. Агәабзиаразы макьаназгьы хар имаӡамкәа дааиуан.
Ашьшьыҳәа илаба нықәкшо дынхалеит амардуан, Џьарнасгьы днаицхалеит.
– Ҟаурбеи иоуп сара абас сзыркьаҭаз!.. Уи иџьабаа сара дунеихаангьы исызшәашам!.. – даацәажәеит Џьарнас, абарҵа дышнықәгылаз еиԥшҵәҟьа, ашәқәеи аԥенџьырқәеи илаԥш нарыхго.
– Уи, баба, дҵеимшны дҳалиааит... ҳара ҳа-Набжьоу иџьабаа здым ҳәа иҟада!.. Аха уи уара уихьӡап. Иҷкәынцәа ыҟоуп, иӡӷабцәа ыҟоуп... – Гәыгә хыхь аҭуан днаҵаԥшит, нас ҵаҟа ахыӷәра тыгә-тыгәҳәа илаба нықәикшеит, аха ахьалых, кылҳарак амаӡамкәа, еиқәҟаца иҟаҵан. Ашәқәа гәеиҭеит, аԥенџьырқәа гәеиҭеит, зегьы дара ишрыманшәалаз еибыҭан, изакәызаалакгьы акы узрывбомызт.
Гәыгәи Џьарнаси акәасқьа иныҩныс-ааҩнысуа, иахьабалак рылаԥш нахыргеит. Ибзианы еиқәыршәан, еидсалан уаҩ игәы иахәартә, аҿра уаҩ қьиак, уаҩ гәаҳалалк, анхаҩы иџьабаа ҳаҭыр ақәызҵоз аӡәы инапы шахьысыз удырратәы иааԥшуан.
– Х-ҿык змоу акәасқьа, аиаша уасҳәап, Џьарнас, иузхоит... амцхәгьы уҭахӡам... абра иҩноуфаша умазааит... Наҟ-наҟ, уҷкәынцәа аныҩеидаслак, ианрызҳалак, аханқәа дыргылалап... агәабзиара рымазааит!..
Гәыгә, дныҳәа-ныԥхьаны, ҵаҟа дналбааит. Амаҵурҭа-ԥацхагьы илаԥш нахигеит. Уи уаҟа иавагылан иԥшӡаҟәаҟәараӡа, ажәытә хаҿра аныԥшуан, аха ицқьаӡа, улаԥш надхалон инақәҵәиашо.
Ашҭаҿы ҿыц зхы ыҵызгаз ашьац аинҭәылара иаҿын, алакациа ҵәҩанқәа здырсланы еиҭаҳақәаз ашәырҵла қәыԥшқәа рҟатарақәа ылыргон. Аҳауа ласын, ицқьан, иахьабалак аиаҵәара ахубаалон, адгьыл, алҩаҵә ахылзза, аԥхара иаҿын.
– Ҳара ҳа-Набжьоу иныҵауркьакьаз, инкауршәыз ҟамларц залшауам... уџьабаа тәӷәырԥсаны иӷьацоит, имарымажахоит... Набжьоутәи адгьыл дунеихаан ахә амырӡыцт... – Џьарнас ихкаара цәаӷәаны ишьҭан, адгьыл еихырсса-еиҩырсса, еикәарҳәы, еиқәаҵәаӡа иааԥшуан. Уахьгьы
илаԥш нахигеит Гәыгә. – Адгьыл... адгьыл ауп уаҩ дзырӷьацо, дынзырхо... Адгьыл ҳаҭыр ақәуҵар, ҳаҭыр уқәнаҵоит... – Гәыгә даақәԥсычҳаит. Ихылԥа ҵаӷа ааихихын, ихахәышлаӷәыӷәара инапы налишьит.
Гәыгәи Џьарнаси ашҭаҿы игыланы ишеицәажәоз ауп аҷкәынцәа рыбжьы шаадыргаз. Урҭ аҳаҵҳаҵара рныԥшуан еилҟьа-еилӷәыцәӡа иахьгылаз.
– Џьарнас, ацә ҳшьуама макьана?.. Ишԥаҟаҳаҵари? – инаиазҵааит.
– Аиеи, аиеи... ишԥаҳамшьуеи... иҳамшьыкәа!.. Абрахь, аӡхықә ахь шәаах!.. – инарыдиҵеит, иаргьы уахь инеихигеит.
Аҷкәынцәа, ацә ахы иахо, аӡхықә ахь рҿынархеит.
Гәыгә дшеиҳабыз ала, ацә аԥхьа дҩагылан, изнапык ала атәыҩа ааикит, амрагыларахь иҿы ҩарханы. Маҷк ус ҿымҭӡакәа дгылан, нас дналагеит ииҳәарц ииҭахыз:
– Ҳара, набжьоуаа, Ацанбақәа, уамашәаҵәҟьоуп ҳшеибарку, ҳшеибыҭоу... – даақәыԥсычҳаит Гәыгә. – Ҳахьыҟазаалакгьы абри ҳадгьыл ҳхьаауп, иаҳгәыҵхоуп... Ҳадгьыл ҳнахугар, ҳгәы ааицакуеит... Уи ҳара ҳзы иԥшьоуп, иџьанаҭ ҭыԥуп.. Уара Џьарнас, акыр аџьабаақәа убазаргьы, уазыхынҳәит уабиџьынџь. Угәы иҵхон. Ҳаҭыр ақәҵа, бзиа иба. Абиџьынџь еиҳау акагьы ыҟаӡам... Абри иахьа иҟауҵогьы иара иахәҭоуп, анцәа уқәирӷьацааит!.. – Гәыгә дныҳәа-ныԥхьаны, аҷкәынцәа инарыдиҵеит ацә карыжьырц. Аҷкәынцәа уи иазыԥшызшәа, ахьышәҭҳәа ацә ашьапы иаақәырҟьеит. Иаахәцәырххеит, иаамадаӷьмадашәеит, аха иааиқәыргәеит уаҟа аҽазмырҵысуа, алақәа ҭызза иааԥшуа.
– Аԥшәма инапала ахәда ԥиҟааит, аԥшәма!.. – ҿааиҭит Гәыгә дахьгылаз. – Ус иахәҭоуп... Абри ашҭаҿы агәырӷьарақәа рзыҳәан, абзиарақәа рзыҳәан!.. Ахы амрагыларахь ишәырха!..
Џьарнас ацә днахагылан, жәақәак ааҳәаны, ахәда аҳәызба нахьшьы-аахьшьны инаҿирхеит. Ашьа аҽырҳәа аҳәызба аҿы цырцырра инаҿыкьасеит, еиқәтәарак амаӡамкәа. «Угәнаҳа анцәа исықәумҵан», – игәы дынҭаҟәындҟәындит. Араҟа акы ахәда ҳәызбак наҵарымкиижьҭеи акрааҵуан. Иани иаби
рыԥсы анҭаз, зегь анеибгаз акы анырмшьуаз ыҟаӡамызт. Рнеи-ааи рацәан, иршьуазгьы иалыхәданы иҟамызт. Иашьеи иареи ршьапы ишықәгылаз иандыршозгьы ыҟан. Иашьа, насыԥ шкәакәа, шаҟа дҵоураны дныҵхахаз, аха илахь уаҳа анымызт умхәозар... Иҽы, иара – дкашәкаҷо – набжьоуаа зегьы ишԥанаиеигәырӷьоз! Џьарнас уи данигәалашәо игәы нҭыԥсаауеит... гәеиҵыхра дунеихаан изыҟамҵарашәа. Аибашьра... аибашьра... заҟаҩ рлахьынҵа ареиқәаҵәахьада!..
– Амца, амца! Кәасҭхак аажәги!.. – кәасҭхак ааргарц Гәыгә аҷкәынцәа инарыдиҵеит.
Ҷкәынак ахьышәҭҳәа, адәны иеиқәыз амца кәасҭхак ааҽҳәиԥаан, дааины ацә ахәда ахьхарҟәалаз инаҿишьит, ԥырӷқәакгьы уаҟа инадҷаблеит. Ашьа ҵаҟа икашын, уаҟагьы инылишьит, акәасҭха нҿыцәаа-ааҿыцәааит. Ацә еизҟьа иахькажьыз, аԥсы ҭалазшәа, аԥырԥырҳәа акыр аамҭагьы ашьапқәа кыднаҟьон.
– Абри арахә аныршьуа, акәасҭха ахәда изаҿыршьуазеи?.. Ашьа изылыршьуазеи?.. – ҷкәынак дахьгылаз абри аилкаара ихшыҩ назцан, даазҿлымҳахеит.
– Ҳара набжьоуаа, баба, жәытәнатә аахысгьы абас аадыр-уеит... Ҳара ҳадагьы аӡәгьы ус ҟаиҵаӡом... Уи змааноу – иззушьуа изыҳалалхарц, хьыԥшы амамкәа... – иҳәеит Гәыгә, уи аҷкәын ус дахьазҵааз игәы иаахәаны.
Аҷкәынцәа рыҳәызбақәа аадырмазеин, ацәахыхра рҽыназыркит.
Џьарнас урҭ днарыдҵын, амаҵурҭахь иҿынеихеит. Уаҟа аҳәса аилыхара иаҿын, ачысқәа дырмазеиуан. Џьарнас иԥҳәыс амаҵурҭа лаадәылҵымҭаз илаԥш налықәшәан, дналазҵааит:
– Бара, Синаҭ ихабар ҳәа ибдыруазеи?.. Иԥҳәысгьы дмааит ҳәа сыҟоуп...
– Ааи... имааит... изымааз иалздыраауазеи... – аҭак ныҟалҵеит лара.
– Иргәыҵалазеи?.. Дгәааны дыҟазар акәхап!.. Ас уаҩы ибахьоума?.. Амаҷ азы арсҟак игәааз... – иаахьааигеит Џьарнас, игәы иныҵалан, ҭахак ааинамҭо.
Џьарнас иԥҳәыс акәасқьа дынхалеит, аха ԥыҭрак ашьҭахь саанқәак еихаргыла икны даадәылҵит.
«Арахь баргьы ибгәаԥхомызт, аха уажәы быҩуа брылоуп аҳәса... ус адыруеит иара...» – игәы инҭиҳәааит Џьарнас, ихы аарнаашәа, иԥҳәыс длеизгәдуны дналыхәаԥшын. Аиашазы усҟан иаалгәамԥхеит лара Џьарнас иаалырҟьаны иааихҭашәарахаз.
– Араатәи ҳанхара, абырсҟак ҳџьабаа зыдҳарӡылахьоу, ус иаанҳажьуама?.. Уажәшьҭа ҳара ҳҿыцнхацәаны ҳхы ҳзамыхәар?.. Ҳаргьы ҳхәыҷқәам... еилукаау абри уара?.. – уи илҳәаз, аҵабыргазы, уаҩ дархәыцыртә иҟан. Ахҵәареи ҿыц анхареи иаҵанакуаз даараӡа ихьанҭан.
– Уи бара бацәымшәан... Уашьцәа рҿы зегьы иреиӷьуп аҟазаара, иумамзаргьы, иухӡымзаргьы. Абра ҳшыҟоу акы насыхьыр, сышьацәа хаххала, нахьхьи сганы сыржыр акәхоит... – Џьарнас ҽаамҭанык еиԥшымкәа, ихәыцрақәа еиҳа-еиҳа ҭахак имҭауа, деимырхха дыркын.
– Хар ҳамаӡамкәа ҳҽанааиҭаҳк... маҷк ҳаԥсы анааҳалала, уара ахҵәара ухы иааҭашәахт. Ахҵәара шымариахарыз, ус анхара мариахондаз... – гәоу-гәоу даацәажәеит Џьарнас иԥҳәыс. Уи лхәыцрақәа цәгьамызт.
– Ҳхәыҷқәагьы ҳаиашьара ргәыблра ркып... араагьы итәымџьарам аха... – Џьарнас, рацәак имырхьаацәакәа, ииҳәац еиҭеиҳәон.
Џьарнас ари аус игәы иҵхоижьҭеи акрааҵуан, аха ус имҳәамырза дааиуан. Иахьа-уаҵәы шиҳәоз амшқәа неицыланы инықәҳа ицон, игәҭыха шигәҭыхаз иаанхон. Уи аӡбахә ала риашьараҿы аиҳабы ҳәа изхәаԥшуаз Гәыгә илымҳа инҭишьхьан.
– Саб иқьаԥҭа, ҳџьынџь ус иаанхагәышьеит... Саазқәылаз еиҳа-еиҳа гәыҵхас ишьҭысхуа салагеит. Сашьа уеизгьы илахьынҵа ицныҟәартә дзыҟамлагәышьеит... Сани саби ныгәнысуа, гәырҩа цәгьала адунеи ишықәыз инеихыԥсааит... Саб иџьынџь – уи сара исхашҭраны сыҟамызт, аха уи анықәԥшра схьаақәа арҿыцуан азы акыргьы саԥеиԥшит. Аха уажәшьҭа исзымчҳауа салагеит...
– Аиеи, баба, аиеи, уаҟагьы унхоит, аха уабиџьынџь даҽа гәыблрак ацуп, иузкажьуама?.. Уи азы аӡәгьы мап уцәикуам... ҳаиашьара зегьы уцхраап... ацхырааразы ихәыдаӡам, уи удыруеит... аамҭагьы умгацәан, – иҳәеит усҟан Гәыгә, уи иаҵаз аиашара дазырхәыцуа. – Зегьы иреицәоуп, баба, ианакәӡам уашьцәа, уҳабла уҵагыланы, удгьыл гәакьахь уанырго... абжьааԥны ҳаҭыр зқәумҵоз, аҵыхәтәаны ада ԥсыхәа умамкәа уаныҟало... Шьоукы-шьоукы урыхәаԥши, зегь рзеиԥшуп, рыԥсы анҭоугьы, ианԥслакгьы... Аха аҵыхәтәаны рыдгьыл гәакьа иазхьаахуеит... акагьы анрылымшо...
Уимоу, рхәыҷреи рқәыԥшреи аан ирылаҽыз агәыблра ианамырҭынчлак, ианырзымчҳалакь, ицаны, ирыхҭысхьоу зегьы ргәаларшәо, рқьаԥҭажәқәа инрықәԥшуеит иуауа-уауаӡа, игәыҩба-ҿыҩбаханы. – Ҳанԥслакь, абраҟа ҳажәжыроуп, – зҳәогьы дубап. Убриала ргәы рҟычуеит... Иудыруоу. Џьарнас, ашьам дгьыл захьӡу?.. Уи абиџьынџь ауп. Уи еиҳау акагь ыҟаӡам, иагьузыԥшаауам... Уара ус ианугәаԥха, уахызбаауада, баба, зегь ҳуцхраауеит... – Гәыгә уи даналацәажәоз дыззымхәыцуаз дарбаныз. Набжьоуаа зегьы дрызхәыцуан. Уи шьахәлаҵәҟьа идыруан зыдгьыл ҳаҭыр ақәызҵози иақәзымҵози. Аха набжьоуаа рыдгьыл азы рыԥсы шҭырхуаз агәра игахьан. Иахӡыӡон еснагь урҭ, иеиҷаҳауан. Рыдгьыл иамеилаҳарыз дарбаныз! Шаҟаҩгьы рыԥсы қымқымуа иашьклаԥшхьаз! Гәыгә ианигәаламшәо ыҟаӡам, абраҟа, Џьарнас идгьыл аҿы ҽнак аӡәы, иԥаҵақәа еиқәаҵәаӡа, дықәгыланы дшибаз. Уи дыхрааӡраауа ашәырҵлақәа дрыҵаԥшуан. Гәыгә даниба, диазҵааит абас:
– Кто жьил раншье здесь?
– Нету... нету... – иҳәеит Гәыгә, иҽхыршәааны, уи дзышьҭаз иаразнак ицәа иналашәан.
– Земльиа харошьаиа, даа?.. – деиҭаҵааит уи атәым.
– Да, харош, харош... зачем? – Гәыгә уи илакҭа еиқәара дынҭаԥшит, ихы ааиҵыхны, макьаназгьы ус зегь злоугӡо аӡәы шиакәым ирдыруа, илахь ааимарџыхәны.
– Иа здесь жьить хачу, купить хачу... – ихы ааиркәаткәатеит егьи, деиқәеиҩысҭаа-деиқәыгызмалха.
– Нет, нет!.. – уаҳагь димацәажәеит уи Гәыгә. «Иахьиз рыдгьылқәа кажьны, игәеигәеиуа ҳқыҭақәа ирылоуп, иабантәиаауеи уҳәарауазеи?.. Зегь рзеиԥшуп, шәанаџьалбеит!..» – иааџьеишьеит гәаныла.
Гәыгә уи анигәаламшәоз ыҟаӡамызт. Ибла дныхгылон, зыԥсы ҵамҵамуа, алаҳақәа ирыҵаԥшуаз уи ахаҵа еиқәаҵәа.
Набжьоуаа рыдгьыл еиқәырханы, аиҭакрақәа иҟалақәоз ирыҵамӡыкәа иахьааиуаз иааџьоушьарын. Сасык даақәнагаларгьы – Набжьоуҟа дрыманы рҿаархон. Нас набжьоуаа шыҟоу, набжьоуаа рчеиџьыка аӡбахә шырҿаку агәашә инҭыҵуан, рыԥсы шахьыхәхәоз. Уажәыгь урҭ рқьабзқәа мырӡкәа иааргон, харгьы рымаӡамызт, уаарыҵашьыцрын.
– Набжьоуаа реиԥш зҳәатәы еиқәшәо дҟалом... – дарбаныз згәы ҭыӷьӷьаа урҭ рыӡбахә зымҳәоз, измырҽхәоз.
– Саныԥслак набжьоуаа сымҩаԥыргааит, уаҳа акгьы саҳәом, – иҳәеит ҽнак абыргцәа еидтәаланы ишеицәажәоз ахәанытәи Џьыргә. Уи змаҳац аӡәгьы дыҟаӡам Набжьоу.
– Сара сгәырӷьараҿ набжьоуаа сдырҽеир сҭахуп, – иҳәеит аҩыҵатәи Ламшьаҵә, иԥаҵа кьакьақәа ыршо дахьтәаз. Ихгьы ҩеиҵыхны днарыхәаԥш-ҩарыхәаԥшқәеит, иахырҳәаарызеишь ҳәа. Иахырҳәаагәышьоз – уи ҵабыргын.
– Сара сыҷкәын ԥҳәыс данааиго, набжьоуаа ашәа сзырҳәар сҭахуп, – иҳәеит Мжәаҩырԥатәи Ҳабашь-иԥа Қәаӷьына. – Урҭ ишдырҽеиуа, урҭ ишымҩаԥыргауа ҳара иаҳзымҩаԥгауам!..
Џьарнас даахьаҳәын, Гәыгә дахьгылаз ахь иҿынеихеит. Гәыгә аҟәара хәыҷы дхықәгылан, ашҭа аганахь, анаараҿы ииасуаз.
– Абра, исгәалашәоит, Џьарнас, аӡлагара шәызҭагылан, усҟан шәаргьы шәхәыҷқәан... Уаб ихала иоуп ижны иҭазыргылаз... аху-ахуҳәа илагон... Изакәытә ӡлагара бзиаз! Уажәтәи ҳаӡлагарақәа иреиԥшызма... Уажәы ибылны ауп ишаҳзырлагауа... гьама хаарак аҵаӡамкәа... – убри дналацәажәеит Гәыгә иҽаарҭынчны, ибла ихгылан уи аӡлагара, иахьа уажәраанӡагьы инхымҵуа. Аԥсуа ӡлагара хәыҷы аҩны ааигәара аху-ахуҳәа илаго, иануҭаху унеины гәыблаак азна ашыла аахухуа – ари нхарак иаҩымсуази...
Уажәы урҭ рышьҭамҭақәа умбаӡо, иныҵахәаша ицан, ирхаану урҭ рыӡбахә ааргәаладыршәоит, ргәқәа нарызхьаблаауа.
Ажәытәтәи ашьҭа мырӡкәа, агәаҩара иҭаршәны иааиуаз аӡиас хәыҷы, ижны иахьыҟаз, анкьаӡа зны аӡлагара ахьҭа_гылаз иҭаҽҽауан. Аакьыскьа Џьарнас ааигәа-сигәа зегьы шықәирыцқьааз ҩашьомызт, ицқьаӡа иааԥшуан уааилаҳаратәы. Цәгьа иаманшәалан аӡлагара азыҳәан.
– Ауаҩы инапы анагхалакь, зегь ԥхасҭамхои... Агәырҩа ауаҩы дшарҩауа еиԥш, адгьылгьы ианымԥшырц залшауам анапыдара... уи зегьы иреицәоуп...
Гәыгә ас зхиҳәаауаз идыруан Џьарнас, аԥсҭазаара инарбахьаз рацәаӡан. Аибашьра, аԥсра, аиҭаԥсра, иашьа ихнымҳәра – абарҭ зегьы лахьеиқәҵаган изыҟалеит Џьарнас аибашьра ашьҭахьтәи ашықәсқәа рзы. Иаб инхара игәы азнымкылауа дшахәаԥшуаз инеилаҳаит, инышьҭабаа ицеит. Иаргьы аҽакала дазхәыцуа далагеит, иашьазаҵәы даныхнымҳә. Иашьа дыҟамкәа ашҭа аҭалара ицәыхьанҭан, игәы изақәкуамызт акгьы.
Аха аҵыхәтәаны Џьарнас инырӡазар акәхап дызмырҭынчуаз ихьаақәа. Игәы иҵаланы дшарҳәаҵәыҳәыҵәуаз иҿаԥшылара ианубаало дҟалеит. Аҭынчра, амцхә амцәажәара ҵигеит, акы дарҟәырны даман. Ишакәым иԥсҭазаараҿы ус маншәаламрак иара иганахьала иҟаланы, измырҽеиуашәа, ихьанҭаӡа иҟәаҟәа инықәҳазшәа ибон. Уи зегьы зыхҟьоз идыруан иара. Игәҭакы анагӡара ус имариамызт, аха игәы ацәкаижьыргьы иҭахымызт.
– Убра убас уаанхаӡарц угәы иҭоума, Џьарнас, уиашьара уалҵны, – иаҽԥниҳәеит ҽнак риашьара аҟынтәи Ҭамшьа захьӡыз, ҽырхықәмҵа ҟаҵаны. – Егьаџьара уцаргьы зегь дарароуп, уиашьара еиӷьу узыԥшаауам. Уиашьара ушыркуа, ишухылаԥшуа, аҽаџьара иухыламԥшыр ҟалап...
– Уи сара иаусзымдырхуа, Ҭамшьа... аха исзеиԥштәуам макьана. Сара сиашьара сахьыҟазаалакгьы исыԥсахуам, уи жәдыруазааит... Сиашьара еиҳау акагь сымаӡам... – ниаҭеикит Џьарнас уи. Иагьаҩы иагьа рҳәон, аха иара игәы иҵхоз аиашаҵәҟьа акәын уаҩ дзықәгәыӷраны иҟаз.
– Ҳара ҳқьаԥҭа, ҳџьынџь Набжьоу ауп иахьыҟоу, – Џьарнас иусқәа рҭыԥ инықәҵаны аҩны данаатәалак, иҷкәынцәа ианыргәалаимыршәоз ыҟаӡамызт. Ихәыҷра, иқәыԥшра, Набжьоу иадҳәалаз, инымҵәаӡоз гәыблрак изацын. Ишықәсқәа ирыцлацыԥхьаӡа, ихьаақәа ирызҳауан, ддырҭынчуамызт. Уажәы-уажәы дындәылҵны, ажәҩан ҵлашаара днаҵаԥшуан, Набжьоуҟа ихы нарханы. Уахь иҵагь илашоушәа игәы иааинаҭон.
– Иахьа, Џьарнас даагоит... иахьа Џьарнас даагоит!.. Аӡә шәагымхароуп!.. – ҽнак набжьоуаа инарылҩит хаҵак ибжьы. Уи зызкыз дырын.
Хәыҷи дуи аӡә дагмызт уи аҽны. Ирылшоз ала ацхыраараз рашҭақәа инарҭыҵит. Џьарнас инахандеи, инхара Набжьоуҟа аиагара ус имариамызт, аха уи иазырыӡбаз акыр иарманшәаларатәы иҟан...
«Уара абра уқәҵны уанца, уаргьы саргьы егьаҳзеилам... дунеихаангьы сагьузыразхом уашҭагьы сҭалом, сагьуацәажәом...» – Синаҭ убасҟан ииҳәаз ажәақәа уажәыгьы ихы иҭагьежьуан Џьарнас. Уажәы-уажәы ибла дныҵагылон, зны дгәаауашәа, зны агәалаҟара бзиа иманы данцәажәоз, даныччоз еиԥш, аха арахь макьаназы ихабаркгьы ыҟаӡамызт.
Синаҭ иакәзар, ес-иҟалалакгьы убасҟан ииҳәаз нагӡо дааиуан. Уаҳагь иашҭа дықәмлацызт, иблақәа неиҵыхынгьы дихәамԥшыцызт. Џьарнас уи игәы иалакьакьон еснагь. Уаҟәыҵ абри узҿу ҳәа днаидгыланы инеиҿаирхьырц шаҟантә игәы инҭеикхьаз, аха изеиԥштәуамызт. Иахьа араҟа данимбаӡа, ичҳара хыжжуа далагеит. Дазкуамызт ашҭа.
– Дмааӡеит ари... иҳәахьа наигӡозар акәхап, сгәы саиргарц... Ма иҷкәынцәа ааишьҭыр, иара аубыџьыр... – иԥҳәыс дналыдыххылеит дырҩегьых Џьарнас. Дналҿацәажәеит.
– Ииҳәаз наигӡозар акәхап, – лҳәеит иԥҳәысгьы. – Уи ус згәы нурхақәо дреиуамызт, аха... Шаҟа ҳаҭыр ҳақәиҵоз!.. Иара Шькәагьы илгәыҵалазеи?.. Митә ҟалозма даабжьысыр?.. – Џьарнас иԥҳәыс, Шькәа ҳәа дызҿыз, аицала леиԥш илзыҟаз, Синаҭ иԥҳәыс лакәын, илылалҵоз аӡәгьы длымаӡамызт.
Агәылацәа-азлацәа инеишьҭагыланы ашҭа иааҭалон, ирымаз ахәыҷы рнапы ианҵаны. Џьарнас иԥҳәыс дгәакы-ҵәакуа днарԥылон.
«Еишьак иеиԥш акәын дшысзыҟаз, сышԥеизеилымкааи?.. Мшәан, ибзиоуп, аха зынӡаск дсылҵырц игәы иҭоума?..»
Аиашазы, Џьарнас уи илеиҵоз аӡәгьы димаӡамызт. Иара даныҟамыз иҩны-игәара Синаҭ иакәын зылаԥш ахыз, иазҵаауаз, иазҿлымҳаз. Синаҭ игәыла гәакьа, еишьак иеиԥш иибоз диԥырҵуа даналага, цәгьаӡа иааицәымыӷхеит, аха иашьцәа рахь дцозар илшагәышьоз, дизаанкыломызт.
– Сара абра сахьынхо зыбзоуроу, Синаҭ, уара уоуп. Ҳшыхәыҷқәаз ҳаибааӡахьан. Аиашьара сзууит... Сааугеит, сынурхеит, иҭабуп. Аха, изхысҳәаауа, уи уара угәы иалсыргьы, сабиџьынџь ахь мчык сыхоит, сарҭынчуам... уи атәы даараӡа ицәгьоуп, сеилукаап ҳәа сыҟоуп... Амала, сзыҳәауа, угәы иаанамган абра исцәымӷын ҳәа... Абри сызхыҵуа адгьыл исҭахуп сара уҷкәынцәа аӡәы дықәынурхарц. Сазыразуп. Атәымуаҩ – мап... – абриоуп убасҟан Џьарнас ииҳәаӡаз. Игәы иҭаз зегьы аартны иҿы изарҳәомызт.
– Иашьцәа рахь дцозар, уара иуухуам... Тәымџьара аума дахьцо?.. – Синаҭ иԥҳәыс инеиҿалырхьит, дгәамҵхамҵуа иаҳаз ажәабжь анлызнеига. Уи иҷкынцәагьы иргәамԥхеит Џьарнас ииӡбыз, аха иркгәышьааз. Урҭ ирдыруан Џьарнас дара рзыҳәан акала игәы нханы дшыҟамыз. Даараӡагьы ихьааргеит, игәныргеит. Џьарнас уажәы иаразнак лаԥшҵашәароушәа акы ибла иныхгылан, икәасқьа шәаны, убраҟа, иашҭаҿы уажәыгьы ишьҭазшәа игәы иааинаҭахит. Игәы ааихьнашьыхит. Аха икәасқьа уажәы араҟа, иашҭаҿы иқәԥраауа иқәгылан, усҟан аасҭагьы аҽа ҿра-ԥшрак ахаланы.
– Арҭ рџьабаа ҳара дунеихаан иҳазшәараны ҳаҟоума... ҳаҩны ықәԥраауа иаақәдыргылеит, – лҳәеит Џьарнас иԥҳәыс, ркәасқьа ҩаԥхьа ишыҟаз ианаақәдыргыла.
– Мшәан, ас мацара ҳашԥацари... ҳаргьы ҳнапқәа еи-қәԥсаны ҳтәам, – иҳәеит Џьарнас, уи лажәа аҭакс.
Имаҵурҭагьы убраҟа ишгылаз еиԥш игылоуп абраҟагьы, акәасқьа авараҿы, иқәҷҷаауа, аҩныҵҟа агәырӷьабжьы ҩныҩуа.
Зегь реиҳа Џьарнас убри акәын дзыхӡыӡаауаз.
– Абри абас ишеибгоу, абас ишыҟоу, убраҟа инаганы исызгылазар, хеиҭакгас исыхәагәышьон ҳамҭакы, џьара ԥсеивгахак аасоуаанӡа, – иҳәалон Џьарнас, убрахь аиасра игәы ианҭеик нахыс. Иагьазырӡбеит иҳаблауаа уи ишаманшәалахашаз.
Аҽны ажәлар рацәаҩӡаны еизеит Џьарнас иашҭаҿы. Џьоукы ихырбгаланы ишьҭаз акәасқьа амаҭәахәқәа аҽуардынқәа ирықәҵаны агара иаҿын, џьоукы аԥацха-маҵурҭа ҵаҟа ауасхырқәа аҵарҵан, ацәкамбашьқәа ирыцраҳәаны рҿынархеит. Синаҭ аԥхьаӡа ҿымҭӡакәа дрышьҭагыланы дааиуан, аха нас, игәы иамукәа, акамбашьқәа ныҟәызцоз днараԥ_гылеит, аӡиас ирраны иахьыҟаз, еиҳа иахьшәарҭаз аҭыԥ аҿы ианааи.
Аԥацха ҵаҟатәи ауасхырқәа умбо аӡы инӡаагылеит. Аӡы аҽҽаҳәа иадыҽҽалон, аха икылхаҽа ицон. Аҟәаҿҿаҳәа абжьы улымҳа ҭнашьаауан ахаҳәқәа иахьрықәҳәазоз.
Амаҵурҭа арыххагақәа адҵаны иҟаҵан, аха ианааибарыххалак, иааимыҩррашәа иааҿыж-ҿыжуан. Аҷкәынцәа рыбжьқәа ҵарыхәҵәаӡа игон акамбашьқәа иахьрыҵаҟьоз. Синаҭ зны анахь диасларын, зны арахь диасларын, дахыкәшаларын, дшаҟь-шаҟьо зегь илаԥш рхын. Абри аԥацха машәырк амыхькәа аҭыԥ аҿы иҳазнагандаз ҳәа дахӡыӡаауан. Џьарнас абыржәы абарҭ зегьы иҿыцҳҳараӡа ибла иныхгылан, рацәак иамраӡа, ццакырак рымоушәа, иниаҟьан ицеит. Усҟан зегь маншәалахеит, ддырманшәалеит игәылацәа, иҳаблауаа Џьарнас. Набжьоуаа аицхыраара, аихаҵгылара ианакәзаалакгьы ирыман. Уи азы урхашшаартә иҟамызт. Иргәаԥхоз – дыргәаԥхон, ицхраауан... иргәамԥхаз – иагьизхьаԥшуамызт...
Адәны ашҭа анаӡараҿы, рацәак еицәыхарамкәа, ҩыџьара амца гәыр-гәырҳәа еиқәын. Аҩыџьарагьы ачуан дуқәа ақәгылан, асаџьаққәа ирықәыргыланы. Акаҿы акәац ҭан, ахәаҭаҳәа ижәуа, егьи аҿы ахьурӡы еилашуан. Аҷкәынцәа ахыкәшаны, алаф ҳәо еилагылан, еибарччауа.
– Уара, уи акәу џьышәшьома, Лад иоуп алакәҵәҟьа зыхьыз... Уи шәасымҳәаӡац... – ҿааиҭит уаҟа, змахәарқәа хьарҵәаны игылаз, ҷкәына ҟатак, акәац зҭаз ачуан ихылаз ақәаҭаб, ичамсҟәыл наҵшьуа ианхиҟьа ашьҭахь.
– Ихьзеи Лад, иумҳәои? – азҵаарақәа ахьышәҭҳәа инаиқәрыԥсеит инеишьҭарххны, араҟа Лад ихымҩыцыз акы шихыҩыз аҟара рыхшыҩ назцан. Ладгьы уаҟа дрылагылан, ачча иҿықәҳәҳәы. Набжьоуаа алафҳәараз ируҭахуазеи... алаф анырҳәо – агәыразра аҵоуп.
– Ҩызара ҳәа Ҷыҷын дахьиццаз, ауха, ԥыҭх анижә, дахьнышьҭарҵаз ӡӷабк дааин, – бшьапы бнах, бара, бшьапы... – лҳәан, лҽааилыхны ишьапаҿы днышьҭалазаап. Аухантәаракгьы, – бара, бшьапы шаҟа ихьшәашәоузеи, иҵааԥсха, ибгәыҵалазеи?.. Арахь баахи, иаасгәыҵасыҳәҳәар иааԥхап, – лҳәозаарын, уаҟа ишьҭаз лҩыза лакәыз џьшьаны. Лад ишьапы цәымҟырқәа кылгәыгә-мылгәыгәӡа илгәыҵакны илкызаарын. Иара ижәны дыҟамыз, акагь имбаӡеит. Ашьҭахь, лҩыза дааины сышьҭалоит ҳәа ахыза дааҩахазар, акәукәуҳәа дыҳәҳәеит. Лҩыза ишьҭазгьы афырҳәа илзымбатәбараханы дҩаҵҟьеит. Аха иара дыцәан дҭахәхәа. Аӡӷабцәа риарҭа ҟаҵаны иахьыҟаз дышьҭарҵазаап.
– Нас, уара! Алакәҵәҟьа уҭахызар!.. – аҷкәынцәа рхқәа рҵысуа, иааџьаршьеит иахьгылаз.
– Сара сыцәаз џьышәшьоит, саргьы лшьапқәа сгәыдырӷәӷәала сиан сҽырԥсны. – Бшьапқәа хәымбабисаӡа, ахәы ҳәа ирықәузеи, – лҳәахт, аха сара ҿысымҭӡеит... – аџықә-џықәҳәа днарылаччеит Ладгьы. – Адырҩаҽны саргьы егьсымҳәеит, даргьы егьрымҳәеит, – инациҵеит дырҩегьых уи аҷкәын, ибжьы гәаҩаӡа.
– Уара, аубыџьыр, аӡы шыцәаз иубазаарын, аха... Думан уаарауаз арахь!.. – иааибарччеит аҷкәынцәа.
Убри аамҭазы Џьарнас даарыдгылт. Ихиҿы еиқәара ҭынчуп. Иблуз цәыш хыхь иеиқәа иақәҿаҳәоуп маҟапак ала. Ихахәыжәпара ашла наланаԥсахьеит. – Ҳмажәи, уажәшьҭа ҳхәыҷқәоума ҳаргьы, – иҳәалоит, иџьабаақәа уиаҟара рхаҿы иаамгакәа, иаалырҟьаны абас ухахәы зыршлазеи ҳәа ианиазҵаалак.
– Ишԥацои аусқәа? – днаскьаны ачуанқәа днархаԥшит уажәы.
– Хар ҳамаӡам... акәац жәырц егьагым... абысҭагьы уажәшьҭа иаауеит, – аҭак ныҟарҵеит аҷкәынцәа.
– Акәац амцхә ишәцәымжәцәааит... амцхә ижәны агьама ҽеихом, шәахылаԥшла, рацәакгьы амца аҵашәымҵан, – иҳәан, днарыдҵит Џьарнас.
Џьарнас имаҵурҭа-ԥацхаҿы иааикәыршаны атәарҭақәа ҟарҵахьан, ақьаад шкәакәа ықәыршәны архиара иаҿын.
– Дмааит уеизгьы... игәыҵалах здырхуада... – Џьарнас иԥҳәыс дналыдгылеит. Игәҭыха ҵәахышьа изаҭомызт, дарҭынчуамызт.
– Дгәааны дыҟоуп, даауама? – лҳәеит лара.
– Даҽа ԥыҭк ҳааԥшып?.. – дналазҵааит.
– Аиеи, даҽа ԥыҭк ҳааԥшып... – аҭак ныҟалҵеит лара, деиԥхьхәыцаауа, лҽаарҭынчшәа.
Ахацәа, ашҭа анаӡараҿы игылаз аҵәагәаҩа аԥхьа итәаны, ацәажәара иаҿын. Ҟаурбеи урҭ дырхагылан дырзыӡырҩуан, аҵла иҽнадҵашәа дахьгылаз. Џьарнас уи дахьибоз иаҟара ицлон, иҟаиҵарыз издырамызт.
Џьарнас уахь инеихигеит.
– Шәара игәашәҭахьоу, шәазхәыцхьоу, ҳара набжьоуаа егьырҭ ҳашреиԥшым, ҳашрыламҩашьо, аҽа ҟазшьак шҳамоу?.. – Гәыгә итәақәаз днарылаԥшит, ирҳәо саҳап наигәахәын. Ашлара иаманакуаз ихиҿы ҭынчын. Ари аҩыза азҵаара аҭакԥхықәра ду шацыз зегьы еилыркаауазар иҭахын. Уи иаҵанакуаз маҷӡамызт.
– Ааи, уи шԥаҳзымдыруеи ҳара? Иуҳәашьоузеи, Гәыгә? Уажәшьҭа ҳхәыҷқәам ҳаргьы? – аригьы днабжьоутәын, Гәыгә иаасҭа маҷк деиҵбын, днацралашәа даацәажәеит. – Изхуҳәаазеи?
– Изхысҳәаазеи умбои... аламҩашьароуп ахи-аҵыхәеи.., убри ауп ҳаҭыр зықәҵатәу, иеихаҳатәу, игәцарактәу. Уи ҳара наџьнатә аахысгьы иҳамоуп... Ҳара ҳқьабз, ҳара ҳҵас ҳара ҳаҭыр анаҳзақәымҵа, даҽа шьоукы ҳаҭыр ақәырҵарангьы иҟаӡам... Усҟан зегь ҳаиԥшхар алшоит... Ҳара аҭоурых
дуӡӡа змоу уаауп... иеиҷаҳатәуп... – Гәыгә илаба иаԥхьа иныҵаикшан, дырҩегьых днарыхәаԥшит, ихы ҩышьҭыхны. Абри излацәажәо аҷкәынцәагьы ираҳауазар цәгьа ибомызт, аха урҭ наскьа игылан. Шьоукгьы, рмысҭхәагақәа ачуан инҭакшо, абысҭаура иаҿын.
– Ҳара набжьоуаа шьоукы-шьоукы ҳҭоурых анеиларгақәогьы ыҟоуп рҽырҩашьаны... – иҳәеит аҽаӡә дахьтәаз, игәы иҵхоз ааизымчҳазт.
– Урҭ зышьҭақәоу ҳамдыруеи, аха... Урҭ чмазаҩцәоуп, – иҳәеит даҽаӡәгьы, хаарак наҵамҵаӡакәа, иқьышә инықәиҵан.
– Абзиара зҭаху дунеихаангьы ацәгьара дазхәыцӡом... ацәгьара зҭаху иоуп ацәгьара иашьҭоу, – иҳәеит Гәыгә. – Ҳара набжьоуаа ацәгьагьы аабахьеит, абзиагьы... аха ҳааигәышьоит макьаназы... – инациҵеит, иџьымшь кьакьақәа ҩаҳареикын.
Џьарнас ԥыҭраамҭак дтәаны урҭ дырзыӡырҩуан, аха нас игәы иамукәа дҩагылан, аҷкәынцәа рахь иҿынеихеит. Урҭ ирылымшоз акагьы ыҟаӡамызт, аха хылаԥшрада иаанижьуамызт.
«...Иареи сареи ҳаизыҟазаашьақәа рҵыхәтәа абра иԥҵәарцу?.. Абас акәызма дышсыхәаԥшуаз?.. Аха џьара дахнагазар?..» – Џьарнас Синаҭ дизхәыцуан, иахьатәи имааира игәы иҵаланы. Ас дизныҟәап ҳәа игәы иаанагомызт. «Дмаар?.. Ибзиоуп, дмааит... ишьапы сылихып... саргьы сшьапы илсхып. Нас?.. Ишԥаҟалои нас?.. Мап, ус ҳзеибашьҭуам... уаангыл, ҳаицәажәахп уареи сареи ишақәнагоу... џьара ҳааиқәшәахра ҳаҟоуп...» – гәаӷкроушәа акы игәы иныҵалеит. Еишьак иеиԥш ииԥхьаӡоз, акы еимазымкуа иҟада, аха асҵәҟьа дицәгәаап ҳәа дыҟамызт, ихахьы изаагомызт Џьарнас иаалырҟьаны Синаҭ иҽеиҭакрақәа рҵыхәтәа абас икылнагап ҳәа. Усҵәҟьа иҟалар, аиашазы, уи ҽеихом, иԥшӡахом, ирыбжьаз аиҩызара, аизгәакьара ус ибашазаарын.
Аҷкәынцәа абысҭа руит, идырмазеит, аҳәсахәыҷқәагьы русқәа аадырманшәалеит.
– Уажәшьҭа ҳаззыԥшуада, Џьарнас, зегь мазеихазар...
Иааираны изыхәҭаз зегь ааихьеит ҳәа сыҟоуп, – Гәыгә даацәажәеит.
– Аиеи, иааираны изыхәҭаз зегь ааихьеит, аха абри Синаҭ даанызкылаз сыздыруам, – иҳәеит Џьарнас.
– Синаҭгьы дышԥамааиуеи... дааип ус... дышԥаҳҳьымӡари... – Гәыгә амаҵурҭа аԥхьа дгылан, зегьы днарылаԥш-аарылаԥшит. Џьарнас игәырӷьара зҽалазырхәырц иааиз ракәын иҟаз.
Ус атәарахьы инеихеит. Аха Синаҭ дыҟамызт. Џьарнас даауалуашеит. Амаҵурҭа-ԥацха пеипеиуа иааҭәит.
– Умтәои, Џьарнас, умтәои? – рыбжьқәа наиқәдыргеит итәақәаз.
– Ааи, сышԥамтәои, аха... – даалак-ҩакит Џьарнас дахьгылаз.
– Утәа, уара иухәҭоуп, уаԥшәымоуп... – инаидырҵеит.
Џьарнас днатәеит, аԥсуала аԥшәма иахьихәҭаз аҭыԥ аҿы.
– Иа Анцәа улԥха ҳаҭ!.. Анцәа уиныҳәааит, Џьарнас!.. Иахьа уашьцәа рҿы уҟоуп. Аибашьра иахҟьаз, иузаанагаз рацәаӡоуп, аха урҭ зегьы рҟыба-ӡыбақәа рыманы иҳаҩсхьеит, акыргьы иаҳнырит. Аҳаҳаи, гәкаҳарак умыхьааит!.. Иахьа уӷәӷәоуп уара, аӷьараҳәа уқәгылоуп удгьыл аҿы, уҭахы, удыр рацәаӡоуп, убарҭ ишрыхәҭоу рызнеишьа, рымаҵушьа уақәшәааит!.. Уқәӷьацааит иԥшьоу абри адгьыл, уаб иџьынџь!.. – Гәыгә дҩагылан, аҵәца днахныҳәеит. Ари адгьыл зтәыз, иқәынхоз, иара дызхылҵыз изакәқәаз, ишыҟаз зегь лаигәалаиршәеит. Гәыгә данцәажәоз зегь гыланы изыӡырҩуан, уи иажәақәа, Џьарнас дызхылҵыз ирызкыз, ргәаҵанӡа инеины ихьанарблаауан. Зегьы адруҳәа иааныркылеит уи аныҳәаҿа.
Убри аамҭазы, аҟаԥшьра иҿықәыҳәҳәы, ҽыла дыҩны дахьаауаз амҩа дшашәаз мҩашьо, дыццакны аԥацха дааҩнаххит Џьарнас иҷкәын аиҵбы Хьымца.
– Аӡәгьы дыҟаӡамызт... Аҩнқәа рышә ыҵарԥах иаркын... ҿыстит, ҿысҭит, аха аӡәгьы ишьҭыбжь смаҳаит... — даацәажәеит Хьымца, иаара иазыԥшыз иаб иахь ихы нарханы.
– Иҟалеи иқәынҵәаша?.. Бзиароума, цәгьароума?..
Иабанықәнҵәеи иаалырҟьаны?.. – дахьтәаз дазымкуа, даахәыҵәы-ҳәыҵәит Џьарнас, игәҭынчымра еиҳагьы ихыжжуа иалагеит. Аха убри аамҭазы агәашә аҟынтәи машьынак ихҵаны абжьы аагеит. Хаҵакгьы ибжьы налҩит аҳауа: – Аԥшәма, уҟоума, аԥшәма?..
– Иауазеи сыҟамкәа! – Џьарнас дҩаҵхахеит. Амашьына ашҭа иҭалахьан, иахьабалак ирлашо иааҭагьежьит, митәамшха. Нас ашыжәҳәа Џьарнас иԥацха инадыххылеит. Аҷкәынцәа ндәылибаҳәан, дызусҭада, иҟаиҵо закәызеи ҳәа ишыԥшыз, амашьына ашәқәа анааимҟьа, абар Синаҭ иҭаацәеи иареи!
– Ҳаҭамзааит, Џьарнас, ҳагхеит, аха чарак ахь ҳаҟан, ҳамцар ԥсыхәа ахьамамыз, абыржәоуп ҳанааи... Ас аламала уашҭа сҭалап ҳәа сгәы иҭамызт, суцәгәааны сыҟан, аха уашьа дузыԥсахуама!.. – аџықә-џықәҳәа дыччо, иԥаҵақәа еиқәаҵәаӡа, ихиҿы ихалашауа, Џьарнас иахь инеихигеит Синаҭ дыӷәӷәаҟацаӡа. Иааигәыдибаҳәҳәалеит. Аԥсшәа неибырҳәеит.
– Уажәшьҭа шәаарыԥхь арахь, шәаарыԥхь! – абжьқәа аагеит.
Џьарнас иҩны иаразнакала гәырӷьарыла иааҭәит. Ауха акыраамҭаӡагьы еихсыӷьуамызт ашәаҳәабжьы. Аҵх каххаа, уаҩы ишимбац ала, ажәҩан еҵәа рацәала иҭәын...
Акәасқьа авараҿы игылаз амжәаҵла иамҵаҟаҵаз атәарҭаҿы, ибӷа нкыдҵашәа, дтәан Дарыҟәа, ибла гәаԥшьқәа ҭаа-ҭаа икыдырхаланы, еиҵәҟаҟараӡа иааԥшуаз ашҭа дықәԥшны, агәашә ахь дыԥшуан. Рацәак ҵуамызт уи аихатә гәашә еиқәыӷьазӷьазуа иааганы иҿарҵеижьҭеи, ианыдрыцқьа, ианыршә, ицырцыруа амырхәага надыҷҷалон. Дарыҟәа илаԥш уи инахигацыԥхьаӡа, инхара акыр аҽеиҭанакызшәа, акыр иазҳазшәа игәы иааинаҭон. Уажәы ақыҭаҿы анхара еиҳа ианыгәцараркуа аамҭазы, иара икәасқьеи имаҵурҭеи шгылац игылан, еиҭакрак аарзымуӡакәа. Агәашә анҭыҵ игылаз араҵла ду, абыӷьқәа ҟьаҟьаӡа, аҽеимыртаӷа, еиԥынчыланы, сынтәагьы уаҩы ишимбац ала уаҩ даргәырӷьарц агәы ишҭоу мҩашьо, зегь раԥхьаӡа улаԥш иныҵамшәарц залшомызт, Дарыҟәа инхара уанаадгылоз. Дарыҟәа иеиԥш уигьы изхаанқәаз рацәаӡан, аха амчқәа камԥсакәа иааиуан иахьагьы. Ажәытәцәа рыҟәнубаалон иахьабалак иҭынчӡа, игәыкӡа.
«Еҳ, сабиц, сабиц... шаҟа шәгәы ҭынчузеи... хьаа змам... шықәсынаҟьак ҳаибамбаргьы шәычҳара иалаӡоит... сара сныгәнысуа амҩақәа сырныз... Аиеи, ианхәыҷқәоугьы улаԥш рхыз, гәыҵхас иумаз, иандухалакгьы убӷарыҟәҟәо урышьҭаз, рҟыбаӡыба нымҵәаӡо...».
Дарыҟәа ибӷа амжәаҵла ашьапы иаадихын, ивараҽы икыдгылаз илаба даахеит, агылара иҽазырхиауа.
«Ҟоҳ, усхамшҭхьаз... уара аубыџьыр уда сызхәарҭоузеи сара...» – иҳәан, ицәеиқәараӡа, зҭаҭын ҭыблааны ивараҿы иқәыз иҭаҭынжәга, ахәы еиқәырхәа, икьакьаӡа, аҭаҭынфҩы ахышәшәо иаақәихын, тыгә-тыгәҳәа аҟәардә акьыԥшь инаниҟьан, иаарыцқьаны иблуз хәаԥштәала аџьыба инҭеиҵеит, ихылԥа гәаҩагьы аарҽеишәа инеихеиҵеит.
– Бара!.. – иԥҳәыс ихы налықәикит Дарыҟәа. Уи амаҵурҭа абарҵаҿы дтәаны, аҟәыд аилыԥшаара даҿын иҭалыԥсарц.
– Иууазеи? – лнапы аҟәыд шаныԥсалаз, лхы ҩышьҭылхын, ишҟа дынхьаԥшит, лыбласаркьақәа днарцәыҵыԥшшәа. Лаԥхьа игылаз, аҟәыд зҭалжәуаз ачуан хәыҷ аҟны еилыӷрааӡа, аха иҟәаз-ҟәазӡа аҟәыд цырақәа ҭаԥсан.
– Бара, арҭ быҷкәынцәа рхабар ҳәа акгьы бмаҳаӡаци?.. Иабанкылахәашеи, змоурахә мыӡша?.. Ҳархашҭӡеит ҳәа сыҟоуп... – гәоу-гәоу даацәажәеит Дарыҟәа, иҷкәынцәа рыхабар аакьыскьа иахьимаҳацыз аахьааганы.
– Сыздыруам... Арахь аӡәгьы дықәлом уеизгьы... Еснагь дара урышьҭазароуп... Ҳалшарақәа шмаҷхаз иазхәыцуада?.. Дара ааины ҳарбалар ами, аха... рхы иаҭәаршьома?.. – Дарыҟәа иԥҳәыс Хьылқан лхаҵа ииҳәаз инацлырӷызит. Уигьы илхьааны дыҟан лыҷкәынцәа ма лҭацацәа иааргәаларшәаны ариабжьарак рымԥан иахьықәымлацыз.
– Ҳзырҭахузеи шьҭа, рхы иахәартә иҟоуп... Иҳааӡеит, иҳахьчеит, ршьапы иқәҳаргылеит, уажәы шәышԥаҟоу ҳәагьы ҳашҭа иҭалом... Аха ирдыруама, бзиа збақәаша, дара рзыҳәан макьанагьы ҳгәы шҭынчым... Иабардырхуеи... иабарҭаху... Иара Алҵыкәгьы игәыҵалазеи, ихьзеи аубаџьыр, уи иакәын ҳаагәцаразкуаз... Уигьы аныҟәарақәеи аҩыжәрақәеи дырхашәалома!.. – Дарыҟәа иҷкәынцәа еснагь абаагәара еиԥш дзықәгәыӷуаз, уажәы инеиԥхьба ицазшәа, иҽаармышьцаны днарызгәынқьит.
– Аха рымамзар акәхап... аԥсеилахараха... – лыбжьы ҵаӷаӡа иаахьалыршшеит Хьылқан. Лнапы ианыԥсалаз аҟәыд цырақәа днарыхәаԥшны, днарыҭәҳәашәа ааҟалҵан, лаԥхьа игылаз ачуан хәыҷы инҭалыԥсеит.
– Ари ҳаҽгьы иныбжьахәаша имыӡи... иԥшааны иааргап ҳәа уҟоу?.. – Дарыҟәа илаба наицирхыраан даагылеит. – Ҳажәит, ҳажәит... ианаамҭаӡам ҳажәит... бгәы ишԥаанагои бара?.. – Дарыҟәа ашьшьыҳәа амаҵурҭахь инеихигеит...
Дарыҟәа амаҵурҭа дныҩналан, дныҩнаԥшы-аҩнашаԥшит, аха акы изымхошәа, акы дашьҭан имбошәа, ауаџьаҟ азааигәара дааҭгылеит. Насоуп уи дзышьҭаз анааигәалашәа. Ауаџьаҟ аханы, акәакьҭахьшәа улаԥш надхаларатәы, иххны, ақьаад илаԥсаны иқәыз аҭаҭын инапы налишьын, еиҵыхәхәа ԥыҭк аақәихын, икәалаԥ инҭаҵаны, инеихарӷәӷәашәа ахҩа наиркын, иџьыба инҭаҵаны, адәахьы дындәылҵит. Дарыҟәа ианакәзаалакгьы икәалаԥ аҭаҭын ҭамкәан ашҭа дҭыҵуамызт. Аҵәамыҷеиԥш иҟаԥшьӡа, иҭаҭынгьы ҭаҭынк еиԥшымызт, уи аниҿыҵеикуаз, егьа хьаа имазаргьы, игәы раҳаҭызшәа, игәы ҭынчызшәа ибон. Ишьапқәагьы, дмыццакӡо баӷьа-баӷьа адгьыл инықәиргылон.
– Сара лбааҟа сцоит... – Хьылқан лахь даахьаҳәит Дарыҟәа иҽаарҭынчны. Даазқәылаз уи дылмазҵаакәа шьаҿакгьы ҟаиҵомызт. Дахьыҟоу хьаалымгарцаз дахьцоз иҳәон. Усҟан лара лыблақәа ҵырхәны днаихәаԥшуан, урҭ иныҟәарақәа гәҭынчымрак шылнаҭауаз удырратәы.
– Иабыкәу лбааҟа уахьцахуа уажәы? – лхы аарнааны, ҽырхықәмҵа днаиазҵааит Хьылқан.
– Иабыкәу сахьцахуа бымбои, ҳазхашҭыз рҟынӡа... – аҭак налиҭеит Дарыҟәа.
– Удәықәлахт уажәы... иузычҳауам џьарак атәара!.. Иахьахәлаанӡа уакәшалароуп, уакәшалароуп адунеи... Убӷарыҟәҟәо уа унеиаанӡа ихәлап!.. Ирҭахызар дара маауази!.. – днацралеит Хьылқан, лхылҿы шкәакәара, амца аԥхара надшылазшәа, иааибакит.
– Ҳоҳ, дара ааип, дара ааип шаҳхәоз, ҳшырзыԥшыз ҩымчыбжь нҭакәкәа инҵәеит... Иабаҟоу дара?.. Уажәшьҭа ҳзырҭахузеи?.. – Дарыҟәа илахь акаҷыра-ҭаҿҿарақәа еиҳагьы рҽааиздырҵәан, иҿаԥшылара аадырмашьцеит. Хьылқангьы уаҳа дналызхьамԥшӡакәа амаҵурҭа абарҵа дныҵыҵит дхыҟә-хыҟәуа.
Дарыҟәа ашьшьа-шьшьыҳәа агәашә дынҭыҵит. Адгьыл, ишьапы зықәиргылоз, иара изыҳәан иҭынчын, итатан, ашьҭыбжь гаӡомызт. Илаба нықәкшо днеиуан, нас дааҭгыланы иаԥхьаҟа дыԥшуан, ибла иабоз игәы нцәыҵанархәыҭхәыҭуан.
– Ибгәалашәо бара?.. – иҳәалон Дарыҟәа, Хьылқани иареи рхала амаҵурҭа ауаџьаҟ аҿы ианааидтәалалак. Усҟан иаацәыригон дызнызсхьаз, дызныԥахьаз, иԥсҭазаара иадҳәалаз ахҭысқәа рыӡбахә: иқәыԥшра, иԥҳәысаагара, ихәыҷқәа маҟаҿамҳәақәа ааныжьны аибашьрахь ицара, ӷәгәала данырхә – схәыҷқәеи сареи ҳаибганы ҳаибабозар ҳәа аҿаҭахьа иқәиҵаз... убас шаҟа...
– Ыы, ишԥасгәаламшәои... исгәаламшәакәа... ахашҭра ҵызгеит ҳәа угәы иаанагома?.. – днацралашәа ҿаалҭуан Хьылқангьы. Деиқәышла дыштәазгьы, ахашҭра макьаназы иҵлымгацызт. Иара Дарыҟәагьы игәалашәарақәа дахьынӡааихьоугьы, маҷӡак иадамхаргьы, хьысҳарак рнымԥшыцызт. Урҭ зегьы ашәындыҟәра инҭаҵаны, акәаҷалап еиԥш ашә наркны имазшәаҵәҟьа, ианааиҭаххоз ахьышәҭҳәа зегь ааигәалашәон.
Дарыҟәа иҩнаҭа аханатәгьы ачеиџьыка зцыз ҩнаҭан. Уаха шаанӡа ҩыжәран, шәаҳәаран. Хьылқан усҟан дышҟьа-шҟьо дықәгьежьааны рымаҵ луан. Леиԥш иԥшӡаз, иҟәыӷаз Набжьоу аҳаблан дубашамызт аӡәгьы. Имҳәа-мырза набжьоуаа рҭацацәа аӡәырҩы илыҵашьыцны иԥсуан.
Дарыҟәа иҷкәынцәа аныҩеидас, урҭ ишрықәнаго рыԥсҭазаара ахырхарҭа арманшәалара, амҩа иаша рзылхра иара изыҳәан ҭакԥхықәра дуны иԥхьаӡон. Аханатә ршьапы шеихыргоз акәын раԥхьаҟагьы ишыманшәалахоз. Урҭ рыԥҳәысаагарақәа ирыцыз ахынҭа-ҩынҭарақәа анигәаламшоз ыҟаӡамызт, иахьа дасу дара ишырҭахыз рыԥсҭазаара анымҩаԥыргоз, адгьыл аҿы аӷьараҳәа рыҵәҩаншьап шадырсхьазгьы. Еиҳараӡак иҷкәын аиҵбы Алҵыкә иакәын иара зны-зынла игәы ааҿызкаалоз. Уи иашьцәа дызлареиԥшқәамыз рацәаӡан. Иашьцәа зышьҭази иара ихықәки аханатәгьы еиқәшәомызт. Иаҟарагьы агәыцыхцых, агәыблҩы дубашамызт ҳара ҳа-Набжьоу. Шьоукы-шьоукы ирҳәон, уи иаб иҟазшьа имоуп иаб ишьҭра иҭаршәны даауеит ҳәа. Дарыҟәагьы уи ҷыдала дихәаԥшуан. Иеиҳабацәа реиԥш акәымкәа, Алҵыкә иԥҳәысаагара хәыҷык иааманшәаламхарц егьаагымхеит, аха... Уи, бзиа збаша, иҩыза Хьзан иакәын дизызҳәаз, иаргьы имырҳәа-мырза игәы лызцозаарын. Лара, змоурахә мыӡша, ҭеиҭԥшлеи ҟазшьалеи аӡә ишьҭахь дургылартә дыҟоума?.. Уи аахыс шаҟа ҵуазеи... Хьзан Дарыҟәараа рҿы данааилак, игәы иауам зегь штәоу Алҵыкә иԥҳәысаагара шыҟалаз атәы аацәыримгар:
– Аиеи, ишәасымҳәахьеи, сшәаны сыҟан... Лашьцәа, уаӷеимшхара, ухы ааухыркәыцәаап!.. Ауха заанаҵы ишьҭалазаап... Ӡык насықәсҭәоит лҳәан, лара лҽаанылкылахт... иҟақәаз лымдыруази.... Амаҵурҭаҿы амца еиқәын. Ашҭа сынҭалеит, аха алагьы самкит, арахь акалаҭ иҵалкхьазаап. Амаҵурҭа ашә аавҵысраазар, дкахәхәа дгылоуп, дадырсызшәа. Амца қәаб дук ахакнаҳауп. Ахьышәҭҳәа сналыдыххылеит, аха дзықәацом, дзеиҭаҵуам. Сҩыза Хынтрыгәгьы сышҟа иҿааихахьан. Абарҵаҿынӡа данаазга, агәашь лнапы накәыршаны илкит сцом ҳәа. Абааԥсы, Хынтрыгә, усыцхраароуп сҳәан, цәгьаԥсышьала агәашь даадаҳхын, лшьапы дықәмыркьысӡакәа, ашҭа дынҭаагеит. Акьыжыҳәа инеималҭәеит... Ҳҩызцәа абнараҿы аҵаа иахаԥало ицәыҵагылан...
Уи ауха шаҟа игәы ҭынчмыз Дарыҟәа. Акыраамҭаӡа ианзымаа, амца еиқәҵаны акәац зжәуаз, абысҭа зуаз,
лафҳәарыла аамҭа зхызгоз днарылсын, агәашә дынҭыҵны, амҩаду ахь дыԥшуан, абарҭ абырсҟак иаанызкылазеи, дрыманы ишаауаз лашьцәа лышьҭаланы, аус иақәибаршәама ҳәа дынкахәыцуа. Убас ишыԥшыз ауп аҭацаагацәа, акаҩҳәа ашәа ҳәо, рыҽқәа рыҵԥраауа, ахәы ишаақәлаз...
Дарыҟәа иҷкәынцәа анхарахь рхы андырха, иара иахьиҭахыз аҭыԥ бзиақәа рзалихын, инхеит, инҵит, уаареигәырӷьартәгьы рҽааибырҭеит...
– Алҵыкә ихәыҷрагьы аҽакалашәа иҟан, ибгәалашәо... игәблрагьы, иҳаҵҳаҵарагьы... Иашьцәа дузрыдкыломызт, – Дарыҟәа ихшара данрызхәыцуаз, зегь раԥхьа зыӡбахә имаз Алҵыкә иакәын. Уи иҟазшьа, уи иҽықәтәара, уи ихымҩаԥгашьа, игәыблра уаҩ дзаваломызт. Ҭеиҭԥшлагьы дагьеинаалан, Дарыҟәа иҷкәынра ааугәалаиршәон.
– Алҵыкә, иан дикәхшахааит... ауаҩы изыҳәан иԥсы ҭихуеит, – лҳәон Хьылқангьы, уи дизгәдуны.
– Иԥсы ҭихуеит, аха иазыбуазеи, анхара рацәак игәаԥхом... иашьцәа израԥымгеит... – игәы иаалирсхуан Дарыҟәа.
– Уара дуеиԥшымхеи!.. Ушԥаҟаз уара?.. Иахьахәлаанӡа уҽи укәадыри еиқәҵаны удәықәын... – инеиҿалырхьуан Хьылқангьы.
– Сара сакәым, аха бара дбеиԥшхеит... – иҳәон Дарыҟәа иҽаарҭынчшәа, даахыхәмарны. Иара уи илҳәоз шамаха дацраломызт, ус иҟазшьан.
Амҩа маҷ-маҷ анаара инаҿысит. Дарыҟәа ашьшьыҳәа днеиуан. Аха аҵыхәтәаны абри ииныҟәаз ахәыҷы ааинырит. Ишьапқәа хьанҭахазшәа, чхьарԥ-чхьарԥҳәа иахьышьҭишьуаз ашьҭыбжь уаҳауан. Аӡхықәаҿ днеины, архаҟа дыԥшуа, хаҳә дук днықәтәеит. Аӡиас ашьҭыбжь рацәак идуцәамызт, амшцәгьа ашьҭахь аҽарҭынчхьан. Ицқьаӡа, икәеикәеиуа, ахаҳәқәа ирхыҽҽауа инеиуан.
Дарыҟәа дтәан ус ԥыҭраамҭак. Аха нас дааилышшаа-аилышшазшәа ибеит. Аӡаҿы днеин, иҽааларҟәны ӡык неиҿеиҭәеит, днаҿыхәеит. Уи ахьшәашәара иахьабалак дааимнадеит. Иԥсы ааивиган, ҩаԥхьа иҭыԥаҿ днеины днатәеит.
«Уажәит, Дарыҟәа, уажәит... Уажәшьҭа уаҳа иубараны уҟаӡам иухугахьоу уаамҭа ссирқәа... Ицеит, ицаӡеит... иааузхьамԥшӡакәа, абарҭ ашьха ҳаракырақәа инархыԥрааны... Уаҳагьы хнырҳәышьа рымаӡамкәа...»
«Аиеи, сажәит... уи сара исзымдыруа џьушьома, аха сызтәом џьарак... Ех, аԥсҭазаара... ишԥаҟоу уҳәарауазеи... уаахьаԥшаанӡа инумпыҵаба ицоит...»
Дарыҟәа игәы еиқәтәарак амамызт, дахьыҟазаалакгьы маӡа-маӡа инцәыҵахәыҭ-хәыҭуан.
– Уа, Дарыҟәа! – убри аамҭазы аӡәы ибжьы аагеит иҭахәаҽӡа.
– Аа! – Дарыҟәа ишьҭахьҟа даахьаҳәзар, Ҭамшьыгә амҩа дангылоуп, илаба наиҵаргәашәа, ишҟа дааԥшуа, иԥаҵақәа харшаланы, дкьаҳәӡа.
– Ара узыдтәалоузеи, уара, ухалазаҵәык аҟәараҿы? Аҩсҭаацәагьы уркуеитеи? – иааџьашьашәа днаиазҵааит.
– Еи, Ҭамшьыгәхеит, сзыдтәалахузеи... уаҳа самышьҭит умбои... – аҭак ныҟаиҵеит Дарыҟәа, маҷк иаахьааганы. – Иарбану, уара, узмышьҭуа, уиаҟара амч змоу? – ихы ааирҵысы-ааирҵысит Ҭамшьыгә, дшахлафуа мҩашьо.
– Ани исышьҭаланы иааиуа.., ачаала зку... – наиаҭеикит Дарыҟәагьы.
– Умшәан, Дарыҟәа, уи арахь дырҳажьуам, ҳашҟа макьаназы ииҭахгәышьоузеи!.. – иҽаарӷәӷәашәа даацәажәеит Ҭамшьыгә.
– Уи данааиуа ҳара дҳазҵаауама... Иҳалшагәышьозеи... – иҳәеит Дарыҟәа, ҭынч-ҭынч, дааиԥхьхәыцаауа.
Дарыҟәеи Ҭамшьыгәи наҟ-ааҟ еиҿаԥшуа иааидтәалеит.
– Закәызеи, Ҭамшьыгә, узышьҭоу арахь? – уажәы убри аилкаара иҭахны дҵааит Дарыҟәа.
– Сзышьҭоузеи, умбои, ушҟа снеип ҳәа сгәы иҭан... – иҳәеит Ҭамшьыгә, ихы ааларҟәшәа, илаба ахы атыгә-тыгәҳәа иаԥхьа ишьҭаз ахахә шкәакәа инадыкшало.
– Умнеиуеи нас... уаанызкылода?..
– Аиеи, сымнеиуеи... Аҩы бзиа умамкәа уҟам... Абри анкьа ишаажәлоз аасгәалашәан... Ҳаибаршьыр сҭахын...
– Аҩы сымамкәа... ишԥасымам... Уара узхара сыԥшаауеит... уаала, иаажәып, ҳҽаҳаршьып, абри хаха-хымш ҳтәаны ианаажәуаз еиԥш, – иҳәеит Дарыҟәа иҽаархаҵашәа, ихы ҩышьҭыхны, Ҭамшьыгә диҿаԥшуа, иаҭаххар уи иацлабра макьанагьы мап шацәимкуа инырԥшуа.
– Аа, уара, бзиа збаша, уажәшьҭа ҳара анкьа иҳалаӡақәоз ҳалаӡома... Сыхәмаруеит акәымзар... сара сзышьҭаҵәҟьоу, Дарыҟәа, абгақәа ирыхәхаша, ҳҽоуп... Џьаракыр иубахьазар?..
– Иабазбауаз, Ҭамшьыгәхеит... Иара сара сҽгьы ыҟа-мижьҭеи шаҟа ҵуазеи?.. Убри инашьҭаԥшны иааргап ҳәа уҟоу урҭ, – наиаҭеикит Дарыҟәа, гәынамӡарак наилжжуа.
– Урҭ ҳәа узҿу ҳаҷкәынцәа роума, Дарыҟәа? – Ҭамшьыгә ҽырхықәмҵа ҟаҵашәа, днаиазҵааит уажәы.
– Аиеи, ҳаҷкәынцәа... урҭ ҳаха рымоума... Аканырҭаху ауп ҳаныргәалашәо... Абжьааԥны ҳаԥсы ҭоушәагьы иҟам, – иҳәеит Дарыҟәа иҽаармышьцаны, иҷкәынцәа рҟынтәи гәынамӡарак шимоу удырратәы.
– Уаҟа уиашоуп уара... аха ҳара иахьынӡаҳалшо ус ҳцалароуп... ҳабӷарыҟәҟәо... ҳшьапы ҳнанагонаҵы... убасоуп ишыҟоу аԥсҭазаара... – ихәеит Ҭамшьыгә. – Иуаҳауама, иахьынӡаҳалшо... – ихгьы ааирҵысит уи ашьақәырӷәӷәаразы.
Урҭ уа итәан ԥыҭраамҭак, рҳәатәы нҵәомызт, аха нас ашьшьыҳәа иҩагылан, дасу рымҩақәа рахь рҿынархеит. Амш еилган, иҭынчын, шьыбжьышьҭахьрахь ахы архахьан.
«Аиеи, сынтәа аҽаҩра иаамҭоуп... ҳадгьылаҿ инкауршәыз ҟамлагәышьои!.. Зхы изахәо изыҳәан зегьы ыҟагәышьоуп, аха зхы изамыхәо иоуп игәыргагахо... Еҳ, иансаамҭаз еиԥш сыҟазар!.. Зегь марымажамхои... Имарымажахоит...»
Дарыҟәа дынкахәыцуа, аӡиас даваланы, днеиуан. Ивараҿы ишьҭаз арха дгьыл чашәра иқашәқашәо, еиҵәҟаҟараӡа, иахьабалак инеицеиҟараны, ирашәаӡамкәа аԥш ҭагылан.
«Еҳ, насыԥ рымоуп ари зџьабаа аду... Сынтәа ҽаамҭанык еиԥшхом...» – Дарыҟәа дааҭгылан, аанда дынхыԥшны, иахьабалак илаԥш нахигеит. Илшозар, дынҭаланы, цқьа
ибар шаҟа иҭахыз! Абас аԥш қашәқашәо ианҭагылоу шаҟа агәахәара инаҭоз, игәы азхьаблаауаз! Аҽага кны дҭагылазар, иааирашәарашәа игәы назхьит уажәы. Иеиқәа ашьапқәа ҵыркәакәаны, ахәыжәхәыжәҳәа иҽага нымҩанҵо, анхаҩы изыҳәан абри еиҳау иарбан насыԥу иҟоу?.. Еҳ, ианилшоз еиԥш дыҟазҭгьы... иҟаларын абри аҳәысҭа зегьы идкыланы ирашәаргьы!.. Ҭагалан аҭагалара дамыхәо... ауардын аҿҿа ахга, ипеипеиуа ирҭәны, еиҵақьуа аҳәысҭа ианалырго... ажь афҩы ҳанто аҳауа ианалоу... анхацәа, амза рықәҷҷа, еиқәҿыҭуа, рырахә-рышәахә аныԥхьарцо... ари еиҳау иарбану иҟоу?!. Еҳ, еҳ!.. Дарыҟәа даарызхьит абарҭқәа зегьы. Иҷкәынцәа, иара – лбаа ирыҵакны ирымаз амхырҭаҿы аҳаҳаиҳәа рҽагақәа нымҩанҵо ианҭагылаз ааигәалашәан, убасҟан зегь реиҳа насыԥ змаз дара ракәызшәа игәы иааинаҭеит. Шьыбжьонла Дарыҟәа иԥҳәыс Хьылқан, иналзышьҭымхуа, рхәы лыманы уаҟа дынкылсуан. Дара аҵла ашәшьыраҿы итәаны, аԥша ахәхәаҳәа инарысуа, шаҟа гьамала крырфоз!.. Насыԥ рыцын убасҟан абарҭқәа зегьы...
Дарыҟәа илаба нышьҭышьуа дышнеиуаз, ҷкәынцәақәак ҽыла аҟьҟьаҳәа инаивҟьҟьеит, цқьа рыхәаԥшыха иамраӡакәа, аха урҭ зусҭцәақәаз изеилымкааит. Иқәԥшӡақәан, ҽыгәбалла иҟан. Ршьапқәа хырҟьаҟьа урҭ ирышьҭан иҵагь имаҷқәаз, абарҭ раԥхьа инеиуаз ирыхьӡарц рҭахны, еибарҩуа.
– Шәызусҭцәақәада, уара, шәара?.. Шәабацои арахь... шәеишьҭаланы?.. – Дарыҟәа ибжьы нарықәиргеит, илаԥш иныҵашәкәаанӡа.
– Аҽқәа ҳарыҩуеит адәаҿы, аҽқәа!.. – рыԥсы рыхәламӡо, аҭак ныҟарҵеит иҩны ишцоз.
– Сҽы жәбахьазар, сҽы?! – Дарыҟәа ибжьы аҳауа ина-леиҵеит, аха урҭ аангылахуа иҟахызма, рнапы рҟьеит, иҳамбаӡац ҳәа аанаргауа.
«Сҽы збагәышьода... иныбжьахәаша имыӡи амыждахә, хылаԥш данамоу... Ҽқәак ирыцнаҟьалазар, уажәшьҭа ихынҳәуа иҟахума?..»
Дарыҟәа аӡиас даваланы дышнеиуаз, еиҳа-еиҳа
дхьанҭахошәа, ишьапқәа изеихымгошәа, аҳауа ицәмаҷханы деиҵанакуашәа ихы ибо далагеит. Даақәыԥсычҳаит, аха... иқәыԥсычҳара хьанҭан.
«Еҳ, иааит ҳәа сыҟоуп аҽыргызмалны, уи змоурахә мыӡша... Абас акәхап иааиуазаргьы ишааиуа... угәы ианҭаӡам, ианугәамхәӡо... угәуҽанӡамкәа...» – Дарыҟәа инапы игәы инадикылеит, иааимгәаирӷәӷәар цәгьа имбо... Еиқәтәарак амаӡамкәа, адых-дыхҳәа игәеисыбжь гон... Ус, иҽырхәаны днымҩахыҵын, аӡиас дынхықәтәалеит, ацәқәырԥа ссақәа дырзыԥшуа.
«Еҳ, аԥсҭазааражә... уеижьагоуп, уеижьагоуп цәгьаӡа!.. – аарлаҳәа иқьышә ԥсадақәа аақәацқәацеит. – Даҽа маҷӡак иаасоураӡарауазеи... Алҵыкә иҟынӡа снабжьымсрызи...» Аҳауа гәырҭәыла иаалбааидеит, аха уигьы изхомызт. Иҽаалаирҟәын, инапы ргәаҩаны аӡы инӡааишьылан днаҿыхәеит. Аӡы хьшәашәан. Иԥсы ааивнагазшәа ибеит. Инеиҿеиҭәеит. Иԥаҵа џьаџьа-цәхаԥшьқәа инапы нарылишьит, илахьгьы инапы цәаакыра надикылеит. Иԥсеивгара маҷк иааиӷьхеит.
«Абас акәхап... сгәеигәеиуа адәы сшықәу... сналыхәдаахап... Уҭынчыз усҟан, Дарыҟәа... аиеи, уҭынчыз... хьаа-баа умаӡамкәа...»
Дарыҟәа иаԥхьа ишьҭаз адәышкәаӷьаз аҟны аҷкәынцәа, рыҽқәа ирыҵаҳәҳәо, иахьеиԥхныҩлоз рыбжьқәа ҵарыхәҵәаӡа иаҳауан. Урҭ насыԥк иеигәырӷьон. Алҵыкә абарҭ реиԥш иахьахәлаанӡа аҽқәа дышрызгагаз, ҭаха шримҭоз, иԥсы шрыҿҳәараз дназхәыцит. Нас, дҩагылан, урҭ аҷкәынцәа дырзыԥшуа, дырҩегьых имҩа анагӡара иҽыназикит...
Дарыҟәа инымҵәаӡошәа иибоз амҩа даныланы днеиуан. Анахьгьы арахьгьы инхақәоз рашҭақәа дырҭаԥшуан, рыхкаарақәа дырҭаԥшуан. Зегь ҿыцбарах акәын илаԥш ишыҵигоз. Игәы иахәашаз рацәаӡан. Ҽаамҭанык еиԥшымкәа инхеит, инҵит набжьоуаа. Убарҭ рынхарақәа рҿы ак нацлар, иара илаԥш иныҵамшәарц залшомызт. Нас дахьынаҵыслакгьы уи аӡбахә шиҿакыз иҿакын:
– Џьыргә, еиҵҳәа зшьапы укыз указарма уахажәааит, баба!...
Цәгьа сеигәырӷьеит!.. Ацәгьа-абзиаҿы аказарма иацназго арбану!.. Алмысхан, уҩны ҳараукӡеит, уагьызхаломеи!.. Аиаша уҳәарами, Ардышьыл игәашә аҩыза гәашә сымбацт... иӷьазӷьазуа, аҽыкәаша иаԥсоуп!.. Шәанаџьалбеит, шәнеины ижәбеи, закәытә аандоузеи Алҵыкә иашҭа иаакәиршаз!.. Абаагәара, аихац аҭаны!.. Дынхеит, аха дышԥанхеи!.. Џьамшьыҭ иҷкәынцәа анцәа иныҳәааит, зегь ҵаурахеит, машьынак-машьынак ирықәтәоуп!.. Жәаха абас амҩа сшаныз сырбан саашьҭкәыцәааны, аҩны снаганы снадыргылеит... Аиаша шәасҳәап, среигәырӷьоит сара иахьа набжьоуаа!..
...Дарыҟәа уажәы агәарабжьара дныбжьалеит. Ибжьгаз амҩа ииашахәҵәаӡа ицон акыр, нас зымҩа инаваҵәиуан. Араҟа иеиланхоз Дарыҟәа ианакәзаалакгьы дрызгәыблҩын. Урҭ рынхашьа-рынҵышьа абас иахьеиҿкааз акыр дреиҵашьыцуан. Иҷкәынгьы абра игәаԥханы дахьрыланхоз игәы азҭынчын. Аҳабла еиқәшәаҟны аҟазаара акыр иаԥсоуп.
Дарыҟәа уажәы-уажәы Алҵыкә инхарахь акәын дахьыԥшуаз. Уи аҳабла анаӡараҿ акәын иахьыҟаз. Знык убранӡа дызнеир, дтәаны иԥсы ааивигон. Ииныҟәаз ахәыҷы инырын, аихгара шицәуадаҩыз ҩашьомызт.
Агәарабжьара анаӡараҿ игылаз Алҵыкә иҩн хәыҷы кәаԥӡа, иԥшӡаҟәаҟәараӡа иааԥшуан. Уи рацәак иҳаракымызт. Ҿыц ишдыргылаз мҩашьо, ашәқәа, аԥенџьырқәа ҟьаҟьаӡа, макьаназы ашәыга ахьырымшьыцызт. Иақәыз ахыб ҟәашӡа, улаԥш нақәшәон.
– Ари уажәазы иҳазхоит, наҟ-наҟ иҟало аабап, ас мацара ҳашԥацари... Алҵыкә аҩнеихагыла ҟаимҵакәа, иашьцәа дрыҵахома, сеидру... – иҳәалон Дарыҟәа уи дазгәдуны. – Уажәы набжьоуаа аҩнеихагылақәа зызгылам аӡәгьы дыҟаӡам... Иаргьы дахьӡап, арԥарцәа имоуп, урҭ ирызҳар, еиӷьу рҭахымхои... – нациҵон, иблақәа ихалашауа, иҷкәынцәа аӡәы ишьҭахь игылар шиҭахым урдыруа.
Дарыҟәа агәарабжьара дныбжьысын, Алҵыкә иашҭа-ихкаара днадгылеит. Иахьабалак игәы азыбылуа, дынҭаԥшы-ааҭаԥшит. Ашҭа акәакьҭаҿы ҽык уауаӡа игылоп, аӷәра аҵла амахәҭа иахаршәны. Аҩны аҟынтәи ацәажәашьҭыбжьқәа
ааҩуеит, еизгәдуны ишырҳәо мҩашьо. Адәахьы аӡәгьы дыҟаӡам.
«Абри аҩыза анхара мышха зусҭцәада абраҟа еидшыланы зышьҭыбжь гауа?.. Ранаџьалбеит, адәахьы иаадәылҵыр...» – Дарыҟәа, агәашә дааханы, ашҭа дынҭалеит.
– Ҳара набжьоуаа, асасдкылараз аӡәы ишьҭахь ҳгылом, Арзаҟан!.. Аиаша уасҳәап, аханатәгьы убас ҳааиуеит. Ачеиџьыка ҳацын, амал ҳашьҭамызт. Ҳзышьҭаз ауаҩ иакәын, ауаҩы иаҳаҭырқәҵара, иаҳаҭыр бара... Сабгьы убас... сабдугьы... Ҳашьҭра убас иаауеит, уажәшьҭа иузыԥсахуам, иузеицакуам... Иахьа абра уахьызбаз, ҳахьугәалашәаз, даараӡа сгәы иахәеит, Арзаҟан!.. Дырҩегьых уара уоуп ҳаазгәалашәо... Сара уеизгьы, ишубо, хҭацәыхак аасмоуӡеит...
«Ауп, Арзаҟан диҭазаап... Арзаҟан... даазгазеишь, иқәынҵәаша?..» – Дарыҟәа ашҭа агәҭа дааҭгылеит.
– Алҵыкә, аиаша уасҳәап, сшааиуаз абра сзавымсит... Сара уара иуеиӷьасшьо аӡәгьы дсымаӡам... абри хаҵа уара!.. – Арзаҟан ибз акуа даацәажәеит.
– Уааизар, тәымџьара уааима, Арзаҟан!.. Еснагь бзиала уаабеит, уҩноуп!.. Сара уара исзааугахьоу, ҳаҭыр исықәуҵахьоу схашҭуам бзанҵгьы!.. – Алҵыкә уи диҿақьақьон, убри аҟынӡа инеибагахьан.
Дарыҟәа урҭ ибзиаҵәҟьаны рқьафқәа шыҟарҵахьаз иаразнак рцәажәабжь ала идырт. Уахь анеира ааицәымӷхазшәа, ишьаҿа изеихымгауа дгылан. Ашҭа иаакәыршаны иеиҭаҳақәаз ашәырҵлақәа иџар-џаруа иҟалахьан, урҭ ршьапқәа баҳаны, ауац рыҭаны иҟаҵан. Дарыҟәа урҭ днареигәырӷьеит. Убри аамҭазы ала дгәанаҭан, иҩаҵҟьеит, аха данадыр, аҽааиқәнакит.
– Даду дааит, даду дааит! – ахәыҷқәа ндәылибаҳәеит еихьымӡа-еиԥымӡо, рабду дахьырбаз иеигәырӷьаны.
– Аа, шәабду дшәыкәхшахааит!.. Шәааи, сгәыдышәкыли, смышәҳәарақәа!.. – Дарыҟәа илаба наиҵарсшәа, маҷк иҽаалаирҟәит. Ахәыҷқәа ааины иааидхахалеит. Иааигәыдиҳәҳәалеит. Иҭацагьы дааиԥылан, дгәкы-ҵәыкуа аԥсшәа наиалҳәеит. Нас дрыманы наҟ иныҩналеит...
... – Зегь нхеит, зегь нҵит. Рашҭа-рыхкаарақәа урҭаԥши... уреигәырӷьап!.. Рыԥшқәа шьамхахьы иҩеирц егьрыгӡам... Азнашәа иаҵысхьеит... Анхара-анҵыра гәцаразкуа – иџьабаа ыӡуам, иԥылоит... Аха уара узҿузеи?.. Исзеилкаауам!.. – Дарыҟәа дыхшәааны, илахь еимарџьыхәны дахьтәаз аума иҿыцҳәацәон. Арзаҟан ицәазна ыжәны, иҽы абӷа ҭарпала акыр днаскьахьан. Зегьы еиқәыӡырҩуа Дарыҟәа изыԥшуеит.
– Ишԥаҟасҵарыз?.. Арра исыцҟаз, сҩыза, дыштәоу дааныжьны, амхырҭа сҭаларызма!.. Иԥхашьарамзи!.. Ус набжьоуаа ҳаламыс иаҵанакуоу?.. – даацәажәеит Алҵыкә, иаб ииҳәақәаз маҷк днарыцрасны. Иаб уи аганахьала акы узивбо дыҟамызт, аха уажәы маҷк игәы нханы дшыҟоу ҩашьомызт. Алҵыкә, иԥынҵа аазыхәхәаны, иаб иҭеиҭԥш иман. Агәыблра, инымҵәаӡоз аламыс иблақәа ирхубаалон.
– Ибзиоуп аха, ас уаҩы ибахьоума?.. Иахьантәарак аҩыжәра шәаҿуп... шәыннарҵәеит, шәанаџьалбеит... шәынӡааԥсылеит!.. Изланыҟәугарц угәы иҭоузеи уҭаацәара?!. Абриазоума абрахь узаауаз... хазы сынхарц сҭахуп... араҟагьы исцәызгода... уахьгьы ҳабла бзиоуп ҳәа узеихоз?..
Аҭаца, дахьгылоу дышьхныԥсылазшәа, ҿылҭуам. Ахарара зегьы лхы иадылкылоит уҳәап, аха уи илхарагәышьоузеи. Ахәыҷқәагьы кәаӷ-кәаӷӡа иахьеидгылоу ҿырҭуам, ус иаҭахны ирыԥхьаӡозар акәхап, рыблақәа ҭраа, рабду ихәаԥшуеит.
– Ус зуҳәои, саб... сара снымхошәа... Сара иахьа иласҵарц сгәы иҭан... Сҽеиқәсыршәахьан еиԥш ауп дшааиз... – ихы дааҩахеит Алҵыкә, иижәыз иҿықәланы, аҟаԥшьыра дамҽханакхьан.
– Ахырқьиара акагьы иахәарҭаӡам... Уашьцәа урыхәаԥ-ши, ишынхаз убап... Сара иахьа убарҭ зегьы срылсны саауеит. Шәара уеизгьы зегь шәзеиԥшуп... мчыбжьык ҳшәымбаргьы, ҩымчыбжьа ҳшәымбаргьы!.. Узхьымӡо крыҟазар, уашьцәа ироуҳәар, иааумыцхраауеи!..
– Сашьцәа... сашьцәа... урҭгьы рхы-рыԥсы!.. – иааигәамырԥхаӡакәа инҭикааит Алҵыкә иажәақәа, гәынамӡарак урҭ рҟынтәи имоушәа иҽааҟаҵаны. Аха нас ихы ааиҵихын: – Уи
хьаас иҟаумҵан, саб!.. Аа, иумбари, уаҵәыҵәҟьа иласҵоит!.. Араҟа адгьыл убас иҟоуп – мчыбжьык ала иаақәԥраауеит... анҭ аԥхьа илазҵақәазгьы срыхьӡоит!.. – иҳәеит Алҵыкә, иаб игәынхарақәа аахьеиршшарц.
– Аиеи, хьаас иҟаумҵан!.. Шәара шәыбзиаха, убриоуп ҳара иаҳҭаху!..
– Саб, сара абраҟа убас сынхап!.. Аа, иумбари сшынхауа... зегьы-зегьы ҟасҵоит!.. Абри адгьыл убас исырԥшӡап... зегьы иџьаршьо... зегь азҵаауа!.. – Алҵыкә иаб агәрагара ииҭахьаз дырҩегьых еиҭааигәалаиршәеит, аԥсҭазаараҿы адгьыл ада ԥсыхәа шыҟам дазхәыцуа.
– Унха, баба, унха... убриоуп ҳаргьы иаҳҭаху!.. Удгьыл уацәтәымуаҩны уҟамлан... Абра инхода рҳәартә иҟаҵа... ҳаҭыр ақәҵа!.. Ҳарҭ набжьоуаа, Ацанбақәа, аӡә ишьҭахь ҳамгылацт макьаназы!..
Дарыҟәа ашьшьыҳәа ашҭа дынҭыҵит. Зегьы агәашәаҿ игыланы изыԥшуан. Иара дхыҟә-хыҟәуа днеиуан, маҷк иԥсы ааивигазшәа, гәалаҟара хәыҷык иманы.
– Бара дбеиԥшхеит уи, аиаша басҳәап, акгьы хьаас имам... иахьантәаракгьы ҩыжәроуп дызҿу... Бара бигәалашәом, сара сигәалашәом... – иҳәеит Дарыҟәа иԥсы иманы ашҭа дшынҭалаз еиԥшҵәҟьа, Хьылқан дналыдгылан.
– Аиеи, сара дсеиԥшхеит... ус уара умсааит... сара сакәым аха, уара дуеиԥшхеит!.. Иахьахәлаанӡа уҽы уақәтәаны ақыҭақәа ушрылаз абӷа кылуҵәахьан... Зны Џьгьарда Алмахсиҭ иҿы сыҟан уҳәаларын, зны Ахәҵа Шьақәаҭыл иҟны сыҟан уҳәаларын!.. – инеиҿалырхьит Хьылқан, даазыхәмаршәа.
– Еҳ, ианхәыҷқәоугьы гәыҵхас иумаз, иандухалакгьы... ршьапы исзықәргыландаз ҳәа урышьҭаз!.. – Дарыҟәа иԥсыԥ игәаҵанӡа иганы даақәыԥсычҳаит, аха дырҩегьых игәы ҭынчмызт.
Адырҩаҽны, ашьыжь, Дарыҟәа ижәқәа еилиргарц иҿанынеихоз аамҭазы, наҟсынтәи Алҵыкә агәашә даадгылеит.
– Сара аҽқәа сырхиеит, саб... иахьа алаҵара салагоит... Аа, уҽгьы аазгеит... Мац иқәаҵараҿ ҽқәак ирыцны избан...
– иҳәеит Алҵыкә, иҽы дҩалбаан, агәашә аартны ашҭа дынҭалеит.
– Бара, ари иааиз дыббома?.. Ажәлақәа иҳамоу изырмазеии!.. Саргьы уахь сцароуп... – ибжьы наиргеит Дарыҟәа Хьылқан лахь. – Иахьа длаҵоит... сицхраароуп саргьы!..
Амра ашьхара абз аавҵнаган, Набжьоу ахьышәахәақәа наланаԥсеит. Амш еилган, ицқьан. Ажәҩан агәы кеикеира ӡмыжьҵас иҵамҵамуа иааԥшуан.
Бинаҟә дҿыхеижьҭеи акрааҵуан, аха дымгылацызт. Иҽышьҭакшәа диан, аха убра дахьиазгьы акы илакьакьозшәа ибон. Зны анахь, аҭӡахьы, днаҳәларын. Аха аҭӡы хьшәашәагьы иԥсыԥ аивгара еихәланагәозшәа, аҳауа изымхозшәа инарбон. Нас арахь дааҳәуан. Еиқәылашьца иҟан, акгьы ибомызт. Насҭхашәа игылаз акаруаҭ аҟны иԥҳәыс Амина лгәы рҭынчны дыцәан. Лыхәда хыр-хырҳәа абжьы ахьгоз уаҳауан.
«Ацәара ҳәа иааҟалҵозеи. Ҳшыцәоу аӡәы ҳаигозаргьы лбом», – наигәахәт иара. Игәы ҩарханы аҭуан даҵаԥшуан. Имаршәа куа хәыцрақәак неиҭаауан инеишьҭагыла. Урҭ зегь зызкыз иашьа гәакьа, иашьеиҵбы Бидаҿ иакәын. Ариабжьарак дахьцалакгьы ибла дыхгылан. Егьырҭ ихәыцрақәа зегь неиханаршҭит иашьа итәы, иашьазаҵә, зда димам. Еҳ, аамҭа, зегь шԥаҟауҵои, зегь шԥамҩаԥугои уара?
Аҩнаҭаҟны зегь каххаа ицәоуп, аха Бинаҟә дыцәам. Иҷкәын, иҭаца, имаҭацәа – рыцәаԥсымҭоуп. Иара знык данааԥшы, уаҳа ацәа имԥан иқәломызт. Даазқәылаз, зны ишаз џьышьа ҵхагәазы дааԥшуа далагеит, зны – ашара ҩбаҟа сааҭ шагу. Усҟан ма дгылар акәын, ма ҭаҭынк амца наркны инеиҿыҵеимкыр изычҳауамызт. Аҭаҭын анимамыз, нас иаашаанӡа дгәеигәеиуа аҩны дыҩнагьежьлар акәын, мамзаргьы ахәышҭаараҿы амца еиқәҵаны дшадтәалоу убон.
– Уанаџьалбеит, узмырцәозеи, узыргәаҭеиуазеи абриаҟара? – лҳәон Амина усҟан, лхы ҩышьҭыхны, дихәаԥшуа.
– Быцә, быцә, бара хьаас ибымоузеи?.. Бызхара ацәара ҟалондаз!.. – нлаҭеикуан иара, ихы ларҟәны, лышҟагьы дхьаԥшуамызт.
Абарҭ ашықәсқәа, игәы шрызхьуа, инеишьҭагыла ицацыԥхьаӡа, иара еиҳа-еиҳа игәы дамырҭынчуашәа ибо далагеит. Рынхара ыҟан, рынҵыра ыҟан, рыфатә-рыжәтә иагмызт, аха иара ҩныҵҟала акы изымхозшәа дыҟан. Аха ашьҭахь уи, абри иашьа иааигәара дахьыҟамыз, лассы-лассы дахьимбоз иақәиҵо далагеит. Убас акәзаргьы ҟаларын.
Бинаҟә дахьышьҭаз дааимҳәашәа ҟаиҵеит. Ибжьы Амина илаҳаны дааԥшыргьы цәгьа имбозар акәхап. Зны-зынла убыс ибжьы лаҳаны данааԥшлозгьы ыҟан. – Уааԥшуама, уара? Убри аҩыза ԥхыӡк збеит, уазымҵаан... – дналагон ацәажәара лара. Ус ишцәажәоз аамҭа акыр инаскьон, ашара адәы инықәлон.
Аха Амина уажәы дҭаҳәахаа дыцәоуп, – Ҟыҳы-ҟыҳы! – иҳәеит дырҩегьых, аха лышьҭыбжьык ыҟаӡам. Еи, бара, ҳәа ибжьы налықәиргар иҭаххеит, аха иҽааникылеит.
Бинаҟә ихыза ныԥхьаиршәҭын, икаруаҭ дынхықәтәалеит. Ишьапқәа ҵаҟа иахьнышьҭишьызҵәҟьа, иеимаақәа гылан, инаишьхаирԥеит. Нас дҩагылан, ауада агәҭаны игылаз астол хәхәа ду иҽахамыжькәа аҭӡаҟынӡа днеин, днапршьышьуа алашара наиркит. Имаҭәақәа акаруаҭ ахаҟны иахшьын, инеишәиҵеит. Ауаџьаҟ аҟны амца ахы неихәлеикит. Ҭаҭын ҟаҵак аацәыриган, амца нацрарсны инеиҿыҵеикит. Ауаџьаҟ аҟны амца еиҳа-еиҳа аԥхара иацнаҵон.
– Еи, бара, бымҿыхои, ахәыҷқәа ашкол иаҳцәагхоит! – ибжьы наиргеит Бинаҟә, ибжьы гәаҩаӡа, лышҟа дынхьаҳәын.
– Ишама? – ацәа лҽаалылхит Амина.
– Аиеи, ишеит! Беихеишь! – иналыдиҵеит.
Амина дҩагылан, лҽааилалҳәеит.
Ашара ккаӡа адәы инықәлахьан, Бинаҟә ижәқәа еилырганы,
иныга кны аҩны данааҩналоз. Уи, ашьыжь шаанӡа дгыланы, зегь раԥхьаӡа ижәқәа рҭыԥ иқәимҵар игәы иауӡомызт.
– Шәгылама, сбабараа? – уаҟа ауаџьаҟ иадгылақәаз имаҭацәа днарзыԥшит гәыблыла. Џьарак еикәаргыланы ран рхахәқәа ԥхьалҳәон.
Бинаҟә хҩык амаҭацәа иман. Аиҳабы Суҟар ихьӡын, агәыбжьанытә – Сузар, аиҵбы – Селым. Рызынтәыкгьы џых-џыхӡа, раб Данаҟаи иеиԥшын. Бинаҟә урҭ дреигәырӷьон. – Ҳаи, сбабараа, сбаба хәыҷқәа! – имшын.
– Ҳгылеит! – аҭак ныҟарҵеит еицҿакны.
Рхы инаркны ршьапаҟынӡа ҩаԥхьа илаԥш нархигеит, нас Амина лахь инапы наирххеит:
– Аа, бысҭеит, абри ахш ршны ахәыҷқәа идыржә! Бинаҟә ианакәзаалакгьы ахәыҷқәа ашьыжь ахшца дмыржәкәа иоуижьуамызт. Амина ахьышәҭҳәа ахш нараӡаны иаалыршуан. Ахәыҷқәа ран урҭ еилалҳәонаҵы, лара ахш асаанқәа ирынҭәаланы, астол аҟны инықәлыргылон.
– Ибзиами?.. Ишԥажәбои? – Бинаҟә ихы рҵысуа, ибла гәаԥшьқәа ихаччауа днаразҵаауан, ахшца ыжәны ианыҩагылоз аамҭазы.
– Ибзиоуп, даду! – рҳәон дара, избанзар, урҭ зегьы зыбзоуроу рабду Бинаҟә шиакәыз рдыруан.
Ахәыҷқәа крыфа-крыжә иҩагылеит. Ршәырақәа аашьҭырхын, ашкол ахь ацаразы рҽаадырмазеит.
– Да иахьа исзаажәгақәо збароуп. Еиҳараӡак «хәбақәа» шәреиҩаӡа. Амҩан шәанаауа ишәцәмыӡааит. Шәшәырақәа цқьа еибашәыркы, ишәыцәҭышәшәап, – днарасамарҟәылит Бинаҟә. Урҭ ашкол аҟынтәи ианааилак, еснагь Бинаҟә иарҳәон иарбан хәшьарақәаз ироуқәаз уаҟа. Уи Бинаҟә дшазҿлымҳаз, игәы ишахәоз рдыруан дара.
– Убас, убас, аӡәы шәиҵамхароуп, аӡәы ишьҭахь шәымгылароуп, нас аҵара дуқәа шәырҭалап, ажәлар шәрыхәо шәҟалап! – иазирхаҵон Бинаҟә, ргәы ацԥыҳәо иҟаиҵон аҵара.
Урҭ ашкол ахь ианца, рангьы рацәак аамҭа мгакәа лҽааиқәлыршәан, какалк аакны дындәылҵит. Дыццакы-ццакуа агәарабжьара дныбжьысит. Уи ахәышәтәырҭаҿы аус луан.
Ус, Бинаҟә иҷкәын Данаҟаи дааҩналеит, иблақәа ҭчаа, ихахәы еилажәжәа, еимаа ҵарԥалақәак ишьаҵаны. Бинаҟә уи днаихәаԥшит иблақәа ҵархәны. Гәамԥхарак ааинирԥшит.
– Шәнымҵәеи уара, ас уаҩы ибахьоума? Шәынӡааԥсылоите? Аҩы жәбонаҵы ас шәҽашәыршьуазар?.. Уаҩы иаҳахьоума?.. Ушԥааргеи иаха? Убз аҟәаҟәа ԥҵәаны, уҿы еилымго... Нас ажәлар рҿы аус зуеит ҳәа уаҿыхуп!.. – Бинаҟә Данаҟаи днаиқәцәҟьеит, илакҭа ааирмашьцеит. Данаҟаи ҿымҭӡакәа ауаџьаҟ аҿы дааин, дныҽҳәагылеит, ихы ларҟәны.
– Ишԥаҟаҳҵарыз, асасцәа ҳҭан, аревизорцәа араион аҟынтәи. Урҭ ҳаҭыр рықәымҵакәа иоуҳашьҭрызма? – даацәажәеит Данаҟаи, ибжьы аармаҷшәа. Иаха иижәыз акәу здырхуада изыхҟьаз, ибжьгьы хәанчаны иҟан, Данаҟаи аколнхараҿы ҳасабеилыргаҩыс аус иуан. Уи, иара излаиҳәоз ала, ирацәаӡаны аҟыба-ӡыбақәа иман.
– Иара есымша асасцәа, аревизорцәа шәҭоума? Знык иамуит, ҩынтә иамуит, есуаха уашьны уааргоит умбаӡои? Уаҟәыҵ наҟ, уаҟәыҵ, иузаԥсам, уԥхасҭанатәуеит!..
Данаҟаи ақәҿимҭӡеит. Ихлахаҵ гьежьуазшәа ибон, макьанагьы ихы аҭыԥаҿы иҟамызт, ихы адақәа акы еи-бархханы иакызшәа. Игәы еимаҳәахаа иҟан, уи зрыцқьашаз ауимдырхуаз, аха иаб иҟны уи аӡбахә ала џьеи акы иҳәарын.
– Иабажәжәуаз иаха? Зыҟны ижәжәуадаз? – Бинаҟә уажәы иҽаарҭынчшәа днаиазҵааит уи.
– Иабаажәыхуаз, аԥацхаҟны.
– Урҭ аԥацхақәа ықәзгозгьы аӡәгьы дҟамлеит. Ана аԥацха, ара аԥацха, уахьнеилакгьы аԥацхақәа... Урҭ ирықәнагоз аусымдырхуаз... Нас иҟашәҵара збахра сыҟан!..
Данаҟаи иҿы ӡәӡәаны иҽааибиҭеит. Ҿаҵақәакгьы днарыцҳаит. Нас иусурахь дцарцаз дындәылҵит. Бинаҟә дҩагылеит.
– Уара, иахьа Бидаҿ иҟынӡа узыбжьымсрыз? Игәыҵалах здырхуада, саауеит иҳәан, уи аахыс иҵӡозеи, ихабаркгьы ыҟам, дычмазаҩхоу? – Бинаҟә Данаҟаи даахьаирԥшит.
– Сара иахьа уиаҟара аамҭа смоур ҟалап. Уажәы сусураҿы
снеироуп. Нас араион аҟынӡа сымцаргьы ԥсыхәа сымаӡам, ишԥаҟасҵари? – даацәажәеит Данаҟаи.
– Уара ҳара ҳзыҳәан аамҭа уоуа уҟоума. Уи ауаҩ, уа даанхент, дызҭахыда уажәшьҭа, дызгәалашәода? Уара уакәын еиҳаракгьы ҳаҭыр зқәиҵоз, унабжьысыр ԥхашьараӡамызт, дшыҟоугьы еилумкаарыз... Уажәшьҭа уаҩгьы сиҭахым, сырхашҭӡеит ҳәа уа дтәазар акәхап.
Данаҟаи иаб ииҳәаз уиаҟара хырҩа амҭакәа, имҩахь иҿынеихеит.
«Абарҭ уаҳа гәыблра шԥарымам... Бидаҿ иара изыҳәан дызусҭадаз? Днаизхьаԥшыр иҟалоз?..» – Бинаҟә акыраамҭагьы дгыланы, иблақәа еихмырсыӷьӡакәа иҷкәын дизыԥшуан.
Бинаҟә ашьшьа-шьшьыҳәа, инапқәа ишьҭахь иҟаҵаны, ашҭа дынҭыҵын, уаҟа рацәак ихарамкәа, рывараҿы иҟаз адә хәыҷы днықәгылеит. Илаԥш ҳаҵҳаҵо инахьигӡеит иахьабалак. Уи, агәы ылганы, иҳаракыраны ишьҭан. Ажәытәӡан ари адгьыл дара иртәын, иқәаарыхуан, аха уаҩы дықәнымхацызт. Еснагь иԥсы алан Бинаҟә ари аҭыԥ. Шаҟаҩы иарҳәахьадаз Бинаҟә абри адгьыл азыҳәан, аха, иара ихатәушәаҵәҟьа, мап рцәикуан зегьы. Зны смаҭацәа ыҟоуп, иныҩеидасыр, иқәынсырхоит иҳәаларын, зны сашьа дыҟоуп, убригьы сааигәара дыҟазар сҭахуп иҳәаларын.
«Рацәа инхарҭа ҭыԥуп. Ҩын хәыҷык кәаԥӡа, аҿы абрахь, амрагыларахь инарханы, инықәургылеит, уаҳа уҭахӡам. Иарбану имӷьацо араҟа?» – Бинаҟә ихәыцра иалан, ари адгьыл еснагь иԥсы изаҟәымҭхо иалаҵәахьан. Тәымуаҩык дынхаргьы иҭахымызт. Уи данықәымԥшуаз аамҭакгьы мцацызт. Ишьыжьыз, ишьыбжьоныз, ихәылбыҽхаз.
Инапқәа ишьҭахь ишыҟаз ԥыҭк даанаскьеит. Уахь еиҳа илаҟәыран. Ари агангьы цәгьа иҭыԥ маншәалан. Еиҳараӡак ашәыр азыҳәан, аӡы ықәтәомызт. Ишԥанаалоз, ишԥазыманшәалахарыз амандарина? Уажәы еихашьшьы игылоушәа ибла иныхгылеит Бинаҟә.
«Адгьыл иқәаарыхуа иаҟара насыԥ змоу аӡәгьы дыҟаӡам. Адгьыл ауп ҳара ҳзааӡаз», – игәы инҭиҳәааит. Нас ԥыҭк дырҩегьых днаскьан, дааҭгылеит.
«Аа, аҩынҭыԥ. Ашҭа. Иаакәыршаны ашәырҵлақәа неиҭауҳауеит. Уаԥхьаҟа хәыҷык уеизгьы иаанужьуеит, ацәгьа ыҟоуп, абзиа ыҟоуп... Иааукәыршаны икәаԥӡа аанда ҟауҵеит, дунеихаангьы акы уԥырхагам. Амала, абра ҳабжьараҿы агәашә хәыҷы аҿаҳҵароуп, ҳазланеиуа, ҳазлааиуа», – Бинаҟә, уажәы хәыҷык ибжьы ааҭыгашәа, даацәажәеит, абри иашьа Бидаҿ дидгыланы диацәажәозшәа. Иашьеи иареи адгьыл иқәԥшыхуеит. Рҽаҳаракны, ргәы азыҳалалны.
Иашьа дааны дцеи уажәи рыбжьара, Бинаҟә абри адгьыл даназхәыцуаз, иашьагьы дааигәалашәон. Иашьа – зда димаӡам, зда дхәарҭам. Аибашьра иаламӡыкәа иаанхаз. Ашәахсҭақәа зынхалаз... Бинаҟә ианакәзаалак иашьа дышрыцҳаишьоз еиԥш ҟамлацызт. Иааигәара дыҟазҭгьы ибаргәыз! Даазқәылаз иаҳа-иаҳа игәы дыҵало далагеит... Бидаҿ ичымазара игәы иналакьакьон иара.
Уи аҽны Бинаҟә аҩны дыҟан, амҿырҟәараҿы дтәаны, еихахәума акы аҟаҵара даҿын. Ус, Данаҟаи, усурантәи аҿывҳәа, машьына ласык дақәтәан даакылсит.
– Иаарласны шәҽеиқәшәыршәа, Бидаҿ игәы бааԥсхеит ҳәа адырра соуит, зыԥшра ҟамҵакәа ҳцароуп!.. – Данаҟаи ԥштәы ихам. Бинаҟә иҟаиҵара дақәымшәеит, имаҭәақәаҵәҟьагьы изышәҵомызт. Инапқәа ҵыс-ҵысуа иалагеит. Амина анахь дыҩит, арахь дыҩит. Ирулакгьы уахь рҽеиқәдыршәан, амашьына инҭалеит.
– Иабихәа, иамуӡеитеи!.. Уараӡәк уакәын ҳназхәаԥшуа ҳәа иҳамаз!.. Иухьзеи, иугәыҵалазеи? Ушьапы ҟадыџьқәа ухьаауама?.. – Бинаҟә дыгәжәажәон.
Бинаҟә иашьа ичымазара цәгьалаҵәҟьа дааиҵанарӷәӷәеит, иааиныԥшит.
Бидаҿ зны аҩны дышьҭан, зны ахәышәтәырҭаҿы. Бинаҟә зны ахәышәтәырҭа дакәшон, зны дихагьежьуа дихагылан. – Умшәан, умшәан, умшәан!.. – иҳәон иара, иашьа игәы ирӷәӷәон, аха уи ихьаа анизцәырҵлак, аҳәҳәара далагон:
– Сшьапы!.. Сшьапы!.. Сшьапы!.. Усҟан ишьапы аиарҭа иныҵигон. Акы ҭалан дафозшәа ибон, игәы кылнаҵәон, ихаԥыцқәа аҿҿа рыҵгон, ишьапы ҟәаҟәаса, ашәахсҭақәа анпыҟҟала, еилаҩаны иҟан, изхарҟәаломызт. Иԥҳәыс, иҷкәын, иҭаца, зегьы убри иааизкылҟьоз ихьаа хырҽырц, рнапқәа ахьшьуа, иршьышьуан. Бинаҟә, илабжыш хаҟәҟәала, иашьа дихагылан.
– Абра снумыжьын... абра!.. Убрахь сга, ауадаҩ уаласҵоит аха... Сара сыԥсҭазаара абас инҵәарц иҟазаарын... Убри сахьиз адгьылаҿ снага!.. – игәы ԥшаауан Бидаҿ дахьышьҭаз. Дазхьуан иашьеи иареи рхәыҷра ахьымҩасыз адгьыл гәакьа.
– Умшәан, иухьзеи, ухаҵами, абааԥсы! – Бинаҟә иашьа диабжьон, уи игәы каижьуамызт. Нас, даныбзиаха, ишьапы дықәгыло даныҟала, убасҟан ииҳәаз ажәақәа Бинаҟә ихы иҭыҵуамызт. Иага шықәса ухыҵыргьы, уахьиз удгьыл гәакьа ԥсраҽнынӡа иухамышҭуазаап!
– Ԥыҭраамҭак уаала ақыҭахь. Қыҭа ҳауак науҿасып, уԥсы ааивугап, уԥсы ушьап, угәалаҟара ҽакхап, акалақь иаҩызам ақыҭа... – Бинаҟә дца-даацыԥхьаӡа убри дналацәажәон. Иҭахын иашьа ақыҭахь дигарц. Ҳамҭакы акәзаргьы иԥсы неивигон, ақыҭа ҳауа игәы ааиҵнахуан.
– Ара узыцәшәозеи, зегьы аӷьараҳәа иҟоуп. Уҷкәын аус иуеит, ишьапы дықәургылахьеит, уҭаца аус луеит, анцәа ишиҳәара уҟоуп. Урҭ уажәшьҭа хьаас иҟауҵартә иҟам.
...Бидаҿ ақыҭахь иаара зегьы ргәы иахәеит. Агәылацәа-азлацәа ааины дырбон. Игәалаҟарагь аҽаԥсахуан. Ахәыҷқәа драцәажәон, ахәыҷқәа дрылахәмаруан. Ишьапы уеизгьы ихаҟәаломызт, дантәо ишшапаӡа инаиваиҵон, дангылоз илаба ааицирхыраауан. Ахьаа хәыҷык еиқәтәазшәа иҟан.
– Абреиԥш сыцәа ҭынчны џьаргьы сҟамлацт, – Бидаҿ уи дналацәажәеит, гәахәарас иманы.
– Ара ҳаҩны ами, ҳахьиз, ҳахьааӡаз, ҳани ҳаби ахьынхоз, ҳқәыԥшраамҭақәа ахьаҳхаагаз...
Бинаҟә иашьа иирбон, раԥхьаӡа, рани раби рыԥсы анҭаз, рыҩнқәа ахьгылаз. Дрылацәажәон уиаахыс иҟалақәахьаз
аиҭакрақәа. Уажәы изхәаԥшуаз аҩнқәа аҽа ҩнқәан. Бидаҿ шаҟа игәы рзыбылуааз усҟан ирызгылақәаз аԥсуа ҩнқәа! Аха иабаҟаху урҭ, рышьҭақәагьы аанымхеит.
Бидаҿ иахьахәлаанӡа аҩны дыҟан. Зны ашҭа дҭан, ашәырҵлақәа днарыхәаԥшуа, зны агәашә дынҭыҵны амҩа днанылон, анахь, арахь днаԥшы-ааԥшуа.
Аха ҽнак Бинаҟә, иашьа Бидаҿ абри рывараҿы иҟаз адәы ԥшӡа дшахәаԥшуаз ибеит. Убри убриаҟара илаԥш алаҳәаҵан дазыԥшуан, Бинаҟә дшааидгылазгьы изгәамҭаӡеит.
– Узахәаԥшуеи, Бидаҿ, иугәаԥхама ари аҭыԥ? – дна-иазҵааит.
– Рацәа инхарҭа ҭыԥуп. Абра ҩын хәыҷык ықәргыланы исымандаз, исыбаргәыз! – иҳәеит Бидаҿ, иԥсы изалымхуа. – Есымша аҩн дуқәа ҳнарҿаԥшуа, акаҭран мҩақәа ҳарнуп. Амашьынақәа ҳлымҳақәа ҵырхын, уаҳа ҳалам, – нациҵеит. Ақыҭа ҭынчра дназхьит. Нас иашьеи иареи еиманы, ашьшьыҳәа инеицәажәо адәы инықәлан, иахьабалак рылаԥш нахыргеит. Бинаҟә, зыԥсҭазаара зегь ақыҭаҿы изхызгахьаз, атәы злаҽны иҟаз, адгьыл убриаҟара ибзианы идыруан, убриаҟара ибзианы далацәажәон, акала узиваларымызт. Егьа уацәтәымзаргьы иугәаирԥхон.
– Абри адгьыл азыҳәан сара аӡәырҩы исарҳәахьан, аха аӡәгьы дықәсыжьломызт. Зегь рыԥсы ахьыхәхәон. Шьоукы-шьоукы ахьынхо нхарҭоума? Араҟа зегь рыла иманшәалоуп, амҩа ааигәоуп, амашьынақәа шәкы-зқьы ииасуеит.
Иануҭаху ақалақь аҿынӡагьы унабжьысуеит. Изхысҳәаауа, сара аколнхара ахантәаҩы сиацәажәап иуҭахызар, дгьыл ҿаҵак азыҳәан мап шԥаҳцәикри? Уара утәымуаҩым. Ҳқыҭа уалахәын еснагь. Бзиа иубон. Уусурақәа рыла зегьы уеицырдыруан. Аибашьра убжанатәит, аха дырҩегьых иузгәакьоу уқыҭахь ухынҳәып, уааҳалагылап...
Бидаҿ данца нахыс Бинаҟә аколнхара ахантәаҩ иҟны дцо-даауа мацара, акыр аусқәа мҩаԥигахьан. Агәыӷрақәагьы иман. Бинаҟә иашьа изыҳәан иҟаиҵарыз издырамызт. Зны аҩын ҭыԥ алихрын, зны гәаныла, рацәак идуцәамкәан, аҩны асахьа ҭихларын, Бидаҿ абри аҩыза аҩноуп ииҭаху ҳәа.
Бинаҟә уажәы агәашә даахан, ашҭа дынҭалеит. Ихәыцрақәа ддыркаразшәа, дҭынчуп.
– Узхәаԥшуаз, уара, абырсҟаамҭа уаҟа? – Амина абарҵаҿ дгылан, днаиазҵааит. – Какалк сырхиан, сузыԥшуп, аха уара арахь уааиуам...
– Сыззыԥшыз, аамҭа цоит бымбои, анхара аамҭа ааит, Бидаҿ ихабаркгьы ыҟаӡам, дычмазаҩхоу. Абыржәы акәмыз напы анарктәыз...
– Дычмазаҩымхаргьы... Ани даалышьҭуама? Уаанӡагьы ақыҭа лцәымӷын, иугәаламшәои?
Амина «ани» ҳәа дызҿыз, лацала лакәын, Бидаҿ иԥҳәыс. Абра инықәҵны ицеи уажәи рыбжьара уи рацәак Бинаҟә иҩнра дадҳәыломызт. Бидаҿ иакәын цәгьам-цәгьам инабжьаршәны избалоз. Амашьына дақәтәан даакылсуан, уахык, ҩаха днарылаԥхьон, нас игәы хьаблаауа иҩныҟа дцон.
Амина рхәқәа аалырхиан, астол инықәлыргылеит. Бинаҟә инапы ӡәӡәаны днадтәалеит.
– Дычмазаҩхоу?.. Игәыҵалах здырхуада?.. Уанӡа снабжьысыр сҭахын, аха... Данаҟаи ҷкәынҵас днабжьысны, иҟоу еилкааны даап ҳәа уҟоу... – Бинаҟә ихы ларҟәны даацәажәеит.
– Дычмазаҩхар адырра урымҭар ҳәа ушәома. Усҟан ауп уанырҭаху, – Амина дааины астол днадтәалеит.
«Ақалақь, ақалақь, ақалақь... Иадырбалазеи абри ақалақь? Ақыҭа ианаԥырҵлак, нас уаҳа урҭахымхарашәа уаархашҭуеит... Џьара машьынак самшьуандаз исыжәланы. Ишԥарацәахеи?.. Амҩаҵәҟьагьы узеихҵәом».
Бинаҟә дгылан ус, амҩа ааҭацәырахаанӡа ҳәа. Аха ашьҭахь, дшыԥшыз акәымкәа, аимҟьарсҭа хәыҷы иҟалаз ихы иархәаны, амҩа ааихиҵәеит. Аҩнеихагыла дуқәа дрывалан дышнеиуаз, даахаҵәиин, ҩнык днаҵагылеит ашьҭахь ала. Нас ицәыҵагалаз амардуан дҩаҿалан, рацәак хыхь дхалаанӡа иҟаз шәык днадгылеит. Ашә авараҿ иамаз акнопка днақәыӷәӷәан, абжьы наиргеит кыррыҳәа.
– Аа, Бинаҟә!.. Уҩнал арахь, уҩнал!.. – иаԥхьа дгылан Бидаҿ, дышкәакәаӡа, мрашәахәацкгьы џьара инаиқәымԥхацт уҳәап, ихьтәы хаԥыцқәа ыҵыџьџьаауа. Иблагәыӷрақәа агәыкыра, агәыцқьара, агәыҳалалра рныԥшуан. Икьаҿи иеиқәеи еиԥшны, галстук ӷрак ихәда иахан. Ихахәышла ишьҭахьҟа иԥхьаҳәан, иааиқәртәашәа.
– Шәышԥаҟақәоу?.. Шәеибгоума зегьы?.. Шәхабарк ана-ҳамба, акы шәыхьыз џьаҳшьан... – Бинаҟә уахь дныҩналан иҿынеихеит. Бидаҿ иԥҳәысгьы ахьышәҭҳәа дааиԥыххылан, аԥсшәа наиалҳәеит.
– Хар ҳамам макьаназы, ҳнагәагәоит, – иҳәеит Бидаҿ, ибжьы ҭынчӡа.
– Ариабжьаракгьы хьаас уҳаман, унеиуаз џьшьа акыргьы ҳаԥшит, аха... Нас, иахьа сгәы иамуит арахь смаар...
Бинаҟә иашьа днаихәаԥшит дырҩегьых. Иашьа иара иеиҳа даун, ҵаӷакы. Иара уиаҟара даумызт, аха дыҭҭәаа дыҟан, дџыхӡа. Еиқәакы, акаҷырақәа инпыҟҟала. Ԥсуа маҭәақәак ишәуп.
Бидаҿи Бинаҟәи еиманы Бидаҿ иуадахь иныҩналт. Ашәҟәы шьқаԥқәа еивҵарыԥхаа игылоуп. Астол ҳәыҷы, адиван, аҭӡаҟны – апатреҭқәа. Урҭ рҩыџьагьы адиуан аҿы инықәтәеит. Бидаҿ иԥҳәыс Шьафынка ԥыҭраамҭак днарылацәажәеит, нас наҟ дындәылҵит. Бинаҟә аҭыӡқәа дыркыдыԥшыло дтәоуп. Егьиҳәом макьаназы. Уаҟа Бидаҿ ипатреҭқәа кыдкнаҳалоуп арамка ԥшӡақәа ирҭасаны. Раԥхьаӡа рҵаҩыс ақыҭан аус аниуаз, ҿыц ԥҳәыс данааигаз, арра даныҟаз иҭихқәаз, ашьҭахь даныхынҳәы, иҷкәыни, иԥҳәыси, иареи иҭырхқәаз. Урҭ зегьы Бинаҟә илаԥш нархигеит.
– Аҩны уаныҟаз лассы саауеит уҳәан, аха нас уаанызкылазеи, Бидаҿ? Ани иззаҳҳәаз азыҳәан сара ахантәаҩы сиацәажәеит, дазааины дыҟоуп, – даацәажәеит Бинаҟә. – Аамҭа цоит, џьара акы уалагаӡозаргьы, абыржәоуп ианаамҭоу. Амала, еиԥш аҭыԥ убашам. Данаҟаии сареи акыр ҳалацәажәахьеит. Знык анапы ауркыр, иумыцхраауа ҳәа аӡәгьы дҟалашам. Зегьы ираҳан, гәахәас ирымоуп. Ҳара, набжьоуаа, ианакәзаалакгьы аицхыраара ҳаман иумдыруеи? – иаацәыригеит Бинаҟә игәы
иҵхоз. Ариабжьаракгьы дызмырҭынчуаз, џьарак дызмыр-тәоз. Иашьа иааигәара дҟалар, уаҳа ииҭахыз Бинаҟә? Убри акәын дзышьҭаз.
– Ацәгьа ыҟоуп, абзиа ыҟоуп, уиашьараҿ напы шудыркыло еиԥш аҽаџьара напы удыркылом. Насгьы араҟа қалақьуп, уазхәыци?..
Бидаҿ ҽымҭӡакәа ԥыҭраамҭак ус дтәан, ихы ларҟәны. Нас дҩагылан, днеины аԥенџьыр днадгылеит, адәахьы дыԥшуа. Амашьынақәа аҿыв-сывҳәа еилаҩ-еиласуеит, рыбжьқәа гоит. Нас Бинаҟә иахь даахьаҳәны даагылеит.
– Сара ари акырынтә сазхәыцхьеит, Бинаҟә. Сара абра уадақәак срыҩнатәоуп, аха сахьиз, сахьааӡаз еиӷьысшьо ҭыԥ сымаӡам. Аха... сҿы зкуа акыҟоуп. Ииашаҵәҟьаны. Аӡәы дубап урҭқәа рыгәхьаа имаӡам, аха... – Бидаҿ иҽааникылеит.
– Изакәызеи иара? Избан? Аҩны ирҭахымхеи?..
– Аҩнгьы сырзыӡырҩуамызт, аха... Уазхәыци уара, шаҟа шықәса ҵуазеи сара сқыҭаҿы сыҟамижьҭеи? Ҵоуп, уа исызҳаит, аҵара сҵеит. Нас аибашьра сцеит, сааит. Шықәсык аҟара рҵаҩыс аус зуан, нас сықәҵит. Иаансыжьит сқыҭа. Убри нахыс абра сыҟоуп, ақалақь аҿы. Уазхәыци, уара? Уажә снеины снашәыланхахуеит, аха изыԥсоузеи уи? Гьамас иамоузеи? Ишԥасзырҳәои?.. Акгьы схәарҭамкәа саныҟала аума саныхынҳәуа сқыҭахь. Акы анҳалшо, усҟан ҳзазхәыцуама уи ҳара? Зырҽеишьа амам агхақәа уажәымҭыҽха иануԥгылогьы ҟалоит. Уазхәыци, уара, Бинаҟә, абри? Угәы ишԥаанагои?
Ас шамахамзар имҳәацызт Бидаҿ иашьа иҟны, абри аҩыза азҵаара иаԥхьа иқәимыргылацызт. Аха абри аҩыза ахәыцрақәа изҭаз ак ҟалазар акәхап.
– Бидаҿ, ус угәы изаанагозеи уара? Уаҟа, уахьнеиуа, тәымџьароума? Аӡәгьы лаԥшҵырхәыла духәаԥшуам...
– Тәымџьарам, аха...
Бинаҟә зны дгылеит, зны дтәеит, зны ауада дааҩнагьежьит, даашаҟь-шаҟьеит. Аха иашьа игәы дасыр иҭахымхеит. Ишԥаҟаиҵарыз, ишԥеизиурыз?
– Уара ишуҭаху, уара ишуҭаху, аха... – Бинаҟә акы иҳәарц
игәы иныҵаххит, аха иҽааникылеит. Убас еиҳа еиӷьзар ҟалап ҳәа дназхәыцзар акәхап.
– Акы еиԥшымкәа суҳәоит, сашьа, уаҳа соумҳәан. Сара сыԥсы аӷроуп сахьиз адгьыл, аха... Мышкызны уаҩ дызқәмшәо егьыҟаӡам, сухоумыршҭын уара... Сара еилыскаауеит уара иуҳәарц иуҭаху...
Бинаҟә игәы еиқәҳәаланы ауп дшыхынҳәыз аҩныҟа. Мышкы, ҩымш, хымш, мчыбжьыкгьы игәалаҟара аҽеиҭакны иҟан. Ажәа хаак иҿшәомызт.
Амра еилыбзаауа ашьхара инхыҵын, зықь шәахәа аҿыдды, ақыҭа ԥсабара иналаԥхеит. Ашәаԥыџьаԥ гәырҭәыла ирыдыркылон ашьыжьтәи аԥхара, аԥсаатә ԥыр-ԥыруа, игәырӷьаҵәа ашәа рҳәон.
– Аа, шәахәаԥши, рацәа инхарҭа бзиоуп. Ижәбома? Еиԥш ҭыԥ убашам ҳа-Набжьоу, ара шәара шәынсырхоит, уаҳа аӡәгьы. Сара ари адгьыл шәара ишәтәызар сҭахуп, – Бинаҟә рынхарҭа авараҿ иҟоу адәы дықәгылоуп иҽыриашаны. Иахьабалак дықәԥшуеит, игәы азыбылуа, илаԥш изаҟәымҭхо, иԥсы алаханы. Имаҭацәа ивагылоуп, рабду ииҳәо иазыӡырҩуа, икәаӷ-кәаӷӡа.
– Иаба, даду?
– Аа, абра, ҳахьгылоу. Араҟа шәыхҩыкгьы шәынсырхоит, шәыҩнқәа еиԥшны иҳаргылоит. Абраҟа инхақәо зусҭцәада рҳәартә еиԥш. Ашәыр еиҭаҳҳауеит, иҳааӡоит, ибаҳчаран иҟаҳҵоит. Ишԥашәгәаԥхои?.. – аӡәаӡәала днарҿаԥшит.
– Ибзиами, даду!.. Ибзиоуп!..
– Ус акәзар, уажәшьҭа шәаала аҩныҟа. Ишәхашәмыршҭын шәабду ииҳәаз. Абри анхарҭаҭыԥ шәара шәзыҳәан иаанкыланы исымоуп. Ииашаҵәҟьаны, агәра жәга шәара!..
Бинаҟә дырҩегьых, игәы иамукәа, даҽазнык уи адәҳәыԥш днықәԥшит, нас рызынтәыкгьы еиманы аҩныҟа рҿынархеит...
Хьрыц дааԥшуеижьҭеи акрааҵуан. Игәы ҩарханы аҭуан даҵаԥшуа диан. Ацәа уаҳа имԥан иқәломызт. Дахьышьҭаз дырҳәаҵәы-ҳәаҵәуа ҭахак ирҭомызт инаиқәҵәиашо инаихапапаз ахәыцрақәа.
«Аа, аԥсра шәықәшәандаз, аԥсра!.. Шәареи сареи ус ҳзеибашьҭқәо џьышәшьозаргьы ҟалап!.. Ас сышԥаԥсри!.. Шәымԥан уаҩ дзымнеиуа, аҵла аԥашәқәа реиԥш зегьы шәыҽрыларԥсны ишәкуп... Сара – анхаҩы иԥа, шәара – ҭауади-аамысҭеи ирхылҵыз... Ишәзызухьааз сара цәгьарас?.. Сыҟан – шәыҟан... Ас шәдацқәа еиларҵәи-еилаԥахны анышә ҟьаҟьара ишаларԥаз иалыздыраауаз!.. Анхацәа рычҳара хыжжыргьы алшоит... нас иузаанкылаӡом... Зышьаҭа ӷәӷәам, иаамԥыхьашәо зегьы ыҵжәаны, иаманы аҿынанахоит... Шәбарбаруа шәышдәықәу аӡыблара шәзацәцаргьы шәхаҵахеит... Даараӡагьы шәҽамаршәтәуеит, шәацныҟәошәа ҟаҵаны, иахьатәи ҳаамҭа. Аха иахьатәи ҳаамҭа иалнахуа даҽа шьоукуп... уи атәы зылшо, иацназго, иацныҟәаша... Избан шәарҭ уи зышәзеилымкаауа?..»
Хьрыц иблақәа ҭыҟаԥшьааӡа, уахынла абжеиҳарак лацәааихьшь ааизыҟамҵаӡакәа, дшыгәаҭеиуаз ианихигалоз рацәаӡан. Знык ашара адәы изықәлар дымгылагәышьоз... Алеиҩеира, адәы анықәԥшра ихьаақәа зегьы хнаҽуазшәа дназхьуан. Амра ашәахәақәа ашьхара инаҿыддны ашҭа еилырбзаауа ианынҭаԥсалак, урҭ рԥылара дазгәыкуа, дҩагыланы абарҵа днықәгылон. Ишьапы неиҵыхуа адәы ақәзаара иара изыҳәан гәеиҵыхра-ԥсҭазааран. Аха зны-зынла иаалырҟьаны игәалаҟара аҽанеиҭанакуаз, ԥсҭҳәашк назԥыраҳаз амра ахаҿы еиԥш, иҿаԥшылара аамышьцахон. Ацәажәараҵәҟьа игәамԥхо, абаандаҩы иеиԥш дуалуашо ашҭа дааҭагьежьуан, ихы агарҭа имоуа. Уи ус ԥыҭраамҭак данаанхоз ыҟан, аха ианихыԥсаалак, игәы аатуан, игәалаҟазаара аҽеиҵнахуан, нас зегьы дрызгәышьуа, илаԥш ҳәаԥыӡаԥуа иназхьынҳалоз изрыҟәгомызт, инарыдҳәаҵалон. ;
«...Соуҟаҭла... Соуҟаҭла... уара иухымҟьаз егьҟамлеит
араҟа... Уи зегьы сара еилыскаауеит уажәшьҭа... Далаҭи уареи шәнеишьҭаҳауа, шәхы шәацәшәаны еиқәшәмырҽаҽоз арбану? Инашәыԥгылозгьы шәҽааибаркны аӡы далашәыжьырц шәалагон... Уи акәын шәара хықәкыс ишәымаз, шәзышьҭаз...» – Хьрыц игәы еиқәызҳәалашаз урҭ рыбзиарак ихаҿы иааиуамызт. Рцәымыӷхара еиҳа-еиҳа аҽарҭбаауан игәаҵаҿы аҽырлакьҭо.
Ибла иаахымҵӡакәа изыхгылоузеи уҳәарауазеи ариабжьарак иахьааихигалакгьы? Дналбааргьы, ашҭа дынҭыҵыргьы, ҭахак имҭауа, ихәыцрақәа зегьы дара инарықәҵәиашон ибылҳәаҭы-былҳәаҭуа. Ирзыҟаиҵахьаз, ирзиухьаз цәгьарас, абас длаԥшықәҵаны ишьклаԥшыртә еиԥш? Избан, иара акала дыҟоушәа, дара, аҽакала иҟоушәа, рыбжьара ҭацәыраны, еидызҳәалашаз, еизааигәазтәышаз акагьы зхыҟамлааз? Иара иҟазшьоума, мамзаргьы дара рҟазшьоума хара-хара еицәгылартә еиԥш аҭагылазаашьа ҟазҵаз? Ма иара игәы зҳәынҷашаз акагь рыдимбалоу? Аамҭа цацыԥхьаӡа, мчыла акы дрыԥнаҟьошәа, пылҳаҭрак ааины инеиҿагылон, уи аиааира, аҿагылара, аӡеибафара иалашәаз иеиԥш, ишьапы даақәнаҟьарашәа, гәыҩҿыҩрақәак деихәлагәаны ддырблаҟьарц рҽаназыркуаз, иара еиҳа-еиҳа илшара аҽышьҭнахуан. Наҟ-ааҟ еиуеиԥшым аҭагылазаашьақәа иҟалақәоз иара диашаӡа дышрылхәҳәоз неиҩымсрыда зегьы еицгәарҭахьан. Иагьырҳәон, Хьрыц иахьатәи ҳаамҭа дақәнагоит, иеиԥш зеиԥшу ҳа-Набжьоу дузыԥшаашам, даараӡагьы ауаа ихьыԥшыртә еиԥш аидкылара аҟыбаҩ ҷыда илоуп ҳәа. Уи дара имҳәа-мырза акырынтә ицәыҵаржәагәарц рҽаԥыршәахьан, аха рымч шақәымхоз агәра дзыргашаз аҭагылазаашьақәа ианрықәшәалак, ихьаҵны, ибылдыҳәы-былдачо, ида ԥсыхәа рымамшәа инеиҿақьақьон, инарымаратәны рнапқәа наикәыршо. Урҭ уажәы ирымбеит ус. Шеи-шықәсеи рыбжьара ақыҭа ирҭахыз аларыгӡо рҽеибырҭахьан, рҽеибадыркхьан, ишакәым унарԥыххыларгьы урҳәынҷартә еиԥш амчра рнапахьы иааргахьан. «Соуҟаҭла ииҳәаз, Соуҟаҭла иҟаиҵаз, уи иеиҿирцаауа, уи имҩаԥиго дарбану изылшараны иҟоу
ҳқыҭаҿы? Уажәы иӡывасуа идәықәқәоу иаҟара аџьабаа рбааит, нас изакәытә фырхацәоу ҳбахра ҳаҟан, – зымҳәоз дарбаныз. – Соуҟаҭла ҳқыҭа анапхгара азиуеижьҭеи ашьапы иқәиргылеит... Соуҟаҭла дахьҳамоу ҳара акагьы ҳацәымшәозароуп... Соуҟаҭла дыҟанаҵы ҳаҭыргьы иқәаҳҵозароуп... – ианиаҳауазгьы ианимаҳауазгьы уи ишәшьыра зҽыҵазкқәоз иахьабалак рыҽҩышьҭыхуа рыбжьқәа нхадырззалон, акы иааузаҿамкуа, ихәацыхәаԥшьха. – Шәара абзиара ззыҟалаша, сабашәыхәарҭоу, сабашәзаԥсоу, абрысҟак шәгәы сзыблыртә... Уи шәхы абзиараҟынтә ишәҳәозар акәхап... – аџықә-џықәҳәа днарылаччон иаргьы. Гәата-бӷата днарылатәон, ажьаӡа зхылахьаз иблақәа ҭызза днарҿаԥшуа. Уи акәын даргьы ирҭахыз. Алафқәа неихҳәаауа, игәы дырҿыӷьуамызт еснагь иааигәара аҟазаара зҽаԥышьклазҳәақәозгьы.
Аха Хьрыц аханатәгьы урҭ реиԥш ихы изымҩаԥымгеит, иҽизамарамтәит Соуҟаҭла икәша-мыкәша иҟаз аҭагылазаашьа. Игәы зкышаз акагьы дахьзахьымԥшыз зны-зынла ихы гәыб_ӷан аиҭалон, шьоукы-шьоукы реиԥш иаалырҟьаны ицәаҩа ахьизымԥсахуаз дшаруадаҩуаз акырынтә инырхьан. Ицәаҩа изыԥсахуазҭгьы иҟаларын иар-гьы дара реиԥш иахьа деиқәтәа-деиқәгыла анцәа ишиҳәара дыҟазҭгьы. Даргьы шаҟа рыла изнеирыз, шаҟа рылагьы ихәаԥшрыз. Мап, ус дзыҟамлеит Хьрыц. Егьа ԥишәазаргьы дшыҟаз даанхеит иара итәаҟны – унаидыххыланы ус унапаҿы дузаамго, дузымҳәынҷо, аиашазы ақәԥара иԥсы ааҭыҵаанӡагьы дацәхьамҵуа. Ԥсабарала ус анцәа илаиҵан, дузыԥхьарҟәҟәомызт.
Ииҳәаз ҳәан, ииуз ун азыҳәан, акала узиваломызт. – Сара зегь реиҳа ҳқыҭаны Хьрыц иоуп сзықәгәыӷуа... Џьара ишьклаҳәны дшьақәырымҟьар, ицашьа бзиоуп макьаназы... Ихымҩаԥгашьеи, иҟәыӷареи, иусушьеи рыла ӡәыр далукаартә дыҟазар – уи Хьрыц иоуп... Ҳқыҭа анапхгарагьы зылшо ҳәа иуԥхьаӡаша, узықәгәыӷша дыруаӡәкуп... Ас ахьысҳәо сара агха сыхьуам ҳәа сгәы иаанагоит... – аизараҿы дықәгыланы арҵаҩы Наурыз ииҳәаз ақыҭа зегьы иаразнак
иазҿлымҳанатәит. Аӡәык-ҩыџьак уи ииҳәаз инаԥыҩланы инаԥхьадырҟәҟәарц ақәыркызаргьы, аизара иалахәыз иаразнак урҭ инарҿадырхьын инеиқәыргәеит. Убасҟан ахы цәырнагеит раԥхьаӡа акәны Хьрыц иқыҭауаа рахь имаз агәаартра иалҵшәахаз агәаанагара. Уи ииашан, уи ӷәӷәан, аҽакала узаваломызт.
Шаҟа иргәамԥхазеи, шаҟа ирҭахымхазеи Хьрыц иаалырҟьаны иахьизхьаԥшыз урҭ икәша-мыкәша игылақәаз, иара ишьклаԥшуаз, дыгәцаразымкқәоз, иҵарадырра, иџьабаа зқьышә иқәызҵақәоз. Убасҟан ауп, ацәа иаалҵызшәа, Соуҟаҭлеи Далаҭи, дара ахьыҟамыз иҟаз Хьрыц, раԥхьаҟа акыр днаскьаны дышгылаз ангәарҭаз. Усҟан уи аизараҿы ус рҽааныркылақәазаргьы, ашьҭахь даараӡа ишырнырыз уаҩы иаагәеиҭартә зны-зынлагьы гәоу-гәоу инаиацәажәон. Акала ихҽра рыҽшазыркуаз маҷ-маҷ анырра инаҭоз иара еиҳагьы игәиҽаннаҵон.
– Шәара бзиа збаша, иахьакәым скылыжәгеит... Схы иҭам, сгәы иҭам наганы ажәлар инарылашәҵан, сеиҳабацәа рыблақәа ҵырхәны, ихәацыхәаԥшьха, сыхәаԥшра иалагеит. Зны-зынлагьы инасышьклаҳәуа, инасԥырхагахаргьы цәгьа ирымбо, тәамбашақә инасызхьаԥшны рызқәа ҭыгәлаԥра сынкыддырԥшылоит инцәыҵақәиҭқәиҭуа, – иҳәеит Хьрыц, ҽнак Наурызи Саҭбеи дахьаарыдгылаз.
– Уи уара уацәымшәан... Егьараан ҿаҳамҭхьазаргьы, уажәшьҭа чҳашьа уаҩы изыҟаҵом... Гәыҵхак-гәыҵхак змам аӡәгьы ҳаҟаӡам... Шаҟа шықәса рнапқәа аларҳәаҵаны иркызаауеи иахьа абас игәцарамкыкәа иаанхаз ҳқыҭа?.. Жәаба?.. Жәохә?.. Ҩажәа?.. Иаҳзыҟарҵахьоузеи?.. Уалаҭахылатәи анапхгара азнеира аҵыхәа ԥҵәатәуп... Ҳара даҳҭахуп ауаҩ иаша, згәы еицҳауа, зқыҭа алахьынҵа иазықәԥо... Абраҟа уара ухьӡ ҳҳәазаргьы угәы иалымсын... ҳуқәгәыӷуеит. Ҳара ҳарҵаҩцәоуп, уара уагрономуп ҳәа акәӡам аусқәа шыҟоу... Ари иаҳзеиԥшу усуп... Ақыҭа алахьынҵа инаган Соуҟаҭлеи Далаҭи рнапы инанырҵан... аа ҳахьынӡакылыргаз!.. – Наурыз ичҳара изаанымкыло дааицрашәеит. Игәаҵа иҵхоз, игәы змырҭынчуаз шырацәаз ҩашьомызт. Маӡа-маӡа зҽеиззыркәкәахьаз ихәыцрақәа уажәшьҭа аанкылашьа шизамҭоз иҳәаҵәы-ҳәаҵәуа зыҭра иҭамгылоз иблақәа ирхубаалон.
Мычра-ԥылҳаҭрак абарҭ ирҿыкәыршаны ишыҟоу агәра згоит, аха ус аламала унарҿаххны иузырҿыкәкәаауам... Азхәыцра аҭахуп... аидгылара аҭахуп... аиаша шиашоу ицәыргатәуп, еилыркаартә, агәра ргартә еиԥш... акәымзар иахьакәым укылыргаргьы алшоит... – Хьрыц игәы нҭыхьшәашәааит. Наурыз ицәыригаз азҵаара иаргьы гәҭынчрак инаҭомызт. Дахьцалакгьы даргәаҭеиуан, даршаҟьшаҟьон, аха иаартны ацәыргашьа дақәшәомызт, ицәыгәаӷьылацәан.
– Уи уара уацәымшәан... Аусқәа зеиԥшроу уара еилу-каауазароуп... Зегьы аамҭак-аамҭак рымоуп, аха ауаҩы ианихәҭоу ҳәагьы аамҭак ыҟоуп – ихәыцреи илшареи ианеицнарго, ианеицымҩаԥырго... Иахьатәи ҳаамҭа аиҭакра иаамҭоуп... Уи мҩаԥызгаша Соуҟаҭлеи Далаҭи ракәӡам... Ҳаиԥш зеиԥшу роуп, иухоумыршҭын... Араҟа ԥхашьара аҭахӡам...
Наурызи Саҭбеии ргәаанагарақәа еиқәшәоижьҭеи акрааҵуан. Хьрыц имаӡаны дунеихаан акы иаламцәажәацызт. Ицәырыргаз азҵаара даара хықәкыла изызнеитәыз зҵааран. Ақыҭаҿгьы аӡәи-аӡәи инеихырҳәаало, уажәшьҭа уи аҭыԥ ақәҵара иашьашәаланы ирыԥхьаӡо аҟынӡа аҽеибанаркхьан, аҽарҭбаахьан.
– Аа, абра Саҭбеигьы иаҳауеит... иҵагь ҳалацәажәараны ҳаҟоуп... Арҵаҩцәа ыҟоуп, анхаҩцәа ыҟоуп, ақыҭа аҿар ыҟоуп... иҳагу, иҳабзоу уажәшьҭа иаҳзыҵәахуам... ҳнеилацәажәақәароуп... Соуҟаҭлагьы аколнхара деиҳабуп, аха иаамҭоуп, ихы дахәаԥшааит, иазхоуп дахьынӡатәаз... Ақыҭсовет ахантәаҩы Далаҭгьы уи дшихьыԥшыз, дышишьҭақамсоз, акагьы измырҽеиӡакәа дхаззала даанхеит... Изаҳамҳәарызеи, ҳқыҭа анапхгара ҳазеиҿкаауам уажәшьҭа... – Наурыз ииҳәоз, игәы иҵхоз, дызмырҭынчуаз, ҭаха изымҭоз акәын. Абри зегьы иара хьаас изышьҭихызеи наугәахәрын, аха уаҟа узиваломызт, иара диашан, иқыҭа ацәгьа-абзиа дзацәхьаҵуамызт.
Наурыз иеиԥш акәын Саҭбеигьы дшазнеиуаз ари азҵаара. Хьрыц игәҭыхақәа егьа ицәыҵаиҵәахыргьы, уажәшьҭа иаҭахын иаартны ацәыргара. Ақыҭа иԥылҳаҭха инарылаҳаит аизараҿы иқәгыланы ицәырыргаз азҵаарақәа рыӡбахә. Урҭ рымҽхак дырҭбаауан еиҳа-еиҳа. Хьрыци, Наурызи, Саҭбеии иаразнак ажәлар нархьыԥшит. Урҭ злацәажәоз зегьы алацәажәон иахьааидгылоз. Аԥсҭазаара иаҭаху ианаамҭоу имҩаԥгазар, даараӡа иманшәалахоит аԥхьаҟатәи аԥеиԥш. Иаԥышьклаҳәуа ианакәзаалакгьы аҿагылара аҭаххоит, аха иагьацәшәатәӡам. Аиашаз ақәԥара зегьы ирыцкуп...
«Иԥжәеит... иԥжәеит ҳабӷьыцқәа... наунагӡа... Иара уеизгьы иаҳзеилаз?.. Гәоу-гәоу акәын иаҳҳәозгьы, иаауазгьы шымҩаԥаагоз... хара-хара ҳнеихәаԥшуа...» – акырынтә игәы инҭиҳәаахьан Хьрыц, аизараҿы иқәгылара ашьҭахь, дазыгәынқьуа. Иара уеизгьы ишԥанарықәрыԥсоз уи ауха инаҩагылоз зегьы. Ирҳәозгьы акакәын: – Иааит аҽырҿыцра, аиҭакра аамҭа... Иахьатәи ақыҭа напхгара ҳара ҳазеиҿкаауам, ҳазныҟәгауам...
Ҳара иаҳҭахуп уаҵәтәи ҳԥеиԥш иахылаԥшуа згәы еицҳауа... жәлар рзы зыԥсы ҭызхуа... Зхи-зыԥси ирышьҭоу араҟа иҳамбароуп!.. Урҭ ҳара ҳҟны ус рымаӡам!.. Соуҟаҭлеи Далаҭи иҳәалдыз-ҳәалдызӡа астол иахьахатәаз, рҭыԥқәа маншәаламызшәа, уажәы-уажәы иҳәаҵәы-ҳәаҵәуа ртәарҭақәа рыҽрықәдырҵәиаауан, мца шоурак нарыжәлазшәа иҿыҟаԥшьаа-ҿыҟаԥшьааӡа, аԥхӡы ахәаҭаҳәа ирықәнаҭәон.
– Шәыԥши, уара, ирҳәақәо... шәыԥши!.. Рхы ианақәиҭха уажәшьҭа иҟоу зегьы ҳхырҳәаауеит... Аха ус иҟаӡам аусқәа... баша мала аҳәынҵәа ҳҿашәҟьоит!.. Ҳашәзеилкаауам... убриоуп иҟалаз!.. – Соуҟаҭлеи Далаҭи уажәы-уажәы иҩаҵҟьон, рылақәа ҭаргьыжьуа, ирҳәақәоз иаҿаапкны, аха ақыҭауаа раанкылара ус имариамызт. Иӷыӷкны иҟоу амца шацрало еиԥш амца ацралахьан зхы цәырызгахьаз аус. Араион аҟынтәи иҟаз аизарауаа ирҭынчырц далагеит, аха имч ақәымхеит. Иҟалеит аиҿыхарақәа. Аизара зымцеит ишахәҭаз... Аизара усҟан иахырымгар ада ԥсыхәа зыҟамлеит.
– Иҽеим, сыҷкәын, ухымҩаԥгашьа... иҽеим... убриоуп
иуасҳәо!.. Ас уаҩы иаҳахьоума!.. Аиҳабы ҳаҭыр иқәшәҵом, аиҵбы ҳаҭыр иқәшәҵом... шәхы иааԥнаҟаз убри амҩаԥгара шәҽыназышәкуеит... Егьырҭ зегьы егьарҳәаргьы, уара уҽаанукылар акәын... Макьаназы ҳуаауп ҳара... алеи-алеи еицәыԥхашьоит... ҳаҭырқәҵарак ҳамазароуп... Адунеи ҳзықәи ҳара!... – Басыр, акы дшеицранаршәыз мҩашьо, иҷкәын игәы изыԥжәон, аизараҿы ихымҩаԥгашьа илымҳа инҭарҳәазар акәхап.
– Изакәи иуҳәо, саб?.. Аиҳабгьы ҳаҭыр иқәаҳҵоит, аиҵбгьы ҳаҭыр иқәаҳҵоит, еилаҳхӡом урҭ ҳара... Ҳқыҭа еилаҳаит, изакәызаалакгьы уск мҩаԥысӡом... Соуҟаҭла дыштәац дтәоуп, Далаҭгьы дузырқәацом... нас ишԥаҟаҳҵари ҳара?.. Ҳаргьы ҳтәаны ҳрыхәаԥшларыма?.. – Хьрыц игәеибакра рацәак инирԥшыр иҭахымызт иаб иҿы, аха игәы иҵхоз аартны иаб иаимҳәар изымчҳаит. Иахьа иаимҳәаргьы уаҵәы иаиҳәар акәхон, ҵәахышьа амамызт.
– Иухоумыршҭын, сыҷкәын... уара аҵара уаналгаз, Соуҟаҭла сиҳәаны ауп аусура ушалаҳаргаз... Шаҟа хаԥсыра аабаз угәаламшәаӡои?.. – Басыр уажәы убри дназирхәыцит Хьрыц. Абзиара узызуз уигәҭамсын ҳәа акәын ииҳәаз иаанагоз.
– Саб, иухашҭит акәымзар, шаҟа ҳиргәаҟхьаз угәаламшәаӡои?.. Зны анс иҳәаларын, зны арс иҳәаларын, шаҟа аамҭагьы сырхыс-хысуа аиҳабыреи аиҵбыреи срыбжьаиҵахьаз!.. Абригадирраҵәҟьагьы саҭәаишьомызт... Усҟан аҷкәынцәа сыцхрааит акәымзар, ани сидикылозма? Иуа-иҭахыра ракәын имԥан инаишьҭуаз, ҳара ҳаиԥш аӷәцәҳәы иқәиааз абаиҭахыз... Урҭқәа зегьы схамышҭӡацт макьаназгьы сара, аха исырӷыӷкырцгьы сҭахым. Уажәы аҽа зҵаароуп иаҳзықәгылоу, еиҳа ахшыҩзышьҭра зҭаху... ажәлар ирзеиԥшу... – Хьрыц ихигахьаз анааигәалашәа, дааицра-шәеит. Соуҟаҭла шаҟа диргьежьхьаз, шаҟа дирхынҳәхьаз акакала ибла иаахгылеит, абриаҟара аамҭа нҭаҳәахаа ишцахьазгьы. Усҟан агрономс аус зуаз данаԥырҵ ашьҭахьгьы Хьрыц изыҳәан уахь анеира зегь реиҳа ицәгьахаз усны изыҟалеит.
Уажәы еиԥш игәалашәоит Хьрыц Соуҟаҭлеи иареи араиком ахь ирыԥхьаны ианыргаз. Усҟан раикомс иҟаз хаҵа шьахәк иакәын, рацәакгьы ихыҵуамызт.
– Соуҟаҭла Цәыцә-иԥа, акы сшәазҵаашан, абри аҷкәын дыжәдыруама шәара?.. Дабатәида?.. – иныҩналаны ишынатәаз еиԥш, рацәак аамҭа мгакәа, амаӡаныҟәгаҩ Соуҟаҭла днеизхьаԥшит иҽынхьырнааны, убри аилкаара дахыццакуашәа иҽааҟаиҵан.
– Дышԥасзымдыруеи... дсымдыркәа... Арыш Басыр иҷкәын иами... ҳқыҭа далиааит... – иҳәеит Соуҟаҭла иҽеиқәырпата, рацәак игәамырԥхацәакәа, ибжьы аҵла гәаҩа иҭыҩуашәа, иҽаардаданы. Аха нас амаӡаныҟәгаҩ дызрыԥхьаз ихшыҩ назцан, ижәҩахырқәа днарҭас-ҩарҭасит, днеилышша-ааилышшауа.
– Абри аҷкәын ацхыраара иҭахуп... ҿыц аҵара далган, иқыҭа дазыхынҳәит. Ари уаҩ дзызхәыцша акоуп... Ас иҟақәоу ҳара еснагь ҳрызҿлымҳазароуп: иааҳаԥхьозароуп, ҳрыцхраауазароуп, амҩа раҳҭозароуп... – амаӡаныҟәгаҩ, имашьхәылҵқәа астол инықәкны, иаша Соуҟаҭла днеиҿаԥшит, иеилкаара ааицәуадаҩны.
– Ииашоуп, ҳара аҿар ҳрыцхраауазароуп, аха уи шыҟоу шәымбои... егьыгьы макьаназы дымцацт, ишәҟәқәа еиқәимыршәацт... насгьы абриаҟара аџьабаа збахьоу иаарласны уҭыԥ аанужьроуп ҳәа мчыла исызидҵом сара, – иҳәан, дкәанызануа гәоу-гәоу ацәажәара иҽыназикит Соуҟаҭла, Хьрыц идкылара рацәак дшазыразымыз ааинирԥшыр цәгьа ишимбоз агәра ааугаратәы. Хьрыц уи ихымҩаԥгашьа игәы иныҵаххын, иҟаз аиашаҵәҟьа цәыригарц нақәикит, аха нас дааиԥхьхәыцаан, иҽааникылеит.
– Абасоуп... уаҳа ҳҳәаӡом... зегь еилкаауп... Хьрыц илшо ала аус иуп... иахьилымшо шәаргьы шәнаицхраап... – араиком амаӡаныҟәгаҩ уи аус уаҳа Соуҟаҭла далаимырцәажәеит. Ииҳәашаз неиҿабазшәа, дшазыԥшӡамыз дыззаӡа даанхеит, дбалыбаҭо.
Хьрыци Соуҟаҭлеи иандәылҵ, ажәак нарзеибымҳәакәа, хаз-хазы инеиԥырҵит, еидызҳәалоз ҳәа макьаназы егьрымамызт. Соуҟаҭла дахьааиз даараӡа илахь еиқәнаҵеит дшақәымгәыӷӡоз дызҭашәаз аҭагылазаашьа. Зны деикәанарҳәит, деикәанарҵәиит, аха илшагәышьоз, аус шусыз иазнеитәын, аҭыԥ иқәҵатәын.
– Аҵара ианҭоугьы урыцхраала, ианалгалакгьы рҭыԥ иқәҵала... Аиҳабыра рҳәалап, аиҵбыра рҳәалап, рҟыба-ӡыбак нымҵәаӡо... – Соуҟаҭла иқьышә жәпақәа неиқәыжьуа даагәамҵ-хамҵит игәамырԥхаӡакәа. Насгьы убас иҽааҟаиҵеит, Хьрыц иҩнарҭа-игәараҭаҿы днаганы хылаԥшҩыс инапы инаниҵозшәаҵәҟьа. Усҟан Хьрыц иааирԥшыз ачҳара иахьа уажәраанӡагьы ихашҭӡом, ианигәалашәогьы илахь неиҵеицалоит, акыраамҭаӡагьы иааизеиҵымхуа, игәгьы, игәалаҟарагьы аабжьнахуеит...
Оумашәа иубаша, даҽа хҭыскгьы Хьрыц игәалашәара_ҿы иаанханы иҟан. Уи уаҩы ихашҭыртә еиԥш иҟамызт. Хьрыц зны дарыччон, зны илахь еиқәнаҵон. Ишԥаиқәбаџыз уҳәарауазеи усҟан иара! Рымчра аадырԥшырц иақәыркын, аха Хьрыц ус аламала унапаҿы иааугақәоз дреиуамызт.
Уи зыӡбахә ԥылҳаҭха ақыҭа иналаҵәаз аизара ашьҭахь акәын. Ргәы иҭаркыз здырхуада, Соуҟаҭлеи Далаҭи Хьрыц даарымԥыхьашәан, Далаҭ икабинет дныҩнаргалан, абри аҩыза аицәажәара мҩаԥыргеит:
– Закәи, уара, шәызҿу?.. Иҟашәҵо иаанагозеи?.. Избан ажәлар зеилашәыргьыжьуа?.. Ишәзыҟаҳҵазеи ҳара цәгьарас?.. Ажәлар рыгәҭа ҳцәа ҳхыхны ҳкашәыжьуеит, измааноузеи?.. Уара уҟны аус ҳамоуп ҳара... Иааҟаҳҵаз ааҳаумҳәаргьы ҳауӡом!.. – Далаҭ имгәацәа астол инадҵаны, илақәа кылҵыҵӡа, Хьрыц дкылблаауа днеиҿаԥшит. Хьрыц ицәа иалашәахьан абрахь иааира бзиарак ишазҳәамыз. Ас иаартны Далаҭи иареи еиҿанамгалацызт.
– Саргьы оумашәа избоит, уара!.. Иухашҭит, Хьрыц, ушҳадаҳкылаз... Ахьаԥарч зааӡаз ихәлаџьаџьон ҳәа, уцәа уҭыҵит... Унапы ианызҵада ҳара ҳазҿу, иҟаҳҵо аусқәа реилыргара, рықәӡбара? Изакәи уара, Наурызи, уареи, Саҭбеии ажәлар шәрылаҟааны изеилажәго?.. Шәарҭ шәеилагаҩцәоуп!.. Шәус иахәаԥштәуп уаҩҵас!.. Шәара шәаанызкыло
закәанк ыҟам џьышәымшьааит!.. Иҟоуп азакәанқәа рацәаны!.. – Соуҟаҭла дахьтәаз иҽынхыршәааны, Далаҭ ииҳәаз инацирӷызит, игәы нҭырсакьаны Хьрыц днеизыԥшын.
Хьрыц дыззыԥшӡамыз днаҿашәеит.
– Апартиа далоу, уара? – дҵааит Далаҭ.
– Апартиа даландаз, уи иқәнагаз дақәҳаршәон... Иҿаҿаӡа апартиатә лахьы ихы аҟьаҟьара инадырҷаблазар, ибахра дыҟан иеиҳабацәа рҿагылара зеиԥшраз!.. – Соуҟаҭла ибла кәымпыл-ҭыззақәа рыҭра инҭакәымпылит, ихы былдыз ырмақаруа иааирҵысы-ааирҵысит. Гәаӷкрак иныԥшуан, абыржәы илшозҭгьы Хьрыц дааилишьрашәа, иажәа дадақәа хаара мацәак рыҵубаауамызт.
– Избан?.. Ҳара ҳиашаӡами?.. Иҟоуи ҳқыҭаҿы, изакәызаалак ҳгәы зкуа?.. Иахьа даҽа аамҭоуп, ҳҭахрақәа ирызҳауеит, шәара ҿышәҭӡом... Шәтәаны шәыԥшуп... Иарбан еиҭакроу ҳара ҳқыҭаҿы иҟалараны иҟоу шәа-ра шәыҟанаҵы?!. – Хьрыц дааицрашәеит. Уаанӡа дызцәыԥхашьоз уажә даарҿагылеит дхәацыхәаԥшьха. Аиаша азықәԥара шыҟоу уҳәеит ҳәа, ианузымыхьча, уи зкәаҳарц иашьҭоу иуцәыԥхасҭартәуеит.
– Уԥши, уара, ииҳәақәо?.. Рцәа иҭыҵит аҿар... рхы иааҭашәо зегьы бзиоу џьыршьоит... Иҟашәымҵои нас аиҭакра, шәыззыԥшузеи? Шәусқәа кажьны уи ауп шәзышьҭоу зегьы!.. – Далаҭ дахьтәаз иҟәардә дықәымӡо дааҳәыҵәы-ҳәыҵәит. Аҿар рганахь имаз игәынамӡара хыжжуан.
– Иагьыҟаҳҵоит... иагьынаҳагӡоит!.. Ус иаҭахуп, иаҭахуп аԥсҭазаара... Иааит аҽрыцқьара аамҭа... Ҳамҩа иаԥгылоу наҟ шәаԥырҵроуп... иазхоуп шәахьынӡаԥгылаз!.. Аамҭагьы уажәшьҭа шәазышьҭыхуам, шәацәыхьанҭахеит, шәхы шәазхәыц!.. – Хьрыц уаҳа рылаҿымҭӡакәа, ашә аӷьеҩҳәа иныджьыланы дындәылҟьеит. Деицрашәаны дыҟан, узиҿаԥшуамызт. Ихлахаҵ ихыҵуан. Абжьааԥны агәыразра зныԥшуаз иҿаԥшылара ублаҿы иузаагомызт.
Соуҟаҭлеи Далаҭи, ирыхьыз рзымдыруа, наҟ-ааҟ еиҿаԥшуа, ирҳәо рҿамшәо иааҩнахеит Хьрыц иԥсы ҭазхәаҽуаз ауада. Араҟа иаалырҟьаны изызхәыцтәыз рхаҿы иааиуамызт.
Хьрыц ихымҩаԥгашьа рыхлахаҵ аргьежьын, рҭагылазаашьа иакәым ахь ахы шархаз азхәыцраҵәҟьа рылшомызт.
– Умбои изҿқәоу... рыԥсы анрылала... уажәшьҭа иагьаҳҿаӷьаӷьоит... Ҳара ҳауп зегьы зхароу... Ахымхәа еснагь ихәдаџьал ақәыӷәӷәара аҭахуп, ибӷа изеиҵымхыртә аидара хьынҭыџь даҵарӷәӷәатәуп... мамзар, дануцәца, дунеихаангьы дузхьаԥшраны дыҟаӡам... – Соуҟаҭла, игәахы нҵкааны акы ишыҿнаҵәаауаз инырԥшуа, аҭынчра ааилеигеит. Маӡа-маӡа инаиқәҵәиашо инаижәлаз, ҭахак имҭауа, ачҷаҳәа деицранаҵон, деикәанаршәуан.
– Ишԥаҟалеи, мшәан, иахьатәи ҳаамҭа?! Дасу ииҭаху иҳәо, ҳаиҟарауааны?.. – Далаҭ днеины аԥенџьыр днадгылеит. Аклуб ашҭаҿы аҿар еизаны, еидгәыԥланы иахьеидгылаз илаԥш иныҵашәеит. – Аамҭа, аамҭа!.. — ихы рҵысуа, ҿымҭӡакәа, иԥсыԥ игәаҵанӡа иганы даақәыԥсычҳаит. Соуҟаҭла ашьшьыҳәа икабинет ахь иҿынеихеит иҟар хҽны, ишьамхқәа наиҵаҟәало.
...Арбаӷьқәа аккахәа инеиларыԥсеит. Урҭ реиқәҿыҭбжьқәа Хьрыц ианакәзаалакгьы, жәабжьқәак неихырҳәаалозшәа, зҿлымҳарак нарыҵаҵаны днарзыӡырҩуан. Ашара уажәшьҭа еимыгга-еимыгго адәы иаақәлон. Амш кьыс амаӡамкәа еихыккан. Аҭагаларақәа раан анхаҩы шарԥазы дгыланы зегь раԥхьаӡа дызҵаԥшуа ажәҩан ауп. Ажәҩан цқьазар, ихи-игәы дақәгәырӷьо, иахьатәи амш иара итәушәаҵәҟьа, ашҭа дынҭыҵуеит, иаарыхра игәы назхьаблаауа.
Хьрыц зны аҭӡахьы днаҳәит, зны арахь дааҳәит, аха уаҳа ацәа имԥан иқәломызт. Игәы рҭынчны дахьызмыцәоз зны-зынла даргәамҵлон, аха иҽеиҭомызт. Инапы нарыгӡаны иаԥхьа иқәгылаз алашара наиркит. Абас данызмыцәалак, нас иаԥхьа иқәыз ашәҟәы дааханы иааимҵаикуан. Ашәҟәыԥхьара дунеихаан игәы ахшәомызт, амала изымхоз аамҭа акәын. Ақыҭаҿы аамҭа ицәызгақәоз рацәаӡан.
Убри аамҭазы, дшазыԥшӡамыз, Иарна ашә аалыртын, дышиашаз ауада дааҩналеит. Хьрыц абри аҩыза дақәшәеижьҭеи, гәҭынчымрак лныԥшуан еснагь, ҭахак лызымҭоз, дзыргәаҭеиуаз.
– Ушԥаҟоу иахьа? Хәыҷык узмыцәаӡеи иаха? – акаруаҭаҿ дааины дааихагылт. Лхалаҭа ԥхьарҟьа лшәын, цқьагьы еибаркымызт, аиарҭа дшаалҵыз дыҟан.
– Сышԥаҟаху... сшыҟац... Сшьапы маҷк исхьаауеит... Иахьҿаҳәоу акәхап, иԥыртланы иахәаԥшызар цәгьа избом, аха... Санааԥш нахыс уаҳа сызмыцәаӡеит... Нас абри сышәҟәы аашьҭысхын, аԥхьара саҿын... – иблақәа ҭраа дналыхәаԥшит Иарна.
– Да, исырбеи ушьапы!.. Аха макьана иҳартлар ишыҟало здырхуада?.. Аҳақьым ҳаимазҵаакәа ҳзалакьысрым, – лҳәеит Иарна, лҽааларҟәны, ишьапы ахыза ақәхны дахәаԥшуа. Лнапы нахьылшьит иахьҿаҳәаз...
– Зны-зынла сафоит... Сгәы ааҿнакаауа аҟынӡа сынҭанаргылоит... Ихьу-хьууа, аҩныҵҟа акы ҭаланы иҭнафаауашәа збоит... – иаргьы иҽҩыҵрыззашәа, инапы нарыгӡаны иааишьышьит ишьапы.
– Иахьҿаҳәоу акәхап... имӷьои... Даҽазнык аҳақьым ирбазаргьы цәгьамызт... Иԥыртланы еиҭаҿаҳәазар, уԥсы ааивнагон, – ниаҭалкит Иарна. Ахызагьы ашьшьыҳәа инақәылҵеит.
– Саргьы сцоит иахьа ашкол ахь... саргьы сцоит!.. – дхахаӡа дааҩнаԥалеит Адамыр. Дааины иаб ихәда иҽынахишьит. – Ҳаиқәԥароуп уареи сареи!.. – инап хәыҷқәа наикәыршаны дааигәыдирӷәӷәеит..
– Избан уара узцо?.. Ара уҟазар еиҳа иузеиӷьӡами?.. Схала саанужьуама?.. – ахәыҷы ихы инапы налишьит Хьрыц, дизгәыкуа иблақәа днырхыԥшылеит.
– Уа ахәыҷқәа ыҟоуп ирацәаҩны... Хәыҷык саахәмаруеит, нас саауеит, – иҳәан, иаб ихәда аауишьҭит Адамыр.
– Уаала, ирласны уҽеилауҳәароуп, мамзар ҳагхоит, – лҳәеит Иарна. Адамыр дааҳәыҵәы-ҳәыҵәит дцых-цыхуа. Иаргьы уи акәын ииҭахыз. Ашкол ашҭа анҭаԥшра дшазхьуаз ҩашьомызт. – Иахьа аурокқәа маҷны исымоуп... еизарак ҳмоуазар, ирласны ҳаауеит... Адамыргьы дымцар иуам уеизгьы... – Иарна ҭынч-ҭынч даацәажәеит, Хьрыц ихала дахьаанлыжьуаз шылҭахымыз лнубаало.
– Дга нас... машәыр имыхьааит!.. – иандәылҵуаз деиҭанарышьклаԥшит Хьрыц, игәы нарызхьаблаауа.
...Шаҟа иманшәаланы, шаҟа рҳәатәы хаибаҵо рыԥсҭазаара гәеизҳара-насыԥк ацны, инарыхәаԥшуаз днареигәырӷьартә ишԥааиуаз!.. Ашьыжь рыҩнусқәа аарманшәаланы, рҽааибыҭаны, дасу русурҭақәа рахь рҿынархон агәашә инҭыҵны, аԥсабара шәҭыш-иаҵәара инагәылыҷҷа-инагәылԥхаауа. Инаԥшуаз реиҵашьыцыртә иҟамыз!.. Аха аҩысҭаацәа рхьыԥшызаарын ицәыҵагызмал-ицәыҵахәаԥшьха. Ишырҳәо еиԥш, аҩысҭаа иҟәаҟәа дкыдтәалазаарын Хьрыц, иара изымдырӡо, днаихәлаџьаџьо, днаихәлақьасуа.
Ақыҭаҿы, угәы ишҭам, ухы ишҭам, ушазыԥшӡам, иаалырҟьаны Синаҭ акы анеиҿимкаауа ихы ихьуеит уеизгьы. Аколнхараҿы алагаҩага далахәуп иара есымша. Ихәыцрақәа, иеиҿкаашьақәа акала узрываломызт. Иааҟаиҵоз зегьы еиқәҷаб инаигӡон, дгәамҵхамҵуамызт, аҟазшьа бзиа иман. Зны, – сымаҳәыла иҭаца лани лаби сыҩны имааиӡац, – иҳәарын, зны, – сыҷкәын ианхәыԥҳа лхаҵа иҩызцәа иманы дысзаараны дыҟоуп, – иҳәарын, зны, – ари аҩны иҟоу лымшира азгәаҳамҭар, дунеихаан дысзыразхом, – иҳәарын. Убас, ес-иҟалалакгьы ҽыҵгак-ҽыҵгак ԥшааны, иара ииҭахқәаз днарыԥхьаны, ишахәҭаз еиԥш ҳаҭыр нарықәҵаны ианеилаимырԥшуаз ыҟаӡамызт.
– Синаҭ, уажәы иузаауада, узыԥхьараны иҟада? – Синаҭ данырбалак, аҵәы наилаҵо даахҭаркуан, дырҩагьых инеилаирԥшқәар зҭахқәаз, рыбз иафо. – Асабшаҽны сыҷкәын аус ахьиуа аҟынтәи иҩызцәа иманы даауеит. Дырҩагьых ҳнеидтәалақәар сҭахын, – аниҳәалак, ҭаха имҭауа даарыгәҭыларкуан, ацхыраара абоуҭаху, ҳабауцхраари ҳәа. Синаҭ чеиџьыка уаҩык, гәызианк иакәын. Иҩны еснагь акрыфара, акрыжәра ацын, убриаҟынтәи ақыҭаҿы ихьыԥшқәаз рацәаӡан.
Уи аухагьы убас кампаниа шьахәк иман Синаҭ. Ишаанагара иҟаз цәҵыскгьы нкажьны ирзишьит, астол бзиаӡаны идырхиеит. Агәыла-азла, акыҭа анапхгара – иара ииҭахыз аӡә дагмызт.
Ақыҭаҿы ичараз, икампаниаз, иахьабалак иеиднагалоз ҳаҭыр рықәҵаразы, аусқәа рымҩаԥгаразы зегь раԥхьаӡагьы Соуҟаҭла иакәын зыӡбахә рҳәоз. Уи азыҳәан иуҭахуаз!.. Дахьынатәоз, ибжьы ихарыззала, дузмырқәацаӡо, уаха шаанӡа ииҳәац неиҭаҳәо иааиршон.
– Соуҟаҭла соуп изҳәо, Соуҟаҭла!.. Хьрыԥс, убрахь абарҭ аҵәцақәа аӡәы имжәыкәа даанымхааит!.. Хылаԥшра рызу!.. – ибжьы еихәлачӡа иарбан шьаԥаз иахьыҵамҩыцыз. Зхызтәымыз иакәымзар дарбаныз Соуҟаҭла иацлабуаз. Уи моу иааигәара атәара даараӡагьы игәаӷьылацәан.
Уахагьы араҟа Соуҟаҭла инапы ианырҵеит астол амҩаԥгара. Ацәажәареи ҳаҭыр ақәҵаны аҵәцақәа раанкылареи рзы иуҭахуаз, аԥышәа дуӡӡа имамыз. Уи акәӡан ақыҭаҿы еиҳараӡак ҳаҭыр зықәӡаз.
Даараӡагьы ргәалаҟарақәа шьҭырххьан астол иахатәаз. Рцәажәарақәа шьҭыҵын, иржәыз иарԥашь-ԥашьеиуан.
– Аҿар, уаҟа иеидтәалоу, шәхаҵкы сцеит! – Соуҟаҭла иааирӡырҩит иахьабалак. – Шәара шәоуп иахьа ҳзықәгәыӷуаны иҳамоу. Аӷьараҳәа ҳқыҭа шәаҵагылоуп... ҳхьаа шәхьаауп, ҳагәҭыха шәыгәҭыхоуп!.. Ҳара џьара акы ҳагхаргьы, шәара ҳшәыриашозароуп... Шәареи ҳареи ҳажәҩахыр еибаҳҭар, иҳалымшо егьыҟаӡам... Хьрыц ухаҵкы... Наурыз, Саҭбеи... шәыӷәӷәаӡа шәыҟазааит!.. Дасу шәнапы злаку аусқәа рҟны аихьӡара шәыманы, аԥхьагылара шәыманы шәныҳәазааит!.. Шәеидкыланы шәныҳәаҿа ахьааныскыло саҭашәымҵан, – иҳәан, ҵәыца гәарҭак днарыхныҳәаны инарылеиҵеит. Уаха урҭ оумашәаҵәҟьа акәын ирҽхәаны дышрыхцәажәоз. Ас дара рзыҳәан дунеихаан игәы аартны дрықәымшәацызт. Рхаҵкы-рыԥсаҵкы дцауа, дзыхныҳәаз аҵәцақәа рымжәыр имуит. Иҟазшьа аҽеиҭанакит, аҽартатеит. Уажәы-уажәы, иблақәа ҭыҵны ицо, рышҟа дынхьаԥшуан, инапаҿы раагара изыманшәалахазшәа, гәата-бӷата дахьтәаз илаԥш рыхижьуамызт...
Ауха даараӡа аҵх цахьаны ауп ишгылаз. Еибаргәытәын, рцәажәара узаанкыломызт...
– Шәааи, уара, ашәак ҳҳәап... абра ашҭа агәҭаны, ҳабжьы
ақыҭа зегьы инарылыҩуа!.. Ирҳәааит нас Соуҟаҭла Синаҭ иашҭа дҭагыланы ашәа аниҳәоз ҳәа!.. Адунеи аҿы уаҳа иалаҳхып зышәгәахәуеи!.. Ицәыржәга ашәа!.. – инап џаџақәа ҩаҳаракуа инарыдиҵеит
Соуҟаҭла ихаҵкы камыршәуа идгәыбзыӷланы идгьыжьылақәоз, ибла ҟәазқәа жамжамуа, ашоура рхыҵәаланы, дҭәы-дыԥха дахьгылаз.
Соуҟаҭла ианижәлак ашәаҳәара идыруан, изхарагьы ашәа мҳәакәа ашҭа дҭыҵуамызт.
Ауха ишеилгаз, ишеиԥырҵыз еергьҳәа ауп ишигәалашәо Хьрыц, уажә даназхәыцлак. Данааԥш жәларык рнапқәа ргәыҵаԥса ихагылоуп узырҿамԥшуа, еиқәыхьшәашәа.
– Умшәан, Хьрыц, умшәан!.. Уеиқәхараны уҟан, анцәа уихьчеит, анцәа дузылбааԥшит!.. Адунеиаҿ зегьы урықәгәыӷуазароуп... Згәы иаанагодаз Хьрыц абри аҩыза дақәшәап ҳәа?..
Зегь раԥхьаӡагьы Хьрыц илаԥш назықәшәаз Соуҟаҭла иакәын. Иҽеимырџаџа, аҵла гәаҩа еиԥш дахьихагылаз игәаԥхомызт, аха иҟаиҵарыз... Иарна лыԥсахы лгәы иҵачны, лылаӷырӡқәа лҿыкәааша ишҟа дааԥшуан, илҳәара лҿамшәо дахьгылаз.
Хьрыц ихьыз макьаназгьы ихаҿы изаагомызт, еилаԥыҭҳаха дагәылахалан даман. Ахьаақәа имаз деимырхха дыркын, ацәажәараҵәҟьа илшомызт.
– Иаарласны ақалақь ахь дгатәуп, ақалақь ахь... Ара иааныжьра сақәшаҳаҭым сара... Уа аҳақьымцәа ихәаԥшып цқьа... Ишьапы ишакәым иҟамлааит. Ех, амашьынақәа, амашьынақәа... иаархымҟьо иҟоузеи... ианакәӡам ушақәымгәыӷӡо џьара уҭадмырхои! – Соуҟаҭла ашьшьыҳәа ишьҭахьҟа дынхьаҵит. Иҟалаз даараӡа игәы иалирсызшәа, дынцәыҵаҟәындҟәындуа ихы ааирҵысы-ааирҵысит. Ԥыҭраамҭак аӡәгьы ҿиҭӡомызт. Уажәраанӡа ишаҟь-шаҟьо ихыкәшауаз аҳақьым, илшоз анынаигӡа, уаҳа иҟаиҵара дақәымшәо, Хьрыц иҭагылазаашьа деиҵарӷәӷәа дампыҵанахалан, гәҭынчрак инаҭомызт...
...Хьрыц ахәшәтәырҭахь дыргеи уажәи рыбжьара Иарна аҩны лхы лзыҩнакуамызт. Иаалкуаз лымпыҵышшаны икаҳауан. Лхәыцрақәа еиҳа-еиҳа илықәҵәиаашо ҭахак лырҭомызт. Уажәы-уажәы Хьрыц деихаҿаҳәа лыбла даахгылон. Ихьыз гәнылгон, дарҳәаҵәы-ҳәаҵәуан, лыԥсы ҿнакаауан. Лхы иҭагьыжьуаз акы заҵәык акәын – абри иҟалаз зегь зхароу лара лакәызшәа, аханатә иаауаз еизыҟазаашьак иахҟьазшәа. Ақәыԥшра иацу агәыблра, абзиабара наунагӡа алҵшәа аиуны ҟалашьа амаӡам. Зны-зынла ахьаҳә-ԥаҳәқәа, аԥықәсыларақәа рацәаны ианырҿаҳалак, инцәыҵахәаҽыргьы алшоит. Убарҭ зегьы ирымчмырхакәа ириааиз ауп аԥыжәарагь зго. Шьаҭ ашкол ианҭаз инаркынгьы иҽкынҵа Иарна дышлышьҭаз ззымдыруаз ҳәа аӡәгьы дыҟаӡамызт, аха лара уиаҟара хырҩаа шалымҭоз еснагь илнубаалон, ҩызак иаҳасабала дихәаԥшуан, гәҭыӷьӷьаала диацәажәон. Лхаҿы иааиуамызт, илзаагомызт Шьаҭ лара лзыҳәан адунеи ақәзаара зегьы ишраҩихуаз. Наурызгьы, Шьаҭгьы, Хьрыцгьы, Саҭбеигьы – зегь лзеиԥшын, зегь гәыкала дырзыҟан. Ашкол ианалгагьы, аҵараиурҭақәа ианырҭалагьы реиҩызара ҳаҭыр ақәылҵон. Аха анасыԥ иагьакуп, иагьыҩбоуп. Хьрыц лара дахьылразҟхаз оумашәаҵәҟьа уаҩы иааџьеишьартә иҟалеит. Ауаҩы инасыԥ ахьыҟоу уҳәеит ҳәа – зны иааигәахуп, зны ихараӡахуп. Усҟан ақыҭаҿы уи ада ҳәатәы рымаӡамызт, иналгәаӷьызеи, инаҟалҵазеи ҳәа иналықәыӡбо. Аха Хьрыц акала дыҟәнушьартә дауҟахыз... иарԥысра аамҭа дҭагылан дшаҵәы-шаҵәуа.
– Аа, Хьрыц, рацәа ҳаӡӷаб даҳцәугеит, рацәа... Ус ҳзумур акәын... Аха уажәшьҭа иҳалшагәышьои... уара дунасыԥзаарын... – Соуҟаҭла Хьрыц даниба, игәаԥха-игәамԥха, игәы иҭаҵәахыз узеилмыргаӡо, инаидиныҳәалеит. Соуҟаҭла Иарна дызлызхьаауаз иашьа иԥа Шьаҭ изыҳәан акәын. Шьаҭ аханатәгьы Иарна далкааны дышлышьҭаԥшқәоз акырынтә илымҳа иҭарҳәахьан. Иаргьы цәгьа ибомызт урҭ еинасыԥхар, дахьаарықәшәоз алафгьы нарылихуан. – Аӡӷаб уара дузаанкылом, иззылҭаху диццоит... уаҟа гәыбӷан
узлыҭом... – иҳәеит аҵыхәтәаны иҽаамаратәны. Уаҩы изымдырӡо иҟалаз аус уажәшьҭа ԥхьарыҟәҟәаашьа амамызт. Аԥсҭазаара иацу абзиабара иаратәы нанагӡоит, иагьа уаԥышьклаҳәыргьы иузаанкылом, аӡыцәқәырԥара еиԥш аҿанынанаха.
– Аа, Иарна, Иарна... шаҟа сбықәгәыӷуаз!.. Сгәы иаанагомызт ас иаалырҟьаны бҳацәхьаҵып ҳәа... Аха бынасыԥ бақәгәырӷьааит... бахызбаауам сара!.. – нлаҭеикит Соуҟаҭла, Иарна данибаз аҽны дналыхлафаауа. Дшақәымгәыӷӡоз ас лхы мҩаԥылгап ҳәа амалахазгьы ихаҿы имааицызт. Шьаҭи лареи реинасыԥхара дшазыԥшыз зегь леиқәыбга инаимпыҵашша иахьцаз гәыҩбаҷыдарак ааизнарҵысит, аха иҟалаз аныҟала ашьҭахь аныӡбара акагьы шалнамдоз ҳәарада еиликаауан аҟнытә уаҳа иамацаны ажәакгьы леимҳәеит.
Шьаҭ усҟан аусҳәарҭаҿы дықәгьыжьаауа, дықәҵәиаауа, азаара ззааз иеиԥш иҽыҟаҵаны, имашьына кыдҟьаны иахьԥимҽыз иааџьоушьаратәы иҟоуп. Соуҟаҭла амашьына аҿыжбжьы изымчҳакәа дахьындәылҵыз, Шьаҭ иакәызшәа аниба, ибжьы нхалаҵаны днаиҵаҳәҳәеит:
– Иҟауҵо закәызеи, уеилагазар аҷкәын?.. Абыржәыҵәҟьа уқәҵ наҟ!.. – днаиқәҵәҟьеит. Иаргьы, ахыкәалаа еиԥш, имашьына ырҵәаауа аусҳәарҭа агәы днықәҟьан, улаԥш ихьымӡо ладаҟа дынҭалеит, амца ицраланы, рцәашьа амаӡамкәа, аҷҷаҳәа дбылны дцозшәа. Нас ауп Соуҟаҭла ихшыҩ аназцаз Шьаҭ иҟаиҵақәоз змааназ, иаанагоз, изызкыз. Маҷкгьы дааиҵаӷәӷәа-ааиҵаӷәӷәеит. Ихы рҵысуа аҿҿаҳәа ихаԥыцқәа неихаирӷәӷәеит, ичҳара хмыржжыкәа, иҽааиқәкны.
Убри аҽны инаркны Шьаҭ ишьҭыбжьык уаҳа уаҩы имаҳаӡеит. Иаҳаиди маҷхеит, иҽиҟажеит. Абриаҟара аамҭа дзырԥарԥашьеиуаз ицәаныррақәа шихәаҽыз мҩашьо, зны-зынла даацәырҵлон, аха шамахаӡак акәымзар аусҳәарҭаҿы рацәак иҽықәикуамызт.
Аиаша уҳәар ами, Иарна Шьаҭ дицымцеит ҳәа гәыбӷанс илуҭагәышьозеи? Еинасыԥымхазар, еинасыԥхартә еиԥш наҟ-ааҟ инеибанеиԥшны аизыҟазаашьа зыҟамлазар? Ҵоуп, Шьаҭ Иарна дигәаԥхон, аха лара дылгәаԥхозу? Уигьы азхәыцра аҭахуп. Усҟан аахыс ақәыԥшра иацыз аамҭа акыр иҭышәнартәалахьан, шаҟа ӡни-ԥхни ниакәкәа ицахьаз... Лара лхала илӡбыз аус аҟны улԥыҩланы вба узлыҭомызт. Лара ус илгәаԥхеит, нас дзыхурҟьараны иҟоузеи? Шьаҭгьы акала дыҟәнушьартә дыҟамызт. Уи икәашара, ишәаҳәара дарбаныз иамеилаҳарыз!.. Анцәа ишиҳәара дынхон, дынҵуан... аколнхара машьына дақәтәан.
Иарна лҭоурыхқәа зегьы заманалаҵәҟьа Хьрыц идыруан, аха уаҟа лара илыхҭнуҟьашаз ҳәа акагьы излыҵбаауамызт. Инамцхәны ишакәым шьаҿак дунеихаан иҟалымҵацызт, аха уажәы ас ианыҟала, ауаа ацәажәатә анроу, шьоукы-шьоукы аара лара илыдырцәыло ианалага, ларгьы иаалзымбатәбарахеит. Илычҳаит акырӡагьы, аха нас Хьрыц иҟны ицәырлымгар ада ԥсыхәа амамшәа лбеит. Цқьагьы лхаҿы илзаагомызт анкьатәи Шьаҭи лареи реизыҟазаашьа иахҟьазар ҳәа илоуз агәаанагара абас дҭанаргылап ҳәа.
– Сеилкаа, Хьрыц, сеилкаа... Удам здам сара аҽакала сҿы наиеиарханы симацәажәацт аӡәгьы. Сара уара уҩызара сызныҟәымгозар уҩны сзыҩнагылоузеи?.. Шьоукы-шьоукы ахыҭҟьацәа реиԥш иахьа хәлаанӡа амҩа саным... Сыламыс уара узыҳәан ианакәзаалакгьы ицқьан. Шьаҭ сигәаԥхозар ҟаларын, аха сара уи сицымцеит... сгәы даднамкылеит. Иҿы неихыхны изакәызаалакгьы, ацәгьа аума, абзиа аума, жәакгьы сеимҳәацызт. Уажәы иҟоу зегьы рҳәозар акәхап, иҟалаз зегьы сара исыхҟьазшәа... Сара сиашоуп, Хьрыц, уара уҟны, сеилкаа!.. – Иарна лылаӷырӡқәа лҿыҳәҳәы лгәы иҵхоз Хьрыц иалымҳәар лгәы иазымчҳаит. Ус иахәҭазшәа лбеит. Хьрыц иҵалкуаз ҳәа акагь лымамызт.
– Баҟәыҵ, баҟәыҵ... изакәызеи бызлацәажәақәо!.. Уи зыхҟьақәо зегьы сара издыруеит... Исыҵаргалақәарц ргәы иҭақәоугьы еилыскаауеит... Бара бҽаанкыланы быҟаз... Абзҳәацәа умҩахҟьароуп изышьҭало, акәымзар аҽеиахь укылыргома?.. Ацәгьагь бымҳәан, абзиагь бымҳәан... Уи бацәымшәам бара, зегь ккаӡа иааԥшырц иҟоуп... Ачҳара ауп иаҭаху араҟа, ачҳара... – Хьрыц Иарна лыгәшәамшәа ҳәауа цәгьала дижьжьеит усҟан. Лҭагылазаашьа иара иҭагылазаашьа еиԥш идырхәанчарц блаҵархәрыла иналыхәаԥшқәазгьы инарҿархьны ианыԥхьалырҟәҟәа, иҿаҳа-дагәахазшәа, лара иахьлаҳауаз уаҳа лыцәгьагьы иаламцәажәеит, лыбзиагьы.
Хьрыц урҭқәа зегьы дырзымхәыцкәа дыҟахызма, аха Иарнеи иареи рынасыԥ неиларҵаз аахыс, лыԥсы ҭыкәкәаа акәын зегьы дышрызныҟәоз. Игәы зырҷыдашаз ажәакгьы лымҳәацызт. Руа-рҭахыра, рыҩны-ргәара зегьы дыҩуа дрышьҭан, лыбаҩ дацәаашьаны иҟамлацызт. Хьрыц уи аганахьала насыԥ змоу иеиԥш ихы иԥхьаӡон, абри иҟалаз ҟамлазҭгьы...
... – Сара сгәы иаанаго – абри зегьы Соуҟаҭла иоуп изыхҟьаз... Соуҟаҭла ихәыцрақәа шҽеимыз ааԥшит.... Ииҳәоз-ииуаз ҵәахышьа маиукәа арахь ицәыҵыҵуа иалагеит... Соуҟаҭла изыҳәан иааҟарымҵо егьыҟам иашьа иԥацәагьы... Шьаҭ раԥхьа днаргыланы... Урҭ ус иҟаӡамызт, аха Соуҟаҭла ибз иахьакәым икылнагар алшоит... ииҳәо иашоу џьшьа... Уажәазы ихы аиқәырхараз иааимыӡбо егьыҟаӡам... Анҭ ҷкәынцәами, ихы иаирхәоит... Уи ауха Хьрыц иԥылаз Шьаҭ иакәзаргьы ҟалап... Уи зны-зынла, ахҭашәара ззааз иеиԥш, амҩа дамкуа, ахыкәалаа еиԥш данҟьаны дцоит.... уажәымзар-уажәы џьара днадԥыххаалап ааугәахәратәы... – Саҭбеи игәаанагара шьоукы-шьоукы реиԥш изцәыҵаҵәахуамызт, изцәыҵахәаҽуамызт. Иаахтны аҳәара ԥсеивгарак инаҭозшәа шибозгьы, иҭагылазаашьа анамырманшәалозгьы ыҟан. Ари аус егьа еимҵаркыргьы, аиашахь икылгатәын – азнеишьа аҭатәын, иазхәыцтәын. Иара игәы иалакьакьоз Наурызгьы ҭахак инаҭомызт. Дшаҟь-шаҟьо, ари ахҭыс ҟалеи уажәи рыбжьара даараӡа азҿлымҳара аиҭахьан. Абраҟа Хьрыц имҩахҟьаразы иаҵаз аилкаара, имаз агәҩара арҵабыргра, иаразнак унадыххыланы ашьақәыргылара ус имариамызт. Акыр дархынҳәит, акыр даргьыжьит, аха зыҵа умбоз аӡмыжьра дӡааԥшылозшәа акәын зны-зынла ихы шибоз.
Ус дҟалон иара еиҳараӡак ихәыцрақәа рҽынеивыга-ааивыго рҽанеиҭаркуаз, аха дырҩагьых аҵыхәтәаны раԥхьатәи игәаанагара шигәаанагараз даанхон.
– Саҭбеи, аиаша еилымкаакәа аҳәара цәгьоуп... Убри азыҳәан ари аус аҟны маҷк аҽырҟәыӷара аҭахуп... аццакрагьы аарԥштәӡам... ишәатәуп, изатәуп... Ари аҩыза ҟазҵаз уаҵәы саргьы исзиуеит, уаргьы иузиуеит, нас ус иҿынеихоит, дахьырхәымзар... Аха исҳәарц исҭаху – аҭыԥ иахымҟьо акагьы ыҟаӡам... Аҭыԥ азыҳәан ауаҩы дыԥхасҭартәыр алшоит, имеигӡакәа имҩа рҿаҟәоит, дымҩахырҟьоит, атыша дҭарыжьуеит... Уазхәыци уара, ауаҩы убриаҟара иҽеиҭеикуеит, иангьы диҭахым, иабгьы диҭахым... агыгшәыг даҩызахоит... Усҟан уи узиқәгәыӷӡом... иеилкаарагьы цәгьахоит... шәцәак ихарԥаны дныҟәоит... уихәаԥшыр, ауаҩы иеиԥш деиҿартәыхуп... деилаҳәоуп, деилацоуп... Изхысҳәаауа, Саҭбеи, аҭыԥ ауп зегь зыхҟьо... Соуҟаҭлагьы шаҟа шықәса ҵуазеи апаҿа еиԥш иҭыԥ иҽаларԥсны икуижьҭеи!.. Ухаҵоуп, ишакәым уихцәажәа... макьаназгьы амчра инапаҿы иҟоушәа ихы ибоит, арахь импыҵышшаны ацара ишаҿу изгәаҭаӡом... – Наурыз игәаанагара дунеихаан иԥхьаикуамызт зымҩа. Ианаҭахыз ишаҭахыз еиԥш иҽақәыршәаны ицәыригон. Уи даналацәажәоз ҵаҵӷәык амҭақәа иҽалеигаломызт. Дзыдгылоз аус ибар, хьаҳәхьача ҟамҵакәа, иҽазҵәылхны убри ашьақәырӷәӷәара дазықәԥон. Убри азыҳәан акәын аус ахьиуаз ашкол аҿгьы иара ицәыригоз азҵаара аҵыхәанӡа инамыгӡакәа, аҭыԥ иқәымҵакәа ишаанимыжьуаз здыруаз игәаӷьны изиҿамгылоз. Иара ицәаҩа иалаз иҟазшьа ҷыда аԥхьарҟәҟәаара аӡәырҩы рҽаныршәахьан, аха егьшалымҵуаз анырбалак, рҽааиқәдырпатон, акагьы иамараӡамшәа, инхьати-ԥатиуа. Ииҳәаз ҳәазар иҭахын, ииуз – узар.
– Сара сгәы иаанаго, Наурыз, уара абас ануҳәа, даҽакгьы иазхәыцтәуп араҟа... Иаҳҳәап, Шьаҭ иахьа уажәраанӡагьы Иарна бзиа дибозҭгьы, ари аҩызахь ихы кылигарызу?.. – Саҭбеи уажәы даҽа гәаанагарак ихшыҩ назцан, иаацәыригеит, Наурыз иахиҳәаауа алеиликаарц, аԥсҭазаараҿы зегь хәыц-хәыц ишеибарку дназхьарԥшуа.
– Иалудыраауеи?.. Адунеиаҿ иҟамло егьыҟаӡам... Зегьы урықәгәыӷуазароуп... Абзиабарагьы ушақәымгәыӷӡо инауҿаҵәины иахьакәым уанкылнагогьы ҟалоит... Аԥсҭазаараҿы абзиабара иҿымцәааӡакәа наунагӡа иаанхаргьы алшоит... Аха абзиабара ушьҭнахуазароуп, уҳаранакуазароуп, уарԥшӡозароуп, мыч ҷыдак уланаҵозароуп аиашахь укылызгауа... Абзиабара аамҭалатәызар – иҿыцәаауеит. Агәаӷкра, аиҵашьыцра, аибаӷыӷкра анарҵысуа, аиакәым анахылҿиаауа, усҟан жәаҳәарада уарблаҟьоит, уҭанархоит... Аха араҟа усҵәҟьа иҟаларым ҳәа сыҟоуп... Шьаҭ Иарна ихы хҵәа длышьҭазҭгьы, уажәаԥхьагьы иакәымк рхылҿиаахьазаарын... Ара аҽа усуп иҟоу... уи аилкаара аҭахуп... – Наурыз ари ицәыригаз азҵаара акыр даргәаҭеихьан ариабжьарак, дыршаҟьшаҟьо даман. Саҭбеи дышиацәажәоз еиԥш даҽаӡәы дызиацәажәомызт. Уи иҟны агәаартра илшон. Саҭбеигьы гәҭыӷьӷьаала дизыҟан Наурыз. Иахьааиқәшәоз ргәыҵхақәа зегьы неибымҳәакәа изеиԥырҵуамызт. Ус ишеицәажәоз, аҵәҵәа аныҟала, Иарна арҵаҩцәа руада дааҩналан, лтетрадқәеи лжурнали зымҩа иныԥхьалкын, дааины аԥенџьыр лыҽнадкылашәа даагылт, аурок аҿы лгәы иахәази иамыхәази узеилмыргаӡо, лҽаарҭынчны. Абжьааԥны акәызҭгьы цәажәарак аацәырлгон: – Сара ари аклассаҿ зегь реиҳа Саид дысгәаԥхоит, еснагь аҳәатәхаҵара, азыӡырҩра илоуп. Иурокқәа иҽырзыҟаҵамкәа бзанҵыкгьы дмааицт сара сҟны... Алхас хәыҷык дымчуп, аха унапаҿы дааугартә дыҟоуп... Сыкәын иоуп имҽыӷу, аха уигьы наҟ-наҟ акы шԥаилымҵри... – аӡәаӡәала днарыхцәажәон. Аха уажәы деиқәышьшьы, ахәыҷқәа рурурбжьы даркаразшәа, аӡәгьы илаҿылҭӡомызт.
– Иарна, Хьрыц дышԥаҟоу уажәы? Маҷк деиӷьӡами? Ҳаргьы уаҳа ҳзымнеиӡакәа ҳаанхеит... Анахь ҳшыҩуаз, арахь ҳшыҩуаз аҭагаларақәагьы ааҳадгылеит... Уажәшьҭа сырхашҭӡеит ҳәа даҳзыԥшызар акәхап... – Наурыз, Иарна лхала лҩызцәа лыҽрылкьны дгылазшәа аниба, лышҟа инеихигеит дналацәажәарц, лҭынчра ныԥхарсны.
– Уажәы хар имамшәа дыҟоуп, аха иҽанеиҭеикуа уздырӡом... Зны-зынла агәамҵра хҭеикуеит... амаҷ игәы иалакьакьоит... – Иарна Наурыз ишҟа даахьаԥшын, изҵаара аҭак дналацәажәеит.
– Ҳаргьы ҳзыманшәаламхеит, аха... иахьа ма уаҵәы ҳнеираны ҳгәы иҭоуп, убас ҳазиаҳә... Аҳаҳаи акы дацәымшәааит!.. – иҳәеит Наурыз, егьырҭ рҩызцәа арҵаҩцәа иахьраҳауаз рыгәхьаагьы мкыкәа, иара ицәажәара еиҳа ишаҳаракыз, еиҳа агәыблра шаҵаз инырԥшуа.
– Аиеи, ҳнеиуеит ҳара, Иарна, жәаҳәарада... кәтырбаӷькгьы убра џьара иааҳазкыдҿаҳәал... – Саҭбеигьы урҭ рцәажәара иҽналаирхәын, алаф нахиҳәааит... Арҵаҩцәа руадаҿы ҭынчрамызт. Аӡәаӡәала иааиуаз дасу дахьыҟаз аклассқәа рҭыӡшәақәа аацәырыргон. Шьоукы дырҽхәон, шьоукы дырџьон... Иарна ҭынч аԥенџьыр дадгыланы адәахьы дыԥшуан. Лхәыҷы Адамыр дԥыр-ԥыруа, ҵаҟа, лбаа ахәыҷқәа дахьрылаз ахьылбоз лыблақәа шылхалашоз лхы-лҿы ианубаалон...
...Хьрыц зны дылбааит, зны дхалеит, зны ашҭа дҭагьежьит, аха иахьатәи амш нымҵәозшәа, аамҭа ахгара еиҳа-еиҳа изыцәгьахозшәа, џьарак дазкуамызт. Абжьааԥны дзызхьлоз рмаҵурҭеи ркәаскьеи, рашҭа-хкаареи уажәы игәыԥҵәаганы изыҟалазшәа илаԥш нархигон, игәы зҳәынҷашаз акагьы изрыдымбалаӡошәа. Иахьа гәыразла дарбанзаалакгьы аӡәгьы ашҭа дҭамлацызт. Иан дҳәарҳәаруа, есымша инымҵәаӡоз лусқәа дырҿын амаҵурҭаҿы. Иаб зны арахә ҭицеит, зны амхырҭахьы дцеит, уажәааны арахә ҿыкны иҟоуп, иахьакәым рҽахарыжьыр ҳаимырҵәоит ҳәа гәыҵхас иҟаҵаны.
Ҳаӷоу-саӷоу ихала аҩны ус имаӡамкәа даанхааит!.. Инаиҭаауа ахәыцрақәа, ашхырцәаӷь реиԥш инаиқәпапаны, ихлахаҵ дыргьежьуеит... Хьрыц зны-зынла ихәыцрақәа иҽаарымпыҵжәаны, ԥсеивгахак сзыҟаҵозар ҳәа акырынтә иҽанишәахьан, аха дахьцалакгьы аҩсҭаацәа реиԥш инаиԥышьклаҳәуан. Иарна дааны дыҟазҭгьы ибаргәыз... ма дналмацәажәози... Адамыргьы дгәакыҵәакуа днаидыххыларын: – Папа, аҵәа уҭаху, алаҳа уҭаху? Сара уажәыҵәҟьа иузҿысхуеит... аа, усыхәаԥшлеи, иаразнак сышхало убап!.. – иааигәара игылаз аҵла ашьапы днахьынҳалон
иҽынахьырҳәазаны инапқәа накәыршо, егьа ақәлара цәгьазаргьы дынхаларашәа.
– Аа, ус умун, ус умун, Адамыр... укаҳауеит... исҭахӡам сара... уаҟәыҵ наҟ!.. – днаԥхьаирҟәҟәон, аха иара, абжьааԥны еиԥш ихҭакны, игәы инҭеикуаз анагӡара дацәхьаҵуамызт, имч шақәымхоз цқьа агәра имгакәа.
– Сара скаҳаӡом... сара схәыҷӡам уажәшьҭа... сара сдухахьеит!.. – днахьынԥашалон дырҩагьых, аха дзықәломызт. Нас иҽаанкыланы иаб иахь даахьаԥшуан, ихьыз хьымӡӷшьаны.
– Умшәан, удухар уқәлалап... ажәҩан аҟынӡагьы ухалалап... уажәы хәыҷык иааучҳароуп!.. – наиаҭеикуан Хьрыц уи, ихьыз игәы ацәкаимыжькәа, днаихыхәмарны. Егьигьы уаҳа иҽаламгалакәа иҽааникылон дҟәиҭ-ԥсиҭуа, иаб ииҳәаз иҽаамаратәны.
«Аизара рымазар – даанхеит... мамзаргьы даазгоз лмоуит... Шьапыла ахәыҷы длыманы амҩа данылар, иахьа дзаараны дыҟоума...» – Хьрыц ахәыҷқәа реиԥш Иарна дналызхьит. Дыҟазар игәы ааиқәылҳәалагәышьон, аха дыҟамызт макьаназы. Дзаагәышьар, игәы зҟычшаз, иахьа аусҳәарҭаҿы инцәыҵарҳәаз жәабжь ҳәанҳәахқәак неиқәырҽаҽаны ишлаҳаз еиԥш инаиалҳәагәышьон, иԥсы ааивнагартә еиԥш. Ақыҭаҿы иҟалоз ажәабжьқәа иара еснагь дрызҿлымҳан.
Хьрыц уажәы днеиҭаҵын, аанда днадгылан, ашәырқәа дырҿаԥшуан. Ииасқәахьазгьы ыҟан, имиасхьацызгьы. Ажь ҿыхмызт макьаназгьы, ажьымжәақәа еиқәаҵәамҳаҳараӡа иахьырхьынҳалаз улаԥш нарықәшәон. Ҭагалан аԥсабара цәгьалаҵәҟьа аҽеиҭанакуан араҟа. Афҩы хаа ирхылҵуаз гәаҳәарак уаҩы инаҭон. Амра мчымызт, иҟәандаӡа иԥхон. Ашәаԥыџьаԥ рыбӷь ҩеижьқәа ҵаҟа иахькаԥсаз, адгьыл шәыга еилаԥсала ихырҟьазшәа, улаԥш нарыдхалон.
– Узхәаԥшуеи, Хьрыц, уаҟа? – убри аамҭазы Хьрыц иаб амхырҭа даалсын, агәашә хәыҷы аартны ашҭа дааҭалеит, иеигәышә иҩыҵракны.
– Сызхәаԥшыхуеи?.. Ажь ҿыхтәуп, иԥхасҭахоит, иҿышә-шәаны илеиуеит... Аԥшгьы уажәшьҭа аҭагалара иаамҭоуп... –
иаб днаихәаԥшит Хьрыц. Иара иныҟәигахьаз маҭәа ҩазақәак ишәын, амаӷ ахьаҿыхахьаз ицәкәыкәы-каҭхәеиха. Хылԥа кәахькгьы ихан, абз хәыҷы хьыдыҩрны.
– Аиеи, Хьрыц, уажәшьҭа иаамҭами... Ажь афҩы лаҳа-лаҳауа иҟалеит... Ҳаԥшгьы уажәшьҭа иҩахьеит, зыԥшра аҭахым, иҿыхны абрахь аказарма иҵаԥсазар, нас уаҟа ҳадтәалазаарын... Аԥҳә мыцхәы амра ицәхаларгьы хәарҭаӡам, арахә ирзымфо иҟалоит...
– Уи шԥасзымдыруеи сара... аха ари амчыбжьазы напы аҳаркыроуп... Шьыбга иаҳәазар ацхыраара ҳаиҭагәышьон, ахәыҷқәагьы ҳхибаауамызт...
Хьрыц зегьы игәы рызхьаауа дгылан. Иаб ихала, жәаҳәарада, изыцәгьахон амхҭагалара, арахь иара илымшар ҳәа дацәшәон. Абжьааԥны иара иакәгәышьан ҟыҟ-ҿыҟк алымхкәа ҩнгьы-гәарагьы зырманшәалоз. Аӡәгьы диргәамҵуамызт, ихгьы хьаас ириҭомызт, аха уажәы иҭагылазаашьа злаҟалаз ала иусқәа заанаҵы рҭыԥ иқәҵамзар, нас амшқәа неихәласыр, уаҩ ддыруадаҩыр алшон дшақәымгәыӷӡоз. Аанда рҽадырӷәӷәала, аԥш лапҟьақәа ҿӷьарны, рыц ҵҟәашаақәа харыџьџьала иахьҿаз барақьаҭрак нарыҵубаауан. Уахынла, аҵх каххаа, ажәҩан аҿы аеҵәақәа еилаџьџьаауа, ҭагалантәи аԥша хьшәашәа анрыласуаз, еиқәтәарак рымаӡамкәа рыбӷь ҩеижьқәа ахьеихьыршьуаз ахьхьаҳәа рышьҭыбжь улымҳа инҭасуан. Уи гәазырҳаган, уи гәышьҭыхган...
«Краҳхарҵуазма... краҳхарҵуазма... Заанаҵы иҭагалазар, уаҳа краҳҭахызма...» – убри игәы иныҵхеит Хьрыц уажәы, иаб дишьклаԥшуа дахьгылаз. Ҭагалара иацыз аусқәа акакала ибла иаахгылан, ахәхәаҳәа даақәыԥсычҳаит.
Хьрыц уажәы, ҽаамҭанык еиԥшымкәа, игәалаҟара шьҭыҵны, иҩызцәа игәазхара дызрацәажәомызт. Иарна илылшоз ала рхәы ҟалҵан, крыфа-крыжә игылахьан. – Уажәаԥхьагьы ҳаарц хгәы иҭамыз џьушьома, Хьрыц, аха иаҳзеиԥштәуамызт. Уи азын гәыбӷан ҳаумҭан, ҳусқәа ҳархамшәалеит... – иҳәеит Наурыз ашҭаҿы иахьеидгылаз.
– Гәыбӷан шәызҭода?.. Сара уи сзеилымкаауа џьышәшьома... аха зны-зынла убысҟак сшәызхьаауеит, шәыла анҭаԥшра акыр исзаԥсаны... – Хьрыц урҭ ибара иахьааз иахиҳәаарыз дақәшәомызт. Дара рыда ихала аҟазаара еснагь агәҭынчымра изнарҵысуан. Уи иара акырынтә иԥишәахьан. Уажә иааигәара ианиба, ихьаақәа, ихәыцрақәа неихыԥраазшәа, иблақәа ҭырхаха дырҿаԥшуан, ԥыҭраамҭак иҟазар шиҭахыз инубаало.
Аҩны авараҿы Хьрыц имашьына алахь ҭаҷаҷа, абри иара дахьҭатәалоз иаҿаз ашәгьы ҿарҵәины, иҟәаҟәаса игылан. Инеин, инахәаԥш-ҩахәаԥшит. Хьрыц уи иацхыраазар цәгьа имбо ариабжьарак акырынтә дахыкәшахьан. Ақыҭа ахы инаркны аҵыхәанӡа, мышцәгьоума, мышбзиоума, дыблаҟьа-блаҭо аҳәынҵәа днылхауа, акыр аџьабаақәа аирбахьан.
– Ашә ԥсахтәуп, аԥхьатәи аган риашатәуп, – Наурыз илаԥш убри ныҵашәеит иаразнак. Цхыраарак аҭазар макьаназгьы уаҩы ихы иаирхәартә ишыҟаз ихшыҩ назцеит. – Аҩныҵҟа ишԥаҟоу?
– Аҩныҵҟа хар амаӡам... уахь еибгагәышьоуп, – иҳәеит Хьрыц дахьгылаз, игәы азхьаауа. Иҟаҵаны имазар цәгьа ибомызт.
– Иацхыраазар макьаназгьы хар амаӡамызт, – Саҭ-беигьы уи дналацәажәеит. – Машьынада ақыҭаҿы уусқәа узрыхьӡома?.. Инаганы ирыҭатәуп иахьыҟарҵо... Уаргьы уажәшьҭа иаарласны усура уҭыҵуазар акәхап?..
– Ааи, саргьы убас сгәы иҭоуп, исыманшәалахар... – Хьрыц аусурахь аҭыҵра игәы шазхьуаз ҩашьомызт.
– Умбои, иҟалашаз... уаҩ дахькылнаго... Аха анцәа уихьчеит... – Наурыз Хьрыц иахь даахьаҳәит, ииашаны, иҟалаз дшацәихьчаз дазхәыцуа.
– Шәыԥсык схазаргьы саанхомызт, аганахь сҽасымҭазҭгьы... убысҟак иаӷьны даауан... алашарақәа аушьҭӡаны... – Хьрыц уи анигәаламшәоз ыҟаӡамызт, уажәы-уажәы ибла иаахгылон ацҳа дықәҟьаны дызҭаҳаз аӡыҭҟәа-гәаҩара. Амашьына хаҟәҟәала иахьҭажьыз иахылҵуаз абжьы заҳаны иеизаз иԥсы шеиқәдырхаз уажәгьы ихаҿы изаагомызт. Ашьа иҿашы,
дагьыԥсымкәа-дагьыбзамкәа, дырҟалтыԥсуа амашьына дааҭыргеит, Иарна лылаӷырӡқәа лҿыкьаса дихагылан. Хьрыц ауха дшеиқәхаз уаҩы иџьеишьаратәы иҟалеит, Ихиҿы еиқәара шаҟантә аҽеиҭанакызеи!.. Деиланаршуан, ихәижьы қақаӡа иҩеиланаргылон... – Иара уеизгьы ацҳаҿы ҳабеиҿаҳаи уҳәарауазеи!.. – ӷьара зқәымыз ахьаа еиԥш, игәаҵа иҵхоз иԥсыԥ ныҿкаауа даарқәыԥсычҳаит Хьрыц. Уи ахҭыс ԥылҳаҭра уажәыгьы ибла ихымҵыцызт, ажәҩан иххалаз аԥсҭҳәа цыԥжәаха еиԥш еилахәашьӡа.
– Иҟалашаз... – ихы ааирҵысит Наурыз.
Хьрыц усҟан абри аҩыза аҭагылазаашьа изҭаз амашьынаныҟәцаҩ игәаӷ кны дагон, аха дарбаныз цқьа еилкааны иахьимамыз иахҟьаны, изцәырҵуаз агәҩарақәа излаҿоукыша ҿарԥак рыҭаны ицәыригартә еиԥш изышьақәырӷәӷәомызт. Уи зны-зынла акыр дарблаҟьон, даргәаҭеиуан, ахьаа имаз еицәаз ахьаа изацнаҵон иааихыԥсаанӡа еиқәҳәалашьак изамҭаӡо, изымхәаҽӡо. Наурызи Саҭбеии уи аилкааразы маӡа-аргама даараӡа рҽԥыршәахьан, аха макьаназы урҭгьы илҵшәадаханы иҟан. Шьаҭи амашьынақәа ахьыҵадыргылоз ахылаԥшҩи араион аҟынӡагьы иргахьан, иҭырҵаахьан, аха иааныркылартә еиԥш рхы рырҭомызт. Соуҟаҭла, урҭ гәҩарас ианыҟарҵа нахыс, илаԥш шырхыц ирхын, ишакәым иныҵшәаргьы иҭахымызт. Хьрыц урҭ зегьы хәыц-хәыц еимҿыршәшәаны дрызхәыцхьан, аха Наурызи Саҭбеии, ихы дазырхәыцуа, иҿагәыбзыӷны дааныркылон, ус ишабалак иеилымкааӡакәа, аиакәым ахь дкылнамгарц. Иаб Басыргьы шаҟантә Соуҟаҭла дижәларц иақәикхьаз, аха уигьы идгьыжьыланы деиқәыргәон. Иазыԥштәын аҭагылазаашьа шыҟалоз. Хьрыц арыжәтә ыжәны, амашьына дақәтәаны дышнеиуаз ауп ишихьыз ҳәа ахара идҵаны ихцәажәақәозгьы ыҟан, аха уажәазы урҭ хырҩаа рыҭара иаԥсамызт, аамҭала акәзаргьы аҽаанкылара аҭахын.
– Иҟоузеи уахь?.. Снықәымлеижьҭеи иҵӡозеи!.. Еиҭакра ҳәа кыр ҟалахьоума?.. – уажәоуп ианаацәырига Хьрыц игәы иҵхоз аӡбахә. Уаанӡагьы азҿлымҳара аиҭон, аха аиашаҵәҟьа нҭкааны иазҳәашаз уаҩ диқәшәомызт. Ишԥаиҭахыз
дырҩагьых ақыҭаҿы иҟалақәаз ахҭысқәа рыҽрылархәра!.. Ас далкьны дунеихаангьы даанхап ҳәа дақәгәыӷуамызт. Аха уи аамҭала шакәыз агәра игон.
– Иҟахузеи?.. Есымша аӷьӷьаҳәа еилоуп... Соуҟаҭлеи Далаҭи ҭаха рырҭом... Иахьахәлаанӡа еизаны, ицәҳашҳауа аусҳәарҭа иқәгылоуп... Аха егьырҭ, уи хьаас ирымаӡамшәа, рҽырдаданы рҭыԥқәа рҿы итәоуп... инархыҳәҳәом... Аҷкәынцәа иаарласны аизара мҩаԥыргарц рҽазҵәылхны иашьҭоуп. Усҟан уаргьы иуаҳап... уҽалаурхәыроуп... – иҳәеит Наурыз, ақыҭаҿы ицоз аиҭакрақәа днарызхәыцуа. Аҷкәынцәа ргәы иахаԥжәон имҩаԥыргақәоз акагьы ахьрылымҵуаз. Абас мацара ҳанбанӡаҟазаауеи, знапы ҳаныԥшыло ҳара ҳзыҳәан имқәацаӡо, дара ишырҭаху иҟаны, хьаа змам реиԥш ҳабла иныхгыло ҳәа даараӡа иҿырҳәацааны иаман ргәы иҵхоз аус. Иахьабалак имҩаԥысуаз аиҭакрақәа дара рахь иахьықәымлоз цәгьалаҵәҟьа ихьааргон.
– Сара сыҟамзаргьы, урҭ рус шымҩаԥыргаша дара ирдырп... Сара исылшагәышьозеи?.. – Хьрыц иҽаарҭынчны, ақыҭаҿы иҟалақәоз ахҭысқәа иҽрылыхәданы дыҟазарц иҭахушәа, гәкаҳарак наҵаҵашәа даацәажәеит. Аха ҩныҵҟала шаҟантә даргәаҭеихьаз, шаҟантә деиланарҩынтхьаз уажәы ихаҿы иааигарц иҭахымызт.
– Уара уҟазар ауп... ус иаҭахуп... Ари ҳқыҭа иазеиԥшу усуп, уалкьны хазы умгылароуп... Ууаажәлар рыгәҭакы уҳәо, рҿахәы наугӡо урылагыланаҵы ауп уаныӷәӷәоу, уанырҭаху... – Наурыз ихшыҩзцара иаҵубаауан иқыҭауаа рахь имаз агәыблра. Уи иахырҟьара ус ишымариамыз Хьрыцгьы агәра ииргар иҭахын. Иуаажәлар рыгәҭа аҟазаара зегьы ишрыцку дазирхәыцуан.
Урҭ ус акыраамҭа еицәажәон. Нас Наурызи Саҭбеии ацаразы рҿынархеит. Хьрыц иҩызцәа агәашә аҟынӡа инаскьаигеит. Даара акыр инеиаанӡагьы дгыланы дырзыԥшуан. Хьрыц убрахь мчык ихон, деикәарҳәы-еикәарҳәуа илаҳәаҵаны, иҩызцәа рылагылазаара дазхьуа. Иҩызцәа рыда хазы аҟазаара шицәыхьанҭаз иныԥшуан...
...Аклуб иазымкуа ажәлар еизаны иҟан. Аизара ҟалоит ҳәа заҳаз аӡә дагымхеит. Ауу рыхга, еиқәтәарак рымаӡамкәа иахьабалак рцәажәашьҭыбжьқәа ҩныҩуан. Иззыԥшыз макьаназ имааицызт.
Ус араиком амаӡаныҟәгаҩ Аимырхәба Лагә Фрыҷ-иԥа, аколнхара ахантәаҩы Соуҟаҭла Цәыцә-иԥа, ақыҭсовет ахантәаҩы Далаҭ Ламшьаҵә-иԥа, нас аколнхара апарторганизациа амаӡаныҟәгаҩ Ҟаурбеи Лаӡынба уҳәа еишьҭагыланы аклуб иааҩналан, уаанӡа аизара амҩаԥгаразы ирхианы асценаҿы иқәдыргылахьаз астол хәхәа инадтәалеит. Реидарақәа шырцәыхьанҭахаз мҩашьо, ҟәардәқәакгьы ааҿыж-мыжит. Азал аҿы ҭыԥ змоукәа иаанхақәаз аҭӡамцқәа рахь рыҽнадыркылеит.
Асценаҿы итәақәаз зегьы Аимырхәба Лагә даарылукаауан. Уи аԥшӡара даманакуа, аҽа цәак иҟәнубаалон. Соуҟаҭлеи Далаҭи рыблақәа ԥсеи-ԥсеиуа, рыҽхарыззала итәан, аха изҭашәаз аҭагылазаашьа ишаднамкылоз арахь ишырныԥшуаз ҩашьомызт.
– Шәааӡырҩы, аҩызцәа, шәааӡырҩы!... – Ҟаурбеи даа-гылан, ибжьы нарықәиргеит итәақәаз. Нас ԥыҭраамҭак иҽаанкыланы ус дрылаԥшуан иааиқәтәаанӡа. – Иахьа абра ҳқыҭан иҟалаз аҭагылазаашьа иахҟьаны араион аҟынтәи дааит араиком амаӡаныҟәгаҩ Аимырхәба Лагә Фрыҷ-иԥа. Уи жәақәак шәеиҳәарц иҭахуп... – Ҟаурбеи иҽаанкыланы амаӡаныҟәгаҩ днаихәаԥшит. Уи дҩагылеит ахьышәҭҳәа. Маҷкгьы дҳаракын, икасҭиум еиқәаҵәа исарочка шкәакәа аҵубаауан.
– Аҩызцәа! Шәара ибзиаҵәҟьаны ижәдыруеит ҳтәылаҿы иҟоу аҭагылазаашьа зеиԥшроу. Ицоит аиҿыхарақәа, аиҭакра апроцессқәа. Ари ареволиуциа еиԥшуп. Ҳаԥсҭазаара аҽарыцқьоит, аҽеиҭанакуеит. Иаԥышьклаҳәқәо, иаҿагылақәо, ишыжәдыруа еиԥш, ирацәаҩӡоуп. Урҭ ирҭахым иахьа имҩаԥысуа аиҭакрақәа. Џьоукы-џьоукгьы рҽамаратәны ҳҽеиҭаҳкуеит ҳәа иаҿуп, аха рыҩнуҵҟа анкьа ишыҟац иҟоуп, набыцрак аадырԥшуам. Уи жьароуп иаанаго... Аиҭакра, аҩызцәа, аус
иазеиӷьны иҟалароуп. Ҳара иаҳԥырхагоу, иаҳԥышьклаҳәқәо ҟалашт, аха урҭ ҳариааироуп... Ишәхашәмыршҭын, иҟахуп даҽа шьоукыхгьы, аиҭакра ҟаҳҵоит ҳәа, русқәа кажьны иҟам-ианым анеиҿыркаауагьы, ажәлар рхы ҭҟьаны, дара хаҭала ирҭахым ианырҿадыргылогьы. Убригьы иазхәыцтәуп, агха ҟамлароуп араҟа. Дарбанзаалакгьы иҭыԥ аҿы дгылазароуп дыӷәӷәаӡа, акала узивамло, даԥсаҵәҟьаны, иахьатәи ҳаамҭа иацнеигартә еиԥш. Дызлагылоу иуаажәлар игәрагара рыцәмыӡроуп, акала дрылукаартә дыҟазароуп. Изхысҳәаауа, аҩызцәа, аҵыхәтәантәи аамҭазы, изласаҳауала, абра шәқыҭаны аиҿыхарақәа иҟало ирыхҟьаны ахьысҳарақәа рныԥшуа иалагеит шәнапы злаку аусхкқәа рҿы. Аиҿкааратә напхгараҭара шацәмаҷхаз уаҩы ибартә иҟалеит... Убри ҳалацәажәар сҭахын. Дасу шәгәаанагарақәа цәырганы шәрыхцәажәа... аиаша шәҳәа, аус ишазеиӷьхаша шәазнеи!..
Амаӡаныҟәгаҩ данынатәа, азал аҭынчра ныҩнаҳаит иаразнак. Соуҟаҭлеи Далаҭи астол иахазза иахьтәаз, акагьы иамараӡамкәа, инеиҿаԥшы-ааиҿаԥшуан. Араҟа иаартны аицәажәара шыҟалоз агәра ргартә аҭагылазаашьа аҽамыртларц залшомызт. Еиҳа-еиҳа амца рҿықәлауан, ажәлар рыблақәа ҭырхаха иахьрылаԥшуаз. Урҭи дареи ас иаартны реиԥылара акы ишазҳәаз ҩашьомызт. Аҩхаа ду аҵан иҭагыланы, арахь ахалара рзыцәгьаны, хыхь иқәгыланы ирзыԥшуаз цхыраарак рырымҭарашәа, хәыцра еилаԥыҭҳарақәак ихәыцәарыхха изрымпыҵымҵуа, ӡмыжьрак иӡааԥшылозшәа рхы рбон.
– Аиаша ҳҳәароуп ҳара!.. Зызҩа зҵәахыз иԥа дагеит ҳәа, ианбанӡаҳамҳәари?.. – Дыгә дахьтәаз изымчҳакәа дҩыҵхахан, аҭынчра ааилеигеит. – Иахьазыҳәан, изшәасымҳәахуеи, ҳқыҭаҿы усура ҳәа акагьы мҩаԥысӡом...
– Иумҳәои, уара, ажәа... иумҳәои! – Ҟаурбеи иԥынҵа гәардӡа, деиҩахәахәа дҩагылан, уи ихы наиқәикит.
– Исҳәоит!... Изысымҳәахуеи?! – Дыгә игәы нҭаирсакьан, иҽаариашаны иаԥхьаҟа дынхьаԥшит, ижәҩахыр хәыҷқәа ԥырҽаҽауа. Ихылԥа ихыхны икуп, уажәы-уажәы иҩаҳаракуа. – Иахьауажәраанӡагьы хар ҳамаӡамкәа ҳааиуан сҳәаргьы ииашаӡам... Уи зегьы абра итәоу агәра шәдыргоит...
Изааӡарызеи... изаҳҵәахрызеи... шьоукы-шьоукы рхы-рыԥсы инашьҭалан, ҳқыҭа ҵыкәкәа, ихьысҳахо аҿынанахеит... Уи зегьы иаабоит, иҳаҳауеит, аха, алеи-алеи еицәыԥхашьоит ҳәа, ҿаҳҭӡом... Ҳқыҭа анапхгаҩцәа, исыздыруам ҳзырцәымыӷхаз, ркабинетқәа инардәылҵны иҳамбеижьҭеи даараӡа акрааҵуеит... Изаҳҭахузеи ҳара арҭ рҩызцәа анапхгаҩцәа?!. Ҳанбанӡарыхәаԥшзаауеи ҳарҭ абас?.. – Дыгә иҽаахиршәаан, аха нас иҽааникылеит. Азалаҿ зегь еиқәӡырҩуа изыԥшуан. Соуҟаҭлеи Далаҭи иҳәаҵәы-ҳәаҵәуа, иахьтәаз иазкуамызт.
– Шәымбои ииҳәақәо... ииҳәақәо!.. Иус злам иҽалаижьуеит... Уара ухатәы уалацәажәа, ухатәы... ҳара ҳус ӡбатәыс унапы ианырымҵеит!.. – Соуҟаҭла дҩаҵхахеит Дыгә дхьижәарц, аха Дыгә ус аламала дузаанкыломызт.
– Сара аиаша сҳәоит... ҳшәызныҟәымгеит ҳашшәыҵаԥшуаз!.. Еиҭактәуп, ирҿыцтәуп, наунагӡа дара ирырымҭазар... Иҳамоуп ҳара аҷкәынцәа араҟа, иҳалагыланы аус ҳацызуа, ҳаилызкаауа!..
– Утәа уа, утәа!.. – Соуҟаҭла дырҩегьых уи иқьышә днықәиҵеит даатәамбашәа.
– Абри иалацәажәатәуп ҳәа сгәы иаанагоит, шәазхәыц цқьа... иахьоуп зегь анцәыргатәу имӡакәа, иаахтны!.. – Дыгә дааибакӡеит. Игәы иҵхоз цқьа иахьизымҳәоз уажәы-уажәы деицранаршәуан.
Азал аҟынтәи абжьқәа нхаларҵеит:
– Иашоуп, иашоуп, Дыгә ииҳәо иашоуп!..
Ҟаурбеи урҭ абжьқәа ныԥхьаирҟәҟәеит:
– Уаҳа ицәажәарц зҭахыда?
Дараҭ:
– Сара асҵәҟьа сымбацт!.. Уеизгьы-уеизгьы ҳқыҭа, ҳколнхара еилаҳарц аума ишәҭаху?.. Шьоукы рхы иахәаларц иқәыртәаны ҳрыхәаԥшларыма?.. Шәнеи, ишынхақәо жәбап... нас егьырҭ шәҳахәаԥш!.. Мап, ирҿыцтәуп... иахьатәи ҳнапхгара ҳара ҳазныҟәгом!.. Иаҳҳәап, изимбари ҳколнхара Хьрыц?.. Аҵара имоуп, дагрономуп, иахьахәлаанӡа ҳара дҳалагылазар, ҳара дҳацзар, ҳагәҭыха игәҭыхазар, ҳус иусзар... иԥсы цқьазар, ихы цқьазар...
Агәырқьҳәа инеинырҟьеит азалаҿ.
– Иашоуп, иашоуп!.. – дырҩагьых иаагеит абыжьқәа. Соуҟаҭла амца икызшәа, еиҳа-еиҳа дҿыҟаԥшьаахон дымгәлыҿӡа дахьтәаз.
Ҭамшьа:
– Ҳколнхара амацара акәӡам хқыҭсоветгьы ԥсахтәуп... иаамҭоуп... зегь рҿыцтәуп!.. Иахьахәлаанӡа инеишьҭаҳауа иеицу ҳара ҳрызныҟәгауам... ҳзеибажьарызеи!..
Азлаҿ дырҩагьых аууҳәа иааилалеит. Ҟаурбеи инапқәа рхахо дышрықәҟаауазгьы изеиқәкуамызт. Ацәажәарақәа неиқәырыԥсеит аки-аки еиԥшӡамкәа, зегьы рыгәҭыхақәа шырацәаз уаҩы ибон.
– Сара, рҵаҩык иаҳасабала, исҳәарц исҭаху рацәаӡоуп... Ара сиит, ара сааӡеит, ара исџьынџьуп... иара убас сҩызцәагьы... Иахьа ҳаамҭа аӡыни аԥхыни анеилго еиԥш аилгара, аиҭакра аамҭа иқәгылоуп. Уи хәҭа-хәҭала, ҟәыҵәа-ҟәыҵәала иахьабалак иамҿханакуеит. Иааит ҳаззыԥшыз аҽырҿыцра аамҭа. Изхысҳәаауа, араҟа иқәгыланы ицәажәақәаз ирҳәаз еилкаауп: ҳқыҭагьы иаҭахызар ҟалап аиҭакра, изыргәамҵуагьы, абриаҟара рзырҳәогьы иароуп. Ус анакәха, ҳқыҭа анапхгаҩцәагьы уи еилыркаароуп. Аџьабаақәа рбахьеит, аха иахьа аԥсҭазаара иҵагь аҭахуп, иҵагь инаҳараку аинтеллектуалра аазырԥшыша анапхгараҿы игылазароуп... Ҳқыҭаҿы иҳамоуп уи аҩыза ныҟәызгаша аҷкәынцәа, уаҩ дзықәгәыӷша, ҵарадырралагьы иеибыҭоу. Убриаҟынтә аҳәара ҟаҳҵоит араион анапхгара рҿаԥхьа ацхыраара ҳарҭарц абри аус амҩаԥгараҿы. Ҳаргьы убри ауп уаха абра ҳаззааиз, ҳаззыԥшугьы...
Наурыз ииҳәаз зегьы инақәдырӷызит. Соуҟаҭла иҽеибаркны игәамҵхамҵра, ицәажәара рхахьгьы иаарымгеит. Аилашыҩкра иамҽханакит азал зегьы. Уаҩы ибартә иҟан уажәшьҭа раанкылара ус ишымариамыз. Амца зыцраланы аҷҷаҳәа ибылуа зҿыназхаз иаразнак иузырцәома... Аҵыхгьы акыр инаскьахьан. Хьрыц иҽаанкыланы дыԥшын дшынаҩаҵҟьара, аха, игәы иҵхоз шырацәазгьы, изеиԥштәуамызт. Иара иаҟара издыруадаз аколнхара аҩнуҵҟа иҟаз аҭагылазаашьа...
– Аҩызцәа! – иааирӡырҩит убри аамҭаз амаӡаныҟәгаҩ, аизара иахьакәым ахы архар ҳәа дацәшәаны. Даргьы, рыгәқәа хыҭхыҭуа, уи иқәгылара иазыԥшын. – Сара иахьа абра сзааиз – ҳаицәажәарц, сышәзырӡырҩырц ауп... – Рҽаадырҭынчит ахьышәҭҳәа. Рлымҳақәа нкыдҵаны инаизыӡырҩит. – Еилыскааит шәара ишәҭахыз... шәыгәҭакы... Иахьа иахьабалак изымҽхазкыз, имҩаԥысуа апроцесс шәаргьы шәҽалашәырхәырц шәҭахуп... Уи аҿы аӡәгьы мап шәцәикуам... Иаамҭоуп ахышьҭыхра, аиашамҩаԥгара... Ҳаргьы иҳалшо ала ҳшәыцхраауеит, ҳашәзыразуп, аха абраҟа маҷк ҳаизхәыцқәароуп... иаҳшәап иаазап, нас иқәаҳҵап аҭыԥ... аццакра ҳмыхьроуп... Изхысҳәаауа, ашықәс анҵәамҭа зынӡагьы рацәак бжьам, иааҳачҳап... нас раҳасабрбагьы ҳназыӡырҩып, ҳаргьы ҳнеилацәажәақәап... – днарылаԥшит, аха зегь рыла амца хыланы иҟан, рыгәҭынчымра арахь ирылыжжуа. Азныказы ирҳәара рҿамшәеит. Абри ииҳәоз иашазу, мамзаргьы иалахиҽырц игәы иҭеику аилкаара аарцәыцәгьахеит.
– Аиеи, ус иахәҭоуп, маҷк ҳааԥеиԥшып... – Алмысхан дахьтәаз дҩагылан, ажәлар днарылаԥшит. Уи деиҳабын ақыҭаҿы, ииҳәоз акраҵанакуан. – Аамҭагьы ҳамоуп... абраҟа ҳаиҵамхакәа ҳаурақәагьы ҭаагалап... нас ирҳәогьы ҳаҳап...
– Имцымхааит... ҳаибамжьааит!.. – аӡәы дахьтәаз аҟынтәи ибжьы нхалеиҵеит ихәанчаӡа. Уажәы еиҳагьы аӡырыҩра ҟарҵан, араиком амаӡаныҟәгаҩ изыԥшуан иӡыӷә-ӡыӷәӡа, ииҳәарызеишь ҳәа.
– Ара иҵагь ицәажәақәарц зҭахқәоу ыҟоуп, Саҭбеи, Хьрыц, Ҭаҟәа уҳәа... ирҳәақәаша рацәоуп, ажәа раҳҭап!.. – Наурыз ибжьы нарылҟьеит итәақәаз – Ҳарзыӡырҩып, иҵагь иаҳзымдырқәо акы цәырыргозаргьы ҳаздыруам...
Наурыз ииҳәаз згәы арҷыдақәаз ҟалеит, рыхқәа неидкылауа инцәыҵахәыҭхәыҭит, аха рыбжьы ақәдмыргеит, иахьакәым иарблаҟьар ҳәа ишәан. Иҵагь уаҩы ицәыригашаз шыҟаз гәҩарақәак нарызнарҵысит.
– Аҩызцәа! Сара сшәыҳәоит... абра иаанаҳкылап иҟалозар!.. Сара шәызжьом... снапы сгәы иадкыланы исҳәоит...
иахьатәи ҳаамҭа амцҳәарақәеи аибажьарақәеи ираамҭам... Иахьатәи ҳаамҭа аиаша аныҟәгара иаамҭоуп... – амаӡаныҟәгаҩ дааӷьаҵәыӷьаҵәит, игәаанагараҿ деилыркаарц шиҭахыз инырԥшуа. Араҟа уаҳа аҽа мҩакы аманы ибомызт уажәазы...
Ажәлар неиҿыха-ааиҿыхақәеит, аха нас иааиқәтәеит рыгәҭыха шрыгәҭыхаз. Аизара ашьҭахь адәылҵра рҽыназыркит. Соуҟаҭлеи Далаҭи иагьыԥсымкәа, иагьыбзамкәа изза-ззаӡа араиком амаӡаныҟәгаҩ ишьҭаланы рҿынархеит ирҳәо рҿамшәо, рҟар хҽны.
Наурызи, Саҭбеии, Хьрыци ҵаҟа ишыналбааз еиԥшҵәҟьа рҩызцәа аҷкәынцәа инарыгәҭыларкит. Хьрыц дрымбеижьҭеи акрааҵуан, иацәажәара рҭахын...
Шьаҭ акәакьҭаҿы имашьына дадгыланы арахь дааԥшуан. Хьрыц иахь ааира изыгәаӷьуамызт...
Аӡиас ашьҭыбжь гоит ашшыҳәа. Уи еиқәтәарак амаӡам уахгьы-ҽынгьы. Ацәқәырԥақәа ццакырак рымоушәа иԥхеибаҵа ицоит, ицоит ладаҟа рхы рханы. Ажәҩан агәы цқьаӡа иааԥшуеит. Амра иахьак иканарццеиӡоит. Аха аҟәараҟны зны-зынла ԥша ҟәандакгьы аақәслоит.
– Мап, арҭ ҳара ас иаҳзымкуазаап. Аҭшәаррахь икҿаҳцалар акәын. Иҟаҳҵара жәдыруама? Шәаалеи, шәаалеи, абнахь икҿаҳцалап. – Саԥхьаҟа сҿынасхеит. Егьырҭгьы, сажәа ҩбамтәкәа, сара инасышьҭалеит.
Аҟәара хаҳәқәа шуп, аха уазымҵаан! Ари аԥхынразы усоуп ишыҟоу есымшагьы. Ушьапы узықәыргылом. Аҳаскьын хҩаақәа џьаџьаӡа ҳахьнеиуа ҳшьапышҵа иаҵахәмаруеит. Зегь ҳаицуп ҳаицрыԥсса. Ԥачагьы, Хәынтагьы, Хәычагьы саргьы, нас, Мыџьа.
Ҳаԥхьаҟа иҟаз агәаҩара хәыҷы ҳанҭысын, уи арха адәеиужь ду ҟьаҟьаӡа ҳнықәгылеит. – Иабацеи абарҭ? Рҽырҵәахӡеит ҳәа сыҟоуп ирҳаны?!
Аха иабацахуаз, рыҩбагьы ршьапқәа шьаҳан.
Адәы аҵыхәан алтарра аҟны иӡыӷә-ӡыӷәӡа илагыланы иҳазкылԥшуан, рыхқәа кылырҳәҳәа. Ҳашрышьҭоу рымдыруази, ишнаҵҟьара игылоуп. Қәиқәа ахы ҿашаӡа арахь иааԥшуеит.
Зегь реиҳа згәаӷ ҳамаз ҳара уи Қәиқәа акәын, Ҭарсхан иҽы, ахәда ҭҳәа, агәышԥы ҳаракӡа. Егьи, аҽыхәлаԥсашәа иҟаз, Сиуарна итәакәын. Уи еиҳа акра маншәалашәа иҟан.
– Иҟаҳҵара жәдыруама? – сааҭгылеит уажә сара. Егь-ырҭгьы еикәаӷӷа иаагылеит, иҳаиҳәарызеишь ҳәа иӡырҩуа. Ҳазынтәыкгьы, ари аԥхынразы амра ҳашәын, ҳҿиқәаҵәа-ҿиқәаҵәааӡа, ҳуздыруам. Ҳшьапқәа хырҟьаҟьа, ҳаиқәа хәыҷқәа ҵыркәакәаны, блуз хәыҷқәак ҳшәуп, ҳхахә ҳалахь иҭассы.
– Хәыча, уара абраҟа уҽырӷәӷәаны угылаз. Аха уи сҳәеит ҳәагьы, иҟалап арахь имааиргьы...
Аҽқәа, дара рзыҳәан акы аӡбара ҳшаҿыз рдырын, рых-қәа еиҳагьы ираҳаны иааԥшуан.
– Ԥача, уара еиҳа уҩуеит, абнахьхьи угылароуп. Хәынта, уара – иҵегь унаскьаны. Уа шәааицхыраа шәара. Аҭшәарраҟны, Мыџьа, абарҭ ахәыҷқәа уманы угылароуп. Уахь уиаҟара ишәарҭаӡам, имнеиргьы ҟалап. Арҭ ахьнеиуа нахьхьи акәакь аҿоуп. Аҳаҳаи, акы шәацәымшәан! Сара арсынтәи снеиуеит иаша. Шәаргьы убас хәыҷы-хәыҷла шәаԥхьаҟа шәнаскьала. Знык убрахь иҳазнацар, ҳакәшан ҳаагылон, нас ишԥаҳзымкрыз?
Зегьы адҵақәа нарысҭеит. Урҭ сҳәатәы иахыԥомызт, исыххәыцуан, еиҳаракгьы, абарҭ атәым ҽқәа ркраан.
Аҽқәа, ҳраҩаӡошәа анырба, ҩаԥхьа рыхқәа ҩышьҭырхын, рлымҳақәа нҵдыркьакьеит. Уажәымзар-уажәы иҩаҵҟьап уҳәап. Қәиқәа ашьапы ҩышьҭнакшеит, акы аанаргауа. Аҩыза ахьгьы инхьаԥшит.
– Тр-рр-рс, Қәиқәа, тр-рр-рс, Қәиқәа!..
Снапы аԥш ҿырпны ианушәа еихьшьуа, сшьап ԥынҵақәа срықәгыланы сазнеиуан. Сыӷәрақәа уажәы маҟаҵас исыкәыршаны, хыхь смаика еиҵыхәхәа иақәын. Избанзар, урҭ аӷәрақәа баны иаанхомызт. Сҩызцәа рыԥсы ӡаны сара исзыԥшуп.
Қәиқәа алақәа харпаӷьаланы инасыхәаԥшын, иаақәгьежьааны алтарра илгаз амҩапа инанылеит, ашьапқәа ашьшьа-шьшьыҳәа инеихгауа. Аха нас, аҩбагьы неихәаԥшны, ирхәыцыз здырхуада, аҽыԥ-ҽыԥҳәа амҩа инандыршәлеит. Иаразнак ала аҷкәынцәа рахь снапы сҟьеит, наҟсынтәи иахыкәшарцы. Урҭ уахь инеибарҩит рыхқәа шьҭацаланы.
– Уаа, Ԥача, уаа, Ԥача! Уахь инеиуеит, уахь инеиуеит! Иумышьҭын, иумышьҭын! Сара Ԥача иахь сыбжьы насыргеит.
Урҭ шцоз акәымкәа, иаагьежьын, алтарра иҩылсны, адәы иаақәлеит. Наҟсынтәи Ԥача дыҩны дааиуан. Иааӡыӡымкит. Иҩаҭрысит. Адәы агәҭа инеиуан аамҭазы, аԥыр-ԥырҳәа иҵыгьны, рыхқәа рықәыршәны иаша рҿынархеит. Ҳазынтәыкгьы ҳаҩуа ҳрышьҭоуп.
Ишнеиуаз акәымкәа, Қәиқәа аӡәгьы игәхьаа амкӡакәа аҭшәарра инбжьҟьеит. Мыџьагьы, алашәарыца еиԥш, акыргьы ишьапқәа иҵаԥсаны дацҩит, аха илшагәышьоз! Дуауаӡа дгыланы дазыԥшуеит.
«Мап, арҭ уаҩ дырмыхәозаап. Леи-бгеи шәрыхәхааит! Иара иазиуазеи Ҭарсхан абри аҩыза аҽы? Дзақәтәом, дзаланыҟәом... Уаангыл, Кәиқәа, ус ҳзеибашьҭқәо џьушьозаргьы ҟалап!..»
– Шәырҟәаҵ наҟ, шәырҟәаҵ! Шәааи арахь! – аҷкәынцәа рахь сыбжьы насыргеит. Урҭгьы ргәы иалоуп аҽқәа ахьаҳзымкыз, аха иҟаҳҵарызеи? Иҳазкуам, иҳазкуам. Есымшагьы абас ауп. Аԥсра ақәшәандаз уи Қәиқәа, зегьы ахы иҭарԥаны иамоуп.
– Убри аамҭазы дхахаӡа, чыҭ ҵкы еилаԥсак лышәҵаны, дахьынтәааиз ҳәа акгьы ҳазгәамҭаӡакәа дааҳадгылеит Гәында. Лыхцәы ҩбаны иԥаны илықәуп, лыблагәқәа ҭбаа-ҭбааӡа, лыџьымшьқәа кахәхәа-кахәхәа. Уажәнатә аҭыԥҳара лҽазылкуеит. Аха уажәы ллакыҵа ччаԥшьк ыҵшәом. Лведра илкыз налыргылеит. Урҭ арахьынтәи ауп аӡы ахьхаргало.
– Иҟашәҵоз сымбоз џьышәшьома, Хәыма? – лхы сара иаасықәылкит. Сара соуп уеизгьы есымша зыблақәа ҵырхәны излырбауа. Уи сацәшәо џьылшьозаргьы ҟалап. Аха сара ианакәзаалакгьы лгәы сасуамызт. Лареи сареи класск аҿы ҳаицтәоуп.
– Иҟаҳҵоз бымҳәои? – лышҟа саахьаҳәит.
– Ыы, анҭ аҽқәа шәызрышьҭаз шәеибарҩуа?
– Ҳазрышьҭаз? Ҳрықәтәарц! – сҽаасырӷәапит.
– Избан иара? Шәара ишәтәума?
– Ҳара иаҳтәым, аха убас иаҳҭахуп.
– Да, уеизгьы шәрықәтәеи, Ҭарсхан иасымҳәозар жәбап!..
– Иаҳәеи, агәы аҭахуп! Усҟан арахь бықәлозаргьы ббап! – Ԥача дналҿаххит. – Ҳара ҳрықәтәозар бара ибҭахузеи? – ихәда ырнааны, ихы ааиркьакьеит.
– Шәылҟәаҵ наҟ, шәылҟәаҵ! Уи џьаргьы илҳәаӡом... Усами, Гәында? – иаахьасыршшеит. Лара уи дацәыԥхашьазшәа лхы аалалырҟәит. Саргьы ҵаҟа снышьҭаԥшит. Аӡиас ашшыҳәа ашьҭыбжь гон...
Егьарааны дубаргьы Ҭарсхан, иқәыц лабашьа ныҵакшо, иеимаажәқәа ишьаҵаны, чхьарԥ-чхьарԥҳәа абарҭ амҩақәа дырнуп. Уи Қәиқәа ԥшааны ала дынҭамԥшыр игәы иауӡом. Аха ианимбалак, тәамҩахәк имаӡамкәа, амҩа цәаакырақәа рҟны днышьҭаԥшуа, абарҭ адәқәа дрықәуп, аккарақәа дрыҵоуп.
– Иабацеи абарҭ, змоурахә мыӡша? – дааҭгыланы маӡала даацәажәоит. Даанаԥшы-ааԥшуеит, аха иҟам џьаргьы.
Уи абарҭ аҽқәа иԥсы рыҿҳәароуп. Даныҷкәыназгьы аҽқәа дрызгаган рҳәоит уи дыздыруа.
Амҩа даныланы дшааиуаз акәымкәа, ҳаниба, дааҭгылеит. Илабашьа икуп. Уапцәа хылԥакгьы ихоуп. Маҭәа хәаԥштәалақәакгьы ишәуп. Иблуз хыхь иақәҵаны маҟала иҿаҳәоуп, аҟәынақәа ақәҳәҳәы. Шаҟа ахыҵуа здырхуада уи амаҟа.
– Сбабараа, арахь џьаракыр Қәиқәа жәбахьазар?
Ҳара уажәы хыхь ҳхаланы, абахә иқәгылаз ахьаца амҵан ҳтәан. Ахьышәҭ-сышәҭҳәа ҳҩаҵҟьеит. Азнык азы иаҳҳәара ҳҿамшәеит. Ҳаабалыбаҭеит. Аха нас:
– Абрахь архаҟа иҟан, архаҟа иаабон, аха уажәы иахьыҟоу ҳаздыруам, – неилаҳаԥсеит.
Ҳӡыӷә-ӡыӷәӡа ҳаизыԥшуеит.
Гәында акы аҳәара шылҭаху удырратәы дгылоуп. Ԥача уи гәеиҭан, дналывагыланы лнапы нҭибӷыҷааит, акы бымҳәааит ҳәа аанаргауа. Гәында азнык азы дааицрашәеит, аха лҽаанылкылт.
– Иабацарыз, змоурахә мыӡша? – инапы илахь инадкыланы архаҟа дынхьаԥшит.
– Иабацарыз? – ҳаргьы ҳаблақәа ҭырхаха уахь ҳаԥшуеит. Аха урҭ уажәы џьаргьы иубарҭамызт.
– Иахагьы иҟамызт, иацухагьы иҟамызт. Иагәыҵалазеи? Аҩны ахашҭӡама иара насыԥда? – уахь иҿынеихеит. Ҳара ҳҽеиқәырԥсы ҳгылоуп...
– Умааиуеи арахь, Ҭарсхан? — иҳәеит саб ахәылбыҽха.
Ҭарсхан агәашә аҿы дгылан, ааиреи амааиреи деимаркуа. Иахьа шаҟа дныҟәахьоу здырхуада, хәыҷык ааԥсара иныршәа дыҟан. Саб уи днеиԥылан, агәашә аартны ашҭа дааҭеигалеит.
– Ушԥаҟоу, Ҭарсхан?
– Еҳ, сызургахуазеи сара шьҭа?! Сара сеиԥш иҟоу изыҳәан адунеи ақәзаара акгьы иаԥсам. Аиеи. Ҳазхәарҭоузеи? Аха, умбои, уи аԥсцәаҳа иҵабгаша, макьаназы ҳамԥын дықәлауам.
Ашәшьыраҿы аҟәардәқәа рызназган, наҟ-ааҟ еиҿаԥшуа инатәеит. Саби иареи аицәажәара иаҿуп, аха аҽқәа рыӡбахә ҳәа макьаназ егьцәыригом.
Сара Ҭарсхан сихәаԥшуеит. Уи ихимгац егьыҟам, аха уеизгьы мыч гәарҭак шилоу удырратәы дааԥшуеит. Ихахәы шла--ӷәаӷәаӡа, цырак макьаназ иалымшәац уҳәап.
– Шәабанӡазнеихьоу, Ҭархәына, шәара? Шәызрылгама шәырашәатәқәа? – саб днаиазҵааит уажәы изблак дынцәыҵԥшшәа. Иҭесԥыҳә аацәыриган, акакала инеихаиршәшәеит.
– Иазууазеи, аиаша уҳәарами, Ҭарсхан, акыр ҳаибаҟьахьеит ариабжьарак. Аха уажәшьҭа егьҳагым, ари амчыбжь ала ҳрылгар ҟалап ҳарашәатәқәа...
– Сынтәа аҽаҩра иаамҭоуп, ибарақьаҭрахоит. Амшқәа шьахәны ицоит...
– Мап, сынтәа ҳџьабаақәа мыӡыр ҟалап. Ианаҭаху ақәа ауеит, ианаҭаху амра ԥхоит, уи азы ҳашшыртә ҳаҟам...
– Еҳ, адунеиажә... – Ҭарсхан иԥсыԥ игәаҵанӡа иганы даақәԥсычҳаит. Нас илабашьа аҽыҩҳәа иныҵаикшеит дахьтәаз. Уи ус аныҟаиҵалоз акы даназхәыцуаз акәын.
Амра еиҳа-еиҳа аҽыланарҟәуан. Ашәшьырақәа кахәхәа-кахәхәа рҽеилаԥсаны ашьац иаҵәараҿы ишьҭан. Ашоура хҽын, аҳауа ҟәандаӡа иҟалахьан.
– Анкьа ҳара ҳахьылаҵоз, Баӷлан, изакәытә аарыхра дууз иҭаагалоз. Ауардынқәа аҿҿа-ҿҿаҳәа иқьуа, аҷкәынцәа рыбжьы ҵарыхәҵәаӡа, мызкынтәарак уахгьы-ҽынгьы ҳаҿын, аха иҳазҭагаломызт. Уи адгьыл еиԥш аҽаҩра аазышьҭуаз даҽа дгьылк сымбацызт.
– Иара уажәгьы убас ауп ишыҟоу, Ҭарсхан. Уи адгьыл дунеи ахаангьы ахәы арӡуам... Шьам дгьылуп...
Саби иареи акыраамҭагьы еицәажәон. Ажәытә рҳәеит, аҿатә рҳәеит, нас, – ааи, алаҳ, алаҳ, стәанхалацәазаап, – иҳәан, ашҭа дынҭыҵны иҿынеихеит Ҭарсхан. Абасоуп, зны ҳара ҳҿы дааиуеит, зны агәылара днеиуеит, хәыҷык днатәоит, нас дҩагылоит. Дныҟәоит, дныҟәоит, ахәлара имнахаанӡа.
Ихыҵӡозеи иара Ҭарсхан?! Аҩӡы Ҭарсхан. Инапала еихеиҳаз аҵәаҵлақәа ажәит, ихыжәжәеит, аха иара дыҟоуп, зегьы игәы рзыбылуа, зегьы рхьаа иара ихьааны, игәы ҭынчымкәа...
Иҩны аԥхьа агәашә аҿы игылаз аҵәаҵлаҿы данааи, дааҭгылеит. Ихы ҩышьҭыхны дааҵаԥшит уи. Ахыжәжәарақәа ирхылҿиааз амахәҭақәа рҟны аҵәақәа ҿан иҟәаз-ҟәазӡа, аха макьаназ иҟамлацызт.
Ҭарсхан иахьеиԥш игәалашәоит ари аҵәаҵла анеиҭеиҳауаз араҟа. Уи арахь ҿыцнхара ҳәа даниасуаз ашықәс азы акәын. Иҷкәын джыцәӡа дҟалахьан. Абри аҵәаҵлагьы иара иоуп ицеиҭазҳаз. Ирҳәоит, иҷкәын данигәалашәауа ауп еиҳараӡак абас дгьежьуа, џьаргьы дамкуа, абарҭ адәқәа зегьы анеимидауа ҳәа. Усҟан иара ихы ахьигара издыруам. Убри иеиԥш анаалашьа, аҟазшьа, ацәаҩа змаз аҷкәын
ҳқыҭан далымиаацызт, Ҭарсхан уи аибашьра ԥсцәаҳа дицәнарӡижьҭеи ихигахьоу аҟара даҽа ҩба ихигахьоушәа дҟанаҵеит аамҭа.
Уажә дгыланы акыр аамҭа дыԥшуан аҩныҟа, анеиреи амнеиреи деимаркуашәа. Уи иаԥсуа кәасқьа уажәгьы гәырҩак шамоу удырратәы игылан еиқәышьшьы.
– Уаама? – лҳәеит ашҭа данынҭала иԥшәмаԥҳәыс Шьакәа, лыбӷа ырхәаны дахьгылаз.
– Саагәышьеит, сызгап зыбгәахәуаз. Ҭархәынараа рҟынӡа снеигәышьан, аха уаҟагьы самкит...
Нас днеин уи амаҵурҭаҿы игылаз аҟәардә хәхәаҿы днықәтәеит дхьанҭаӡа, уажәшьҭа угыл ҳәа иауҳәаргьы дзымгыларашәа, иахьатәи ала ииныҟәаз зегьы инырны.
– Еҳ, аџоумбацқьеит, ишԥеибыҭоу уҳәарауазеи абри аду-неиажә... – илабашьа наҟ инкыдиргылеит.
Ахәышҭаараҿы амца еиқәын икәииӡа...
Аӡиас цәқәырԥо ииаҩрны ацара иаҿуп. Уи уахгьы-ҽынгьы еиқәтәарак амаӡам. Аԥхынразы еиҳагьы амч ҭалоит, иӷәӷәахоит. Ԥача, Хәынта, Хәыча, Мыџьа уҳәа, зегьы еизаны аӡиас ихықәгылоуп. Ҳара уеизгьы араауп еизарҭас иахьҳамоу есымша.
– Шәызҿу закәи? – снарыдгылеит сара уажәы.
– Иумбаӡои ҳазҿу? Аԥарҭа. Уахәаԥши?!
Аӡы ахықәаҿ ахаҳә дуқәа еиқәыжьны, нас урҭ рхыхь ақыдқәа рықәжьны, аӡы алаԥаларҭа ҟарҵон. Иалгарцгьы егьрыгмызт.
– Уааԥши, Хәыма, уааԥши...
Мыџьа ихахәы ҵыбӷьыҭӡа, илақәа кылыҳәҳәо, убри ақды днықәԥалан, дууаӡа дыԥаны, хыла аӡиас дналашәкәа дцеит. Араҟа аӡиас ҵаулан, еилаҩынтуа акәын ишцоз. Сшыԥшуаз акәымкәа, ахьшәҭҳәа нахьхьи џьара дҩалҵәраан дыӡсауа арахь иҿааихеит. Сааиҵашьыцит. Саргьы убас сыԥандаз ҳәа сааҟалеит.
– Ибзиами?
– Даараӡа ибзиоуп, – наиаҭаскит. Аӡыԥсы иҿыкәкәа саԥ-хьа дгылоуп.
– Абри зегьы ҳара ҳауп иҟазҵаз. Уҽзеилумхуазеи?
– Зегьы сыкәаӷӷа игылоуп. Сҽааилысхит.
Аха убри аамҭазы, аӡиас иахылҵыз аԥша ҟәанда ахәхәаҳәа илысуа, лыҵкы ӷра хәыҷы акьыԥшь ԥырԥыруа, лведра кны аҟәара дықәланы ҳашҟа дааиуан Гәында.
– Шәара араҟа аӡы шәҭаз, Ҭарсхан иҽы аӡәы игарц дааит. Ҭарсхангьы уи ииҭар ҟалап. Иазиуазеи Ҭарсхан уи аҩыза аҽы? – лҳәеит дшааҳадгылазҵәҟьа. Уи илымдыруази ҳара Ҭарсхан иҽы ҳшазгагаз.
– Ишԥа иара?! Ибҳәо закәызеи, Гәында?! – ҳналҿаххит.
– Аиеи, аиеи. Уи иахьантәаракгьы шәара шәҟны дыҟан, Хәыма. Нас Ҭарсханраахь дцеит. Ааи, иимҭозаргьы шәымбари? – лхы аалырҵысит. Ларгьы илҭахымзаргьы ҟаларын Ҭарсхан иҽы тәымуаҩык игар...
– Ԥача, ҳцароуп, ҳцароуп! Ирласны шәаала! Уи Кәиқәа аҽаӡәы ииҭарцу Ҭарсхан? Избан иара? Ус зигәаԥхазеи? Шаҟаҩ иҭаахьадаз ҽаахәара ҳәа, аха шьҭа иҭиуазар акәхап...
Ахьышәҭ-сышәҭҳәа ҳамаҭәақәа наҳшәаҳҵеит. Нас, ҳаибарҩны адәышкәаӷьаз ҳнықәсын, амардара ҳнаҿалеит ҳаԥси-ҳаԥси еихьымӡо, Ҭарсханраа рахь ҳхы рханы. Гәында, ҳаанӡа бҽыбмырҵысыкәа абра бгылаз ҳәа лаҳҳәазшәа, аҟәараҿы дгыланы даҳзыԥшуан...
Ҭарсхан иахьатә кәасқьа еиӷрыкка ду ахыб ақәхьахьа игылоуп иахьагьы. Иахьагьы иара иеиԥш ажәытә цәа аҟәнышьшьы ауп ишыҟоу. Иара уеизгьы изакәытә ахьақәаз абри ҳабнараҿ игылақәаз усҟан.
– Шәааи, нан, Хәыма, арахь шәааи! – Ҭарсхан иԥҳәыс Шьакәа ҳшылбазҵәҟьа днаҳԥылеит.
Акәасқьа абарҵаҟны Ҭарсхани, саби, нас уи ауаҩи тәаны акы иалацәажәон. Ҳара уахь ҳхамлакәа амаҵурҭахь ҳҿынаҳхеит. Араҟа ҳара уажәы иаабама. Иӡынразааит, иԥхынразааит абри аҩнаҭа иамыцхраауа ҳәа аӡәгьы дыҟаӡам ҳара ҳқыҭан. Абри аҩнаҭа ахәышҭаараҿы еснагь амца аԥхара амазарц ҳҭахуп.
– Сас дахьк даҳҭааит, умбои, нан Хәыма, абранӡа усзықәлеи! Убра рыжәтәқәак ҳзықәгылоуп, ианбатәи аамҭоу здырхуада, ибжьысзаргьы ҟалап...
Сара акьыба нкыдсыргылан, амаҵурҭа аҭуан сынхалеит. Алҩақ иаганы ԥаҭлика гәарҭак ықәгылоуп. Шьакәа ианакәзаалакгьы арыжәтә ҵәахны ианлымам ҟалаӡом. Уимоу, ирҳәоит жәашықәса зхыҵуа ауаткақәагьы ҵәахны илымоуп ҳәа.
Уажә ԥаҭлика жаҟәк ахыцәкәыкәын ианкны иаалбаазгеит. Шьакәа лԥыраҳәа нахьылшьын иаалрыцқьеит. Нас адулаԥ аҟны днеин, фырџьанк аалыԥшаан, хәыҷык лҭаҭәаны днаҿыхәеит.
– Ҳаи, рыцҳа, иахыҵӡозеи! Аԥштәгьы амԥсахит. Ҳатәуп иара. Аҳа иалҵуа зеиԥшрахо умдыруеи? – днасҿаԥшит.
«Шаҟа аџьабаа ббахьоу здырхуада, Шьакәа, бара? Шаҟаҩ рымаҵ бухьоу згәалашәода? Анкьа ас быҟаӡамзаргьы ҟаларын. Анкьа ас, уажәеиԥш, бхы-бҿы иану акыҷырақәагьы анымзаргьы ҟаларын. Бара адунеи бықәын, башьҭан ақьиара, ауа-аҭахы ҳаҭыр иқәҵара... Бара бџьабаақәа зегьы бзабааны ибԥыларауаз, Шьакәа!...»
Нас ҳара акәасқьа абарҵахь ҳанхалеит.
– Шәааи, дад, Хәыма, арахь шәааи! – Ҭарсхан ибла гәаԥшьқәа сара инасыхәаԥшит.
Зегь наҳхаҵгылеит.
– Шәабацои, џьушьҭ, шәгылан, Ҭарсхан? Абанҭ рзыҳәан шәгылома? – иҳәеит саб. Иблақәагьы нҵархәны исирбеит, уара араҟа узышьҭазыз ҳәа аанаргауа.
Ҳара ҳнеин абаркьыл ҳаҽнадкылашәа ҳаагылеит, ирҳәо ҳазыӡырҩуа.
– Аиеи, ишысҳәоз саҟәыҵит, – дналагеит Ҭарсхан, – усҟан уажәеиԥш сыҟазма?! Аҵысмҩас абла ҭысымхуази. Уи ауха ула аҵәыршы ҭакызаргьы иубомызт. – Еи, аԥшәма! – ҳәа бжьык аагеит агәашә аҟынтәи. Аухантәаракгьы ала оуман иҟанаҵоз. Аҽгьы ҩынтә раҟара ақәарқәашьеибжьы саҳахьан. Аха уи ԥданла ишьаҳаны ахкаара иҭан. Дарбаныз амԥан иқәлауаз?
Агәашә аҿы снеизар, бџьарла еиқәных шьоук гылоуп. Аиаша шәасҳәап, азнык азы иаасгәамԥхеит. Иаасгәамԥхаҵәҟьеит. Иалудыраауазеи узыхдырҟьауа? Усҟан абольшевикцәеи аменшевикцәеи еиҿагыланы аҟәҟәаҳәа ианеиҿахысуаз аамҭан. Аха, ашьҭахь излеилыскааз ала, урҭ ҳара ҳтәқәа ракәзаарын. Аиеи. Иазуухуазеи, аӡә даарылҵын, ус иҳәеит: – Ҳара иаадыруеит уара аҽы шумоу. Ма иҳауҭароуп, мамзаргьы аӡы ҳаларугароуп. Ҳара уаха абри аӡиас ҳмырыр ԥсыхәа ҳамам...
Саԥхьа игылаз уи аҷкәын қәыԥшк иакәын, аха инубаалон аԥсуа шьа шилаз. Ицәажәашьала ахы дузаҿакуамызт.
Ишԥаҟасҵарыз? Аҩнгьы иааргәамԥхеит. Аиеи. Аҵх лашьцараха снараԥызеит.
Аӡиас уи ауха ихышхыҵәан акәын ишцоз. Мшцәгьашьҭахьымыз, ушьапы уқәнаргыломызт. Ацәқәырԥақәа сҽахәда иақәҵәиашон. Изхысҳәаауа, рызынтәыкгьы ырганы сааит. Уи аҽы сара акыраамҭагьы исыман. Усҟан иара қәыԥшӡан, иҵәрышкәаӡа, уажә избо џьысшьоит. Уи ауха урҭ аҷкәынцәа иразҳәаз здырхуада сара аҽы шсымаз, нас ауп сара сахь анҿырҭ.
– Ҭарсхан, уара аҽқәа цәгьалаҵәҟьа иуқәуп, – иҳәеит саб дахьтәаз, ихахәы жәпара инапы налшьуа.
– Сара снапала исааӡахьоу аҽқәа зегьы иреиӷьын уи аҽы, – даақәԥсычҳаит Ҭарсхан. Нас ҵаҟа днышьҭаԥшит. Ус акыраамҭа ихы шьҭымхӡакәа дтәан, аха ашьҭахь ихы ҩеиҵихын саб иахь дынхьаԥшит.
– Иугәаламшәои, Ҭархәына, уи аҽы?
– Ишԥасгәаламшәои, ишԥасгәаламшәои? – иҳәеит саб. Асас иҽырҭынчны дтәан, наҟ-ааҟ днарҿаԥшы-аарҿаԥшуа. Макьаназ рылаҿиҭуамызт.
Саби Ҭархәынеи уи аҽы иналацәажәеит. Аиԥш шьамхы зҵаз ҽы ыҟамзаарын. Уи Ҭарсхан иҷкәын Ҭамел иԥсы аҿҳәаран рҳәоит зегьы.
Шьакәа астол лырхиан, инеины инахатәеит. Итәоуп урҭ аӡәи-аӡәи еибаныҳәауа, имыццакӡо. Ҳаргьы иҳадырцалеит, аха џьеи иааурын. Ҳахьгылоу ҽырҵысы ҟаҳҵом макьаназы.
– Сара, – иҳәеит уаҟа ирыдтәалаз ауаҩ, иқьаф хәыҷык аныҟаиҵа, – схәыҷаахыс, аиаша уҳәарами, абарҭ аҽқәа
срызгагоуп. Аҽ бзиақәагьы акыр сыднагалахьеит. Аха, уара уҽы, Ҭарсхан, изызӡарызеи, аӡбахә бзианы исаҳауеит, – иԥаҵа џыԥхьқәа ааирҵәит. Иџьымшьқәагьы инапы нархьишьит.
– Қәиқәа узазҵаахуазеи, макьаназы уаҩы дамырԥхашьацт, дагьарԥхашьом...
«Закәи, мшәан, иуҳәауа, Ҭарсхан? Ари ауаҩ дзааз уаҳа иузеилымкааӡои? Наҟ аиаша иауҳәарауазеи иаахҵәаны. Мамзаргьы уиқәшаҳаҭхарц угәы иҭоу?.. Иҳәа, иҳәа аиаша!..» – сгәы цәыҵахәыҭхәыҭуеит сахьгылоу. Сҩызцәагьы убас акәзар ҟалап, аха ҿырҭуам.
– Уи сҽы, уи сара сҽы, Қәиқәа... – иажәа ааҿахиҵәан, ҳашҟа даахьаԥшит. Ҳазынтәыкгьы ҳаблақәа еихамҟәысӡо иара ҳаизыԥшуеит. Шәара шәымшәан, бабараа, шәара шәзааиз сара исзымдыруа џьышәшьома иҳәарашәа ауп дшыҟоу, аха макьаназгьы цқьа агәра узгом. Уи ҳара иаҳзымкуаз аҽы, уи ҳара есымша ҳаибарҩуа ҳзышьҭаз Ҭарсхан иҽы, ахы ҷашьаӡа, агәышԥы ҭҳәаны, алымҳацәқәа кьацә-кьацәӡа игыланы сара исзыԥшуашәа сыбла иныхгылеит.
– Ҭарсхан, сара сзышьҭоу уеизгьы шьҭа еилукаахьеит ҳәа сыҟоуп. Егьа снахыкәша-аахыкәшаргьы, снавала-ааваларгьы, абраҟа жәаҩаҟа ыҟоуп, ажәытәала. Анахьгьы-арахьгьы сара уаҳа сзацҵом. Сара уара сулахәҳахәҭуам... – икьаҿ аџьыба дынҭаԥшын, иҟаԥшь-ҟаԥшьшьӡа ԥара гәарҭак ааҭганы астол аҟны инықәиҵеит.
– Аа, Ҭарсхан, иуҭаху сызу! – инапқәа хыхь иҩышьҭихит Ҭарсхан дихәаԥшуа, уажә Ҭарсхан ишәақь харшалан, усшьуеит, унапы умҩахар ҳәа дидгылоу џьушьап. Хаҵарак ҟазҵаз иеиԥш ихиҿы гызмалра гәырӷьарак нықәирхәмарит.
Ҭарсхан акыр аамҭагьы ус дахәаԥшуан, акы дазхәыцуа, иблақәа еихмырсыӷьӡакәа, ашьҭахь, ҳазынтәыкгьы ииҳәарызеишь ҳәа ҳшизыԥшыз, урҭ аԥарақәа илаԥш нарҟәиган, ихы ааирҵысит.
– Мап, Кәҷыр, угәы иалымсын, сара исҭиуа ҳәа ҽы сымаӡам... – Ҭарсхан ихиҿсахьа аҽаԥсахит, илахь акы наԥыраҳазшәа иааиқәшьшьит. Аха ҳара ҳгәырӷьара ҳаблақәа инарыҵахәмарит.
– Иазууазеи уара уи аҽы? Иалухузеи? Иуҭарауазз наҟ! Ауаҩы дуцәгәааит, умбои? – лҳәеит Шьакәа уи ахаҵа данца ашьҭахь. – Есымша убри уашьҭоуп, уашьҭоуп, арахь, узақәтәондаз...
– Сара с-Қәиқәа, сара сзақәымтәозаргьы, иқәзааит адәы. Иақәтәогьы дҟалап. Изысҭирызеи? Абанҭ исирбаз акьаадыжәқәа рзыҳәану? Мап, мап!.. Урҭ рзыҳәан сара сҽы сзыԥсахуам... – Ашьшьа-шьшьыҳәа акәасқьа дналбаан, илабашьа кны ашҭа дынҭыҵт.
Абри ашьҭахь сара акыраамҭагьы Ҭарсханраахь сзықәымлаӡеит. Иаашар хәлаанӡа сҩызцәеи сареи ҳаибарыҩуа аҟәара ҳаван. Аха ус ашколҭаларагьы ааит.
Ҽнак, ашкол ахьынтәи сааин, абарҵаҿы стәаны, ашәҟәы сшаԥхьоз акәымкәа, саб даасыдгылеит.
– Ари Ҭарсхан иҽы унашьҭаԥшрауазеи? Иԥшааны изааугар, деиӷьхаргьы уздыруамеи? – иҳәеит иара.
Ҭарсхан ариабжьаракгьы ишьара дықәмызт, дықьуа аҽ-ҳәа дыҽҳәатәан. Аиарҭахь душьыргьы дузнагомызт. Егьа ихьуазаргьы, ус сыбзиахоит ҳәа акәын иреиҳәоз.
Аӷәрақәа аакнысхын, ашҭа сынҭыҵит.
– Иалихузеи Ҭарсхан абри аҩыза аҽы? Изиҭахузеи? Дза-қәтәом, аҽакуам. Наҟ иҭир дҭынчымхози, ариаҟарагь ҟыба-ӡыба ибозма? – инасышьҭалҳәеит сан. Санмоу, зегьы убас ауп ишырҳәауа ҳқыҭан. Аха иара урҭ дырзыӡырҩуам. Иагьа иарҳәаргьы, ҽырдагәа ҟаиҵоит, рылаҿиҭӡом. Ус иазҳәақәо иара дырзеилымкаауашәа ауп ишибауа.
Сара уажәы убри иҽы сашьҭоуп. Арха зегьы еимыздеит, аха архаҿгьы иҟамызт. Усынтәи хыхь сынхалан, Тагә иқьаԥҭа шыҟаз сҿынасхеит. Араҟа уеизгьы ҽеизарҭоуп есымшагьы. Қәиқәа аҩызцәеи иареи сылаԥш нарықәшәеит. Урҭ уаҟа аҳа ду игылаз амҵан еикәагылан. Санырба рлымҳақәа кьацә-кьацәӡа иаашьҭырхит, Кәиқәа ахәда ҭҳәаны иаақәарқәашьеит.
– Ҭәшьи, Қәиқәа, ҭәшьи! – снапқәа еихьшьуа иасырбоит. Иара гыланы исыхәаԥшуеит, исыхәаԥшуеит.
«Еҳ, исызкгәышьар, егьа ахыкәалаа еиԥш адәышшара иқәсыршәра сыҟан! Нас иубарын сзакәытә ҽыбӷаҟазаз, Қәиқәа уара! Схәыҷнушьалоит акәу? Есымшагьы схәыҷу џьушьома? Уааи, Қәиқәа, уааи! Усцәымшәан, сухашҭма?» – сара ашьшьа-шьшьыҳәа уахь снаскьоит.
Аха ашьҭахь, ахы накәанарҽын, аҳәысҭа агәы иарбаны аҿынанахеит. Егьырҭгьы еибарҩны уи инашьҭалеит. Сара акыргьы срыцҩит, аха анҭ сара сызрыхьӡо иҟахызма, рқьафқәа ҭамыз, аԥыр-ԥырҳәа иҵыгьуа, рыхқәа шьҭацаланы ицеит иқәԥрааны. Уи, ҳара иаҳзымкуаз Қәиқәа, схала исызкуазма! Ахәылбыҽха сгәамҵ-хамҵуа, скараха ашҭа сааҭалеит.
– Иумбаӡеи? – саб днасазҵааит.
– Избеит, аха рымԥынгьы сықәырмыжьлеит. Ицеит рхы ахьынахаз, – аҭак ныҟасҵеит.
– Аԥсра рықәшәандаз!.. Аԥсра рықәшәандаз!.. – дааҟәындҟәындит...
Аҵх кахаа иҟоуп. Сгәышҵа ҩарханы, аҭуан саҵаԥшуа сиоуп. Иззакәу сыздыруам, сыцәа ҟьалан, сымԥан иқәлауам. Зны уаҵәтәи сурокқәа срызхәыцуеит, зны – Ҭарсхан иҽы.
Аха убри аамҭазы ҽык акьыркьырбжьы аҵх иналҩит. Уи кьыркьыруан, икьыркьыруан абжьы хҵаны.
– Хәыма, Хәыма сымҳәеи! – саб ибжьы насықәиргеит. – Қәиқәа ааит ҳәа сыҟоуп, угылишь! Уцаны агәашә аартны арахь иузҭажьлозар!..
Қәиқәа уахынла абас икьыркьыруа ианаалоз ыҟан. Уи еиҳараӡак ахала ианаанхалоз акәын.
Ахьшәҭҳәа сҽааиласҳәан, сындәылҵит. Ҳаԥхьа агәашә аҿы саанаԥшы-ааԥшит, аха акгьы сымбеит. Ҭарсханраа рахь игаз амҩа снанылеит. Дырҩегьых Қәиқәа аӡә дыгәхьааган иԥхьозшәа акьыркьырбжьы аагеит. Уи Ҭарсхан игәашә иадгыланы аҩныҟа иԥшуан, ахы раҳаны.
– Уаама, Қәиқәа? Убаҟаз, уара рыцҳа, уажәраанӡа? Ҳзухашҭзеи? Иухьзеи, уарамыжда?..
Ҭарсхан дышкәакәаӡа, нармеиқәазаҵәы алашьцара дналызбааит.
– Уҭал арахь, уҭал! – агәашә ааиртын, днадгылеит.
Иара аақәарқәашьеит, ашьапы нкыднаҟьеит. Ҭарсхан ахы инапы нахьишьит, ахәда инапы нахьишьит. Ихы надикылеит. Агәеисыбжь дазыӡырҩуашәа дгылан ус. Аха ашьҭахь, – шьҭа уаала, – иҳәан, даахьаҳәын ашҭахь иҿынеихеит. Иаргьы ахәацаҳәа уи инаишьҭалеит. Сара акыраамҭа сгыланы урҭ сырзыԥшуан.
– Қәиқәа акәызма икьыркьыруаз? – дсазҵааит саб ам-ардуан санынхалоз. Иара абарҵаҿы дысзыԥшны дтәан.
– Аиеи, Қәиқәа акәын, – сҳәеит сара.
– Шьҭа, уаха ҭынч дыцәар ҟалап Ҭарсхан, – иҭаҭын абырқьҳәа днаҿыхеит. Нас дҩагылеит...
Сара сқыҭан аныҳәа аԥылашьагьы рдыруеит, агәырӷьашьагьы рдыруеит. Аклуб ашҭа иакуам ауаа. Ашәаҳәабжь ықәыҩуеит иахьабалак. Аҷкәын аӡӷаб длыцкәашоит ишьап ԥынҵақәа дрықәгыланы, дықәԥраауа. Зегь рыблақәа рхаччоит. Амрагьы дара реиԥш ихааӡа иԥхоит.
– Еҳе, бабараа, уажәшьҭа Ашҭа ду ахь шәцала, зегьы Ашҭа ду ахь! – хаҵа быргк ибжьы гоит ажәлар рыжәпара аҟынтәи. Зегь уахь агәырқьҳәа рҿынархеит.
Уи ашҭа ду аҟны, уахьынҭалоҵәҟьа, жәытәнатә аахысгьы ҭәаҵла дук гылоуп аҽеиҵҳәаны. Уи амҵан игылаз астол аҟны уажәы иҽеимартаӷа агәҭаҵәҟьа дахатәоуп аколнхара ахантәаҩы Андриа, иблуз аџьыбақәа ҟьаҟьаӡа игәы иадҵаны, ихы казказуа исаны. Рԥаҵақәа ыршаны, ԥсуа маҭәала рҽеилаҳәаны наҟ-ааҟ быргцәақәак идтәалоуп. Ҷкәынцәақәакгьы рҟамчқәа кны урҭ ирхагылоуп иқәацә-қәацәӡа, акы ишазыԥшу удырратәы. Аха Ҭарсхан џьаргьы дыҟаӡам. Абас агәырӷьарақәа раан џьаргьы иҽагирхаӡаломызт, аха дзымаазар акәхап.
Аха ус, дук хара имгакәан, Ҭарсхан даауеит, Ҭарсхан даауеит ҳәа аӡәы ибжьы ааиргеит. Зегь уахь инхьаԥшит.
Ҭарсхан икәымжәы, икаба, иҽеилаҳәаны, иҟама цырцыруа, иҽы аӷәра ианкны дааиуан ҳара ҳшыҟаз ихы рханы. Қәиқәа агәышԥы ҭыганы, ахы ҷашьаӡа, ицыҩцыҩуа, кәадыр ласык ақәын.
– Уааи, арахь, Ҭарсхан, уааи арахь! – зегьы неихаҵгылеит. Аҷкәынцәа ахьшәҭҳәа инеины иҽы ааимырхит.
– Анцәа шәиныҳәааит, сбабараа! Шәгәырӷьалааит зықьнашықәса абас! Шәара ишышәҭаху еиԥш аамҭа бзиа шәымазааит! Ишәыдныҳәалазааит иахьатәи аныҳәа мшы! – иҳәеит уи аҿар дрылаԥшуа. Нас, даагьежьын, абыргцәа ахьтәаз ахь ашьшьыҳәа иҿынеихеит...
Ашҭа агәахьы шьоукы еижәыланы аҽқәа дырхәмаруеит. Раҳаи-чеи бжьқәа гоит. Егьырҭ ашәшьыра рҽаҭаны итәоуп.
– Ҭарсхан, ари уҽы иақәуртәода иахьа? Мамзаргьы аӡәгьы дақәумыртәарц угәы иҭоу? – ацәажәара иахьаҿыз инаиазҵааит. Иара аҽыҩҷкәынцәа дрыхәаԥшуа дтәан. Убарҭ ибзиаӡаз акы рнибаалон, илаԥш изрыҟәгомызт.
– Ҳаҳ, ишԥыкәу уаҩ дшақәсмыртәо? Сҽы сара Хәыма дақәсыртәоит, дзакәытә ҽыбӷаҟазоугьы аабап, – иҳәеит иара даасамарҟәылшәа, изблакгьы дынкылԥшит сышҟа. Уи сара аҽқәа сышрызгагаз имдыруази.
– Уааи, баба Хәыма, аранӡа! – днасыԥхьеит. Саргьы схыцәӡа, ирҳәо сазыӡырҩуа уаҟа сгыламзи, ахьшәҭҳәа уахь сҿынасхеит. Шьоукгьы уи ааргәамԥхеит, схәыҷныршьалазар акәхап.
– Аа, баба, аҟамчы усҭеит, уақәтәа уара! – аҟамчы иикыз насиркит. Аҽы амгәархақәа днарыхәаԥш-ҩарыхәаԥшит. Иааирххеит. Қәиқәа ахы шьҭыхны игылоуп иӡыӡымкуа.
– Уақәтәа!
Ахьшәҭҳәа снақәтәеит. Қәиқәа сзышьақәкуам.
– Аҟамчы ахумҟьааит, умыццакын, абри аԥхьа ушнаҵҟьауа еиԥш ашьшьыҳәа уцала. Аӷәра аҿархханы икыз, умҩахнамгааит. Аҳаҳаи, акы уацәымшәан, – агәчама днас-насын, снауижьит.
Ԥчеи, Хәынтеи, Хәычеи рыԥсы цоит Қәиқәа сахьақәтәоу.
Гәында лҩызцәа дрылагыланы са сахь дааԥшуеит.
Саалеиҩеит. Нас, «чоу!» сҳәан, хәыҷык сҩаҵҟьеит. Аха аӷәра ааҿасырххеит. Қәиқәа ашьҭахьтәи ашьапқәа ирықәгыланы ҵәҩанҵәыҟа иԥарц ақәнакит. Абӷа ҩеиҵнахит, аха нас ԥхьаҟа иҩаԥеит.
Сара зегь реиҳа сзыцәшәоз Асҭамыр иҽыхәа акәын. Уи акырынтә аицлабрақәа раан аԥхьахәқәа агахьан. Иаргьы дкәаӷӡа, иԥаҵақәа харшаланы убра абыргцәа дрылатәан. Уи иҽы Мыџьа иҽырзажәны дақәтәан.
– Еҳе, шьҭа шәнаскьа-ааскьа! Аҽқәа амҩа рышәҭароуп, – хаҵа быргк ибжьы наиргеит ажәлар рахь. Егьырҭгьы рышьҭахьҟа инеиҭаҵқәеит. Ҳара ҳаҽқәа ҳзышьақәымкуа, ҳагәқәа хыҭ-хыҭуа ацәаҳәаҟны ҳгылоуп ҳашнаҵибарҟьара.
Ахысбжьы аагеит. Чоу-соуҳәа ҳҩаҵибарҟьеит ҳазынтәыкгьы. Ицоит аҽқәа рыхқәа рықәыршәны. Саргьы агәҭаншәа џьара сгылоуп. Мыџьа зынӡаск ихы икәаиршәӡеит. Уи дишьҭанеиуеит Ҭамшьа, нас – Ҳәыҳә. Ажәлар зегьы рылаԥш ҳара иаҳхуп.
Знык ҳакәшеит, ҩынтә ҳакәшеит, хынтә ҳакәшеит. Адәы зегьы ҳԥылоит шьац иаҵәараны, каршәраны, ҟьаҟьараны. Қәиқәа шцац ицоит, икаууа. Ҳәыҳәи Ҭамшьеи рыҵәаабжьы уаҩ дахәаӡом. Мыџьа урҭ иаҩижьыр иҭахӡам. Уажәы-уажәы ишьҭахьҟа дхьаԥшуеит алақәа иԥхарҵаз абгахәыҷы еиԥш ихы ыркьынааны.
– Мыџьа, убас, Мыџьа, убас! – шьоукы уи иқәҿырҭуеит, игәы дырхаҵоит. Уи даиааир зҭахугьы ыҟами, рнапқәа рҟьоит, џьарак иазкуам иахьгылоу.
«Ихьзеи, мшәан, абри Ҭарсхан? Илахь еиқәушәа збоитеи. Ас дгыланы дызсыхәаԥшуазеи? Иҵалеи иара? Иҟалеи?» – схы ырнааны уахь сыԥшуеит. Аха акгьы сзеилкаауам, измааноузеи?
Гәындагьы лылахь еиқәушәоуп дышгылоу, илыхьи?
– Иоушьҭ, ахы иоушьҭ?! – Ԥача дгыланы аҿыҭра даҿуп. Аарла исаҳауеит уи ибжьы. Сара уахь сыԥшуеит. Қәиқәа саман ицоит иқәԥрааны.
– Хәымааа! Иоушьҭ аӷәра, иоушьҭ аӷәра!..
Саԥхьаҟа сынхьаԥшит. Сҩызцәа акыр инеихьан. Нас ауп саналшәа. Нас ауп саназхәыц иҟалаз.
– Қәиқәа, Қәиқәа! – сыбжьы нақәсыргеит. Аԥша сара исҿасуеит, схахәы иалахәмаруеит, сыкәа иҭалоит, иҭахәмаруеит, аха сагәылҵәраа сцоит. Сара избоит Қәиқәа
егьырҭ аҽқәа сышрывнагауа. Мыџьа илақәа марӷьаԥалӡа днасыхәаԥшуеит, аха сара снапы сҟьоит ишҟа, абыржәоуп ахаҵара анаҭаху ҳәа. Уи ахыкәлаа еиԥш дсышьҭоуп: «Усышьҭаз ус, усышьҭаз, узсыхьӡозар...»
– Хәы-ма-аа! Хәы-ма-аа! – ахәыҷқәа рҿыҭбжьы саҳауеит, рнапеинҟьабжьы саҳауеит. Гәында уажәы дԥышәырччауа дгылоуп, ааԥынразы игәылшәаз ашәҭыц хәыҷ еиԥш. Ҭарсхан иахь сынхьаԥшит. Ҭарсхангьы инапқәа шьҭыхны дгылоуп ажәҩан ахь дыԥрыр иҭахушәа, абра иҷкәын дибазшәа, абри иҷкәын иакәызшәа аҽ иақәтәаз, гәырӷьарак датәнатәын, иҟаиҵара издыруам. Иблақәа ҳалалӡа, иԥшӡаӡа, инымҵәаӡо аԥсҭазаара рнубаалоит. Сара ас илахь еиҵыхны бзанҵыкгьы дсымбацызт. Аха ашьҭахь сара игәасҭеит урҭ иблақәа агәырӷьара лаӷырӡы рхыҳәҳәыла ишыҟаз.
– Сара с-Қәиқәа сара сзақәымтәозаргьы, исымазааит! Иқәзааит адәы! Сара истәуп!.. – маӡала дцәажәауа ахы ишьышьуан, ахәда ишьышьуан, давагьежьуан. Сара сихәаԥшуан абри ауаҩ, аԥсҭазаара ашҟа закәытә мчу, закәытә гәыблроу имоу сазхәыцуан... Нас, ахәылбыҽха, иҽы аӷәра ианкны, иманы иҿынеихеит аҩныҟа. Саргьы уи снаишьҭалеит. Сара Гәында слыхәаԥшуан, Гәында сара дсыхәаԥшуан. Амра гьамгьамуа илбааԥшуан.
Ес-уажәааны ҳгәарабжьараҿтәи ахәыҷқәа сара исышьҭоуп еицрыԥсса. Изшәу дубап, изшәым дубап, ихаха-хахаӡа иааиуеит ҳаҩны ашҭаҿы. Итәоуп, исыхәаԥшуеит, исыхәаԥшуаит ианбацәыригои ҳәа. Арахь иԥхашьаны егьрызҳәом. Урҭ ирдыруеит сара ампыл шсымоу. Дара реиԥш саргьы сыԥсы аҿҳәароуп. Аинститут аҟынгьы ихҭакны исыман. Есыхәылбыҽха иаацәырызгалоит, Уи сара Аҟәантәи иаазгеит, аԥышәарақәа срылганы санаауаз. Иҟаԥшьуп, ахәыҷқәагьы убри азыҳәан акәхап бзиа изырбоз. Аиаша уҳәарами, сынтәа аҩбатәи акурс ахь сиасит, аха макьаназгьы убарҭ рҟны аҟазаара бзиа избоит. Урҭ, еихьымӡа-еиԥымӡо ианыхәмаруа иубар, угәгьы ҟарҵоит, уагьдырччоит.
Избоит, иахьа Наала заанаҵы усурантәи даан, ашҭа ашәшьыраҿы дтәаны, хҩахак ҟамҵо, шәҟәык лхы анкыланы аԥхьара даҿуп. Урҭ ҳара рацәак иаҳцәыхарамкәа инхоит. Асынтәи избарҭоуп. Лыхгьы лыхшыҩгьы убрахь иҟоуп, акымзарак ллырҳаӡом. Сынтәа далгеит абжьаратәи ашкол. Шықәсык аҟара аус лур, нас лышәҟәқәа ааиқәыршәаны аҵарахьы дцарц лгәы иҭоуп. Уи ирацәаны ашәҟәқәа дрыԥхьоит, акы лыҩуеит, акы лҳасабуеит, есымша убри даҿуп.
Сшыхәмаруаз, сааҟәҵын ла лышҟа сынхьаԥшит. Аха лара са сҟны лыҽлырԥагьошәа, абра сшыҟоу лымбаӡошәа дтәоуп, дсыхәаԥшуам. Ахәыҷқәа рышьҭыбжь адәы иқәҩуеит.
– Наала! – сыбжьы ныҵакшәа инасыргеит. Наала лан амаҵурҭаҿы дгыланы дааԥшуан, лара илызҿысҭызшәа. Наала дҩагылеит дышшәырӡа. Лышәҟәы лкуп, дааԥшуеит, аха ҿылҭуам. Сыбжьы еиҭалаҳар лҭахушәоуп дышгылоу.
– Аха бымоу?!
– Иууазеи?..
– Бааи, ҳахәмарлап!..
Лыҩныҟа дынхьаԥшит.
– Бца, нан, бца. Быхәмар ҳамҭакы! – налықәҿылҭит лан уи гәаҭаны.
Азныказы Наала лхы ларҟәшәа дааиуан, аха агәашә данынҭыҵ, лхы ҩышьҭылхын, днышьҭԥраарыма уҳәартә лҿаалхеит.
– Ампыл бзиа иббауоу, Наала?
– Ыҳы, – лхы аарҵысшәа днасыхәаԥшын, дааԥышәырччеит. Уи иналхылҵыз агәкыра хәыҷы ааԥын ԥшеиԥш иҟәандаӡа иааснырит. Убасҟан ҳакәша-мыкәша иҟаз ашәаԥыџьаԥгьы иҵегь иааԥшӡахазшәа збеит.
Уи хар лымаӡамкәаны дасуеит ампыл. Ашкол аҿы акәхап иахьылҵаз. Сара сеиԥш бзиа илымбо дыҟам, цәгьа дазыласуп. Дасырц лнапқәа анышьҭылхуа, дԥырны ажәҩан ахь дхаларц
лгәы иҭоу џьушьап, улаԥш налыдхалоит. Усҟан сара избоит: лыблақәа қаруаӡа, лыџьымшьқәа кахәхәа-кахәхәа амзаҿа иаҩызоуп. Лхы-лҿы гәыкӡа аиқәара иаманакуеит. Уи еиҳагьы илнаалоит лара. Сара уи санлыцхәмаруа сааԥсаӡом. Сласӡа слакҭақәа ччоит, иччоит. Гәырӷьарак сатәнатәуеит, сышьҭнахуеит ажәҩан ахь.
Аҩны ашҭаҿы, аусурантәи даан, аҟәардә ргыланы, аҭаҭын дахо дтәоуп саб. Сан уи днеиҿаԥшуа, лыбжьы рмаҷны диҿахәыҭхәыҭуа иацәажәара даҿуп. Рылаԥш арахь сара исызкуп. Ирҳәо уара идыр, аха исныруеит акы. Урҭ злацәажәо абри Наалеи сареи ҳакәушәоуп ишызбо.
Аилашәшәымҭазы Наала, дыԥшӡаӡа дахьнеиуа, сыҭгыланы сылзыԥшуеит. Дыбзиахеит, акыр лҽеиҭалкит. Зегьы лара илнаалошәа дыҟоуп: абарҭ аҵлақәагьы, абарҭ адә_ҳәыԥшқәагьы, абарҭ ицәырҵраны иҟоу аеҵәақәагьы...
Ашьыжь... Сҩагылоит сҽырххо. Адунеи анықәԥшра сазгәышьуа снеиуеит абарҵаҿы. Зегь ԥхаӡа иҟоуп, зегь – ҟәандаӡа. Амра аԥхара рымоуп зегьы. Ажәҩан агәы цқьаӡа, икеикеиуеит. Саҵаԥшуеит сеилаҳаны. Сқәыԥсычҳауеит. Снапқәа шьҭысхуеит, абри амра еиԥш саргьы ажәҩан ахь схаларц сҭахушәа, иҵегь исызҳарц сҭахушәа. Нас снатәоит. Срыхәаԥшуеит ҳгәарабжьараҿы ишшәыр-шшәырӡа игылақәоу аҷандарҵлақәа. Урҭ акы ргәы иахәаны рыбӷьқәа шәыршәыруеит, ишәыршәыруеит. Акы иеигәырӷьоит дара ртәала. Сара урҭ схәыҷы аахыс срышьцылахьеит. Уахазны сшыцәоу акәымкәа саалҵыргьы, рыбжьы ахьхьаҳәа сгәы инықәыҩуеит...
Сан даасыдгылт. Лхахәы шлацк аланамыршәыцт. Уи сара срыцҳалшьоит цәгьала. Шьыжьла слырҿыхом. Лнапы наргӡаны схы аалшьышьуеит. Иџьаџьаӡа иҟан урҭ анапқәа, аха иҳалалын.
– Нан, ачаирҭахь унықәлар, ҳгәылацәагьы цқьа урымбарызыз. Уааижьҭеи цқьа урымбацт, – лҳәеит лара, – есымша исазҵаауеит дабаҟоу ҳәа. Уҽааилаҳәаны унеи иахьазны. Урбап, ураҳап. Урҭгьы ҳара ҳтәқәа рами. – Уи ашацкыраз дгыланы, аҭыԥҳа леиԥш, зегь рыцқьаны, еилырганы ауп
ишаанлыжьуа. Нас лкалаҷкәыр аашьҭыхны. ачаирҭахь ҳәа лҿыналхоит.
Аҵабырг уҳәарами, сааижьҭеи ачаирҭахь рацәак исҿырхасырҭамызт. Сықәломызт уахь. Уаҟа хәыҷи-дуи зегьы рхы рықәырԥсны ҩ-напык рыла аус ркуп...
...Ажәжәаҳәа аус зуаз снарыдгылеит. Хәыҷыкгьы иԥхасшьоит. Ари ачаирҭа сацәтәымуаҩушәоуп сшыҟоу. Шаҟантәгьы араҟа схыланы ачаи ҿысххьаз!.. Шьоукы ана ихуп, шьоукы ара ихуп, рчаз хылԥақәа ҟьаҟьаӡа улаԥш иаразнак иныҵашәоит. Салам рысҭоит сара. Урҭ гәкыҵәыкуа аԥсшәа сарҳәоит, сгәыдыркылоит, исеигәырӷьоит. Избоит, сангьы сгәалҭазаап, иахьада слымбацшәа ачаиҿыхра даҟәыҵын, лыбла ӷрақәа лхаччо дыҭгыланы дысзыԥшуеит. Лкасы шкәакәа хәыҷы лхы иқәыршәуп. Дахьсыхәаԥшуа лаҟара лыцлошәа лымбо дыҟам...
Наала саалзыԥшшәа амҩахыҵырҭаҿы сааҭгылеит. Уи лҩызцәа дрыцны дааиуан. Иаразнак дрылумкаарц залшомызт. Цәаҳәа-цәаҳәа еилаԥсаны лцәа иақәшәо ҵкы ԥшӡак лшәын. Лныҟәашәа еинаалаӡа дахьааиуаз слыхәаԥшуан. Лҩызцәеи лареи аԥсабара гәкыра иахьалоу еигәырӷьошәа ишцәажәо акәымкәа, иааԥышәырччалон. Усҟан сара избон Наала лхылҿасахьа, ааԥынразы абаҳчараҿы зегь раԥхьаӡа зхы цәырызгаз ашәҭыц еиԥш, сыблаҿы еиҳагьы ишыԥшӡахоз. Лхаԥыцқәа лқьышә ԥшӡақәа ирывҵыԥшны ишкәа-кәа-шкәакәаӡа иааԥшуан.
– Наала, баала арсынтәи. Ас еиҳа еихҵәароуп, – иналыдысҵеит. Сара издыруан уи асынтәи, ҳаҩнашьҭахь амҩахәасҭала, ҳашҭа дҭысны аҩныҟа дышцалоз.
Наала дымлакҩакцәакәа, лҩызцәа «абзиала» ҳәа наралҳәан, даамҩахыҵит. Ҳаҩнашьҭахь амҩахәасҭала ҳнеиуан. Ачаи радқәа кахәхәа-кахәхәа, еиҵәҟаҟараӡа наҟ-ааҟ иҳаван. Ус ахҵысҭа ҳнадгылеит. Ари ахыҵырҭақәа аҭаны саб иоуп иҟазҵаз. Уи нахыс, ҳамхырҭа аҟынӡа, абнараса ҵлақәа, аӡахәақәа реиԥш амаӷқәа рхаԥаны, шәшьырара азыруеит амҩахәасҭа. Џьара-џьара, амра ԥхозаргьы, шәахәацк зкылсуам. Абыӷьқәа еиԥынчыланы иҟоуп. Абардра
хьшәашәаӡа уҵысны ауп ушцо. Уи цқьаӡа ҳаҩнашьҭахь ункылнагоит. Изакәызаалакгьы акы уԥырхагахашам.
Ахҵысҭа ҳанхыҵит.
– Наала! – сгәы ҭыҵны ицарашәа сааҭгылаит. Уаанӡа иазымыӡбацыз маӡак амазшәа акәын ишыҟаз. Акы сгәы иҭыхон ариабжьарак. Ҭаха снаҭомызт...
– Иууеи? – днасҿаԥшит лара.
– Ак басҳәарц сҭахын, Наала!
– Изакәи иара?
– Бгәы иалсуоу?
Уи лылахь ԥшӡараҿы лхахәы шьыҵәра хәыҷык алшәан иарԥшӡон. Сылаԥш надхалеит. Саахәыц-хәыцит. Аҳәара сцәыцәгьашәа сыҟан.
– Иумҳәои?
– Ишԥасымҳәои, аха...
– Нас иҳәа!
– Наала, иҟазҵеи абас?..
– Закәи иара, Ԥача?
– Абри саазқәылаз бҟазшьа сгәаԥхошәа сыҟоупе...
– Закәи, мшәан, иуҳәо, Ԥача, закәи?.. Сара ешьак иеиԥш ауп сышухәаԥшуа, уара...
Ҳҩыџьагьы ҳаиқәышьшьы ҳгылоуп. Уаҳа исҳәаша сҿамшәеит сара. Слыхәаԥшуеит сахьгылоу, слыхәаԥшуеит. Лара лыҽлырҵысуам. Убасҟан лыџьымшь кахәхәақәеи лхылҿсахьа ԥшӡеи снацәкьарақәа қәацқәацо инархьысшьыр сҭахушәа сааҟалеит. Убри ала исзымҳәаз зегь ласҳәарацы. Снапы наган лыхәда инадысҵеит. Соуразоуроу ачҷаҳәа ибыл-былуа мцак насылсит.
– Наала!
Днаҭрысит. Дцәырҳазшәа днаҭрысит. Сгәы иҭаскыз лдырызшәа.
– Измаанои ари унапы?
– Ибыхьи?
– Исыхь акәым...
Лгәы иаанагаз уара идыр, лҽааиҭалкит.
– Наала!..
– Уаҳа усмацәажәан!.. Сара ас суқәгәыӷуамызт!.. – дныхшәааит.
– Бзыргәааи?
Лара дхьамԥшӡакәа лхы лыкәаршәны ашаца-шацаҳәа лҿыналхеит... Изурыз сақәымшәеит. Сгылан садырсызшәа...
Шьыжьуп. Сымгылацт макьана. Сшышьҭоу акәымкәа маӡа-маӡа, сарҿыхар ҳәа ишәошәа, ихахаӡа аԥенџьыр инкылыԥхоит амырхәага. Сыблақәа нхыстуеит. Урҭ иахьатәи ашара иацәыԥхашьошәа иҟоуп. Ҳаҩны егьи ауада аҟынтәи цәажәабжьк слымҳа инҭасит. Наала лаб ибжьы акәушәоуп сгәы ишықәҩыз. Уи аакьыскьа ҳаҩны дсымбацызт. Даазгазеи аасгәахәит. Сара Наала дсымбеижьҭеи акрааҵуан. Лареи сареи ҳаицәажәаӡомызт. Убри аҽны инаркны, уи уаҳа ҳашҭа дҭысны дцаломызт усура. Есыхәылбыҽха ҳазлахәмарлоз сымпыл хьшәашәаӡа, уигьы сара сҟынтәи агәы нханы иҟоушәа, икҿаршәын акҿыҩра.
– Ԥача! – саб ибжьы насықәиргеит, – угыли, ажәабжьк уасҳәоит!
Иаасцәымӷхеит. Саб илеишәа цәгьан, сан лаасҭа. Сара уи ианакәзаалакгьы иҳәатәы хасҵон. Днасықәҵәҟьаны ажәа хьанҭак саимҳәацызт, аха уажәы, зегьы анааидысхәыцла, иззакәу сыздырам, иаасцәымӷхеит.
Сныҩналеит дара ахьтәаз ахь. Сан акҿыҩра дыкҿан. Наҟтәирахьшәа блуз заҵәы, акгьы ихаӡамкәа, ихахәы хәашлаԥсаӡа, ишьамхы еиқәыршәны дтәан саб. Схы снапы налысшьшәа зун, ашә сахьыныҩналаз саангылт. Шәарҭа ыҟамызт: иблақәа ҳалалӡа сааимырдеит.
Саб инаҩсшәа аҟәардә хәхәаҿы дтәаны акы далацәажәон абригадир. Уи ихиҿы аазыхәхәаны аԥшькы иакәын. Саниба днасхаҵгылан, аԥсшәа ааибаҳҳәеит. Наала лаб дыҟамызт, сыԥсы ааивызгеит.
– ... Аусура ауаҩы ихы-игәы дақәгәырӷьо дҟанаҵоит. Аусуроуп ауаҩы деибаркны дызмоу, – даҿын саб ацәажәара. Уи алацәажәара мыцхәы игәаԥхошәа дыҟан иахьа.
– Изхысҳәаауа, Ԥача, абри аколнхара усгьы ԥыҭк ҳналацәажәар цәгьа иаабомызт, аха уара уҟамкәа иаҳзымгәаӷьит,
– иҳәеит саб абригадир днаихәаԥшшәа. – Умбои, араҟа уаргьы уаҭаххеит. Усоуп ишыҟоу ари аԥсҭазаара. Уааижьҭеи ԥыҭкгьы уԥсы ушьахьеит, угәы иалымсуазар, шьҭа аколнхарахьгьы хәыҷык аҟара ҳнеицхыраап. Иашоуп, аҵра уҭоуп, уажәы аԥсшьараз уааны уҟоуп, аха уи ԥхашьараӡам. Уа уҩызцәа зегьы ыҟоуп. Нас, аҵарахьы уанцо аламҭалазы, даргьы акы инауцхраап.
– Аиеи, аиеи, дааҳацхраароуп, – иҳәеит абригадир. Уи саб иажәақәа игәы иахәаны дтәан.
– Сабашәыцхраари?
– Уахьҳацхраара сара иуасҳәап, – иҳәеит иара, – ҳара ҳҟны ачаи зкапануа дыӡӷабуп. Уи уара дудыруеит. Усҟан лыда дҳамамызт азы дҟаҳҵеит. Егьырҭ акака ирызкын. Лара ачаиҿыхраҿы еиҳа лылшоит, лнапы азыласуп. Ҳара уажәы еиҳараӡак анапы ауп иаҳҭаху, ачаи ҿызхуа, анапы. Уара уи лхаҭыԥаны уҟаҳҵап. Ишԥоубари ари аҩыза амаҵура? – днасҿаԥшит.
– Зынӡаск ишьахәми, – иҳәеит саб. Дышԥаҟоу уҳәарауазеи, сара ажәак сҳәарц сгәы иҭазаргьы исеимраӡеит. Уи ус иҟоу иусқәа рҿы иара иоуп хадара зуа макьаназы.
– Ишԥыкәу, нан, уи шышәҟәимкуа, – даахьаҳәит сан. Сназхәыцит схы. Баша мала ныҟәара акгьы исзаԥсам. Аха Наала? Наалагьы убра дыҟами, мшәан!..
Аҳәса, аӡӷабцәа, ахәыҷқәа ркалаҷкәырқәа еимгәамӡо акатаҳәа еишьҭагыланы иааргоит. Сара урҭ сычча-хәмаруа ирымхны искапануеит. Сҵарӡа ауп сшыҟоу, слахҿыхӡа. Сашҭа агәырӷьара ҭалазшәа. Сацклаԥшны исхатәушәаҵәҟьа ианысҵоит ашәҟәы. Аӡәы иџьабаа бжьасырӡыр сҭахым. Ажәа хаала ирасҳәоит шаҟа-шаҟа ҿырхуа. Уи дара ргәы иахәоит. Аха сара? Сара сгәы акы аихьнашьуашәоуп ишыҟоу, акы схасыршҭырц сҭахушәа, аӡәы дсыхәаԥшларц сҭахушәа...
Амра халоит, аҽаҳаранакуеит. Ачаи иҿырхыз адкыларҭахь игатәуп. Ирацәахеит. Ашәшьыраҿы еиқәԥсаны ишьҭоуп ииаҵәаӡа. Уигьы аҽаҳаранакуеит, аҽаҳаранакуеит, аха аҳауа азеицәахар ҳәа ҳшәоит. Ашоура ыҟоуп. Сара уажәы-уажәы салаланы еиласыршәшәоит. Абригадири сареи ажәжәаҳаа
акалаҭқәа рҭаԥсара ҳалагоит. Рацәак еиҵаҳкәаҳацәом, ир-ҭаҳаԥсоит, ирҭаҳаԥсоит, нас инаган иақәҳаргылоит изго.
– Абри Наала иахьа лчаи лымкапаныцт ҳәа сыҟоуп, дзымааиуазеи? – ачаирҭа дынхыԥшылеит. Уи иеҵәҟаҟараӡа, амшын цәқәырԥара иаҩызаха аҽеиужьны иаԥхьа ишьҭан. Сара издыруан уи лчаи шылымкапанцыз, аха ақәҿысымҭит. Абра сахьылбаз аҟынтә дмааиуазар ҟаларын.
Ибжьы налықәиргеит.
Уи ҩ-калаҷкәырк рызна ачаи лымазаарын. Урҭ шыхьанҭаз удырратәы наҟ-ааҟ илывакны, арад дыбжьаланы лҿаалхеит.
– Абри раԥхьаӡа рацәак лызҿыхуамызт, аха абыржәы улыхәаԥши, счаиҿыхҩы ҟазамхар зуам ҳәа даҿуп.
Наала дыхьшәашәаӡа дсыдгылоуп. «Уара ара уззааз сзымдыруа џьушьама?..» «Избан, бара ас бгәы изаанагои?» «Уи ала уара, сара сҟны ухы урқьиарц угәы иҭазар ҟалап, аха уагьаламган, уагьаламган ухы узырқьиом...» «Схы сырқьиарацгьы сашьҭаӡам сара!»
Абас еицәажәон ҳаблақәа. Ҿылҭуам лара, ҿысҭуам сара. Аха ашьҭахь лчаиқәа аалымхны искапанит. Ари иаанаго лышҟа шьаҿак ҟасҵеит ауп. Аха лара сгәы салыргарц лҭахушәа, жәа мҳәаӡакәаны лкалаҷкәырқәа аашьҭыхны дынхьаҵит. «Бзакәытә уаҩуи абри бара, уаҳа рыцҳашьара шԥабылам» сҳәарашәа сналышьҭаԥшит.
– Дыӡӷаб бзиоуп абри Наала, лҳәа уашьуам, лу уашьуам, – уи даарҽхәашәа дналыхцәажәеит абригадир. Аха сара уи смаҳаӡазшәа, сылаԥш уи аӡӷаб лахь икыдхаланы сгылоуп.
... Ицоит аамҭа, ицоит аӡиас еиԥш ихьамԥшӡакәа. Амшқәа неишьҭалоит, аҵхқәа неишьҭалоит. Ҳара есымша алҵшәа бзиақәа аарԥшуа, ҳаҿуп аусура. Ачаирҭақәа ырлахҿыхуа ҳархуп. Зегьы гәҭакык-гәҭакык ҳамоуп, ҳашьҭоуп убри наҳагӡарц. Ашьыжь амра ҳаԥхьошәа, зқьы шәахәала иҭәны ашьха инхыҵуеит. Ҳгәырӷьаҵәа ҳаԥылоит уи ҳара.
«Сумбаӡои, Ԥача?»
«Иаба, бабаҟоу?»
«Аа, ачаи рад аҿы. Уаҳа умааиӡои са сахь?»
«Снеиуан, аха бара бсацәажәаӡомеи».
«Суацәажәоит, суацәажәа!..»
Абас лареи сареи ҳаицәажәошәа сгәы иабоит.
Сыҭгылоуп, сылаԥш ахызгоит иахьабалак. Исыԥхьоит акы, исыԥхьоит. Исыԥхьоит алаԥш. Абанҭ сызхәаԥшуа ачаи радқәа ирхыҩны. Наала лылаԥш акәушәоуп ишыҟоу, нырцә дгылоушәа. Аха сара снеиӡам. Уи зыҟасҵо сыздырам. Снеир сҭахуп, аха сара снеиӡом.
... Мраҭашәара шыҟоу, ажәҩан анаӡараҿы аҽеиҵыхны икыдыршәылоуп ашәаԥшь. Уи аԥсабара аҽа ԥштәык ала иашәырц агәы иҭоушәоуп ишыҟоу. Шьыбжьышьҭахь иҿаҳхыз ачаи аҽуардын иазымкуа инеиуеит ҳаԥхьаҟа. Инҭагәҭасуеит аҭагәаҩарақәа рҿы. Акалаҭқәа ааҵысҵысуеит. Ачаибӷьқәа неихышәшәоит. Уаҟа абригадир дақәтәоуп, аӷәра кны иара иоуп иныҟәызцо. Уи сара саҳаҭыр ибоит. Уажә иара ас днеиуанаҵы, сара арсынтәи аҩны сынкылсны, сҽааибыҭашәа ачаидкыларҭахь сцоит. Усынтәи – аканторахь. Уаҟа аизара ҳамоуп уаха.
Наала дааҳавалеит.
– Абри лцәаҩа еиҭалкызшәа ауп дшыҟоу ариабжьарак, – лҳәеит Ҭина. Уи саб иашьа иԥҳа лоуп. Уи ҳара ҳахь дцоит уаха. Лыблақәа ҭбаа-ҭбааӡа, лыџьымшьқәа ҟьаҟьаӡа, мшызҳа изызҳауа лоуп.
– Лгәы нханы дыҟоуп сара сзы.
– Ишԥа?
– Сара егьсымҳәеит.
– Наала, баала ас, бабацои уахь? – Ҭина уи лышҟа дынхьаҳәит.
– Мап, сара асынтәи сцоит, – ллакҭа гәыбзыӷқәа ччаԥшьк рыҵашәомызт уажәы.
– Баала, баала! Иабыкәу уахь бакәшаны бахьцо? – Ҭина дыхәмаруа, уи лмахәар аанкыланы длыманы лҿаалхеит. Сара уи сгәы иаахәеит. Аха Наала дҭынчӡа дыҟан...
Ахҵысҭа ҳанхыҵит, уи ахҵысҭа. Зегьы еиқәышьшьы ауп ишыҟоу. Абри Наала лыҟны ак сдырҳәарц рҭахушәа. Иаасгәалашәеит уи аҽынтәи амш. Абар избошәа сыҟоуп иҭынч-ҭынчӡа ишыҟаз акәымкәа алаӷырӡ инӡаалаз аблақәа.
– Наала! – дхьасырԥшуеит сышҟа. Слыхәаԥшуеит. Ак ласҳәарц сҭахуп, изакәызаалакгьы акы, ибзиаӡоу акы, абри лареи сареи есымша ҳаицәажәаларц, абри лареи сареи ҳабжьара уаҳа гәынхара ҟамларц. Аха исымԥыхьашәом, исымԥыхьашәом. Исцәыӡны исзымԥшаауашәа, исгәаламшәошәа сыҟоуп.
– Иууеи? – дҵаауеит лара.
– Уаҳа бысмацәажәаӡои?
– Сара уаҳа суацәажәаӡом, – лҳәеит лара. Аха сара избоз уи акыр лыҽшылԥсахызи ԥаса аасҭа еиҳагьы дшыԥшӡахази ракәын.
Амҩахәасҭа лакьы-лакьуа ачаирҭақәа ирҭысны, аҩнқәа ирывсны, наҟ, амҩаду ахь, ицон.
Сиуарна иблақәа алашара рыцәмаҷын. Ибласаркьақәа ԥҽын, гәалас иман ариабжьаракгьы. Ана днеит, ара днеит, аха иблақәа ирықәнагахашаз иоуамызт.
– Абра ишԥаҟамлари? – иаша амҩа ааихиҵәан имариашан иҟаз аԥҭекахь дныҩналеит. Ара иҵагылаз хәыҷык аҟара гәҩарас диман.
Ахәшәқәа рфҩы ҩнышәшәа ицон иахьабалак.
Уаҩ абаакы, иԥынҵа абӷа гәардӡа, ибласаркьақәа иԥынҵа аԥхьаҟа иааганы, халаҭа шкәакәак ишәҵаны дыҩнагылан. Сиуарна даниба ихы ааларҟәшәа, ибласаркьақәа днарҵәыҵыԥшны лымкаала днаихәаԥшит, дзеиԥшра уаҩу гәеиҭарц иҭахушәа.
Сиуарна ихиҿы гәыбзыӷӡа уи салам наииҭеит. Егьигьы дааиеихырхәашәа иуит.
– Кыр шәҭахызма? Ҳазлашәыхәарызеи? – дҵааит иара. Уи ас аҵаашьа идыруан. Иааҩналоз дразҵаауан раҳаҭыр бауа, дрыцәнымхошәа.
Сиуарна илаԥш шаҟь-шаҟьо зегьы инархигеиг иаразнак ала.
Абри абраҟагьы ианыҟамла, нас иабаҟалои ҳәа дназхәыцит. Уи аӡәы иҟынтәи иаҳахьан абраҟа уаҩы иоур ҟалап ҳәа. Ихы ҩеиҵихын иаԥхьа игылаз днаихәаԥшит.
– Сажәуа саналага сыблабара маҷхеит. Аӡәы иасҳәан, аҟырҟырҳәа дысхыччеит: – ублақәа ирыгхар усума, џьара акы азухәыцып, аха абри ухшыҩ
иагхар ишԥауԥсыхәои? – ҳәа.
Сиуарна даасамырҟәылт. Егьыгь дааԥышәырччеит.
– Сара абласаркьақәа срышьҭоуп, дад, џьара ԥсыхәак сзыжәуандаз! – ихы даахашшааит Сиуарна.
– О, урҭ роура даара иуадаҩуп, иахьа аӡәырҩы сзааи-хьеит, аха... иарбан номеру шәара ишәзыбзиахо?
Сиуарна иаиҳәеит уи ииҭахыз зеиԥшраз, ма абри џьара ԥсыхәак сзиуазар ҳәа.
– Уажәтәи аамҭазы даара ицәгьоуп, – иҳәеит иара, – абласаркьақәа рыԥшаара.
Нас иара урҭ днарылацәажәеит иажәақәа нықәҵа-аақәҵо. Иҳәеит иара ахәыҷқәаҵәҟьагьы аныҟәгара ишлагаз уажәы. Сиуарнагьы уи игәы инықәишьит урҭ рыда акы дшаԥсам, акы дышзамыԥхьо, дышзымыҩуа, убарҭ имазар, нас уаҳа акгьы хьаас иҟаимҵарашәа.
– Уи азы Аҟәа уцароуп. Уаҟагь ишуоуа удыруандаз. Аха сара уа ауаҩы дсымагәышьоуп, убри џьара ԥсыхәак изыҟаҵозар, – даҿын ацәажәара.
– Акы еиԥшымкәа сшәыҳәоит, ус бзиарак сзыжәуандаз исылшо аҟны саргьы схы сеигӡомызт, – дааӷьаҵәыӷьаҵәит Сиуарна.
– Уажәы, умбои, иахьабалак аконтроль ыҟоуп, ухы уахәозаргьы уадырхәом, шә-блакы уара иузыԥшуп уахьцалакгьы.
– Аиеи, ҳәарас иаҭахызеи, ус ами ишыҟоу...
– Ҵаара ԥхашьарам, шәара аус абажәуеи? – дҵааит ахалаҭа шкәакәа зшәыз.
– Сара ачаи фабрикаҿы аус зуеит, – иҳәеит Сиуарна.
– О, уа ҭыԥ бзиоуп, уа ҭыԥ бзиоуп... – Дналаган уи акыраамҭа дахцәажәон, убраҟа аус иухьазшәа, убри атәы шьахәла
идыруазшәа. Сиуарна уаҟа аус иуеижьҭеи акрааҵуан, ихатәы ҩны еиԥш бзиа ибон, ҳаҭыргьы иқәын. Дыззымдыруаз аӡәгьы дыҟаӡамызт. Уажә уи ианаацәырига иаргьы дналацәажәеит.
– Изхысҳәаауа, аконтрольгьы ыҟазар акәхап уи шәара шәчаи фабрикаҿы.
– Жәаҳәарада, ишԥыкәу ишыҟам, уи ауаа азалхуп хазы...
– Ауп аха, изхысҳәаауа, ҳмагазинқәа уеизгьы иныҵахәаша ицеит, уара иуҭаху аҩыза уоуама, убраҟа ачаи бзианы иҟарҵоит ҳәа саҳаит, чаи хәыҷык уаҩы имоурыз? – ахалаҭа шкәакәа зшәыз иҽыргызмалны ибласаркьақәа днырцәыҵыԥшит Сиуарна иахь.
– Кралшоны иҟазар, уи сара снашьҭаҵаап, – иҳәеит Сиуарна, аха гәынамӡарак ааиныԥшит.
– Абааԥс, ишәасҳәарызеи, арахь сара иҟасҵалакгьы жәбап, – иҳәан, даагәыбзыӷхеит уи ауаҩ.
Зыҽны ҳәа еибырҳәаз аамҭазы Сиуарна дырҩагьых деиҭааит уи аԥҭека иҵагылаз иҟны. Ихалаҭа шкәакәаӡа ишишәыц ишәын икрахмалны, ибласаркьақәа уажәымзар-уажәы инахшәап уҳәаратәы иԥынҵа иахьынҳалан.
Сиуарна дшибазҵәҟа ихы инаркны ишьапаҟынӡа дааимидеит лаԥшыла. Аха акагь икӡамшәа аниба, иқьышәқәа неиқәаҳаит.
– Саргьы сбашахеит, – иҳәеит иара. – Уи ауаҩ сақәиргәыӷын иахьагьы сыԥшуп, уаҵәгьы сыԥшуп, аха ианыҟало аиашаҵәҟьа сыздырам. Дырҩагьых уаасыдҵаал. Амала ани изуасҳәаз азынгьы угәы сҭазишь...
Сиуарна ҿымҭӡакәа уи ауаҩ днаизхәыцит. Нас дындәылҵны дцеит.
Адырҩаҽны Сиуарна дааҩналеит ҩаԥхьа, ма абыржәы ишԥасмоури ҳәа. Ахалаҭа шкәакәа зшәыз, акы дшазыԥшыз мҩашьо иблақәа неихаччеит. Сиуарна еилаҳәара хәыҷык агазеҭ акәыршаны икын. Гәыцхәык иеиԥш дааԥсышәахеит егьи.
– Цәгьаԥсышьала исырхиеит, – иҳәеит уажә иара, – аа, уахәаԥши, удам здам... изеиԥшроу убома, изеиԥшроу?..
Сиуарна абласаркьақәа нарҳәы-аарҳәуа икуп. Ииашаҵәҟьаны, урҭ бзиақәак ракәын. Аԥхьа ахьӡы ақәырҭәоушәа иҟаҵаны, егьа иуҭахымзаргьы уаареилаҳарын. Иблақәа инариҭеит. Адунеи аалашахеит иара изыҳәан, зегь каххаа иааинарбеит: иаԥхьа асаркьа иаҵаԥсоу ахәышәқәагьы, иҿаԥха-ҿаччо уаҟа идгылоу аҭиҩгьы. Шаҟа дгәаҟхьааз ариабжьарак, закәытә хаԥсыроузеи иибахьоу!..
– Сышԥауркьаҭеи, сышԥауркьаҭеи!.. – Сиуарна, ажәжәаҳәа иџьыба дынҭалан, ԥарақәак ааҭиган, днарылаԥшны, урҭ абласаркьақәа зыԥсаз аарылхны, аҭиҩ иаԥхьа инықәиҵеит.
– Уаргьы сышԥауркьаҭеи, ҳаи, сышԥауркьаҭеи! Ариабжьарак закәытә хаԥсыроузеи иаабахьоу чаик ымжәӡакәа... – Уи ауаҩ дгәырӷьаҵәа Сиуарна иеилаҳәара ахьықәыз ахь инапы наирххеит. Аха ианааиртла, Сиуарна иахьа ихәыҷқәа рзыҳәан иааихәақәаз амаҭәақәа ԥшӡа-ԥшӡаӡа илаԥш нарықәшәеит. Иблақәа ҟәызгаӡа иаанхеит...
Абжьааԥны еиԥш, иахьагьы уи, сара есҽны сызхәаԥшло ашә, сылаԥш нахызгеит. Лара дсымбеит, аха сгәы иауама уахь сынхьамԥшыр. Сылаԥш уахь ишкыдхалоз ҳзеиԥшнхарҭа агәашә ҳанҭыҵит сҩызцәеи сареи ҳаиманы. Урҭ сара сышьҭахьҟа «адгьыл шсыхоз» иалырдыраауаз, хырҩаагьы сырымҭеит. Нас амҩа ҳнанылеит ҳаицәажәо, аҵәы наҳалеибаҵо...
Дук хара имгакәа аинститут аҟны ҳаҟан. Алеқциа ҳазыӡырҩуан, ирнаҳҵон ҳтетрадқәа. Аха сара аҩра сшаҿыз хәыцрак сынҭанагалеит. Иаасгәалашәеит ари абжьарак исхызгахьоу аамҭақәа. Избоит, абар, сылахь еиқәшьшьы сышрылоу ахәылԥазқәеи ҳзеиԥшнхарҭаҿы иҟалақәо акәашарақәеи... Аха, уи насхыҵын, аҽакы сгәы инҭашәеит. «Мап! Сцароуп, сцароуп уахь! Иласҳәароуп, иласҳәароуп иахьаҵәҟьа зегьы! Ианбанӡа сымҳәои, ианбанӡа?..» – сгәы аахәыҭ-хәыҭын лыбла қаруақәа, лыџьымшь еиқәаҵәақәа, лыцламҳәа пажәыжәқәа, лыхцәы... зегьы сыбла иныхгылеит.
Дызбошәа слыхәаԥшуеит, слыхәаԥшуаит, слацәажәоит гәаныла, аха уигьы сааҟәыҵын алеқциа ахьызыҩуаз атетрад аҿы инанысҵеит «С. З.» ҳәа ҩ-нбанк. Аҵәаӷәагьы инҭаскит. Убарҭ анбанқәа срыхәаԥшуа сышхәыцуаз ауп алеқтор сышгәеиҭа.
– Иҟалеи, Сикәа, узымыҩуеи? – ихы насықәикын, ибласаркьақәа днарцәыҵыԥшны днасзыԥшит.
– Акгьы ҟамлаӡеит, аха абра џьара саацәыхҟьан, – сҳәеит уаҳа исҳәара анысҿамшәа.
– Уҩла, уҩла! – аҵыхәтәаны днасабжьан, дызҿыз ԥшьшьала инациҵеит. Саргьы схәыцра ааныжьны ииҳәо нҭаҩуа сҿынасхеит.
Аҵәҵәа аныҟала иара дындәылҵын дцеит. Ҳуада ҳзыҩнатәаз бжьыла иааҭәит. Сара ҿымҭӡакәа стетрад аартны иахьысцәыбжьахаз снахәаԥшит. Абӷьыц агәҭа иахьазеиҟароу ибжьаҿӡа иааныжьуп. Уаҟа иқәгылоуп ҩ-нбан заҵәык наҟ-ааҟ еиҿаԥшуа. Сара урҭ срыхәаԥшуеит, срыхәаԥшуеит, сқәыԥсычҳауеит, стәоуп сҟәиҭӡа...
Абас мацара иаасхызгеит алеқциақәа зегьы. Ашьҭахь, ҳаноурыжь, схы сықәыжь аӡәгьы сизымԥшӡакәа хәыцрала сҭәны ҳзеиԥшнхарҭаҿы сааит.
Сеиҭанықәыԥшит сара зқәыԥшра саргәаҟуа ҳзеиԥшнхарҭа ашҭа хәыҷы. Аха уаагьы сакуамызт, сгәы ҭыҵны ицон. Ԥыҭрак ашьҭахь, сыԥсы ааиҭаскшәа зун, аспортзал ахь счамадан хәыҷы аашьҭыхны сҿынасхеит.
Амҩа саныланы сахьнеиуазгьы лара лакәын сзызхәыцуаз. «Уи бзиоуп, аха даҽаӡәы бзиа дылбозар? Ажәа илҭахьазар? Ишԥасыԥсыхәои усҟан сара? Схы абазгои? Сабацои?.. Аха мап! Ус ишԥаҟалари? Аӡә длымандаз длыцынгьы дсымбози? Длымаӡам, длымаӡам!» – сгәы аҭра иҭамгыло аисра иаҿын сахьнеиуаз.
Ус уи ахәыцра насхыԥраан даҽакы саашьҭнахит...
... Ҳазҭоу аинститут ҳалганы аус ааухуеит ҳҩыџьагьы. Сқыҭан ауп – ҳаҩны. Сан, саб, саҳәшьеиҵбы, лара, нас сара. Лареи сареи иҳауит актәи ҳуалафахәы. Аҩны иҳаигәырӷьеит цәгьалаҵәҟьа, иҳадырныҳәалеит.
Ҽнак Аҟәаҟа ҳааит. Ҿыц анхара иалагаз ртәы шубац,
ҳнеиуеит амагазинқәа ҳнарыҵаԥшуа. Иааҳгәаԥхогьы ааҳхәоит, иаашьҭаҳхуеит. Аха ус ҳашнеиуаз ахәыҷқәа рыхәмаргақәа ахьырҭиуаз иааныскылеит ҳзықәтәаз амашьына.
– Иҟалеи? Ҳзаангылеи ара? – дсазҵааит дахьсыватәаз.
– Абраагьы хәҳатәы бзиак ыҟоуп, баала исыцаабгап, – сҳәан, амашьына сынҭыҵит. Ларгьы дааҭыҵын дсывагыланы дахьнеиуаз, – закәи ара ахәыҷқәа рыхәмаргақәа рҿы игәаԥхаз? – ҳәа лгәы иаалнаҭеит.
– Иарбан уара ара иухәҳауа? – ҳшыныҩналазҵәҟьа дсазҵааит хәыҷы хәмаргамзар акгьы анылымба.
– Аа, абни! – аҽы хәыҷы кәадырны иахьықәгылаз снапы нарыхханы иналсырбеит. Лара уи днахәаԥшит лыблақәа кыдырхала. Ашьҭахь, лылаԥш уи аҽы хәыҷы инаҟәылган данаасҿаԥшы даарыцҳасшьеит.
– Иазууеи, Сикәа? – дсазҵааит лара.
– Имгәыӷкәа иԥсхьада, иҳамазааит аригьы! – сҳәап ҳәа сгәы инҭаскуан ауп ҳспортзал ашә сышнылагылаз. Схәыцрагьы саалҵит убасҟан.
– Оо, Сикәа, уҩнал, арахь, уҩнал! – днасыԥхьеит ҳарҵаҩы еиҳабы, ҳара анапылампыл асразы ҳазыҟазҵоз, саниба.
Сара уи иоура ҷҟарапат снахәаԥшын блала дааимыздеит. Нас салам наисҭан, саԥхьа иааиз аҷкәынцәа рспорт матәақәа ахьыршәырҵоз ауада хәыҷы ахь инеихызгеит...
... Ҳарҵаҩи ҳареи акыр ҳаибаркареит, ҳирааԥсеит аԥхӡы ҳалҵәҵәа, аха агхақәа иҳамазгьы акыр ишьақәицалеит. Нас ҳаамҭа анынҵәа днаҳабжьан, зегьы ҳнеимпит...
Ҳинститут иавгоу амҩа ахықәқәа ҵла ԥшӡала ирхиоуп. Ашә уанындәылҵлак урҭ аҵлақәа унарыҵсуа уҿынаухоит. Аа, абыржәы абарҭ аҵлақәа руакы сыжәҩахыр надҵашәа сҽырнааны аинститут ашә сахәаԥшуа сгылоуп, иаасҭаауа ахәыцрақәа аки-аки неиҭныԥсахло.
Ус аҵәҵәа абжьы аасаҳаит сара. Астудентцәа аӡәаӡәала иаадәылҵуа рҿаархеит. Арҭ шьыбжьышьҭахьла иадырԥхьоз ракәын. Иахьала уаҳа леқциа рымамызт. Сара урҭ срыхәаԥшуеит сгыланы, блала еимыздоит, сылаԥш шаҟьшаҟьо ирылоуп. Аха сыззыԥшыз данаадәылҵ лышҟа
сшьаҿа неихызгеит. Уи илшәыз аџьемпыр ԥхьарҟьеи лцәа иадшәало иӡахыз аиԥкеи хәаԥштәын ирымаз, аха уеизгьы цәгьа илнаалон. Иаҳҳәарами, зегьы рыла деинаалаӡоушәа акәын сышлыхәаԥшуаз.
Сара уи санаагәалҭа ишызбоз лыблақәа ааихаччеит. Уи сара сгәы иахәахит, уимоу, сгәы аарчыхәчыхәызшәагьы збеит.
– Мшыбзиа, Заира! – сыԥхашьаԥхаҵо сналыдгылан лнапы аалымысхит. Аха лнапы ахьааныскылаз акәу, сганахьала исыхәаԥшуаз атәым блақәа ракәу сыздырам изыхҟьаз, иаразнакала акы бызбызуа инасҿықәлан сеилшьаауа аҿынанахеит.
– Бзиа збаша, Сикәа! Иҟои? Уаҳзаазгеи? – лыблақәа гәыкӡа днасҿаԥшит.
– Шәызбарц саақәлан, – сҳәеит сыԥсыԥ ааивҵахазшәа саақәыԥсычҳан.
– Уи бзиами, нас ҳаубарц уаазар, бзиала уаабеит. Ҳара ҳҟны гәыкала иааиуа дыԥхаҳҵом, – лҳәан, ҳнеицәажәо, ашьшьыҳәа амҩа ҳнанылеит. Лҩызцәагьы аалзыԥшны иааҭгылан, аха ҳныҟәашәа зеиԥшраз анырба ршьаҿақәа инарыцырҵеит.
Сара убри аамҭазы сышьҭахьҟа сынхьаԥшит. Блақәак ҵархәрыланы ишсыхәаԥшуаз збеит. Урҭ ҳара иҳазкылԥшуан, ирҭахымзар ҟаларын сара сахьырбоз, аха снеиуан урҭ рыгәхьаа мкӡакәаны, хәыҷык аҟарагьы сгәы иахәомызт, аха уеизгьы...
Ари аҷкәын исызкылԥшуаз, сара акырынтәы дызбахьан, аха ҳзеибадыруамызт. Уажәы дсыхәаԥшуашәа анызба «сзылаԥшықәиҵазеи, анаџьалбеит?» – насгәахәт...
Шьҭа ҳзеиԥшнхарҭа ҳазааигәахарц егьҳагмызт. Иҳахәаԥшуаз аблақәагьы уажәы ҳхала ҳаизаанрыжьын ҳнеиуан ԥшьшьала. Аха ашьҭахь ишызбоз лныҟәашәа инацылҵеит. Сара ҳамҩа иҵагь ихаразар сҭахны сахьнеиуаз лцашьа санахәаԥш иаасҭахымхеит.
– Сикәа, саҭамзааит, хәыҷык аҟара сыццакуеит, ана сҩызак лҟынӡа снеироуп, – лыблақәа еихаччо сааныжьны лҿыналхеит.
– Сара бнаскьазымгои?! – сыбла гәыӷрақәа уажәраанӡа иҭгәырӷьаауаз ааиқәышьшьит. Схахәы еиқәаҵәагьы снапы налысшьын сналзыԥшит.
– Мап, анаскьагара сҭахӡам, сымала сцоит, – дындәықәлеит аҵыхәтәантәи лылаԥш насхылган, сышлыхәаԥшуаз... Аԥша гәыбзыӷуа илыдҳәаҵалон. «Баангыл, баангыл, макьана бымцан, бымԥрын иаразнак, дрыцҳами! Дрыцхами ихала даанбыжьыр?!» – сцынхәрас илыдгәыбзыӷлон дамшьҭырц, аха уи даанымгылакәа ацара даҿын. Сара днаскьазгар цәгьа изымбеит, аха илгәамԥхошәа анызба, сҽааныскылеит.
Сара ашьшьыҳәа инеиуаз аҳәыҳә ԥшқа сшалахәмаруаз снапы инаныԥрааны исыцәцазшәа, исыхьыз сзымдыруа сгылоуп сшанхан. Сыԥшуеит, аԥшра саҿуп дахьцаз шыҟоу. Сгәы аҭра иҭамгыло ицәқәырԥо аҿынанахеит.
Даҿуп ацара, даҿуп ацара. Лышьҭахьҟагьы дхьаԥшуам, акыр днаскьахьеит. Дааваҵәир, уаҳа дызбаӡом. Сгәы ааԥшаан, сылаӷырӡқәа аахаҟәҟәалазшәа сааҟалеит. Инеилаҵәеит. Убасҟан исыхьыз сыздырам сыбжьы ныҵакны лыхьӡ ҳәаны акаҩ ааҭсыргеит. Сгәы шыԥшаауаз уи сыбжьы ала уаҩы идырратәы иҟан. Сыбжьы иааҭсыргаз лыхьӡ неиҭаҳәо дызлацаз амҩа иԥшаа-ԥшаауа инанылеит. Аха ишнеиуаз илмаҳаӡакәа аҳауа иналаӡы ицеит. Лара даанымгылакәа ацара даҿын.
– Заа-ии-раа! – дырҩагьых сыбжьы аармаҷны иналықәсыргеит лышҟа сшьаҿа инацҵо. Уи сыбжьы уажәы иналыхьӡан даахьанарԥшит, аха лнапы аалҟьан, деиҭандәықәлеит. Убысҟан, сгәахы ааибакӡан, сшьаҿақәа неихҳәа иаарццакны сналышьҭалеит. «Баангыл, Заира, баангыл! Ажәак басҳәар сҭахуп. Ари сара соуп, сара соуп ибышьҭоу, сара... сара... Сикәа!..» – сгәы ҭамгыло ахәыҭхәыҭра иаҿын амҩа сахьықәз.
– Еи, арԥыс, уабаццакуеи ас? Уаангыли! – иаасывалаз амашьына анаангыла, ҷкәынак дааҭыҵын ибжьы насықәиргеит сыццакы-ццакуа сахьнеиуаз.
Аангылара шаҟа исҭахымхеи, аха аӡә ҿыҭуа дышсышьҭоу сабацоз, саангылеит уи аҷкәын сихәаԥшуа исеиҳәарызеишь ҳәа.
Уи уажәаакьыскьа исышьҭаԥшуаз иакәын. Ихылԥа ырнааны ихаԥҷыҷар авҵыҳәҳәо, ихи-иҿы аахыгьежьааны, аԥшьра даманакуа дыҟан. Иеиқәа ашьапы ҭшәаӡа, икьаҿ ажәҩахыр ырҭбааны иӡахын, изнапык иеиқәа аџьыба иҭакны, икьаҿ аԥхьа ахьаартыз игалстук па иеиқәа маҟада иахьавҵаз убо, егьи инапала апапирос неиҿыҵакуа иҿааихеит сышҟа.
– Аҩыза, иҟалома минуҭк аҟара, жәақәак уасҳәарц сҭахын, – иҳәан, иҭаҭын амца аркуа днасыдгылеит. Амца анаиркы днаҿыхан ажәҩан ахь игәыргәыл-гәыргәылӡа алҩаҵә нхиҵеит.
– Иауазеи, иауазеи, – ниаҭаскит снеиҿаԥшын.
– Аха уи уасҳәаанӡа уареи сареи ҳаибадырыр сҭахын, – дналагеит излак дкылыԥшны дхьати-ԥатиуа дахьсыдгылаз.
– Ибзиами нас, сара еиҳагьы сеигәырӷьоит, – сҳәеит сҽаарҭынчны.
– Сара Гыџь сыхьӡуп!
– Сикәа!
Ҳнапқәа аиимаҳхит.
– Уара акырынтә узбахьан... Ҳинститут аҿгьы зны-зынла уаннеило сухәаԥшлоит, аха еибадыршьа сзамҭеит акәымзар, – даҿын уи арԥыс ацәажәара иажәақәа нықәҵа-аақәҵо. Аха шьҭарнахыс аԥсшәа ҳзеилахашт... Адунеиаҿы аиҩызароуп ахи-аҵыхәеи. Ҩызада ауаҩы дызхәарҭоузеи? – ацәажәара дшаҿу иҽаарччашәа илацәа неиқәԥса-ааиқәԥсо данаасҿаԥшлак схы аасырҵысуан, – усоуп, усоуп, ҳәарас иаҭахузеи, – ҳәа гәаныла иҳәауа.
– Ҷкәынцәақәак убап уҩызарагьы зҭахым, аха сара урҭ среиуам. Аҩыза изыҳәан ужьы ԥҟатәуп рҳәар, иԥысҟоит, сеигӡом... Уи иазаауазеи, аха аказы суазҵаашан, иҟалозар? – инапы сыжәҩахыр инықәиҵан илақәа харпаӷьаланы днасыхәаԥшит. Убасҟан рыжәтә фҩыкгьы насҿаҳаит санынеиҿаԥшы. Нас ауп ианыздыр ари аҷкәын шәыграммқәак ҭарццеины дшыҟаз.
– Иауазеи, мшәан, усазҵаа!
– Сызуазҵаауа убри ауп, аха умазар анахь ақалақь шыҟоу ҳналалап насгәахәын.... Араҟа ҳаҿқәа хшәашәа-хьшәашәаӡа ҳабеидгылари. Џьара ҵәыцақәак ҳаибадырра иазаҳкыр сҭаххан, – иҳәеит иҿаԥшылара аарԥшӡаны.
– Ибзиами уи, иабаргәи. Ҵәыцақәак ҳаибадырра иазаҳкыргьы ԥхашьараӡам, аха иазууазеи аҿамҩа сҿахьы иназгом, – сҳәеит игәы сызнымхаратәы сажәақәа раӡо.
– Нас зынӡаскгьы иумжәӡоиу? Ма ауарашгьы узымжәри?
– Саҭамзааит, арыжәтә зжәуам, ауарашгьы анаажәша ҟалап, – сҳәан, аԥсраказгьы изымуит, избанзар, арыжәтәжәра ианакәзаалакгьы сара исцәаҩамызт, ҩбагьы, сара стәала сахьахәаԥшыз даҽакалашәа сназхәыцит.
– Ишуҭаху, рацәак иудысцалом, – нсаҭеикит, ус аламала унасыдгыланы иахьуҭаху иургьежьуа шсакәымыз аниба...
– Абра абарсҟаҟ зхысҳәаауа убри аӡӷаб лоуп, – Гыџь уажәы ибӷа аҵла иадҵаны иҽырнаашәа дахьгылаз даҿын ацәажәара. – Уи сара абра дызбеит. Лморахә мыӡааит, дпыжәӡа данызба сыԥсы налылахеит. Уԥсы зламхо лоума? Абзиабара закәу усгьы уара иудыруеит, иуасҳәом сара. Аиаша уҳәарами, сназхәаԥшыз уи аӡӷаб дысгәаԥхеит. Уи сара мцрак аламҵакәа иуасҳәоит. Лара макьана лхы аӡы ҭыршоуп, дхәыҷуп, аха егьа ус иҟазаргьы, далгаанӡа сылзыԥшуан. Амала, абра џьара залымдарак сыхьырҳәа сшәоит. Аӡәгьы игәы сасыр сҭахым, аха... – ацәажәара дааҟәыҵын днасыхәаԥшит. Саргьы ибла сынхыԥшылеит, аха исеиҳәоз акәӡамшәа даҽакы нхызбаалеит.
Сара уи иажәақәа исаҳауаз сгәаҵанӡа инеиуан, сгәы иахәомызт, иалакьакьон, аха «зашхәа уҭоу иашәа уҳәароуп» ҳәа, ичҳауа снеиуан аҵыхәтәаны дабакылсришь ҳәа.
– Уаналага иумҳәои нас, сара узсыхәаԥшуеи? – иажәақәа шысгәамԥхоз удырратәы ҽаасҭит иаахжәаны.
– Изуасымҳәахуеи, убри аӡӷаб уара улышьҭоуп ҳәа саҳаит, сара бзиа дызбоит, краҳзеилаӡазар, дсанажь сара. – Исеиҳәарызеишь ҳәа дцәыҵагызмалха деиҭаасҿаԥшит.
Арик сыбӷа аҿахҳәа иааԥнаҵәеит. Сгәы акы хьанҭаӡа инҭаҳазшәа сааҟалан, сахьгылаз самкуа аҟынӡа снеит. Сычҳара уажәшьҭа ихыжжуа иалагеит. «Мшәан, цасҳәа дсылахәмаруама, исеиҳәақәо закәи?» насхәыцит... Исычҳаит, исычҳаит, аха ианбанӡасычҳарыз, снеицралан саахшәааит. Уазхәыц уара, бзиа иубо аҭыԥҳа ҷкәынак макьана цқьа
иузымдырӡо, дсанажь ҳәа уеиҳәар «аҳа, дусҭеит, думаз, суԥырхагам сара» ҳәа узиаҳәару?.. Сара сыхәҭаахь ала иасҳәаз абри ауп:
– Аҩыза, ишуасҳәарагьы сыздырам, аха уи азы уаҳа жәа соумҳәан.
– Избан уара?.. – аҵәы алаҵаны даацәажәеит.
– Избан умбои, бзиа иубаз лара лоуп, лара улацәажәа. Сара сҟны иуҭахгәышьоузеи? Са снапы егьаным. Абриоуп иуасҳәогьы.
– Аа, усоума?! – излак ааҵаирхәрылан ихы нарнааны днасыхәаԥшит, иӡара кны.
– Ааи, усоуп, усоуп! – саахьаҳәын снеиҿагылеит сыԥсахы еибакӡаны, аха нас сгәы аасыԥсахын илацәажәара уиаҟара ишаԥсамыз сназхәыцит. Иаргьы арбаӷь ԥагьа еиԥш иҽааирбабан, аха слакҭа ырлашьцаны саниба, уа иҽааникылеит. «Ах, уаргьы саргьхандаз» ҳәа игәы ишаҳәоз илақәа ирхубаалон...
– Ишуасҳәаз ауп, – сҳәан, сымҩахь сҿынасхеит.
– Ааи, усоуп, усоуп!.. – егьшалымҵуаз аниба, уаҳа мҳәаӡакәа, игәы дҭахәыцуа дгылан дсыхәаԥшуан сахьнеиуаз,
Уи бзиоуп, аха дсыдызцалазеи, дсыдызцалазеи, иараби? Ибзиарагьы сҭахымызт, ицәгьарагьы. Сукәыхшоуп, дызлоузеи уҳәарауеи? Аӡәгьы дизымхакәа ҩыџьагьы дрышьҭалеит? Шаҟантә ӡӷабк длыцны дызббахьоузеи, шаҟантә? Аха диуазар? Диҭынхазар?.. Мап, мап! Уи диҭынхам, диҭынхам! Аха дабасықәшәеи уҳәарауазеи?..
Уи дахьызбахьаз сгәаларшәо, схәыцуа сышнеиуаз ауп Заира лҩыза лҟнытәи дшаасԥылаз. Уи шәҟәык лкын, лҩыза илымылхзар акәхарын. Уи цәгьалаҵәҟьа ашәҟәқәа бзиа илбоит, дрыԥхьоит, иагьеиллыргоит.
– Сикәа, уабаҟаз уажәраанӡа? – днасазҵааит лара.
– Саныбԥырҵ чкәынак дсықәшәан, ҳшеицәажәоз ҳааидхалеит, – сҳәеит. Сыԥштәгьы ԥсахны сшыҟаз гәалҭазар акәхап, днасҿаԥшын лылаԥш аасыдхалеит.
– Иухьи? Улахь еиқәушәа збоит, дарбаныз иуацәажәоз  – дсазҵаит.
Сара уи азнык азы исымҳәеит, аха ашьҭахь иансыдылцалаӡа, ихьӡ заҵәык лгәы инықәсшьит. Ишызбоз исҳәаз аалгәамԥхеит лара.
– Дабаҟаз? Иуеиҳәоз? Дзышьҭази уара уҟны? – сааҭылҵааит, уи аҷкәын ларгьы иӡбахә лаҳахьазар акәхарын.
– Акгьы, ус ҳаицәажәон ауп, – сҳәеит исаҳаз аӡбахә ала ажәак сҿамыршәӡакәа. Ларгьы уи уаҳа ақәҿылымҭит, саргьы сҽаасырҭынчит.
Уажәы ҳҩыџьагьы ҿымҭӡакәа ҳнеиуан, ҳара ҳакәу џьушьап згәы еизынхаз. Сара исыхьыз сазхәыцуеит. Сгәы иалоуп уи аҷкәыни сареи иахьатәи ҳаиқәшәара. Аха ишԥааури, снеиуеит ԥшьшьала инеихго.
– Сикәа, унеи! – ҳзеиԥшнхарҭа агәашә ҳанаадгыла, инасыдылҵеит лаԥхьа снеиразы.
– Иҟалома, баԥхьа сышԥанеиуеи! – нлаҭаскит сара.
– Ибзиоуп нас, саҭамыз, – лҳәан, дынҭалеит агәашә. Саргьы сналышьҭалеит.
Ашҭа агәҭа ҳаннеи, бзиала неибаҳҳәан, ҳнеиԥырҵит. Аха сара ҩбаҟа шьаҿа анааихызга, саангылеит. Лара ацара даҿуп.
Сгыланы слыхәаԥшуан сыблақәа сзылҟәымго, лыҩнашә, сара есҽны сызхәаԥшло, дныҩналаанӡа. Даныҩналоз, изшәасымҳәари, даахьаԥшын днасыхәаԥшит. Сара сгыланы сшылзыԥшуаз анылба, лхылҿсахьа ааихаччеит. Уи сара исхаԥангьы иҟаз сеиқәшьшьра насыхнацеит. Сгәы иахәеит, иааҭгәырӷьааит, иагьаанагеит: «Сара сакәхарушь урҭ абла гәыкқәа ззыҳәан еихаччаз? Сара сзыҳәан акәхарушь уи дызхьаԥшыз? Сара исызкумашь уи ллакҭа ԥшӡа, лқьышә хәыҷы, лыблақәа?..» Уи сыздырам макьана сара. Аха иаарласны еилыскаашт зегьы!..
Сгыланы сыԥшуан, сыԥшуан уахь акыраамҭа, аха ашьҭахь уи аҭыԥҳа ԥшӡа, аҭыԥҳа гәыраз, сара есымша сзызхәыцло, сылаԥш дшыхгылаз суадахь сҿынасхеит...
Сгылоуп сара. Сгылоуп. Ашҭа сықәгылоуп. Снаԥшны избоит, нахьхьи џьара, аҳәысҭаҿы, инҭас-ааҭасуа аӷьӷьа ахга инеиуеит атрақтор. Акы иазаанымкыларашәа иҟоуп. Аблақәа жапжапуа, амырхәага еиԥш ирхылҵуа ашәахәақәа ҵысҵысуа, алашьцара иалԥхоит. Џьара акы ацәынхар ҳәа ишәошәа иахьнеиуа аԥхьаҟа амҩа зегьы арлашоит. Аҳәысҭа азыбжак амшын цәқәрԥара еиԥш еихарсса иаарҳәны ишьҭоуп. Игәазырҳагаха иааԥшуеит анышә еиқәаҵәара.
– Дызусҭада, нан, уи?
Сан даасыдгылт. Дҵаауеит, аха ҿысҭуам. Исмаҳаӡазшәа сҽыҟасҵеит. Дызсазҵааи, мшәан, лара? Дылзымдырӡои уи? Сылаԥш кыдхаланы акәын уахь сшыԥшуаз. Зегь реиҳа сыԥсы зыҿҳәараз акы убри атрақтор ныҟәцаҩы инасцәигазшәа сыҭгылан. Сыҭгылан. Саақәԥсычҳаит, сыԥсыԥ акы иакызшәа, аҳауа насзымхазшәа.
– Шьаликәа иакәхап, уаҳа дарбану?
Аҩнуҵҟантәи саб даацәажәеит. Аҵыхәтәаны сылаԥш нахызган снеиҭаҵит. Атрақтор агәеиҵасыбжь гон хрыжь-хрыжь, еиқәтәарак амаӡамкәаны.
Сныҩлалеит ауада. Зымҩа саб дтәоуп амца иган аҭашәа. Ихахәы шлаӡа, макьанагь мыч гәарҭак шилоу инубаалоит. Ихиҿы еиқәара ашьа алԥхоит. Деилаҟаца, ибӷа нкыдҵашәа блуз заҵәы дтәоуп. Сан акҿыҩра аҟны дҳәарԥсаруа, акы лцәыӡны дашьҭоушәа дыкҿоуп. Асаанқәа рыбжьы гоит. Круны, акныхра ада ирмазеины икнаҳауп.
– Дҵеи цқьахеит, рыцҳа, уи аҷқәын. – Сан астол аақәылрыцқьааит.
– Аҵеиразы бизымҵаан, иаб икәал дҭагылоуп. Ибҭахузеи. Саб ишьҭра сырӡуам ҳәа даҿуп. Иара данызбо иаб даасгәалашәоит. Абри илакҭақәа – зынӡаск иаб ихаҭаԥсаҭа. Ҟазшьалагьы убас ауп дшыҟоу. Абар, сынтәа ҩышықәсоуп, хҩахак ҟамҵауа уахгьы-ҽынгьы аус иуеижьҭеи. Аашьарак имԥан иқәижьлом. Ҳколнхара дгьылқәа нарҳәы-аарҳәуа иара иоуп ирҿгәышьоу.
– Анкьа абнараҿ дынхон. Рацәак иманшәаламызт уи аҭыԥ. Са сымнеицт, аха уажәы аусҳәарҭа азааигәара џьара анхара напы аиркит ҳәа саҳауеит. Иԥсынҵры духааит, – дцәажәон саб. Зны дааҭгыло, нас еиҭа нациҵон. Сцасҳәа иуашәа даҟәыҵуамызт. Знык аӡәы дигәаԥхагәышьар, нас уи иакәӡан зыӡбахә имаӡаз.
Сара издыруан уи Шьаликәа шиакәыз. Аизараҿы исарҳәахьан дузынаҳашьҭуеит ҳәа. Уажәы амхырҭақәа, адәеиужьрақәа дрықәын аҵх лашьцара дагәылԥхо. Уи сара дсымбацызт. Аррантәи сааижьҭеи дсымбацызт. Уи акыр иҽиԥсахзар ҟалап. Сара даныздыруаз дшаҭлаҟьаӡа акәын дшыҟаз, ихахәы илахь иааҭаԥсо. Егьарааны дубаргьы ҩ-шәҟәык икын. Урҭгьы рцәа рхыкәыкәны. Уажә схәыцуеит, сеиҭахәыцуеит, аха цқьа сыблаҿы дысзаагом. Уеизгьы снаихәаԥшындаз ҳәа сыҟоуп. Дзакәхаз сымбарыз!..
– Арыӷьарахь дгьежьит уи аӡӷаб дигеижьҭеи. Агәырҵҟәыл бзиа змоу аӡә лоуп. Иара аҵарахьы даныҟаз аџьабаақәа лбеит акыр. Лара лакәын аҩнгьы, адәахьгьы, иахьабалак иҩуаз. Аха шьҭа илыбаргузеи. Дхынҳәит иара. Шьоукы-шьоукы реиԥш дхылда-ӡылдо дгәармлеит... Лара уаҳа назҭахым аԥҳәысра лылҵит. Дкьакьамкәа, дԥагьамкәа. Хәыҷы ауԥшәылкгьы дырхылҵын дрымоуп, дара наҟ инкажьны иара даашьҭухып. Ихахәы қамсысӡа, лхаҭаԥсаҭа... – даҿын сан.
Сара ахәыцра сынҭанагалазшәа схы кны стәоуп сеиқәшьшьы. Ҿысҭуам...
Ахәыцрақәа срылԥшны хәыҷ-хәыҷы исгәалашәоит уи аамҭа. Аԥхыӡ салоушәоуп сшыҟоу, исзышьҭымкаашәа. Акы сашьҭоуп... Сыблаҿы иаазгар сҭахуп. Иаазгоит, аха инасымпыҵԥраазшәа инасцәыҵабоит. Шаҟа ибзиаз усҟантәи саамҭа, сқәыԥшраамҭа!..
– Убри аколнхацәа роуп убрахь ддәықәызҵаз... Дгәеилыҷҷоуп, деилыххаӡа. Иԥҳәыс хәыҷы лакәзар, уаха иагараангьы дмааргьы алашара каххаа иаркуп луадаҿы. Дизыԥшызар акәхап. Ҽынла иара аус ахьиуа днеилоит ихәы лыманы. Цәгьа ҳаҭыр еиқәырҵоит, уаареигәырӷьап...
Саб ииҳәо акәӡам исаҳауа сара. Даҽа цәажәабжьуп
слымҳа иҭаҩуа, аӡәы ҿыҭуа дсышьҭоушәа, даҽакуп исыхо, ҽакӡоуп...
– Ишԥыкәу сыӡӷаб убри дшигаз ҳәа лҿы ацәа ахылхуан усҟан лан, аха абыржәы улзыԥши? Рхаҵкы дцоит... Лара дааны дыҟоуп ара лыҩны. Ԥыҭраамҭак дымцар ҟалап. Унеины дубахьоу, Ата? – сан лхы насықәылкит. Шаҟа исҭахыз убри илызкны дысмазҵаар? Сара уи ианакәзаалакгьы алацәажәара рацәак исҭахымызт.
– Дба, нан, дба! Ԥхашьароуп, дтәымуаҩӡам!..
Уаххьа анаҳфа сара суадахь сныҩналеит. Шәҟәык сылаԥш нақәшәан иаақәсхит. Искуп. Садтәалоуп ауаџьаҟ. Инасырҳәы-аасырҳәуеит. Аԥхьара сгәы аҳәом. Абӷьыцқәа сырныԥшылоит, сырныԥшылоит, ииашаҵәҟьаны акы рнысхыр сҭахушәа. Аха, мап, уи акәӡам сара сзышьҭоу... Сыблақәа, еихьымӡа-еиԥымӡо, сахьақәак нрыхгыланы рҿынархеит...
Ҳашҭа сынҭыҵит. Сахьнеиуа сшьапышьҭақәа аӡаӡаҿы ианхалоит. Амра ашәахәақәа ххаӡа, аӡаӡа цәыкәбарқәа раӡнатәуеит аҳаскьынқәа иахьырхьынҳалоу. Иқәԥсычҳауеит аԥсабара агәы неиҵыхны. Иҭынчуп, ицқьоуп алакҭа ԥшӡара. Ашәырҵлақәа ублақәа дыргәырӷьоит, угәы дырцәажәоит, идырхәыҭхәыҭуеит. Рыфҩы хаа ашьыжьтәи аҳауа цқьа иаманы иуԥылоит, иуԥылоит...
Ашьыжьтәи агәкыра снубаалоит саргьы. Аԥсҭазаара аб-зиабара сагәыҵаҳәҳәа самоуп. Аԥсҭазаара бзиабароуп сара сзын. Снеиуеит. Схахәы еиларҳәы хылԥадоуп сшыҟоу. Сышәҟәқәа џьара исыцәцар ҳәа сацәшәошәа исҩыҵракуп ирыӷәӷәа.
– Нара! – сыбжьы насыргоит. Сара ари аҩны аԥхьа саниасуа есышьыжь сыбжьы сыргалоит.
– Уажәыҵәҟьа, Ата, уажәыҵәҟьа!.. – сара дысзыԥшны дтәаз џьушьап, ахьышәҭҳәа дааҵҟьоит. Лышәҟәқәа кны дыццакы-ццакуа лҿаалхоит уи. Аҵаҩы маҭәақәа лшәуп ахәда абарфын шкәакәа ахҵаны, еилышәшәо.
Амҩа ҳнанылоит...
Рацәак ҵуам сара Нара ҩызас дсоуижьҭеи. Сынтәанӡа ҳара ԥыҭк инахараны ҳанхон. Ақыҭа агәы ҳацәыхаран. Гәыла
ааигәа дҳамамызт. Уахь амҩагьы ҽеимызт. Ибнарашәа иҟан. Ҿуҭыргьы убжьы абнара инылаӡ ицон. Аха сара абыржәыгь бзиа избошәа сыҟоуп уи аҭыԥ. Убраатәи аҵлақәагьы, аҟәара хәыҷы ҳаԥхьа ииасуазгьы – зегьы сгәы рзыбылуашәа снарызхәыцлоит. Схәыцра хааӡа иҟоуп.
– Убри нхарҭа бзиоуп, – иҳәеит саб абыржәы ҳахьынхо азыҳәан. Хәылбыҽхан. Зегьы аҩны ҳаҟан. Усҟан иара арахь аус иуан, ари аҳаблаҿы. – Уаҟа агәылацәагьы бзиоуп, ҳаизааигәаны ҳҟалап. Уажәы акыс зегьы абна илҵны амҩа аҿықәқәа рахь ауп иахьиасуа. Ҳанеи-ааира маншәалахап. Ахәыҷқәагьы ашкол ахь ршьапы мҟьашьӡакәа амҩа иагалап. Анкьа акәын ас хара-хара ианынхоз ҳәа, шьҭа иаԥсам уи ҳара ҳзын.
Саб иҭахын убрахь аиасра. Убраатәи аҭыԥ нхарҭас игәаԥхеит. Сан акгьы ахылымҳәааит. Сара зынгьы исҭахын, зынгьы исҭахымызт.
Ари алԥхынрак убри ҳаҿӡан. Аколнхацәа ҳацхрааит, агәылацәа ҳацхрааит. Ҳаҩнқәа еиҭаагеит. Аҿыцнхаҩ итәы шубац. Араҟа зегь ҳаҭыр ҳақәырҵоит, зегь бзиа ҳарбоит. Уаҩы ҳарам дҳалаӡам.
Ҳныбжьысит агәарабжьара. Аҳәысҭақәа рҿы аус еилашуеит. Тәамҩахә ҟарҵом анхацәа. Сынтәатәи рџьабаа барақьаҭхан иҭыргоит амхырҭа.
Саб ашацкыраз ауп уахь данцо. Ҿыҭуа днарылсуеит аҳабла. Нас абжьқәа гоит. Инеишьҭалоит зегьы.
Нара сара раԥхьаӡа лцәаҩа кьакьазшәа акәын дшызбоз. Аԥагьара лыҵоума сгәахәуан. Рацәакгьы слацәажәомызт. Исгәалашәоит, раԥхьаӡатәи амш аҽны ҳмеицәажәаӡакәа, ҳаицәгәааны ҳаҟоушәоуп ашкол ахь ҳашцаз.
Уи лыблақәа ҭбаауп, лыџьымшьқәа еиқәаҵәаны, ллакҭақәа ԥшӡаӡа агәкыра рыҵоуп. Лыхцәы жәпа ԥаны лышьҭахь иадҽырбалоит.
Ҳашнеиуаз сааҭгылеит. Снаԥшит амҩа ахықәан иҟаз аҳәысҭахьы. Сгәы насыхеит. Уаҟа саб ибригада аус руан. Урҭ ариабжьарак ашара иацгылоит.
– Ҳагхоит, Ата, ҳагха! – аӡӷаб бжьы сыԥхьоит, исыхоит сымҩахь...
Ирццакны ҳнеиуеит. Абри амҩа зегьы убас ҳахысыр ҳҭахушәа. Саҳәшьа хәыҷи Нара лашьеи хыԥхыԥуа иҳашьҭоуп. Аԥша ҳнысуеит, иԥхьанаҳәоит ҳхахәқәа...
...Аурақәа ҭаргалт. Ашәаԥыџьаԥ рыбӷьқәа ҩеижьхан, иҿышәшәаны ихиаала инҭалеит ҵаҟа, аҵлақәа рымҵан икаԥсоуп. Аԥша нылахәмаруеит.
Рҽеидыргалт анхацәа. Иҭәы-иԥха иҟоуп...
Ус иааит аӡынра. Амшқәа рҽеиҭаркит... Ас ԥаҟьақәа леиуеит, илеиуеит. Ашәаԥыџьаԥ хыбны игылоуп. Ишкәакәароуп иахьабалак.
Абас ианыҟоу сара сымч иацлошәа ауп ишызбо. Снапы рыххауа, ажәҩан саҵаԥшуа сгылоуп. Убарҭ ацырақәа иааиуа сгәыдсыҳәҳәалар сҭахушәа. Исҿаԥсоит асы, исҿаԥсоит...
Идагәаӡа «еҳе-ҳеи» ҳәа иалыҩуеит асы...
...Нареи сареи аурокқәа анеицыҟаҳҵало ыҟоуп.. Лареи сареи класск аҿы ауп ҳахьтәоу. Амала ҳакласс еиҩшоуп. Хаз-хазы ҳаҟоуп.
Уи сара слыцхраауеит аҳасабразы. Уи сара еиҳа исыцааиуеит.
– Ишԥаҳаԥсыхәоу шьҭа, ианакәымыз иалагеит, мыҿ хьышьаҵәыкгьы ҳамаӡамкәаны. Нара лан дахьтәаз даацәажәеит. Нас сара днасҿаԥшит. Акы лҳәарц шылҭахыз ҩашьомызт, аха егьлымҳәеит. Аиашазы, амҿы ҳәа ахац рымамызт.
Нара лан Шьакәа макьаназ дыӷәӷәаӡа дыҟан, аха егьаумҳәан, ахаҵа дахьыҩнам аҩнаҭаҟны иагьа ҟауҵаргьы ианымԥшырц залшома.
– Ма абри Шьықәыр хәыҷы ддуны дсымандаз, исыбаргәыз?!. – лԥа днаихәаԥшит ан...
Нара лаб иҟынтәи иҭынханы ирымаз ипатреҭ заҵәык акәын. Ар рымаҭәа ишәҵаны аҭӡаҿы икыдкнаҳалоуп. Аррантә дхынҳәит, аха ихәра ииааит. Шьықәр дмаҷӡан усҟан.
Сындәылҵит. Ауха аҩны акыраамҭа сыҟамызт сара. Аҵх лашан. Асы амахәҭақәа ирықәыҩрны сыкәа иҭаԥсон ихьшәашәаӡа. Снапқәа ахьҭа иакуан, аха исычҳауан. Схы-сҿы ҟаԥшьӡа бнала снеиуан...
Ашәаԥыџьаԥ рымахәқәа асы иархәеит, иартырит. Аидара иаҵоуп иқьуа.
– Нара!
Нара асы лықәхәмаруа дааиуеит. Шьал касык лхоуп. Лашьа ҳәыҷы уи џьаракыр дицәцар ҳәа дшәошәа длышьҭагылоуп.
– Иҟаумҵан, иҟаумҵан, акы еиԥшымкәан суҳәоит, – дааӷьаҵәыӷьаҵәит. Асыркәымпыл искыз дрыцҳанашьазшәа лывараҿы ахәаԥ аалнаргеит.
Амҩа ҳшьапышьҭақәа анҵо ҳнеиуан. Урҭ ҳашьҭақәа еиманаԥсарц агәы иҭоушәа аҳәылы-ҳәылыҳәа иауеит асы.
– Сара издырит иаразнак, гәҩарасгьы иҟасҵеит... – лҳәеит лара.
– Изакәи иара?
– Ата, уара уакәӡами иаха амҿы ҳзаазгаз?
– Мап, сара сакәӡам,– сааԥышәырччеит.
– Сара издырит уара шуакәыз. Уаҳа иаҳзаазгодаз. Аӡәгьы издырӡомызт амҿы шҳамамыз. Сан азныказы ихалымҵеит, аха нас улныҳәон, улныҳәон акыр аамҭа...
Асы бахҵәаӡа илеиуан, ихкәомызт. Ҳцон иԥуа. Ҳаигәырӷьон ҳамҩа ашколахь иахьгаз. Убраҟа ибзиаӡоу акы шаҳзыԥшу удырратәы мчык ҳаманы ицон.
... Аҩны абарҵа сыҵагылоуп. Амра каԥхара иазгәышьуа иҟаз адгьыл абара иаҿуп. Ахылҩа шьҭыҵуеит. Уи иацҩеиуашәа адгьыл ахаҿы ҳаскьын иаҵәала иарԥшӡоит. Аҽеиҭанакуеит аԥсабара. Иԥхашьа-ԥхаҵо аҽеилаҳәара агәы иҭанакызшәа иҟоуп.
Избоит, Шьакәараа рашҭаҿы, аҩны аҿаԥхьашәа Нара лашьа хәыҷы дгылоуп. Акы рхәашаны ҵаҟа икаиԥсоит. Аҳәыҳәқәа ҳәырҳәыруа еилаҩеилысуеит. Урҭ аҳәыҳәқәа рымоуп.
Нара даадәылҵит. Лхы лалырҟәит, нас ҳәыҳә ԥшӡак аашьҭылхуеит иԥыр-ԥыруа. Лнапы инықәлыртәоит. Илҳәо уара идыр, дацәажәоит, дацәажәоит. Уи илҳәо аҳауашәа илзыӡырҩуеит. Ахы ырнааны, абла хәыҷқәа ҭхәыхәӡа аҽырҭынчны илыхәаԥшуеит. Лнапы ахьылшьуеит лара.
Аҳәыҳәқәа ҟәбаҟәшәо ахәаша шьҭырҟәшәоит. Еицәажәоит дара ртәала. Аха нас инаҵԥраауеит. Рымҵәыжәҩақәа шкәакәаӡа инеиҵырхуеит, ихаланы ҟьаԥ-ҟьаԥҳәа инеинырҟьоит, нас инатәоит, иааиуеит ҳааигәара. Сара урҭ срыхәаԥшуеит. Убарҭ акала исзааигәоушәоуп ишызбо. Ибзиаӡоу акы рнызбаалоит.
Нара илкыз аҳәыҳә ноулышьҭит. Ҳалаԥшқәа аманы аҿынанахеит. Егьырҭгьы уи иазыԥшызшәа иныҵԥрааит. Урҭ ажәҩан аҿы ихаланы иԥырԥыруеит, иԥырԥыруеит. Аҭынчра иҟоу иеигәырӷьоит. Нас рҽоурыжьуеит, акгьы иакӡамшәа инҭалоит ҵаҟа. Аа, инкашәеит уҳәап. Аха рымҵәыжәҩақәа неиҵырхуеит. Ихиааланы, инеины аҩны ахыбраҿы инықәтәоит. Рыхқәа еизырханы инеиҿахәыҭхәыҭуеит, инеиҿацәажәоит. Убарҭ ргәырӷьара ҳатәнатәны ҳрыхәаԥшуан, ҳрыхәаԥшуан акыраамҭа ҳааҭгыланы.
– Ди, о, ди! – сан лышҟа сынхьаҳәит сара, зны.
– Изакәызеи, нан?
– Нара лҟазшьа бзиами, ди?
– Аиеи, нан, аиеи. Уи дыхшара бзиоуп...
Раԥхьаӡа акәны исҳәоит сара сан лҟны уи аӡӷаб лыӡбахә. Раԥхьаӡа акәны. Исзырҳәаз уара идыр, исҳәеит убас. Убас исҳәандаз ҳәа сыҟан уи аҽны.
Ауха сан дынцәыҵахәыҭхәыҭуа саб маӡажәак иалҳәон. Уи сара исаҳауан, егьи ауадаҿы сахьтәаз. Схы сықәжьны сурокқәа сырҿын.
– Сара ари гәасҭеижьҭеи акрааҵуеит, – иҳәеит саб. – Ибгәалашәоу уахык зны акыр аамҭа дмаазт, дабаҟаз зыбгәахәуа?..
– Дабаҟаз, уара?!.
– Дабаҟаз бымбои, акамбашьқәа нҵеикын, уардынк азна амҿы рзааигеит, асы еимапаны ианауаз...
– Абри Нара дигәаԥхозар ҟалап...
Исаҳауан сара урҭ рцәажәабжь. Схәыцрақәа хааӡа, иԥшӡаӡа акәын ишыҟаз. Инаскьаргон аҵх. Сара сышәҟәқәа нарҳәы-аарҳәуа стәан.
Амш бзиоуп иахьа. Ааԥынра ашҭа инҭалеит аԥсабара. Амырхәага ҟәандаӡа ауп ишыԥхо. Иахьа иззакәу сыздырам,
ахьшәашәарагь аҵам. Ашәаԥыџьаԥ иҵегь ирызҳар рҭахны рҽеиҵыхуа иҩеиуеит.
– Ари абоуго, Ата, иаа? Изуҭода?
Саҳәшьа хәыҷы дсыдгылоуп, лыблақәа ҭырхаха дсыхәаԥшуеит ак еилылкарц лҭахушәа. Аҳәыҳә хәыҷы иску лнапы ахьшьуа. Уи сара жәаха ақалақь аҟынтәи аӡәы имхны иаазгеит. Цәгьашәа иԥшӡоуп.
– Ари сара аӡәы илзызгоит, аҳәыҳәқәа бзиа избо аӡәы. Ибымҳәааит бара џьара?
Сынҭҟьоит агәашә, аҳәыҳә хәыҷы сыманы.
– Нара? – сыбжьы сыргоит. Иласӡа гәырӷьара хәыҷык аманы исаԥысны ицоит. Аҵлақәа ирылсуеит, аҵлақәа ирыбжьысуеит. Амахә хәыҷқәа ирыласуеит. Уаҟа инаӡоит. Уи дысԥылоит, уи дыччоит. Ҵкы ӷрак лшәуп, ахәда ашкәакәа ахҵаны. Ашәҭыц даҩызоуп, ааԥынра иаԥылаз. Сара дысзыԥшуп, ак сҳәарц лҭахушәа. Са слыхәаԥшуеит, ак лҳәарц сҭахушәа.
– Ари ббо, Нара? – сҳәеит сара.
– Изакәызеи? – дҵаауеит лара.
– Аҳәыҳә, аҳәыҳә хәыҷы!.. – илсырбоит.
– Иабаҟаз?.. Иузҭада?..
– Исоуит џьара...
– Иабоугои, Ата? – дсыхәаԥшуеит лара.
– Бара ибзаазгеит. Аҩны ахала заҵәык исыман ариабжьарак. Ибымдыруеи иахьа закәытә мшу? Аиеи, Март ааба! – Ибыдкыл сыхьӡала?
– Исыдыскылоит!.. – лыблақәа ааԥшӡахеит. Акы ргәаԥхан инеихаччеит. Иналсыркит сара. Ҳҩыџьагьы ҳахәаԥшуеит уи, ҳҩыџьагьы ҳаигәырӷьоит. Ҳхаҳҿқәа лаша-лашаӡа ҳгылоуп.
Сыԥсыԥ сгәаҵанӡа иганы саақәыԥсычҳаит. Хьанҭарак саҵоушәоуп сшыҟоу. Схы ҩышьҭысхит. Акьаҭара иналагаз амца мыцәандаз ҳәа акәасҭхақәа рыхқәа неихәласкит. Уигьы мыцәарц агәы иҭоуп.
– Нан, ушьҭамлаӡаци уажәыгь? Ушьҭал, нан, ушьҭал! Уԥсы ушьап, укараханы уҟоуп. Иахьа хәлаанӡа иныҟәо, аус зуа, умааԥсои? Уаҵәы ашьыжь дырҩагых угылароуп...
Сан лыбжьы лыргеит, сара сзааӡаз сан, ззыҳәан адунеи
сықәу. Иудыруоу, хышықәса исмаҳаӡакәан сыҟан уи лыбжьы. Хышықәса. Салгеит абжьаратә школ аихьӡара сыманы, агәырӷьара сыманы. Ус, арра исыԥхьеит сара. Нара ак ласҳәарц сҭахын, абри санцалакгьы сылгәалашәалартә еиԥш ибзиаӡоу акы. Аха сахьымӡеит, исҳәартә еиԥш сахьымӡемт, сақәымшәеит. Уаанӡа са сыԥхашьон уи лҟны, сыԥхашьаны егьсызҳәомызт. Сқәыԥшра акәхарын исԥырхагахоз, уаҳа иарбану. Хышықәса сан дысзыԥшын ара. Хышықәса арра сыҟан сара. Хышықәса сазыԥшын Нара лышәҟәы, сышнеи-шнеиуаз зоура саҟәыҵыз ашәҟәы...
Сышьҭалеит. Акы сарцәом, акы сгәы иҭыхоит... Алашьцара ахатәоуп аԥсабара. Сыблақәа нхыстуеит. Дырҩегьых исыхоит акы...
Атрақтор ашәахәақәа алашьцара иалԥхоит иххаӡа. Агәыргәырбжьы гоит. Агәеисрабжьы еиқәтәарак амаӡам.
Адгьыл еихырсса, иаарҳәны ишьҭоуп еиқәаҵәаӡа. Амшын еиқәара еиԥш иааԥшуеит, џьара ҿаҵак ус иааныжьны иубашам. Ҭынчроуп. Уи иаха далган дцеит. Иаха дмыцәаӡеит. Саргьы сыцәа ҭынчмызт иаха. Иахьа ашьыжь дызбар ҳәа дшәазшәа ишьҭыбжьык ыҟаӡам. Снаԥшуеит уахь, снаԥшуеит, убрахьынтәи акы збар сҭахушәа, аха акгьы ыҟаӡам.
Сҳабла сналалоит...
«Исызгәакьоу сҳабла хәыҷы! Егьаџьара сыҟазаргьы саауеит сара уара уахь. Мчык сыхоит уа ушҟа. Уи ԥшӡоуп ааԥынра еиԥш. Ахрақәа урҿанагалоит, ашьхақәа урыхнагоит, амшын урнагоит, уи зегь реиҳа иӷәӷәоуп аԥсабараҿы. Убри амч саанагеит саргьы. Уа укажьны суԥырҵшам сара. Зны сылахь еиқәуҵаргьы, зны сыччаргьы – уара сутәуп. Сара уара уцәгьарагь салахәзароуп, убзиарагьы...»
– Миха, о, Миха! – сыбжьы сыргоит.
Оҳо, ари аҩын ду иргылазаап сыҟамижьҭеи! Ишԥабзиоу. Абри зегьы инапы иалихзар акәхап. Иџьабаа. Дыкруҩын усҟангьы, зегьы дырзыҳаҵҳаҵон.
– Ҳаи! – даақәгылт абарҵа. – Умааиуеи арахь?
– Мап, уахь снеиуам, Миха. Амхахьы шәнеироуп. Иахьа ҳалгароуп уи иаанхаз. Знык ихкааны иҳаугәышьар, нас акы ҳазыԥшуа ҳаҟамызт.
– Шьана, о, Шьана!..
– Уарбану, нан? – дындәылҵуеит лара. – Аа, Ата уоума, ҳабригадир ҿыц? Уԥсынҵры духааит. Иаамҭоуп, нан, иаамҭа. Уаб шьҭа иԥсы ишьааит, иԥсы ааиҭеикааит, Акыр аџьабаақәа ибахьеит...
Сҿынасхоит. Амҩа сануп. Зны ачаирҭа, зны ахацәа аус ахьыруа. Зегь ҿыцбарах избоит, зегь сгәы рзыҳаҵҳаҵоит. Ибзиаӡоу акы сашьҭоуп, ак ҟасҵар сҭахуп абарҭ ирызкны!..
Сааҭгылеит. Иаха исалҳәаз сан лажәақәа сгәы иқәыҩуашәоуп сшыҟоу. Абри аҩны санавало уахь аԥшра рацәак исҭахымшәа сҽыҟасҵоит сара. Ус сҽыҟасҵоит, аха арахь дызбар сҭахуп. Зынгьы умнеин аҳәоит сгәы, аха дызбароуп. Нас, сналыхәаԥшны сцап, сышьҭахьҟа уаҳа схьамԥшӡакәа.
Агәашә саахоит. Аӡәы сибарҳәа сшәошәа сгылоуп. Ссалдаҭ маҭәақәа исшәыз аасырҽеит. Шьықәыр аҩны аԥхьа дгылан. Ихахәы еиқәа илахь иҭаԥсоит. Аҳәыҳәқәа ахәаша рымҵаԥсара даҿуп.
– Узтәыда уара?.. Иухьӡузеи? – Ахәыҷы дышьҭыхны дыскуп.
Аҳәыҳәқәа нышьҭԥрааит, акы иаршәазшәа. Ахәыҷы убарҭ реиԥш иаргьы дыԥрыр иҭахушәа дыԥшуеит убрахь. Иаразнак снеилууааит сахьгылаз. Исыхьыз сзымдыруа сааҟалеит. Ашәаҿы иан дгылан. Зегь насхасыршҭызшәа сналыхәаԥшит.. Сышҟа дааиуан. Инеихызгеит сшьапқәа. Анкьа дшызбахьаз еиԥш дыԥшӡаӡа дыҟоуп.
Ԥыҭраамҭак ҳаихәаԥшуа ҳгылан. Аҳәыҳәқәа ажәҩанаҿы иԥырԥыруан... Уаҟа сҳәыҳә хәыҷы рылазаргьы ҟаларын. Уи сахьӡом, иԥрит. Аха уи сара иахьагьы бзиа избоит.
Ус хәыҷык сыман, снашьҭанагалан, сахьымнеиц иҟоузеи. Қьаад гәарҭак еизызган еиларҵәины сџьыба иҭоуп. Рызынтәыкгьы еидырҷабланы, еидыӡахыланы бӷьыцк узрылыршәарым.
Аҵыхәтәаны, уажә аабыкьашәа, сыԥхашьаԥхаҵо исыманы
ҳраион аҿтәи усбарҭак аҟны сныҩналеит. Уаҩасак дхышӡа астол дахатәан.
– Мшыбзиақәа! – ниаҭаскит ихы данааҩаха.
– Бзиа убааит! Иҟоузеи? Бзиароума? Уаҳзаазгазеи?
Сара сқьаадқәа наганы иаԥхьа инықәсҵеит. Ариабжьарак иахьсырххоз – рԥштәы рхыгга иҟалахьеит.
Дрыхәаԥшуа, дрыхәаԥшуа, – ибзиоуп, абна иаша аҭӡаҟны итәоу илызнаг, убри лоуп издызкыло, – иҳәеит иара.
Ашә аартны иахьыҟаз сыҩнаԥшит, аха дысзеилкаауам дарбану лара.
– Иаша уҩналаны ушнеиуа, анахьгьы умцакәан, арахьгьы умцакәан, актәи астол акәымкәан, аҩбатәигьы акәымкәан, ахԥатәи уахьнавсуа итәоу, ани аҵкы ӷра зшәу думбои?
– Ааи, дызбоит.
– Убри лоуп, – иҳәан, амҩа снықәиҵеит.
– Шәара шәоума арҭ здызкыло? – аԥҳәыс хышәшәаашәа иҟаз сналыдгылеит.
– Да, исырбеи?
Иналсыркит.
– Уабатәиу уара? – лаԥхьа инықәылҵан днасҿаԥшит.
– Ҵҟыбынтәуп..
– О, Ҵҟыбын қыҭа бзиоуп, еиԥш қыҭа убашам ҳраион аҿы. Иаланхо ауаагьы бзиақәоуп. Жәытнатә аахыс рыӡбахә хара инаҩхьеит, – дналаган иаалырҽхәеит сқыҭа, убра даланхозшәа, иара аҟазшьақәа, аҵасқәа нҭкааны илдыруазшаа. Нас лаԥхьа иқәыз ақьаадгьы днахәаԥшит.
– Ари ауаҩ уара дызлаузыҟоузеи? – днасазҵааит.
– Саб иоуп.
– Ибзиоуп. Уаб аколнхараҿы аус иуеижьҭеи ҩажәи хәба шықәса ҵуеит, усами?
– Ааи, усоуп...
– Араҟагьы убас аҳәоит, ус акәхап нас... – Абӷьыц днахәаԥш-аахәаԥшын егьи аган ахь ала иаарҳәны инықәылҵеит.
– Шәара ақыҭаҿы шәынхоижьҭеи акыр ҵуоу? – лхы сышҟа иаалырнааит иаарԥшӡаны.
– Даара акрааҵуеит. Сабгьы уаауп дахьиз, сабдугьы, саргьы...
– Ибзиан шәынхозар акәхап шәара?
– Хар ҳамагәышьам макьаназы.
– Уажә ақыҭаҿы инхо еиҳа рыԥсы еивганы иҟоуп. Аҩн дуқәа дыргылоит, аҩ ду дара иҭарҭәоит. Араҟа зегь ааухәалароуп. Даара ицәгьоуп ақалақь аҿы ахныҟәгара, џьара лагала бзиак зымҩа иумоуазар. Сара ианакәзаалакгьы ақыҭа бзиа избагәышьон, аха...
Уи ацәажәара лгәаԥхошәа дыҟан, акы ахцәажәара дналагар зегьы нҭырҳәыцааны имҳәакәа даҟәыҵуамызт.
– Уаб аколнхара даналалоз ицалалеит Мачагәа, Қәаблыхә, Леиуа, ус ами?
– Ааи, ус ауп.
– Араагьы убас ануп, ииашазар акәхап...
– Акәхап...
– Ибзиоуп. Уаб зқьи жәшәи ԥшьба шықәсазы диит, ус ами?
– Аиеи, ус акәхап, уаҟа ус анызар.
– Изхысҳәаауа удыруама, шьоукы-шьоукы шәҟәқәак ры-маны иаауеит еиқәырҽаҽаны, уразҵаар асду аан жәиԥшь шықәса ҳхыҵуан рҳәоит, ианиз аиашаҵәҟьа рыздыруам, ақыҭаҿгьы ииашаны иҭаҩӡам.
– Мап, саб зқьи жәшәи ԥшьба шықәсазы диит, усоуп уаҟа ашәҟәгьы дшану...
Акакала иаалырҳәуан абӷьыцқәа.
– Ҳаҭаҳмадцәа уама нырҵуеит, агәабзиара рымагәышьоуп, акыр аџьабаақәа шырбахьоугьы.
Даҽа бӷьыцк аалыртит. Нас даҽакы... Уигьы днаԥхьеит.
– Жәохә шықәса рахьынтәи араҟа иалырхит аҵыхәтәантәи ахәышықәса, аха ианеихыршьаала иалҵыз маҷхеит. Апенсиа ҳәа шьҭа жәаҩа мааҭ роуп иауа, уаҳа азыҟаҵом ара иану...
– Ус акәхап...
Лареи сареи ҳаицәажәон хаа-хаа. Абӷьыцқәа ашьшьыҳәа иналырҳәуан, иаалырҳәуан. Аха дышнеиуаз акәымкәа, акы аалгәалашәазшәа, бӷьыцк лылаԥш нанылкылеит.
– Мап, ари ас иаҳзышьҭуам, – даасҿаԥшит.
– Иарбану иара? – уи абӷьыц саргьы саныԥшылеит, аха акгьы сзеилкаауам.
– Умбои, ара уаб зқьи жәшәи ҩажәижәаба шықәсазы аколнхара далалеит ҳәа ануп.
– Ааи, избоит, – сҳәеит лнацәа хыҟаԥшьааӡа иахьақәкыз сахәаԥшуа.
– Избан иара уаб зқьи жәшәи ҩажәижәаба шықәса рзы аколнхара дзалала? Насгьы шәқыҭа еиԥш иҟоу ақыҭа абаҟоу ҳраион аҿы. Зегь раԥхьа игылоу, аԥызара змоу... Сара стәала, Аԥсны зегьраԥхьаӡа аколнхара ахьышьақәгылаз убраауп ҳәа сыҟоуп зқьи жәшәи ҩажәи жәба рзыҳәан. Уазхәыци, уаанӡа дзаламлазеи?
– Исыздырам сара.
– Вот, уцаны ииашаҵәҟьаны уаб аколнхара даналалаз анҵаны иааугароуп...
– Мшәан, уи иазызуазеи, араҟа иамҳәои даналалаз? – иаасцәымыӷхеит.
– Иаҳәоит, аха уазхәыци уара, дзалалеи?
– Иалыздыраауеи сара дзалалаз?..
– Иуздырам азыҳәан ауп изуасҳәо...
Егьа сҳәандазгьы ҳаиқәымшәеит лареи сареи. Илыдлымкылеит сышәҟәқәа. Саб рыцҳа иажәымҭыҽха апенсиа имоуазаап...
Аиҳабы иахь сныҩналеит.
– Иҟалеи, арԥыс?
– Илыдылкылом сышәҟәқәа, ишԥазури?..
– Избан иара?
– Уаб зқьи жәшәи ҩажәи жәба шықәсазы аколнхара дзаламлеи, жәаба рзы дзалалеи лҳәеит.
– Да, ари узырхәыцша акоуп. – Аиҳабы ихы ааикит. Сгәы нҭаҳа ицеит. Ицәгьазаап ари аҭак аҟаҵара.
– Уи аӡӷаб ахшыҩ ду змоу аӡә лоуп убауоу!
...Ишызбоз ақыҭнагӡком ахантәаҩы ихы балдыз наикәаҽит. Амаӡаныҟәгаҩ илақәа ҟәазӡа ҳасабра хьанҭак исҭазшәа ҿиҭуам.
– Ишԥашәзааури? Шәабаагари уара? Анахь шәдәықәаҳҵан, арахь шәаарышьҭуеит. Амаҷ азы шәхы шәыргәаҟуеит, шәшьапқәа шәырааԥсоит. Абз шәҿам, зегь шәара ижәдыруашәа абӷьыжәҳәа шәыҵҟьоит, шәырҿаӷьаӷьоит. Аргәыбзыӷшьа шәыздыруам, уара, аргәыбзыӷшьа. Уажәшьҭа шәхәыҷқәаӡам, ишәҵа абри ҳара ҳтәы, аус аҟаҵашьа, шәышшапаӡа акәымкәа иахьаҭаххо аус азнеишьагьы жәдыруазароуп. Шьҭа ишԥаҟаҳҵари ҳара, анцәаузша?
Абжь гәаҩа даӷьуанаҵы сара слымҳацәқәа сықәԥсаны сгылан. Аус аҟны аиҳабы данцәажәо уӡырҩлароуп, уиҿаԥар уус иазеицәахоит. Уи сара исаҳахьеит аҟынтә ҿысҭуам.
– Иҟаҳҵара жәдыруама? – амаӡаныҟәгаҩ каамеҭ илиршарашәа, иблақәа кылҵыҵӡа днаҳалаԥшит.
– Иҟаҳҵарызеи?
– Еқәыԥ аколнхара ицалалаз дыҟоуп, дааганы ҳиазҵаап, уи идыруеит аиашаҵәҟьа. Араҟа уеизгьы уи зырҵабыргуа ҳәа шәҟәы ҳамам.
Сара уи ауаҩ сишьҭоуп. Агәаҩара сынҭысуеит, ахәы снықәлоит, сналбаауеит. Аӡиас сныҽԥынгылоит. Аԥхӡы сылыҵәҵәа ацара иаҿуп... Сара уи ауаҩ дсыԥшаауеит. Иаԥхьа сгылоуп, сӷьаҵәыӷьаҵәуеит аусҳәарҭа аҟынӡа дсыцааларц. Аҽы уаҟа ахшьыраҿ иҭан, иааскәадырит.
– Раԥхьаӡа аколнхара иалалаз Еқәыԥи сареи ҳауп. Иара усҟан сара саасҭа дқәыԥшын, иарԥысраамҭа дҭагылан, деилаҟаца. Амца дузақәырԥаломызт. Иарбан илымшара иҟаз? Мызкы дмыцәаргьы ичҳауан. Аколнхара еиҿаҳкааит. Амазара каҳаит. Ачашыла шкәакәа уҭахума, аба уҭахума. Уи ҳара ҳгәаԥхаралоуп ҳшалалаз. Абарҭ ижәбо ачаирҭақәа зегьы ҳара иҳабзоуроуп. Еқәыԥ рыцҳа уажәы чымазарак дакын аиарҭа дамадоуп, акәымзар аус шԥаиуаз! Избан иара аколнхацәа апенсиа зоураны иҟаз рсиа аныҟарҵоз дзанырымҵаз? Уажәшьҭа ҳажәит, иаҳзыжәуазеи? – даҿын ацәажәара уи ауаҩ. Егьырҭ рхқәа ларҟәны иӡырҩуан иӡыӷә-ӡыӷәӡа, харарак рхы инадыркылазшәа...
Адырҩаҽны ҩаԥхьа уи аԥҳәыс хыҷҷаашәа иҟаз лаԥхьа сгылан сышәҟәқәа кны.
– Уара уабатәиу?
– Ҵҟыбынтәиуп, бхаҵкы сцеит.
– Иужәлоузеи?
– Сабалаауп, бхаҵкы сцеит.
– Уаб ижәлоузеи?
– Сабгьы д-Сабалаауп, бхаҵкы сцеит.
– Аа, усгәалашәоит, усгәалашәа...
Лаԥхьа инықәысҵеит искқәаз.
– Иацы ҳабаангылаз?
– Уаб аколнхара дзалалазеи шәҳәан – ашәҟәы аазгеит.
Абӷьыц хәыҷы лаԥхьа хазы иалхны иқәыз днаԥхьеит. Уи ус аҳәон:
«Ииашаҵәҟьаны, Сабалаа Еқәыԥ Ӷәака-иԥа иара игәаԥхарала аколнхара далалеит зқи жәшәи ҩажәижәаба шықәсазы».
Ақыҭнагӡком ахантәаҩи амаӡаныҟәгаҩи рнапқәа ҿаҿаӡа иануп.
– Вот, абри иашоуп, абри ауп ашәҟәы. Шьҭа, аҳаҳаи, акы уацәымшәан. Амза анҵәамҭазы иҟалоит уаб ипенсиа, – дзыдтәалаз астол амгәа даахан ариабжьарак џьабаа гәарҭак здызбалахьаз сышәҟәқәа сгәы шырзыбылуаз наҟ инҭалҵеит.
– Иҭабуп идуӡӡаны, иҭабуп, абзиара ду сзыжәуит, акгьы саԥсаӡамкәа...
– Узхаҭабуазеи!.. Уи ҳара ҳус ауп...
Сындәылҵит.
– Аргәыбзыӷшьа шәыздыруам, уара, аргәыбзыӷшьа, акәым-зар ариаҟара аџьабаа шәымбаргьы ҟаларын, – аџықә-џықәҳәа дыччо ашәаҿ дгылан ҳқыҭнагӡком ахантәаҩы. Уск аҵыхәала даазар акәхап...
– Уҽеиқәуршәама? – саб ашәаҿ дгылоуп.
– Ааи сҽеиқәсыршәеит, – сҳәеит сара. Ажәжәаҳәа скьаҿ аҳәынҵәрақәа ааибасыркит. Схылԥа аашьҭысхит. Ишҟа
шьаҿақәак ааҟасҵан, аха иара дымцошәа анызба, саргьы сааҭгылеит, сихәаԥшуа.
– Иҟалеи? Ҳамцаӡои? – снаиазҵааит.
– Ҳамцакәа, ҳашԥамцои, аха акы схашҭуашәа сыҟоуп, иарбану сгәалашәом, – иџьыбақәа ааиԥхьишьшьааит.
– Аԥарақәа шәхамышҭызааит, – сан иаразнак убарҭ лыхшыҩ нарызцеит. Убарҭ ракәын гәҭыхас илымаз ариабжьаракгьы. Аԥара ануԥсахлак, нас ушахӡыӡаауа еиԥш ҟамлацт.
– Мап, аԥарақәа араҟа сџьыба иҭоуп, уи бацәымшәан бара, – иҳәеит саб, аха дырҩегьых, ииҳәаз агәра изымгазт, иџьыбақәа еиҭаагәеиҭеит.
– Шәца, нас, шәца! Иухашҭрыз?.. Џьара дцаанӡа шәнеироуп! Амала, иҽеим арахь икылшәымган, ԥара гәарҭак ахҭынҵаны, цқьа шәахәаԥш, игәашәҭа!..
Саби сареи агәашә ҳанҭыҵын, амҩаду шыҟаз ҳхы рханы ҳҿынаҳхеит. Саб ҩынҩажәижәабаҟа шықәса ихыҵуеит, сара макьаназы ҩажәижәабаҟа рҟынӡагьы сымнеицт. Иара даууп, дыҭҭәаауп. Сара скьаҿуп.
Аӡынра ҳанҭысхьан, аха амшқәа макьаназы аҿыхьшәашәаара рныԥшуан. Ашьхара инхыҵуаз амра гәырҭәыла ақыҭа ԥсабара арԥхартә еиԥш изыҟамлацызт.
– Иахьагьы ианаҳмоу, настәи башахеит. Уи уаҩ диқәгәыӷыртә дыҟам... Ани ихы иҭоу, дызлеибаркқәоу иалудыраауазеи, – даацәажәеит саб уи дизхәыцуа. Рацәак игәра ззимгақәозгьы ыҟан. Саб ус иҟақәаз ҳаҭыр рықәиҵомызт, аха...
– Зынӡаск иламыс имфаӡазар, иахьа ма дыԥхашьаны ишԥаҳаимҭари...
Сабгьы, саргьы, сангьы – убри акәын ариабжьарак гәҭыхас иҳамаз. Егьааургьы, егьаҳҳәаргьы. Уажә амҩа сахьаныз убри сазхәыцуан. Саб иеиԥш саргьы анхара-анҵыра ус ахь схы сырхеижьҭеи, ҟаҵатәыс иааҳаԥгыло зегь наҳагӡаанӡа сгәы ҭынчымхо иалагеит.
– Адгьыл абзиабаратәы злам, уи акыҭаҿы егьизырҽеиуам, адәышкәаӷьаз ишықәгылаз иқәҩаз ахьацаҵла даҩызоуп, – рымҽхакуп саби саб иашьеи. Аԥсуала анхара-анҵыра иаҭаху агҳажьуам ҳәа иаҿуп, иахьынӡалшо. Абри амҩа ҳазқәугьы саб иашьа иоуп ҳақәызҵаз.
– Шәазхәыци, аамҭа цацыԥхьаӡа еснагь аиҭакра ӷәӷәақәа ҟалоит ауаҩытәыҩса иԥсҭазаараҿы. Анкьа ас ҳаҟаӡамызт, асгьы ҳанхаӡомызт... Уажәы шәрыхәаԥши, зегьы аҩнеихагылақәа дыргылеит, анхара бзиақәа ҟарҵеит. Ублақәа дыргәырӷьап иахьабалак, удыршанхап, урыҵашьыцып. Зегь иҟарҵо уаргьы ианыҟаумҵа, усҟан аамҭа уацәаанхеит, иуаԥысит ауп иаанаго. Изхысҳәаауа, Татыгә, аҩны бзиа ургылеит, анхара бзиа ҟауҵеит, уажәшьҭа иугу акы заҵәык ауп, аихатә гәашә. Аихатә гәашә аҩны арԥшӡоит. Уахьиас-ҩиасуа иумбаӡои, зегьы аихатә гәашәқәа рызҿоуп, иӷьазӷьазуа... – Саб иашьа убриаҟара дахцәажәеит агәашә атәы, убри ада уаҳа ҳанхара акагьы иаԥсамшәа. Агәашә акәушәа зегь еибаркны изку, агәашә акәушәа ауаҩы раԥхьаӡа уашҭа данҭало дназхәаԥшуа. Иара ус акәзаргьы ҟаларын. Мап, уиқәшаҳаҭхартәгьы дыҟоуп. Аха саб хәыҷык аҟара аҽаанкыларақәагьы инирԥшуеит зны-зынла. Саб иашьа Ҭаҭлашь акыр деиҳабын саб иаасҭа. Акыр ибахьан, акыр идыруан. Уиԥыҩлангьы акагь узҳәомызт.
– Ҭаҭлашь, иуҳәақәаз зегь иашоуп, аха ишԥаҟаҳҵари, иҳамамеи? Ианумам хәыҷык уааиҵанарӷәӷәоит. Иҳамаз ахәыҷы, иудыруеит, абарҭ ҳаҩнқәа иларықәҳарӡит. Ҳаиқәақәаҵәҟьагьы ҳзымԥсахуа аҟынӡа ҳнеит, ишԥаҟаҳҵари? Уажәы аамҭала ԥыҭк ҳҽаанаҳкылароуп. Ҳаԥсы ааиваагақәар, ииашаҵәҟьаны, ҳара агәашә бзиаҵәҟьа ҳҭахуп. Аха арахь ахәыҷгьы аҵара дахьҭоу ахь дцароуп, даароуп. Уигьы акраҭахуп. – Саб ииҳәақәоз зегь иашан, мцрак аламҵакәан. Ҳаҩнқәа рыргыларазы ари ахәышықәсак акыр аџьабаақәа аабахьан. Аха ишԥаҟаҳҵари? Иааҳакәыршаны зегь аҩны бзиақәа андыргыла, ҳара ус ҳтәарызма, иҳама-иҳамам акы ҳҽалаҳажьын, ҳалгагәышьеит уахь. Аха, уажәы агәашә!.. Агәашә!..
– Ишәымамзаргьы џьара иаашәыԥсах, уи азы егьшәыхь-уам. Угәашә аҿаҵаны ианыҟала, нас ак угны ҳәа исшьом сара. Анхаҩы цқьа ззырҳәо уакәхоит. Уҷкәын дыҟоуп, ачара
ду уушт, асасцәа аашт. Ҳауа-ҳҭахы, ҳаи Татыгә дышԥанхеи рҳәароуп! Уазхәыци убри?..
Ҭаҭлашь дындәылҵны дцеи уажәи рыбжьара есымша, есҽны убри ҳазхәыцуан. Ҳаагарҭа маҷӡан, аха агәашәгьы ус аламала аԥшаара мариамызт.
Уахык, саб дгәырӷьаҵәа аусурантәи даакылсит.
– Агәашә ҟазҵоз дахьыҟаз еилыскааит. Ибзиангьы иҟаиҵоит. Аихалых иҟаимҵо ҳәа акагь ыҟаӡам, иахьа аус ахьаауаз исарҳәеит, – саб уи дахьыҟаз ахьеиликааз гәахәарас иҟаҵаны дналацәажәеит. Уажәшьҭатәи аусқәа зегьы мариахарызшәа игәы иабон.
– Иабыкәу дахьыҟоу зырҳәа? Ихароума? – Сангьы уи саб ииҳәаз даазҿлымҳахеит.
– Ихараӡам, абраҟа. Аҿыцнхацәа рҿы ауп дахьыҟоу. Уи шәаргьы дыжәдыруазар ҟалап. Абра ҳара ҳҟынгьы жьиҩс аус иуан. Акрааҵуеит. Сҭеԥана ихьӡын. Ишәгәаламшәаӡои?
Сан уи дылгәалашәомызт, аха сара ибзиаҵәҟьан дысгәалашәон. Ҳқыҭа жьиирҭаҿы аусура даналага нахыс, сара сықәлацәа, уимоу сеиҳабацәақәагьы иҿцаауа иалагеит. Иара абас ҩынҩажәаҟа шықәса ихыҵуазар ҟаларын, иԥаҵақәа аушьҭны, деиқәаҵәаӡа, абри ҳжьира даҩызан. Зыҽны аусура далагаз инаркны маӡала аҳәызбақәа ҟаҵаны иҭиуан. Амала ибзианы иҟаиҵон, зуахкы уҭаху. Иимгоз ҳәа акгьы ыҟаӡамызт. Аԥш, аҟәыд акәтаӷь, ашә. Усҟан саргьы смаҷын. Ҽнак, ҳарҵаҩы, иазҳәах уара ддыр, ҳпартақәа дрыҵаԥшуа иҿааихазар, ҳазегьы ҳшәырақәа рҿы акака ахьҭамыз ыҟамызт. Иџьеишьеит, илакәишьеит, дагьҳаӷьит, изакәызеи ари, измааноузеи ҳәа. Уара ҳқыҭа зегьы ҳәызбала иурҭәит, еиқәных иҟауҵеит ҳхәыҷқәа рҳәан ддыргәааит, аха дықәҵуамызт. Ашьҭахь, сара ҳқыҭан аа-класск саналга, аҽаџьара аҵара сҵон. Усҟан ҳқыҭаны абжьаратәи ашкол ыҟаӡамызт. Зны иҟагәышьан, аха иадыркхьан... Аҵара салганы санаа, иара дсымбаӡеит. Ҳқыҭа игәы ықәԥҵәазар акәхап, дықәҵны дцахьан.
– Нас убри ибзианы иҟаиҵо агәашәқәа?
– Ибзианы иҟаиҵо уҳәахт, унеины уахәаԥши Ламшьаҵә игәашә, убри иоуп иҟазҵаз рҳәеит.
Ламшьаҵә игәашә сара избахьан, уи еиԥш агәашә ҳқыҭаны уаҩы изҿамызт. Ламшьаҵә иҽхәарагь уаҩ дамыхәозаргьы ҟаларын...
– Ҳаргьы убра иҿаҳҵароуп, уаҳагьы ԥсыхәа ҳамаӡам, – иҳәеит саб. – Ара аҿыцынхацәа рҟынӡагьы ибжьоузеи, иагьааигәоуп, аагарагьы ҳазыманшәалахап...
Ииашаҵәҟьаны, дара аҿыцынхацәа ахьынхози ҳареи рацәак ҳзыбжьамызт. Урҭ ара анхара иалагеижьҭеи рацәак ҵӡомызт.
Ҽнак, ашьыжь, саби сареи амашьына ҳналбааны, аҿыцынхацәа ҳнарылалеит ажьиҩ Сҭеԥана дабанхои ҳәа. Ажьиҩ Сҭеԥана аус ахьиуаз, дызҿыз, дзызкыз ззымдыруаз дарбаныз. Убасҟак ихьӡ ҭыҵхьан игәашәқәа рыла.
Ажьиирҭеи афымцаӡлагареи ақыҭа агәы иналгашәа иҟан. Ҳара иара иҩныҟа ҳамнеикәа аус ахьиуа дышԥаҳамбари ҳәа уахь ҳҿынаҳхеит.
Аӡлагара ҳнавсын, ажьиирҭа ҳнадгылеит. Уи абас, казармаҵас ихәхәашәа иҟаҵан. Аԥхьа абарҵа аман еиқәаҵәаӡа. Арацәа цәыблахқәеи ахаҷа-маҷақәеи иахьабалак икаԥсоуп. Ашә ыҵарбаҟа иаркуп.
– Ари араҟа имуазар ҟалап, – иҳәеит саб.
Аха усоума, аҩныҵҟала цәажәашьҭыбжьык ааҳаҳаит. Ашә ҳнадгыланы ҳанкылԥшит, аха иахьабалакгьы еиқәыхьшәашәа иҟан, уаҩ дыҩнаӡамызт. Аӷа абызкаҭаҳа иаганы, уаҩы аҿы ааихимхижьҭеи акры шааҵуаз мҩашьахуа еидҟьаԥланы, агәам ақәтата иҟан. Аԥсынгьырии ажьаҳәақәеи ҿырҭуам...
Абри ацәажәашьҭыбжь иҳаҳаз змааноу аабап ҳәа ажьиирҭа армарахьтәи аган ҳҽаҭан ԥыҭк ҳахьынаскьаз, ивҵраан иҟаз шәык ҳнадгылеит. Ҳанкылԥшит. Аҩныҵҟа афымца лашара ҩнаҷчоит. Хҩуаак ҩнагылоуп, акы иалацәажәоит рыхқәа еидкыланы, раԥхьа қьаад шкәакәак ықәуп аҵәаӷәақәа анҵаны.
– Ҳаҩналар ҟалома? – саб ихы нкылирҳәҳәеит уахь.
– Шәыҩнал, шәыҩнал, – ааҳаҭеикит ԥыҭк зхыҵуашәа иҟаз ахаҵа. Сҭеԥана захьӡыз абри шиакәыз сгәы назҩеит. Уи уажәы
дышлахьан. Анкьа избахьаз иакәмызт. Егьырҭ ҷкәынцәан. Ҳаныныҩнала, излацәажәоз иааҟәыҵит. Инаҳахәаԥшит.
– Мшыбзиақәа! – иҳәеит саб. Ҳнапқәа ааимаҳхит.
– Ушԥаҟоу Сҭеԥана, ушԥаҟоу? – саб уи ахаҵа дааҭиҵааит, аха иара саб дизымдыруазшәа ауп аҭак шыҟаиҵаз.
«Уажә цқьа сугәаламшәозар акәхап, аха санбригадирыз егьарааны уареи сареи ҳаибарххахьан, егьа цәмаҭәа усырҟаҵахьан», – наигәахәт саб.
Сҭеԥана урҭ аҷкәынцәа акы нареиҳәан, индәылҵны ицеит.
...– Аԥсҭазаараҿ убас ауп ишыҟоу, Сҭеԥана, акы ҟаҵаны уаналгалак, даҽакы ҿыцҳҳараӡа иаауԥынгылоит. Изхысҳәаауа, аҩын ду ҳаргылеит, амаҵурҭа ҟаҳҵеит, ҳашҭа кәҳаршеит, уажәшьҭа иҳабаргәузеи хәа ҳшыҟаз, ҳаԥшызар зегь аихатә гәашәқәа ҿарҵо иалагеит. Убри раԥхьаӡа ингәаразгалаз сҳәап, аха дыҟаз. Икәаԥҷаҷараӡа аԥсуа гәашә ҳзаҿан. Убригьы ааҳгәамԥхахит. Еиҳараӡак сашьеиҳаб Ҭаҭлашь думдыруеи, дцо-даауа, уара уҩызцәа аихатә гәашәқәа рызҿоуп, уара уззыԥшузеи иҳәан, ҭахак ааҳаимҭаҵәҟьеит. Ҳаагарҭақәагьы ус ибарақьаҭха иҟандаз иҳабаргәыз. Ҳаагарҭақәагьы маҷхеит. Сҭеԥана, ҳара ҳзыргәаҟуа еиҳараӡак абри аихатә гәашә ауп. Ариабжьарак убри ҳазхәыцуан. Ашьҭахь, ҳнеилацәажәан, иҳаӡбеит џьара аӡәы иҳарҟаҵарц. Ҳара иҳаздыруамызт уара аихатә гәашәқәа шыҟауҵоз. Ашьҭахь уӡбахә ҳаҳан ҳааит. Абри аихатә гәашә ҳаур уаҳа акгьы ҳҭахымызт. – Саб акыраамҭа уи диацәажәон, игәы ҭыӷьӷьаа. Акакала ҳгәы иҭақәаз зегьы иеиҳәеит. Убри еиликаартә еиԥш, џьара илшо акала цхыраарак ҳаиҭартә еиԥш. Убри аихатә гәашә ҳаур уаҳа акгьы ҳшазымхьуаз. Сҭеԥана дӡыӷәӡа, иган уаҟа игылаз астол иадкылашәа, саб дизыӡырҩуа дгылан. Сара уажәы-уажәы уаҟа иҟаҵаны иҩнагылаз аихатә гәашә сахәаԥшуан. Уи убас иҟаҵан, акала узаваларымызт. Уи анаҩсан аҩны аихатә баркьылқәа ҟаҵаны икҿагылан. Ҵаҟа атрубақәеи аҭел шәпақәеи шьҭан. Араҟа зегьы фымцала акәын ишыҟаиҵоз, амаҭәахәқәа зегь ыҟан.
– Изеиԥшра гәашәузеи иуҭаху уара? – Сҭеԥана саб днаиазҵааит.
– Изеиԥшра гәашәузеи иаҳҭаху, абни Ламшьаҵә ишизыҟауҵаз еиԥш, убри еиԥшу... Абраҟагьы ак кыдгылоуп, аха... – Саб уахь дынхьаԥшит. Игәаԥхазар акәхап, уахь ԥыҭк днаскьаны даагылеит. Уара акы уашьҭаны, узышьҭоу анубалак улаԥш узаҟәыҭхома, сабгьы убас дгылан.
– Сара зуахкы уҭаху агәашәқәа ҟасҵоит. Абригь сара соуп иҟазҵаз. Ишԥоугәаԥхои?
– Исгәамԥхакәа, даараӡа ибзиами. Ас гәашәк ҳамандаз, – саб ихы ааирҵысит. – Аха... Ишԥоузыҟаҵои? Иузақәузеи? – уажә саб даахьаҳәын, азҵаара хадахь дниасит. Убри акәын ахи-аҵыхәеи. Егьигьы дхәыц-хәыцуа дгылоуп, изнацәак иқьышә иадкыланы.
– Сара агәашәқәа ҟасҵоит ҩышә мааҭ иаԥсоу, хышә мааҭ иаԥсоу, ԥшьышә мааҭ иаԥсоу, хәышә мааҭ иаԥсоу, – инацәақәа харҟәало инаҳирбеит. Инацәақәа анхаирҟәалоз иблақәагьы еиҵыҵ-еиҵыҵуан, иџьымшь хәбабисақәагьы акамыршша атәыҩақәа реиԥш хыхь ихалон.
– Ҟаҳ, ишԥоуҳәои Сҭеԥанахеит, ҳара урҭ рҩызцәа ҳрышьҭам. Ҳара иаҳҭаху икәаԥӡа иҟоу, абри Ламшьаҵә игәашә еиԥшу, иԥагьамкәа, ихагамкәа. Уи аҟараҵәҟьа ҳалшом ҳара...
– Абри икыдгылоу шәҭахызар, ишәысҭап, хышәи ҩынҩажәи жәаба мааҭ искуеит, – уахь ҳанхьаирԥшит. – Аӡәы изыҳәан иҟасҵан, аха... – нациҵахит.
«Ее, ари ҳаимыхәозаап», – насгәахәт. Сара аилахәҳаахәҭрақәа уи аҟара срызҟазамызт... «Мап ҳцәикыр, абри иҳәара иаԥсоума, наҟ ҳандәылҵны ҳцоит ауп», – насыӡбеит. Саби иареи акыр инеимҵаркит.
– Уара угәы ишԥаанагои, абарҭ зегьы амала исоуит ҳәа аума. Абарҭ зегьы сара аԥара ахҭынҵаны иаасхәеит, абарҭ амаҭәахәқәа зегьы. Убарҭ рнаҩсгьы шьоукы хәыҷык рысҭароуп. Нас сара исзаанхои? Сџьабаа? Насгьы арҭ сара ицәыҵагәашәоуп сшырҿу, инасыҵырхыр, да уазхәыци?..
Урҭ зегь шеибаркқәаз, ишыҟақәаз аилкаара ҳара иабаҳҭахыз, аха иара убри дналацәажәеит, аха игәасҭаз, аилахәҳахәҭразы акы узивало дыҟамызт. Ииҳәақәоз зегьы аки-аки убас еиқәшәон, ҳҿаббаӡа ҳаанхеит, ҳара акада акагь ззымдырқәоз. Уахынла ҭынч ҳацәон, ҽынла ҳусурақәа рахь ҳцон. Убри акәын ҳзызхәыцуаз. Аха имыцәақәогьы ыҟазаап макьаназы... Аха Сҭеԥана иеиҿырцаақәа рҟны иара акы дахамшәалондаз, арҭ аихақәагьы еизганы еидирҷаҷа-ломызт ас.
– Сҭеԥана, иҟоу удыруама? Абраҟа шәи ҩынҩажәижәаба мааҭ ҭоуп. Акы еиԥшымкәа ҳуҳәоит... Ҳара убас акәын ишаадыруаз... Ҳаргьы ҳуаауп, ԥынҵала аӡы зыжәқәо ҳреиуам, убзиара ҳара ус иҳарӡуам, иаҳзыҟаҵа... – саб иџьыбахь инапы ндәықәиҵан, аԥара ҭыган ииҭарц иҽыназикит.
– Мап, мап. Сара шәи ҩынҩажәижәаба мааҭ хәа ианыҟасҵақәоз ыҟан, аха уажәы исзаԥсам. Ламшьаҵә сара ҩышәи ҩынҩажәи жәаба ҳәа ауп ишизыҟасҵаз.
– Ишԥаҟаҳҵари? – саб, баагәарак днадгыланы, наҟ хыԥашьа амамкәа днадхалазшәа, сышҟа даахьаҳәит.
– Уаҟәыҵ, наҟ, уиҟәаҵ, – сҳәеит сара, аха саб сара дысзымхәыцит.
– Иҟоу удыруама, Сҭеԥана, ҩышә мааҭ уаҳҭоит, уажәы шәи ҩынҩажәижәаба мааҭ, иаанхогьы ианааго иуаҳҭап, – наиаҭеикит.
– Мап, мап... Уи азы уаҳа сашәымҳәан, – Сҭеԥана иҽааирӷәапит. Омашәа иубаша, ҳԥара хәыҷқәа ҵакы рымаӡамшәа дагьрызхьамԥшит.
– Сҭеԥана, Сҭеԥана!.. – саб ихы ааирҵысит. Даақәыԥсычҳаит, уаҳагь имҳәаӡеит. Ииҳәарц ииҭахыз зегь ихьӡ анеиқәиԥхьаӡоз иалаигәаланаршәарын уи... Иҟаҳҵахуаз, ҳандәылҵит. Саб игәахы еибакны дцон. – Иабихәа, ҳгәашә даҽа жәашықәсагьы иҳазхоит, уаанӡа акы шԥаҳмоури...
Амҩаду аҟынӡа ҳнеирц егьҳагмызт.
– Татигә, Татигә! – ибжьы кьынааӡа инаҳақәиргеит. – Шәааи арахь, шәааи! – инапы иҟьеит.
– Уиҟәаҵ наҟ, уиҟәаҵ! Илаухузеи? Иаргьы дхәарҭам, игәашәгьы хәарҭам!– сныхшәааит. – Ахәыҷқәа реиԥш
дҳалахәмаруама, умцан уахь, уизхьамԥшын зынӡаск, убри ауп иқәнаго, ани дуаҩума? Агәашәқәа аҭирҭақәа рҿы ианыҟалақәо ыҟоуп, уа иааҳхәап...
– Нырбеи, уаасзыӡырҩи сара. Ани ииҳәо уазхәыцуама. Уи дычмазаҩуп, ахьаа бааԥс илоуп, уи ҳизхәыцуама ҳара. Да ииҳәо ҳаҳапишь. – Саб игәы аахьаԥссеит. Сара исҭахымхеит ахынҳәра.
– Татигәа, иаажәг арахь, ҩышә мааҭ ҳәа ишәзыҟасҵоит, иагугьы уашьҭан исзаажәгап. Уи азыҳәан исыхьрызеи. Ама-ла аӡәгьы иашәымҳәааит!..
Саб иџьыба дынҭалан, аԥарақәа имаз ааҭыган инаииҭеит. Сҭеԥана даалаган, агәашә иаҳзыҟаиҵоз зеиԥшрахоз асахьа ҭыхны инаҳирбеит. Саб дақәшаҳаҭхеит. Сара рылаҿысҭӡомызт. Убри ақьаад акәын акы схашҭит, иарбану сгәалашәом ҳәа саб дызҿыз аҩны. Уи ақьаад аҩны иааганы сан илирбахьан, абри еиԥш ауп ишыҟало ҳәа, аха сан лакәым иара саргьы исзеилкаауамызт уаҟа ианыз.
– Иубама аԥаразы шаҟа иԥсы цәгьаз... – саб дахьцалакгьы убри дналацәажәон. – Ус иҟақәоу ауаа рыгәра сызгом сара, урҭ рхи-рыԥси ауп изышьҭоу... Аха дзеиԥшразаалакгьы ҳгәашә ҳзыҟаиҵандаз, уи нахыс иашҭа ҳауҭалахшаз, – нациҵон...
Амашьына ҳанақәҵ, аҿыцнхацәа рахь ибжьагалаз амҩа ҳнанылеит. Амҩа наҟ-ааҟгьы аԥса ҵлақәа авеиҭаҳауп еицрыхәхәа.
Ҩнеихагыла дук ӷьазӷьазуа, ицырцыруа игылоуп. Гәашәк аҿоуп, аха уазымҵаан. Аанда – аихатәы, ишәны.
– ... Анцәа ишиҳәара дынхозаап! – иааџьасшьеит сара.
– Дызнымхои, агәашәқәа ҟаҵаны ҩышә-хышә мааҭ ҳәа иҭиуазар...
...Аҩны игылаз ашьҭахь аҿаԥшьы аҭан иҟаҵан. Аҩныҵҟа ҟазарҭак аҟны еиԥш ирхиан. Агәашәқәа злихқәоз аихамаҭәахәқәа хазы икаԥсан. Гәашәқәакгьы ҟаҵаны зымҩа икыдгылан, мшьамбажәк рықәршәны.
– Ара аҟазарҭацәҟьа ҟаҵаны иумазаапеи, Сҭеԥана! – Сабгьы омашәа ибеит Сҭеԥана дшеибаркқәаз.
– Исымоу иалоухузеи, исышьклаԥшуа исышьҭоуп, Татигә. Наҟ иқәсымгар ада ԥсыхәа сымам. Уахык, абри уара уаныҟаз ауха, сжьиирҭа, исзымдырӡо шьоукы аакылсны, ашәқәа чаԥаны инаԥырҵит. Уи сара иаразнак исаҳаит. Аухаҵәҟьа сымаҭәахәқәа ҩнызгеит. Сгәашәқәагьы. Адырҩаҽны сдырххеит, аха исылырхгәышьоз... Уажә срыцәшәоит. Абра икыдгылақәоу агәашәқәагьы иахьа иргараны иҟоуп, наҟ исԥырыргандаз...
Сҭеԥана иаҳаидеи хҽӡаны дыҟан. Уи ихызҽшаз дақәшәазар акәхарын. Уажәы игәҭакы аҽакӡан. Ирласны иԥыраагар иҭахын игәашәқәа. Ахьышәҭҳәа амашьынагь ааҳаԥшааит, инақәаҳҵан, инханы иҟаз иԥарақәагьы наиаҳҭеит. Нас, иӷьычны иаагозшәа, ҳхарахаԥшуа, Сҭеԥана иашҭа ханҭыҵит...
Ҳарун дахьнышьҭалаз аԥхыӡ ссирҵәҟьа ибеит.
– Бара, сымаҭәақәа сзааги! – ибжьы иԥҳәыс иналықәиргахит. Уи дҳәамҳәамуа акәаскьа дыҩнан. Абжьааԥны еиԥшымкәа аҽакалашәа акәын дшыҟаз иара. Рацәак ацәажәараҵәҟьагьы игәаԥхомызт, деиқәшьшьы... Акы деихәлагәаны дамахуп, изхымгарашәа.
Ҳарун џьара данцоз акәын абас иҽанеилеиҳәоз. Иԥсуа маҭәақәа неишәиҵеит. Иблуза еиқәаҵәа иеиқәа иақәҵаны, имаҟа накәиршеит. Ихҭарԥа ырқьақьаны инеихеиҵеит, абри ажәытә ишыҟарҵалоз еиԥш. Иԥаҵа самызт уеизгьы. Ишәақь аакнихит.
– Уабацахуеи уажәы? – Ардышьна лхы ырнааны лхаҵа днеизыԥшит. Ас иҽеилаҳәаны аакьыскьа длымбацызт.
– Ҳоҳ, соубмышьҭуази, Марыҭхәараа рҟынӡа снеип ҳәа сгәы иҭоуп, – иҳәан дындәылҵит. Марыҭхәа ҳәа дызҿыз риашьара аҟынтәин, хәыҷык иналгашәа дынхон. Уахь ацара игәы иҭаӡамызт, аха иҿазыршәыз здырхуада, убри ихьӡ ааигәалашәан иҳәеит.
«Уаангыл, уареи сареи иахьа ма ҳаицәажәап ишақәнагоу. Абжьааԥны сурцәажәомызт аха... Ахамаԥагьашәа иҟоу!»...
Ҩадаҟа игаз амҩаду данылан днеиуан Ҳарун, дмыццакӡо. Амш уажәшьҭа шьыбжьышьҭахьра инахысхьан.
Амҩа макьаназ аӡәгьы даныршәламызт, икаххаа, ахаҵәирҭа аҟынӡа иаша уаныԥшылон. Акантораҿ днаӡаны аколнхара ахантәаҩы ибара дазгәышьуа дыҟан. Ихәыцрақәа ҭаха ирҭомызт.
Ус, ихәхәаӡа, акәыба асахьа аҭаны, аблақәа цырцыруа, амҩа ианыршәланы иааиуаз амашьына лас иаша днаԥырагылеит Ҳарун, амҩа агәҭаныҵәҟьа, ишьапқәа еимырҿаҿа, игәы ааҭырсакьаны, ивсны цашьа амамкәа. Ишәақь ааиҟәныхны иааикит. Уихәаԥшыр, брагьк, абна даалҵны, амҩа дангылоуп уҳәарын...
Амашьына анааҭгыла, Есыф ихы нкылирхәхәеит, иқьышә жәпақәа хьыдырҩӡа, ибла ҟәазқәа ԥсеи-ԥсеиуа.
— Уарбану уара, амҩа ианхалаз? Аныҟәашьа узымдыруеи? – ибжьы ааирҿацеит.
– Сара соуп, Ҳарун, сузымдырӡеи? — Ҳарун амашьына аԥхьа дгылоуп иаша диҿаԥшуа, дмашьцаӡа.
– Уздгылоузеи нас ара?
– Суацәажәарц сҭахын, Есыф, уҭыҵ арахь! Уахь снеирц сгәы иҭан, аха ара иманшәалан ҳаиқәшәеит!.. – уажәы уара ҳәа акәын уи дышиацәажәоз... Аколнхара ахантәаҩы зынгьы амҭыҵра иақәикит, аха нас ашә аартны дынҭыҵит. Амашьына давагылоуп, иаша Ҳарун дихәаԥшуа. Аха уи анкьа иибахьаз иԥшра имамызт. Илакыҵа ҭырлашьцаан, дунеихаан ччаԥшьык нҭамыхәмарыцт уҳәарын. Амашьына ахәара-хәараҳәа агәы ахьеиҵасуаз ада бжьыкгьы уаҳаӡомызт. Зегь акы иазыӡырҩуашәа иӡыӷәӡа иԥшын.
– Унапы уҩах! – ибжьы наиргеит Ҳарун. Ишәақь харшаланы инаиқәикит. – Абри сазыԥшын сара... Абри аиԥылара...
– Иухьзеи, Ҳарун?.. Уеилагама уара? Ҳарун уакәӡами?
– Унапы уҩах!.. Иубахьоу Ҳарун сакәӡам сара. – Иахьынӡасычҳахьоу азхоуп. Иахьа уажәраанӡа ҿысҭуамызт. Усзыӡырҩы арахь! – илакҭақәа нҵиршәааит Ҳарун. Аколнхара ахантәаҩы иԥсы цаны, шьа кәармак ихиҿасахьа ианымԥшӡо, инапқәа ахьышьҭихыз иаанхан, дадырсызшәа дгылоуп, дыззаӡа.
– Иугәалашәома, уара, раԥхьаӡа хантәаҩыс уаныҟарҵаз? Ҳқыҭаҟны уаҳа хантәаҩра збашаз аӡәгьы дҟамлазшәа уара уааган уарҭахит. Шьоукгьы уара узыҳәан ҟьаԥ-ҟьаԥҳәа рнапы еинырҟьон, иуеигәырӷьазшәа. Урҭ усоуп. Аха сара исҳәарц исҭаху уи акәӡам... Сара уаҳагьы ҵара сымаӡамызт. Арахә рфермаҿы аус зуан. Снапы злакыз аус сыԥсы азыцқьан. Зегьы ирдыруан. Жәохә шықәса инареиҳаны арахә рҿы аус зухьан. Аха ашьҭахь самухит, аус цқьа исзымузшәа. Избан?.. Уара иааушьҭыз ауаҩы шәҟәыда-быӷьшәыда ашә ахьисымҭаз азакәӡамыз? Убринахыс аҵәы сахоуҵон есеизарацыԥхьаӡа, самухаанӡа. Избан?.. Сахьуԥырхагазу?..
– Ишԥоуҳәои, Ҳарун, уи еиԥш шԥоуҳәои?
– Сара аиаша сҳәоит. Ашьҭахь аизараҟны, абри иеиӷьу уаҩ дҳамам, абнахьчара иагьиқәнагоит рҳәан, абна сахылаԥшуан. Иаашар хәлаанӡа абна сылан, џьара акы амыхьындаз ҳәа. Абна атәы сара сеиԥш уаҩы издыруамызт. Уи иацрыхақәозгьы акыр рылахь ада ԥҵәаны, наҟ икасцахьан. Аха ашьҭахь уаалаган, изыхҟьаз ҳәа сзымдырӡо, ари абна цқьа избом, абнахьчара илшом уҳәан, самухит. Егьырҭгьы уара иуҳәоз акәын инарыгӡоз. Самухит, аха избан?.. Нас уа-ҟа уара иуҭахыз, иузааигәаз аӡәы дауҭеит, уи иеиԥш абна збо дҟалом ҳәа... Уи змааназ?..
– Изакәызеи иуҳәо, Ҳарун?
– Уажә сара аус злазуаз аҽқәагьы срықәухит... Жәаха зны схазыҳәан мыҿ хәыҷык шрылаазгоз убан... – Мап, сара уажәшьҭа зегь сымҳәар сгәы иауам. Аиаша уҳәарами, ари узықәтәоу амашьына, аколнхара аԥарала акәӡами ишаашәхәаз? Ари ҳара иаҳтәуп, аколнхара иатәуп. Аха уара, акгьы агәхьаа мкӡакәа, иухатәушәаҵәҟьа иныҟәуцоит. Аҩныҟа уа_лацоит, уалаауеит, иахьабалакгьы иурқәасқәасуеит. Уи ҳара иҳамбо џьушьома, иахьҿаҳамҭуа?.. Уара ауаҩы иеилкаара, игәцаракра зҭахым уаҩуп...
– Ус шԥоуҳәои, Ҳарун? Сара ажәлар рзыҳәан аус зуеит,
ажәлар рзыҳәан, – аарла ибжьы ааҭикааит Есыф, иҳаидеи маҷхеит. Дызқәымгәыӷуаз дақәшәагәышьеит. Ахамаԥагьара злаз, зхада хашәа зымбоз, ауаҩы гәаартыла имацәажәоз, аӷьатама хжәа иаҩызаз, уажә дыԥсны дгылан. Егьа иҳәахьазаргьы, абарҭ ақыҭауаа абас иҟоуп ҳәа игәы иаанагомызт. Ҳарунҵәҟьагьы умбои дшиҿагылаз, деиқәшәы, иуҳәо акгьы имаҳаӡо. Убригьы изырҳәоз акы ыҟазар акәхарын.
– Ажәлар рзыҳәан аус ууазар, ақалақь аҿы узықәкьакьоузеи? Иҟоуҵозеи уаҟа? Ажәлар рзыҳәан аус зуа, ажәлар рҟны ауп дахьыҟоу. Араҟа уааны узнымхозеи? Ҳуаҭәаумшьози? Ақыҭа ааныжьны ибналақәаз уреиуаӡамыз уара? Нас арахь уаазышьҭда? Ақыҭа зегь алаӡоит ҳәа уаҳазма?..
Есыф дахьгылаз дааилышша-ааилышшан, дааҵысҵысит, ԥыхӡ ҟәандакгьы наиқәнаҭәазшәа ибеит. Инапқәа шьҭыхны ишикыз иааԥсазар акәхап, ҵаҟа инхьадышьшьит.
– Унапы уҩах!.. Исҳәарц исҭаху убри ауп, ҽазны абри аколнхара машьынала аҩныҟа уцо ҳамбароуп ҳара! Ари аколнхара иатәуп, аколнхараҿ уақәтәаз! – Егьирахьҟа, уи уаанҿас, аиаша иаратәы иагоит. Уара уеиԥш ахамаԥагьацәа егьаҩы ҳаҩҳажьхьеит. Уаҳа егьуасҳәом сара...
– Уаа думшьын, думшьын!.. Уеилагама уара, Ҳарун? Иухьзеи? – Рацәак ихарамкәа, амҩа нымҩахыҵ, аколнхацәа аус ахьыруаз аҟынтәи, аӷьара дхылан дыҩуа иҿааихеит абригадир Ҭамел. Уи ибазар акәхап иҟалақәаз зегьы. Аха Ҳарун, илымҳақәа цазшәа, акагь иаҳаӡомызт.
– Акагь ахьаҳамҳәо, аҿаҳа-адагәацәа реиԥш ҳныҟәуцарц иақәукит, ус ами? Аха иухоумыршҭын, уара уаасҭа шәынтә еиҳангьы амч ҳара ишҳамоу!..
– Уеилагама, уара, Ҳарун? Иухьзеи, иуҵалазеи уанаџьалбеит? – ахьышәҭҳәа Ҭамел Ҳарун днаидԥалахын, днаимҵасны уи ихаршалан иикыз ашәақь ааимҵиԥааит. Ҳарунгьы уи дазыԥшызшәа уиаҟара иамаимкцәахит. Ҭамел ашәақь ахьышәҭҳәа иҩхаршалан дынҭаԥшит, аха аҵа ҭыкка, патрона заҵәыкгьы ҭаршәмызт. Есыф дцәышӡа дгылан...
Иҟалаз зегь ахьышәҭҳәа акыҭа инарылаҩыхит.
– Иигәаӷьызеи Ҳарун, иигәаӷьызеи? – инеихырҳәаалахит. Шьоукы иара идгылон, шьоукы алаҿырҭӡахуамызт. Ҳарун адырҩаҽныҵәҟьа, ишәақь иазқәынҵа, Очамчыраҟа иԥхьан дыргахит. Ардышьна дууаӡа, лхы наздылкылара ҳәа акагь лзымдырӡо, аҩны ҭацәыра дааҩнахеит...
Ҳарун дахьышьҭаз аиарҭаҿы акыр дааҳәыҵәы-ҳәаҵәит, аха дзалҵуамызт. Дуалуашон. Абри ҽынла игәы иҭыхоз еиԥшшәаҵәҟьа акәын иԥхыӡгьы шыҟаз.
Аӡбарҭа зал пеипеиуа уаала иҭәуп. Ҳарун дӡышӡа, иԥаҵақәа еиԥынчыланы дааузымдырратәы дҟалеит. «Ҳарун рыцҳа, Ҳарун рыцҳа»... – Зегь рыблақәа ҭырхаха уи изыԥшуан. Дзықәшәазеи уҳәарауазеи Ҳарун?
– Аҵыхәтәантәи ажәа. Иҳауҳәозеи Ҳарун уара? – Аӡбаҩ, ибласаркьақәа днаркылԥшны, Ҳарун днеизыԥшит.
Ҳарун дҩагылеит. Азал аҟны итәақәаз днарылаԥшит. Абжеиҳараҩык иара иидырқәоз ракәын. Нас иблақәа ҵархәны, аколнхара ахантәаҩы дахьтәаз днеизыԥшит. Егьигьы ила ҟәбарқәа нҭаиркәымпылит. Ҳарун ихаԥыцқәа аҿҿа нарыҵгеит...
– Мап, шәара шәгәы иаанамгаӡан сара сеилагеит ҳәа. Сара сеиламгаӡеит. Сара аиаша шәасҳәоит. Омашәа иубаша, ҳаазқәылаз, шьоукы-шьоукы, иахьынтәааиуа узымдырӡо, ҳара иҳамарам, ҳара ҳаззеилымкаауа, ҳара иаҳцәтәыму, ҳаамҭа иаԥырхагоу, ҽырҳәа-ҽыргызмал ҟаҵаны иҳаланагало иалагеит. Сара сазҵаауеит: иабантәи аауеи абарҭ? Изышьҭоузеи урҭ ҳара ҳҟны? Ирҭахузеи? Ҳара ҳанхацәоуп, аҽак ҳалаӡам, ҳагәқәа цқьоуп. Наџьнатә аахысгьы абри адгьыл ҳақәынхоит, ҳақәаарыхуеит, ԥсыцқьала! Мап, урҭи ҳареи ҳаимҩалацәам! Сара сзықәшәаз зегьы зхароу Есыф иоуп. Ииашаны, имӡакәа. Ииҭахыз сылаигӡарц иақәикит. Уаҩыс симшьеит. Знык исычҳаит, ҩынтә исычҳаит... Сара уи дысшьырц амалахазгьы схахьы имааицызт. Ус гәаартыла сиацәажәарц сҭахын, дышхаҵа ӷәӷәаз исырдыруан. Еиҭасҳәахуеит,сшәақь патрона цыракгьы ҭаршәмызт... Уажәы сызлашәыҳәо убри ауп, сара шаҟа схароу аҟара иаргьы ихароуп. Иара иоуп абри аҩыза аҭагылазаашьа сызҭаз сара.
Иаргьы иус шәыӡбы, саргьы сус шәыӡбы!.. – Ҳарун ажәлар днарылаԥшит.
Азал аҟны ауу ааилдыргеит...
– Утәа! Аӡбаҩцәа аилацәажәарахь ицоит...
Ҳарун ихы ларҟәны дтәахуп. Наҟ-ааҟ ҩыџьа амилиционерцәа рыҽхаршаланы ихагылоуп...
Абри аҩыза аԥхыӡ ибеит Ҳарун, аха иахиҳәаарыз издыруамызт. Иԥҳәыс Ардышьна ианлеиҳәа, даараӡа иџьалшьеит, илакәылшьеит. Измааназ лзеилкаауамызт. Аԥхыӡ – ԥхыӡын...
– Иахьа аизара ду ҟалоит, уахь сымцар ауам џьара какалк сбыркуандаз, – астол днадтәалеит Ҳарун. Инапы неиҿишьит. Иԥаҵа имсеижьҭеи акраамҵуази, иџьаџьаӡа инапышҵа ины-ҵахәмарит.
– Сԥаҵа асахагьы смоуит. Анахь уҩла, арахь уҩла... Ауаҩы заҵәы дахьугалакгьы зегьы дызрыхьӡома? Сусқәа зегьы нҵәаанӡа ҳәа ушрышьҭоу, инеихашәы ихәлоит... – ихазы даацәажәеит. Уи икәмзцәа хылԥа ааихыхны аҟәардә аҿы инаиваиҵеит, иҭагәлаԥӡа. Ауаџьаҟ амца гәыргәырҳәа иҭан. Уаҟа, ахәышҭаараҟны хәыҷык иааскьагашәа ахәараҳәа ижәуа, аҟәыд ҭаԥсаны ҟәџьал хәыҷык ҽҳәагылан, ахаара зегьы хыхь ихшәыланы.
– Иаабымгои бара? – ибжьы налықәиргеит иԥҳәыс Ардышьна. Уи убрахь акҿыҩрахьы дҳәамҳәамуа дыкҿан. Ашьҭахь, абысҭа хьшәашәа ххны, асаан ианҵаны, иааган иаԥхьа инықәлыргылеит.
– Сҟәыд макьана ичаԥам, ари хьшәашәоуп, аха уаанӡа узыԥшрым, – чанах хәыҷык ала иаанханы иҟаз аҟәыд хьшәашәа наимҵалыргылеит.
– Уажәшьҭа арҵәгьы сыҭ, арыжәтәгьы сыҭ...
Иара дҩагылан, ауаџьаҟ аҟны аԥырӷқәа даарыханы, абысҭа сақәа наганы ахәышҭаара иныҽҳәеиҵеит. Иааирԥхеит. Нас акакала иаашьҭыхуа, икәикәиӡа ирхьынҳалақәаз аԥырӷқәа нарымыршәшәауа, днарыҭәҳәаны асаан инаниҵеит. Абысҭа рԥханы, аҟәыд хьшәашәеи ахәылрҵәи еиҳа еимаҭәазшәа ибон.
Иаԥхьа иқәгылаз аҩыжәга ҵәыца хәыҷы дамеигӡакәа
ауатка нҭеиҭәан, аимхәыцқәа кәалыкәаџьо ишыхгылаз иаашьҭихын, иблацәақәа неиқәԥсашәа, аҟылԥҳәа иналбааидеит. Нас гәахәарак иоуны крифон. Адәахьы ақәарԥссара иаҿын.
– Џьара еикәымк уамхамҳәааит, изуҭахузеи? Изҳәақәаша ҟалап, – лҳәеит Ардышьна лыбжьы ҵаӷаӡа, ахәышҭаараҿы иҽҳәагылаз аҟәџьал арахь даахауа. Днахаҭәҳәан, мҳаҵәк азна апырпыл џьыка ааганы инахалҵеит, аха иара, иахьгылоугьы еиқәтәарак амаӡамкәа, ахәарахәараҳәа еилашуеит.
– Аиаша иаратәы ҟанаҵоит, уи бара бацәымшәан, араион аҟынтәгьы иаараны иҟоуп. Уи иусушьа зеиԥшраз рзымдыруа џьыбшьома?..
Ҳарун акранифа иқьышә инапы нықәишьын дҩагылеит. Нас, иҽаарҽеишәа, иҽаарыцқьашәа дындәылҵит.
Ҳарун дхәыц-хәыцуа амҩа данылан дцон. Дырҩегьых ихы иҭагьежьуаз, аколнхара аферма, арахә, абна, аҽқәа абарҭ ракәын...
Гәарԥ-гәарԥҳәа имагәқәа ахьышьҭишьуаз ашьҭыбжь амҩа ааигәара афасара улагылазаргьы иуаҳауан...
Адгәыр рколнхара машьынақәа ахьыҵадыргылалоз аԥхьа данааи, дзықәтәаз имашьына ԥшьаала амаршәа куа иаақәирҵәиаан, амрагыларахь ахы рханы, аусура иаҟәыхны, дынҭыҵын, ашә ныдиҵеит. Насҭхашәа, иаԥхьа дааины, имашьына акьыԥшь ара-наа еиԥш иҽнадҵашәа, дгылан Хәаҭа. – Салам! – иҳәан, уи днаиеихырхәашәа иуит. Нас даахьаҳәын, да, узеиԥшроу уара срашь хәыҷы акы иааннамкылаӡо ҳәа, имашьына днахәаԥш-аахәаԥшуа, днавалеит. Уи иахьатәи иныҟәараан иҭҟьаны иагәыдҭәалақәоз аӡыхәашь цәыкәбарқәа рыцԥхьқәа, махәҭаҵас ихаха-хахаӡа, иадҩаланы иахьамаз, ҳамумхыр уара узын ԥхашьароуп ҳәа рҳәошәа днарыхәаԥшит.
Адгәыр даақәгьежьаан, уи иҽыназикит. Ихатәушәаҵәҟьа
дацклаԥшны ирыцқьон. Маӡак игәаҵа иҭаҵәахны дазхәыцуашәа, аиқәышьшьра ихаԥаны, иблақәа, агаз зымҵәаз ацәымза еиԥш, иҭааӡа, Хәаҭа дахьгылаз Адгәыр дихәаԥшуан.
– Иухьзеи, укарахеит акәу иахьа? – Адгәыр уи гәеиҭан, ибла гәыӷрақәа ажәҩан гәыцқьа иаҩызаха, Хәаҭа ихы инаркны ишьапаҟынӡа дааимидеит. Хәаҭа хыхьгьы ҵаҟагьы еиԥшны бымбазиа маҭәақәак, амазути абензини ԥыҭҳ-ԥыҭҳа ирылашьыпны ишәын. Зкәараз зыҵшәаз алу еиԥш, хылԥакгьы реицаҟьаны ихан, абз хьыдҩрӡа, илакыҵа уҭанамырԥшӡо. – Исыхьуаз, ус сгылоуп, умбои, – иҳәеит акгьы дазымхәыцӡошәа.
Адгәыргьы, уаҳа жәа мҳәаӡакәа, днагьежьын, имашьына наҟ аҭыԥахь иныҵаиргылеит. Уи игәы ҭыԥраауан. Убасҟан унеиҿаԥшыр ихиҿсахьа иуанаҳәон, имашьына изхара дшақәымтәацыз макьана.
– Умашьына зыҵаумыргылои, уаха кинок ыҟоуп ҳәа сыҟоуп, ҳнахәаԥшып, – Адгәыр имашьына ацаԥха инацәа иахаргьежьуа, дгыгрыцәӡа Хәаҭа днаидгылт.
– Уца уара, усзымԥшын. Сара макьана сзымнеир ҟалап, – Хәаҭа ацәажәараҵәҟьа игәамԥхо ҿааиҭит. Нас днеиҭаҵын, амашьына ашьҭахьтәи абарбалқәа шьапыла днарыс-ҩарысуа, џьара ацаразы иазирхиоушәа днавалеит. Адгәыргьы, иажәақәа уи иҟны ҭыԥ рмоуашәа аниба, уаҳа илаҿымҭӡакәа днеиԥырҵит.
«Мшәан, закәытә цәаҩоузеи ари ауаҩ иҵигаз, игәыҵалеи?! Ма ара аусура сахьалагаз ицәымӷзар? Ма ари амашьына сахьақәдыртәаз?..» – Адгәыр дхәыцуа акантора шыҟаз днеиуан, ишьи-ишьи неиқәҵо.
Абар шьҭа рацәак ҵуам уи иԥсы зыҿҳәараз амашьынаныҟәцаратә ҵара далганы, игәы ҳаҵ-ҳаҵо ҿыц ари аколнхараҟны аколнхацәа рзеиԥш «Москвич» дақәдыртәеижьҭеи. Зыҽны аусура далагаз инаркны Хәаҭа дихәаԥшуан ҩызак, қәлак иаҳасаб ала. Игәы ҭыӷьӷьаа диацәажәон, имаӡак ицәиҵәахуамызт. Хәаҭагьы аҽраԥсшәа ауиҿахмыз, игәы аҽакала иҟазаргьы, адәахьы зегь ирԥшӡон. Гәанҷыхьажәак иҳәомызт. Иҟан абас. Аха ишнеи-шнеиуаз Хәаҭа Адгәыр
аказы дицәшәошәа дишьклаԥшуа далагеит. Даҽа мҩакы днанылазшәа, хәыҷык аҟара акәзаргьы даамкьыкьхан, уиаҟара диламҳәуа, амцәажәара ҵиган, зымҩа-зымҩа ахьаԥшра иҽыназикит. Адгәыр урҭ зегьы ибон, иныруан, дрызхәыцуан, аха иахиҳәаара абри-абриоуп хәа акгьы издыруамызт...
...Адгәыр акантора данынхала, ахантәаҩы дуԥхьоит рҳәан, уахь дныҩналеит. Ахантәаҩ – Сырбеи ихиҿы еиқәара еилаҟацаӡа, ижәҩахырқәа ҟьаҟьаӡа абна ахылаԥшҩи иареи еицәажәо еидтәалан.
– Нас уаҳа егьузеилымкааит акәу? – иаԥхьа итәаз днаихәаԥшит Сырбеи.
– Мап, уаҳа егьсымбеит, снашьҭаԥшит ауп, – аҭак ныҟаиҵеит уи.
Сырбеи дааиԥхьхәыцит.
– Иацуха амашьынақәа зегьы рҭыԥ аҟны иҟазу?
– Ааи. Избан? – Адгәыр ари аҩыза азҵаара ахьиоуз џьашьо, иблақәа ҭырхаха Сырбеи днеиҿаԥшит.
– Исҭахын аказы, – илахь инапы нахьишьын даақәԥсычҳаит, – уаҵәы шьыжьымҭан абра уҟалароуп, араион аҟны еилатәарак ҳамоуп, сымцар схәарҭам, – иҳәеит.
«Сырбеи абас дызсазҵааи? Закәзыз урҭ злацәажәоз?..» – Адгәыр дандәылҵгьы ихшыҩ аҟны иҟаз уи акәын.
...Амш аилашәшәра иаҿын. Ана-ара ԥыҭҳа-ԥыҭҳа алашьцара ахатәан, еиҳарак ашәаԥыџьаԥқәа ахьгылақәаз. Амҩа азааигәара инхақәоз рҩнқәа рҟны ана-ара алашара ахьаркыз убон. Адгәыр уажәы мацқьа-шьацқьа иҽеилаҳәаны аҩнынтәи даауан дыццакы-ццакуа. Аха дшааиуаз акәымкәа, амҩа нымҩахыҵ ашәырҵлақәа иргәылакны игылаз аҩны алашьцара далԥшны дназыԥшит. Дааҭгылеит уахь дыԥшуа.
«Ара дынхоит Ҭина, уи уажәы аҩны дыҟазар ҟалап. Ее, абни ауаҭах аҟны дыҩнатәамкәа дыҟам. Лышәҟәқәа дрыԥхьозар акәхап. Уи сынтәа далгоит. Салгар џьаргьы сцаӡом, ԥыҭраамҭак араҟа аус зур сҭахуп лҳәахьеит. Дымцондаз... Иҟалари абыржәы сыбжьы лықәсыргар? Акино ахь баала хәа ласҳәар?.. – Адгәыр игәи-игәи неилаԥшит. – Мап, мап, иԥшӡахарым. Лани лаби ргәы иаанаго иалудыраауазеи...
Сӡыӷӡа сышгылоу аӡәы сибар аасҭа»... – наигәахәын, дхьамԥшӡакәа имҩахь иҿынеихеит.
Адгәыр амҩа архәараҟны даннаваҵәи, иаԥхьаҟала злацәақәа неиқәԥсо иааиуаз амашьына алашара неиҿаҷҷеит. Иблақәа аахнакын, ажра ахықә иҽаҭаны даагылт. Уи ҟәарҟәаруа инаивҟьеит.
«Хәаҭа имашьына акәӡами, мшәан?» – даахьаҳәын днаишьҭаԥшит, аха алашьцара ахьышәҭҳәа инаиԥыраҳан, уи агәра игаратәы инамырдырит.
...Акино ианалга ашьҭахь акәын. Адгәыр иҩызцәеи иареи еицны, аџьџьаҳәа еицәажәо амҩа ианыланы иаауан. Имҩахыҵырҭа ианазааигәаха, абзиала ҳәа нараиҳәан, Адгәыр днарԥырҵны иҿынеихеит... Уи нахыс ихала, аԥша хьшәашәа маӡала ажәабжьк ианаҳәошәа инеиҿахәыҭхәыҭуа днеиуан. Абар шьҭа мҩарабжара ҟаиҵахьеит. Иарӷьарахь ала абнара шыҟаз машьына шьҭыбжьык илымҳа инҭасит. Нас дшазыӡырҩуаз иааикәашәеит. Иааҭынчрахеит иаразнак. Аха уи инашьҭарххны ацәажәашьҭыбжьқәа иаҳауа далагеит.
«Изусҭцәақәадашь?.. Илырхуазеи абнара?..» – ԥыҭракгьы илымҳа нарзышьҭны дааҭгылеит, аха ашьҭахь игәы иамукәа, изусҭцәоу еиликаарц, дкылԥшкылӡырҩуа уахь днылалеит. Уи днаскьацыԥхьаӡа абжьқәа еиҳа-еиҳа иааигәахо иалагеит. Иныҟәашәа ырццакны дынкылсзар, абар даргьы ахьгылоу.
– Дарбану уахантәарак абнара илхо ҳәа сыҟан, – даазгаз уара идыр, деицраланы дахьцәажәоз Сырбеи ибжьы абнара ыҵнарцәажәаауан.
– Уаазышьҭда? Иуазҳәада шьоукы рымҿы рызга ҳәа? Зҿумҭуазеи?
Адунеи зегьы уара еиҟароумтәуахгьы, уажәымҭа аӡахәа рқьақьа ахарҵааит, уабаакылҟьеи абгаду еиԥш ҳәа гәаныла дхәыцуа, ақалақь уаҩы деиқәпатазӡа, иахиҳәаара изымдыруа, ахәхәаҳәа дқәыԥсычҳауан. Адгәыр уажәы зегьы еиликаан, амашьына азна амҿы ҟаҵаны еиҵаӷәӷәа иахьгылаз дахәаԥшуан.
– Иумҳәои нас? – дырҩегьых ҿааиҭит Сырбеи.
– Сара исҭахын исҳәарц, аха... – ибз аҟәаҟәа ԥҵәазшәа, дахьгылаз акы иҳәарц иҽыназикит, аха иқәмҿиауазшәа ибазар акәхап, ҿысымҭыр срыцҳаишьап игәахәу здырхуада, иҽааирҭынчит.
– Аха закәи? Иузымҳәои? Ус иҟақәоу узҳәома, афасит... – Сырбеи даҿын ацәажәара. – Ас суқәгәыӷуамызт сара... Уашьцәа, уаҳәшьцәа, уанацәа, уабацәа – зегьы ҳазлоу аколнхара ус уазныҟәап ҳәа сгәы иаанагомызт. Амашьынагьы, умҵаа-умԥшаа, иухатәушәа иныҟәуцарц иақәукит, аха шьҭарнахыс ус ҳзеибамышьҭқәар ҟалап... Ухал, арахь, уажәазы уаҳа уасҳәом, уа ҳнеир ҳаицәажәап, – иҳәан, иҟьаҿ аԥхьа еибаркуа днеиҭаҵит. Нас уа игылаз ауаҩи абна ахылаԥшҩи амашьына инҭаиртәан, иара ашә кны днавагылеит. Хәаҭа амашьына аидара зегьы иара днаҵалазшәа, игәамырԥхаӡакәа инаирхеит. Уи аҿҿа аахган, еиҵақьуа, аԥхьа иҭасаз асаркьа апах-чахҳәа амахә ссақәа надыхәмарло, акантора шыҟаз ахы рханы аҿынанахеит.
«Абригьы абас дқәыԥсычҳауеит ҳәа иҟадаз? Ицәаҩа еиҭазкыз арбану ҳәа сыҟан...» – Адгәыр хәыцрак дынханагалазшәа, иблақәа ҭраа дашьклаԥшуан Хәаҭа имашьына, алашьцара иагәылаланы, адгьыл аҟны кыраамҭа ианымҵратәы ашьҭа анҵауа иахьнеиуаз.
Арҵаҩы, Мыдгәа Машьыхә-иԥа, акыраамҭа аԥенџьыр дадгыланы адәахьы дыԥшуан. Аха ашьҭахь, даахьаҳәын, дзыдгылаз аԥенџьыр иҽнадкылашәа, ауада дыҩнаԥшуа даагылеит. Еиҿаԥшьны игылаз астолқәа рханы аҵара аҟәша аиҳабы дтәан, ибласаркьақәа цырцыруа, ажәжәаҳәа акы ахҩылаара даҿын, ихы ақәырԥсны. Уи ианакәзаалакгьы акы данаҿымыз убаӡомызт. Игәы иҵхоз, абри ашкол аҿы дахьынӡаҟоу изымхоз аамҭа акәын. Уи имариашаны иаԥхьаҟа итәақәаз арҵаҩцәагьы акака ирҿын: шьоукы ртетрадқәа дыриашон, шьоукы рышәҟәқәа рыхқәа рынкыланы итәан.
Мыдгәа иҩызцәа хазы ганкы рҽаҭаны акы иалацәажәон еимҵакуа. Урҭ усоуп есымшагьы, аамҭа хәыҷык шаароулакҵәҟьа, ма шәҟәык иалацәажәоит, ма газеҭк иалацәажәоит, ма даҽа жәабжьк. Даараӡа иааибарҟаԥшьаанӡагьы иаҟәыҵӡом. Зны-зынла Мыдгәа урҭ дреиҵашьыцны днарыхәаԥшуан. Абас иахьыласыз, ргәы ахьҭынчыз, рус ахьрықәманшәалахоз оумашәа ибон. Урҭ есымшагьы ирҳәозгьы роуан, изыхцәажәозгьы роуан.
Аҵәҵәа аҟаларазы макьана ԥыҭк агын.
– Иҟалеи, Мыдгәа, иахьа угәы рахәымшәа збоит, иаха џьара иумжәыкәа уҟам... – Мац иҩызцәа даарылҵын, Мыдгәа днаидгылеит, иблақәа еихаччауа, длахҿыхӡа. Ажәрагьы сыгым, аха... – ихы ааирҵысит Мыдгәа, гәалаҟамра хәыҷыкгьы шинубаалоз удырратәы.
– Ажәрагьы бзиоуп, аха Нуцагьы угәы дыҵамлазааитеи? – ибжьы ныҵакшәа, аӡәгьы имаҳартә еиԥш, Мац Мыдгәа илымҳа ҟьаҟьара дынҭахәыҭхәыҭит. – Уи уажәы аԥышәарақәа лҭиуазар акәхап, умшәан, ирласны даашт... – иҟәаҟәа днас-насын днеиԥырҵит.
Мац данца ашьҭахь Мыдгәа маӡалашәа Нуца дналызхәыцит. Мыдгәа Нуца дшигәаԥхоз ашкол аҿы иззымдыруаз ҳәа аӡәгьы дыҟамызт. Лара ашкол аҿы пионерԥызаҩс аус луан, дкахәхәа, лыхцәы бырфын лыжәҩахыр иқәхәмаруа. Аҵарагьы лҵон аинститут аҟны. Аха лара оумашәа акәын дшыҟаз, днықәԥала-аақәԥало, деихытыруа, лӡара паӡа. Мыдгәа иналаршәны лафк иҳәаргьы илаҭәалымшьаӡошәа аҵәы инахалҵон, дԥышәырччауа. Аха еиҳараӡак иҩызцәа игәарҭаз уи ауп, Мыдгәа Нуца дигәаԥхо далагеижьҭеи еиҳа деилҟьахазшәа, еиҳа мчык наилалазшәа дҟалеит. Икласс аҟны Нуца лыбзоурала есымша ихҭнырҟьалоз аҭӡыгазеҭгьы анкыдла, зегьы иааибадырбеит. Уимоу, аҷкәынцәа длафыркуа иалагеит, уара иубаргәузеи, аҭӡыгазеҭ узыҭзыжьуа дузкамшәеи, ҳара ҳауп иныҵахәашаз акәымзар ҳәа. Уи рҳәон лара ианлаҳауазгьы... Усҟан лара деицралон, деицрашәон...
Уажәы Мыдгәа Машьыхә-иԥа даахьаҳәын, ивараҿы еицрыхәхәа аҭӡы иавагылақәаз ашьқаԥқәа руак днадгылан,
ашә даахеит. Ари ашьқаԥгьы, егьырҭ реиԥш, ахы инаркны ашьапаҟынӡа ахәыҷқәа ртетрадқәа рыла иҭәын. Мыдгәагьы абра џьара ҭыԥк алхны иман. Уи итетрадқәеи ишәҟәқәеи ианакәзаалакгьы, аурок аҟынтәи дшааилакҵәҟьа, ишабалак иныкҿаижьуан. Нас, ианиҭаххоз, сааҭк убарҭ дрышьҭазар акәын. Зны ибарымызт. Нас егьырҭ зымҩа иҭақәаз атетрадқәа днаргәылалон, исхашҭны џьара ирыласҵазар ҳәа. Урҭ зтәқәоу арҵаҩцәа аҳәҳәара иалагон, Мыдгәа, иҟауҵозеи, ҳара иркәаԥны иқәаҳҵеит, уара еилаурҩынтуама ҳәа. Иара ҿиҭӡомызт. Итетрадқәа анимбалак, дгәамҵхамҵуа, ҟәар-дәык наганы днадтәалон, акакала еилыхны инеиқәҵауа. Ииҭахыз атетрадқәа илаԥш анрықәшәалак, ахәыҷқәа реиԥш дгәырӷьауан, инапқәа еинҟьо. Уажәы акәындхәаҿы, ашәҟәқәа икҿаз анаақәих, ахьышәҭҳәа илаԥш нарықәшәеит иара дзышьҭаз, уи абжьбатәи аклассаа ртетрадқәа. Иаарылихын, днаргәылаԥшшәа, аԥенџьыр аҟны инықәиҵеит.
«...Шәықәынҵәандаз... Шәареи сареи ҳаиԥырызгоз ҳәа акагь ҟамлеит... Шьоук рымбжьахқәа уара ибжьала, аҵарагьы дырҵала...» – даақәԥсычҳаит Мыдгәа. Ашкол аҿы иҟаз аклассқәа зегь реиҳа ицәымӷыз абжьбатәиаа ракәын. Еиҳараӡак убраҟа Теб ҳәа ҷкәынак дыҟан, дхылҭыҿӡа, дагьшәомызт, дагьыԥхашьомызт. Арҵаҩцәа ргәы аакыдиххьан. Мыдгәа зны-зынла уахь аҩналара агәаҳәара инаҭомызт, аха иаха Тебрараа рҟны дшыҟаз даназхәыц, иахьа ма ҭынч дышԥамтәари наигәахәт.
«Иахьа аҩра мҩаԥызгап акласс тетрадқәа рҟны. Уи хәыҷык ишԥеиқәнамҳәалари?..» – ихы инҭахәмарит абри ахшыҩҵак, џьара маанала рҳәынҷара дшазыманшәалахашаз дазхәыцуа.
Ашьҭахь, аурок ахь ҳәа аҵәҵәа аныҟала, Мыдгәа итетрадқәеи ижурнали неидкылан дындәылҵит.
Абыжьбатәи акласс ҵаҟа акәын иахьыҟаз, актәи аихагылаҟны. Ари Мац икласс акәын, напхгара ззиуаз. Аҩныҵҟа цәгьа ирманшәаланы, цәгьа ирԥшӡаны ирхиан.
Мыдгәа Машьыхә-иԥа даныныҩналаҵәҟьа, аууҳәа иеилаз аҵаҩцәа ашьшьыҳәа рпартақәа инархагылеит. Иара днеин,
дышшапаӡа астол днадгылеит. Днарылаԥшит. Илахь ҟьа-ҟьара ааиҵеицалеит:
– Шәтәақәа! – иикқәаз астол инықәиҵеит.
Адруҳәа инатәеит даргьы.
– Уара узгылоузеи? – Мыдгәа уажәы Теб днаихәаԥшит. – Атәара азин умаӡами?
– Сара сдежурниуп. Иахьа аӡәгьы дагӡам, Мыдгәа Машьыхә-иԥа. Еиҭакра ҳәагьы акагь ҟамлацт...
– Ибзиоуп, утәа! – инаидиҵеит.
– Иахьа аҩра ҳауама, Мыдгәа Машьыхә-иԥа?.. Иааҩуеи? – ихы аарнаашәа днаиазҵааит, ибла гәаԥшьқәа џьарак иҭамгыло, ишаҟьшаҟьо.
– Утәа сымҳәеи, иааҩуагь уасҳәап! – хәыҷык ибжьы аарымкьыкьшәа инаиқәиргеит.
Мыдгәа Машьыхә-иԥа атетрадқәа анаашьҭих, иа сара исшоит, иа сара исшоит ҳәа иааилалеит ахәыҷқәа, изышьақәымкӡо. Шьоукгьы рҭыԥқәа инырхыҵын инаидхахалеит. Ианырмуӡа, атетрадқәа наҟ инариҭеит, ишышәҭаху ишәша шәара ҳәа.
Арҵаҩ Мыдгәа, ахәыҷқәа ԥыҭк ианааиқәтәа, амел аашь_ҭихын, аклассӷәы днадгылеит, арахь дааԥшуа.
– Иахьа ҳара аҩра мҩаԥаагоит. Ҳаҩуеит зхы иақәиҭу атемала, – иҳәеит арҵаҩы, иажәақәа ҭынч-ҭынч инеиқәыртәо, Теб дахьтәоу дкылкааны дихәаԥшуа, илахьқәа руак хәыҷык инаҳаракшәа.
– Иа, иааҩуеи?.. Иааҩуеи?.. – инеиларԥсеит.
– Иааҩуеит абас: «Сара сырҵаҩы». – Дынхьаҳәын аклассӷәгьы инаниҵеит.
– Иа, ари аҩыза ҳмыҩӡацтеи, иааҩуеи?.. – шьоукгьы рыбжьқәа хьырвырӡа инеиларҵеит, убри аилкаара ргәы азыхыҭхыҭуа.
– Уара, шәхатәы бызшәала шәырҵаҩцәа ирызкны ҩажәак шәзымыҩӡои?. Зегьы-зегь шәхы ааԥҟаны ҳара инҭаҳаџьгәарыма?..
– Мыдгәа Машьыхә-иԥа, сара шәара ишәызкны изыҩуеит, – Теб ибжьы наиргеит, дныҵхахашәа.
– Иззышәҭаху изкны ижәҩы, амала дырҵаҩызааит. Шәара ишәгәаԥхо, шәыззааигәоу...
Мыдгәа Машьыхә-иԥа астол дахьадтәалаз дааҿырҳасит. Иаха изхара дшызмыцәаз иныԥшуан, ибла ӷрақәа ҭыгга. Инапқәа неиҵыхшәа иҽааирххан, игәы аарҭынчны ихы астол инықәиҵеит ибылдызӡа, ихагәҭа ианыԥшуаз ашәахсҭа нацәак аҟара икылӷьашааӡа.
Теб даахьаҳәын, иҩыза днеиҿаԥшит.
– Сара Мыдгәа Машьыхә-иԥа изкны изыҩуеит. Уара иудыруа, уара уззааигәоу ирызкны аҩра еиҳа иманшәалоуп, – иҳәеит. Нас итетрад днаныԥшылеит. Дхәыц-хәыцуа, ацәаҳәа агәҭаҟныҵәҟьа инаниҵеит. Сара сырҵаҩы ҳәа, инбанқәа цыбӷьыҭӡа.
Мыдгәа Машьыхә-иԥа иахь дынхьаԥшит, аха уи ихы ҟәазӡа астол иқәын, акласс аҟны аҩра цозу, аҽак цозу зегь азеиԥшны. Шаҟа игәы ҭынчузеи ҳарҵаҩы?..
«...Мыдгәа Машьыхә-иԥа омашәоуп дшыҟоу. Егьырҭ ҳарҵаҩцәа дызлареиԥшқәам рацәаӡоуп. Мизан Алхас-иԥеи Алҵыкә Ҭемыр-иԥеи ҳакласс ианыныҩнало убриаҟара иҭынчрахоит, амҵ ԥыруазар иуаҳап. Уаақәацар руам. Насгьы ишԥеиҭарҳәои аурок?!. Аҩны знык ауп ԥхьатәыс иануауа, аилкаарагь мариахоит. Аурок зегьы ишҳацклаԥшуа мацара иаархыргоит... Мыдгәа Машьыхә-иԥеи сареи ҳаизыҟазаашьақәа еиҳа-еиҳа еиӷьхо иалагеит. Сара уеизгьы зегьы сыхҭакны срымоуп. Данныҟәо – ҭынч-ҭынч дныҟәоит, ақәа ауазааит, асы ауазааит. Акласс ахь данааиуагьы, хәбаҟа минуҭ амҩа дықәхоит. Нас акласс агәҭа даагылоит.
– Исазҳәода аурок?
Ҿаҳҭӡом...
– Аӡәгьы ишәымҵаӡеи, уара?.. Ишәыхьзеи?.. Шәзыхшада, уара?.. Шәабатәиқәоу?..
Усҟан, ҳахқәа ҳақәырԥс, ҳаԥсы ааӡоит! Иара иҭаҷкәым ыркаланы астол данықәслак, астол иқәгылоу ачернилаҭра ааҳәны, хыҵыркьакьа ҟаҵаны инықәгылоит. Аручка аныԥалак, ишнеиуа, аҵуҳәа ганха астол акьыԥшь иналакьакьоит идырдыруа.
– Уцеи, Теб, адаскахьы!..
Сара сакәгәышьоуп раԥхьаӡа ахы зықәиршәо. Салаирҭынчырц акәхап. Саргьы сӡагәӡагәуа уахь сҿынасхоит.
– Ианҵа: Махаз дтәаны ашәҟәы даԥхьоит.
Иара днеины аԥенџьыр днадгылоит, адәахьы дыԥшуа. Саргьы усҟан адәахьы сдәылганы сыҟазар шаҟа исҭахузеи?..
– Иануҵама?
Арахь дааԥшӡом.
– Аа, ианысҵеит.
– Уажәшьҭа еилырга изакәытә ҳәоуу, азыхҳәаа, азхәа ахьыҟоу ԥшаа!
Сҩызцәа рылақәа харпаӷьаланы исдырбоит, уаҿашәеит ҳәа. Ҳыҳ, иабасгәалашәо арҭ зегьы? Аа, уара!..
– Иа, ари ҳаурок акәӡамеи? – насҿыҵҟьеит.
– Уара, иуасҳәаз умаҳаӡеи? Аурокхымкәуа, ухы тҟәацуеит, уара умсааит! Иабаҟоу абраҟа азыхҳәаа?
Сара, сеиқәыхьшәашәа, аҿаԥа сҿарҵазшәа, аклассӷәы садгылоуп.
– Азыхҳәаа, уара, азыхҳәаа узымдырӡои?.. Аподлежашьче!.. Шәыҩны хадара зланы иҟада? – иааирмчит.
– Ыы, саб иами?..
– Уаб азыхҳәаа, аподлежашьче!.. Уан – азҳәа, сказуемое ҳәа изышьҭоу. Абраҟагь убас ауп. Махаз – зыхҳәаауп, даԥхьоит – зҳәоуп. Абри шԥоузымдыруеи, Теб, уара? Абриаҟара шықәса абри аҳәара ҳаҿуп... ухы уаҳа акагь ҭамлаӡои?.. – днасықәцәҟьеит.
– Мыдгәа Машьыхә-иԥа, ус анакәха, шәара шәҟны шәаб дзыхҳәаауп, шәан – дызҳәоуп... – саалшәазшәа иааҭсырҟьеит схамыждараз... Ахәыҷқәагь рыччабжь рызнымкылакәа ауада иааҩнагьежьит. Схацәагьы аҟьаԥ аахгеит иаразнак.
– Утәа абыржәыҵәҟьа!.. Ианбыкәыз шәара Набжьоуаа аҵара анышәҵахьаз?.. Ых!.. – ихаԥыцқәа неихаирӷәӷәеит.
«Мыдгәа-Мышә!.. Мыдгәа-Мышә!..» – сқьышә инықәххит, аха мчыла, имҳәакәа исычҳаит. Саб зны аҩны иҳәахьан: «Шәырҵаҩы Мыдгәа, ашкол ҳанҭаз, ҳаныхәмарлоз, еилҟьарак инымԥшӡо, еснагь дуауаӡа дгыланы дҳахәаԥшуан. Ҳара,
Мыдгәа-Мышә, Мыдгәа-Мышә ҳәа ҿаҳҭуан, амшә еиԥш дахьыҟаз азы. Иара дбыбны дҳашьҭалон, аха ани дызҳахьӡозма?..» Уи анысгәаламшәо ыҟаӡам.
Мыдгәеи сареи ҳаизыҟазаашьақәа зны еиӷьхон, зны еицәахон. Аха аҵыхәтәаны ахәшьара бааԥсы сзаниҵаӡомызт шамаха. Хар амам еиӷьыз ахәшьара сара исзанызҵагәышьодаз!..
...Иаха ахәылбыҽхазы агәашә аҿы аҿыҭбжьы аагеит. Ҳарҵаҩы ихылԥа абз ҟьаҟьаӡа данызба, снеилууааит. Оуп, зегь саб иаиҳәозар акәхап, насгәахәт.
Сани саби, ҳхәыҷы ирҵаҩы ҳәа ихаҵкы ицауа, аҩныҟа дааргеит. Абжьааԥны, уара Мыдгәа уиеиԥшхоит анырҳәоз, сара Мыдгәа иеиԥш сырҵаҩхоз џьысшьон.
Сан ахьышәҭҳәа дықәгьежьааны акыр луит, акыр ҟалҵеит. Уԥсуазар ишакәым ажәакгьы имҳәеит сыхьӡала. Сышшәоз. Саби сареи ҳцан, аҩы хаҳтит. Астол аҟны аҵәцақәа кәеикәеиуа иқәгылан. Ԥыҭк анижә, Мыдгәа Машьыхә-иԥа аҵәца аҵа дагәӡуа далагеит, ишьҭыхны, ихы рҵысуа.
– Рацәа иҩуп, рацәа иҩуп, Рақма, ари аҩыза аҩы аакьыскьа исымжәыцызт. Уара Рақма, аҩы бзиагьы ҭауҭәозаапеи?..»
Теб аҩра дшаҿыз ихы ҩышьҭыхны арҵаҩы днаихәаԥшит. Иҩыга иқьышә иадкылоуп.
– Мыдгәа Машьыхә-иԥа!
– Аҳ, аҳ!.. – дааҵыззеит, даацәырҳазшәа. – Иҟалазеи?..
– Мыдгәа Машьыхә-иԥа, ҳҩы бзиамзи, иаха ижәжәуаз?
– Ибзиан... Нас?..
– Убри жәаба ҭан..
– Утәа убра! – днаиқәцәҟьеит.
Омашәоуп ари Тебгьы дшыҟақәоу, дышцәажәақәо убарауазеи!..
«...Мыдгәа Машьыхә-иԥа данынаскьаагоз схы днагәӡит, абри иеиԥш ҳара ҳашкол аҿы аҵаҩ бзиа, аҵаҩ еилҟьа дҳамам ҳәа. Иахантәаракгьы сани саби ргәы иалан деибганы аҩныҟа дызнеимашь ҳәа...
Мыдгәа Машьыхә-иԥа дыбзиоуп, аха Нуцагьы дыбзиоуп. Мыдгәа зны-зынла апионерцәа руада дшыҩнагылоу
аабоит. Нуца длацәажәоит. Ҳара, ахәыҷқәа зегьы ҳаблақәа ҭырхаха, урҭ ҳрыхәаԥшуеит. Нас лара акыркырҳәа дыччо днеиԥырҟьоит. Иара дуауаӡа дгылоуп акыр аамҭагьы...»
Ахәыҷқәа ртетрадқәа нықәԥсаны, адәахьы ацара иаҿын. Мыдгәа иҽеимыртаӷа астол дахатәан.
Теб ииҩыз абыржәоуп даназхәыц. Итетрад аақәихын, ипарта инцәыҵеиҵеит. Закәызеи дызланагалаз?.. Иабаҭахыз арҭ зегьы араҟа?..
– Иабоуго уахь утетрад? – арҵаҩ илаԥш нақәшәеит уи. Шаҟа иҭахымхеи Теб?.. Даахьатиԥатиит.
– Ибааԥсны изҩит, иахәа, ибааԥсны... – дааӷьаҵәыӷьа-ҵәит Теб.
– Иааг арахь!.. Ианбыкәыз уара ибзианы иануҩхьаз?!.
Мыдгәа Машьыхә-иԥа уи мчыла иааимихын, атетрадқәа зегьы ааизыҳәҳәаны дындәылҵит.
...– Уара амбжьах, уара ашхы... Уаргьы саргьхандаз!.. Уцәа уҭаӷәапӡа... Уаангыл, иҳаибарбап уареи сареи!.. – Мыдгәа арҵаҩцәа руадаҿы Теб итетрад кны дахьгылаз деибакны дцон. Зегь шанханы уи ихәаԥшуан. Шамахамзар ас игәы ԥижәо дрымбацызт.
– Иҟалазеи, Мыдгәа?
Аха иара рылаҿымҭӡакәа, ахьышәҭҳәа дындәылҟьеит, азаара изаазшәа. «Иусырбап сара!..» – абыжьбатәи акласс зыҩназ ауадахь иҿынеихеит, аха аминуҭ азы ихәыцра аҽааиҭанакит...
Адиреқтор икабинет днадыххылеит, аха иҽааникылеит. Игәы дынҭахәыцит. «Уаангыл, иҳаибарбап уареи сареи!..» Аха нас, игәы иаанагах здырхуада, ихы ларҟәы-ларҟәуа ишьҭахьҟа даахынҳәит...
...Арҵаҩцәа руадаҿы зегь еиқәыӡырҩуа итәоуп.
– Арҵаҩы данырҵаҩха, ииашаҵәҟьаны амҩа дананыла, иуалӡоу рацәахоит. Уи аҵаҩ изыҳәан дагьануп, дагьабуп. Уара иурбо, уара изылухуа амҩоуп дызнылогьы... Ҳара араҟа иҳамоуп, зхы иамеигӡакәа, ахәыҷқәа аџьабаа ӷәӷәаны ирыдызбалақәо арҵаҩцәа. Убарҭ иреиуоуп Мыдгәа Машьыхә-иԥа, Леуарсан Ҭандел-иԥа, Хьфаф Шьмаҭ-иԥҳа уҳәа егьырҭгьы. Ари азыбжазгьы аихьӡара бзиақәа аадырԥшырц ргәы иҭоуп дара зхагылоу, напхгара зырҭауа аклассқәа рҟны...
Мыдгәа ихы аалаирҟәит, аха нас ибӷа ҩеиҵыхны адиреқтор днеиҿаԥшит, урҭ рыбжьара иҟаз азеилибамкаара ихахьы иаамгакәа.
Аизара ашьҭахь Мыдгәа Машьыхә-иԥа, инапқәа ишьҭахь иҟаҵаны, баӷьа-баӷьа ишьапқәа неихго, иҩызцәа раԥхьа дгыланы ашкол ашҭа дынҭыҵит...
Асасцәа акыраамҭа агәашә иахьынҭыҵыз игылан, ацашьа иақәшәомызт. Зны иччон, зны ихәмаруан – иржәыз иарԥашьԥашьеиуан. Рмашьынақәа ирхылҵуаз ашәахәалашарақәа, раԥхьа ишьҭаз адәҳәыԥш ықәрлашаауа, амҩаду аҟынӡа рҽынарыгӡон. Аҵыхәтәаны асасцәа Ҭархәына дгәыдыркылеит, дхыдыркылеит, нас изазамазо, ирулакгьы рмашьына татақәа рҽынҭарыжьит. Амашьынақәагьы уи иазыԥшызшәа, ахьышәҭҳәа рҽааибырҭан, рышьҭахьқәа кәи-кәиӡа, ашыҩ-сыҩҳәа иҩаҵибарҟьеит ишьҭассы, рыбжьқәа ааиқәырго.
– Оҳ гәышьа! – иԥсыԥ игәаҵанӡа иганы даақәԥсычҳаит Ҭархәына, игәылацәагьы аԥсшәа иаҳәаны ианиԥырҵ, Гаџьи иареи рхала ианааизынха. Еидара хьанҭа дук даҵаланы дшааиуаз акәымкәа, дааҭгыланы иҟәаҟәа иаақәиҳәазшәа.
– Абасоуп ҳара набжьоуаа ҳшыҟоу, егьаҩы рымаҵ аауп макьаназ ҳабаҟоу, – нациҵеит ихы аалаирҟәын. – Иара уеизгьы, Гаџь, харгьы ҳамаӡам, ас ҳманшәалахап ҳәагьы сыҟаӡамызт, зегь хаан, зегь ԥшӡаны иҟалеит... Амш ауп зегьы зырԥшӡо, зегь зырманшәало...
Ҭархәына дхәыцхәыцуа ивараҿ игылаз Гаџь диаихәаԥшит, аилашәшәымҭа дналбааны, иаша илакҭа дынҭаԥшырц иҭахны, аха Гаџь уажәы еиҳагьы аиқәара инубаало акәын дшааԥшуаз, илакҭа узҭаԥшуамызт.
– Аиеи, амшгьы ҳарманшәалеит. Уажәшьҭа хар амамкәа
ицагәышьашт... – Гаџь алашьцара далыԥшуа дгылан дадырсызшәа, дзеиҭамҵуа. Амашьынақәа еишьҭагыланы иахьнеиуаз илаԥш еихмырсыӷьӡакәа дырзыԥшуан, аха урҭ рааиреи-рцареи, рхымҩаԥгашьеи гәамԥхара ҟазшьак издырҵысызшәа акәын дшыҟаз.
– Уааи арахь, Гаџь, уааи!.. Урҭ цеит... ҳџьабаа ҳџьабаан... Ашьа ицаша ада иалагылом ҳәа... – даацәажәеит Ҭархәына, Гаџь ихы наиқәкны. Иара идыруан рҳаблаҿы зегь реиҳа Гаџь дшеиликаауаз. Уи ианакәзаалакгьы игәы ҭыӷьӷьа диацәажәон, имаӡаны гәҭыхак ныҟәигомызт.
Ҭархәына иахьа имҩаԥигаз акрыфара-чара ахьыманшәалахаз игәалаҟара маҷк ишьҭнахуан, уажәшьҭа акагьы хьаас имкыкәа, Гаџьи иареи неидтәаланы, рыԥсы ааиҭаркыргьы рылшон. Аиашазы, Ҭархәына ариабжьарак игәы иҵхоз, дызмырҭынчуаз аус иара ишашьашәалаз имҩаԥысит. Иҷкәынгьы уажәшьҭа игәы ҭынчхап, есымша, абри зыҟны аус зуа ҳаҭыр рықәҵазар сҭахуп, сырцәыԥхашьоит шиҳәоз. Ааи, ааи, уи аниҳәа нахыс иангьы лгәы ҭынчмызт, ахәыҷы убас иахәҭаны иԥхьаӡозар, ишԥыкәу ҳара урҭ ааԥхьаны ҳаҭыр шрықәҳамҵо лымшхакын. Урҭ реиԥшқәа Ҭархәына, иҷкәын Асҭамыр ақалақь аҿы аусура далагеи уажәи рыбжьара, акырынтә имҩаԥигахьан, џьара акы дааиҵаханы ҳәа ҟамлацызт. Ҭархәына иҩны иааиуаз дарбаныз изымҳәарыз, изакәытә чеиџьыкоузеи иаҳзыҟаиҵаз, ҳашԥаныҟәигеи ҳәа. Ачеиџьыказы Ҭархәына илшоз аҟны ихы деигӡомызт.
– Уааи арахь, аҩныҟа уааи!.. Урҭ цеит, узрыхәаԥшуазеи?.. – Ҭархәына Гаџь имахәар ааикын, диманы иҟьаҟьаӡа иаартыз агәашә дынҭалеит. Иахьабалак алашарақәа каххаа иаркуп. Ашҭаҿы аҵлақәа рыбжьара икнаҳаз алампа ихәацыхәаԥшьха ашҭа зегьы ықәрҷҷаауа иарлашон. Гаџь уажәыгь ибла ихыҵуамызт Асҭамыр абарҭ сара аус зцызуа сеиҳабацәеи сҩызцәеи роуп ҳәа еиқәсахҭан плашьха иааигаз асасцәа. Дара омашәаҵәҟьа еилаҳәан, ас иеилаҳәақәаз ахьибалоз ачарақәеи аԥсрақәеи рҟны акәын. Иахьа шьыжьаахыс ишьапы дахьықәгылаз акәу здырхуада, Гаџь рацәак агәалаҟара шимамыз инубаалон. Аха Ҭархәына џьара акала деиҵамхандаз
ҳәа иахьабалакь ихысхысуаз иара иакәын, џьара изакәзаалак ишакәым асасцәа ахьынӡаҟаз лакҭахьшәашәак ааинимырԥшит, игәамԥхақәоз, игәы иҵхақәоз шыҟазгьы.
Амаҵурҭа иамариашаны иахьа ашьыжь аҵлақәа рымҵаны инадыргылаз астолқәеи аҟәардәқәеи уажәыгьы еикәаӷӷа еикәагылан, хыхьынтәи ирықәԥхоз алашара рықәҷҷауа. Ачыс, асаанқәа, аҵәцақәа, аԥаҭликақәа ықәгылан, макьанагьы иқәгамкәа.
– Бара боума, мшәан, егьырҭ абацахи уажәы? – Ҭархәына гәамԥхара ҟазшьак наҵаҵашәа даацәажәеит, Ҭакәи ихы налықәкны. Иҷкәыни иҭацеи ахьимбаз игәы ааихьнашьит. «Дара рзыҳәан ухандеила, уқамсала...»
Ҭакәи гәыблаак лыԥшаан, ацәынха-мынхақәа раныԥсалара даҿын.
– Сара иқәсымгои, ари ақәгара иаҭахузеи, аа, уажәыҵәҟьа.. – лҳәеит лара, иаалыдгылаз днарыхәаԥшшәа, дыццакы-ццакуа.
– Ҳаргьы ҳбыцхраауеит, Ҭакәи... – Гаџь ибжьы гәаҩаӡа астол днахагылан, иҭацәыз асаанқәа неихаргылауа, Ҭакәи лус арманшәалара иҽыназикит.
– Уи уара уаҟәыҵ, Гаџь, уаалеи арахь, уареи сареи ҳауп уажәшьҭа аус змоу... – Ҭархәына Гаџь амаҵурҭахь днаиԥхьеит, аха Гаџь имуит, абарҭ рҭыԥ иқәымҵакәа снеиуам, иҳәан. Убри аамҭазы Ҭархәына иҭаца Асида даарыдгылт даҽа гәыблаак лыманы.
– Аа, баама? Баалыцхрааишь, дад, баалыцхрааишь... ир-ласны наҟ рҭыԥ иқәаҳҵап... – Ҭархәына урҭ дрыхәаԥшуа даагылт, аха нас ҩ-ҟәардәк наҟ-ааҟ иааикын, иманы амаҵурҭахь иҿынеихеит.
– Уаалеи арахь, уаалеи!... Уи урҭ рымч ақәхоит, – Ҭархәына дырҩегьых Гаџь еиҭанаидиҵеит аҩныҟа дицнеиразы, аха Гаџь иҽааникылеит, макьаназы напы здыркыз аус аҭыԥ иқәрымҵацызт.
Асида ачыс цқьақәа – акәац, акәтыжь, хазы иалхны лсаара ианылҵон ҿымҭӡакәа, Ҭакәигьы зымҩа столк ақәрыцқьаара даҿын ажәжәа-жәжәаҳәа.
Ус, урҭ астолқәа ирықәгылақәаз анықәырга, ианықәдрыцқьаа, икеикеиуа, ицқьаӡа алашара рықәҷҷауа иааҟалеит, еиҟарахәҵәаӡа иахьеидгылаз.
– Аа, рацәа дҩыжәҩын абраҟа агәҭа итәаз!.. Шаҟагьы ҳаҭыр ақәҵаны ижәуаз... нхаҩ бзиак дихымшакәа дыҟам... дмыццакӡо, иажәа хааӡа.. – Ҭархәына дааины дахьгылаз уи дааигәалаиршәеит.
– Аҩыжәрази ацәажәарази иуҭахуазеи!.. Аха, Ҭархәына, ҳаргьы абас астол бзиа ҳахауртәар, ицәгьамкәа ҳхы мҩаԥаагоит ҳәа сыҟоуп... Ашәагьы уаҩы ишимбац ала иҳаркьыкьуан... – иҳәеит Гаџь, уажәы абра итәақәаз иблаҿы аӡәаӡәала иааго.
Урҭ ԥыҭк аныржәы ршыкьыбжь иаҳауаз, уажәыгьы еиқәымтәацызшәа, илымҳа иҭаҩуан. «Иара џьоукы-џьоукы, ианынатәалакҵәҟьа, хыма-ԥсыма, игәаҳәны иҟоушәа, ахыԥы-сыԥыҳәа акрыфара ишԥаналагои!. Аха, уи сҳәеит ҳәа, изырымфарыз, имазеины ианроу... Ҭархәына уажәраанӡа дырдыруазшәа, ихаҵкы ишԥацауаз уҳәарауазеи!.. Аха уи усами, џьоушьҭ... аамҭалатәи агәалаҟазаара... Нас џьара инаиқәшәаргьы, дырзымдырӡошәа, рҿқәа ӡибнаҟа ирханы, ганха-ганха инаивслап...» – игәы иааинаҭеит Гаџь, маҷк иҽааиҵыхшәа дахьаагылаз. Илахь ҟьаҟьара инапы нықәишьит, ихахәгьы иналишьит. Урҭ рҩызцәа акырынтә дрықәшәахьан иара. Иашьа иҩызцәа иманы дааицыԥхьаӡа, уаха шаанӡа дырхагьежьуа, дырхыкәшауа рымаҵ шиуаз иааиршон, аха нас урҭ ақалақь аҿы машәыршақә џьара иааиҿаҳарагьы, дрымбаӡазшәа, дырзымдырӡошәа, зымҩа ихьаԥшуа инаивсуан, иара дааҭгыланы ихы рҵысуа днарышьклаԥшуан, ишәгәалашәома сара сҟны шәаныҟаз, сқыжә рыцҳа шәыԥсы ианасҭаз ҳәа инарышьҭеиҳәарашәа. Гаџь иашьа ихҟьаны акыр ахынҭаҩынҭарақәа дрықәшәахьан, уи уажәы-уажәы ибла ианаахымгылоз ыҟаӡамызт.
– Ани агәҭаны итәаз Асҭамыр иеиҳабы иакәмыз, аҟәазшәа иҟаз? – Гаџь уи деиҭааигәалаиршәеит. Уажәы-уажәы, иҽеимыртаӷа уи иахьа астол дызхатәаз дахатәоушәа, ибла даахгылон.
– Аиеи, Асҭамыр уажә ҿыц аусура дахьалагаз иеиҳабы иоуп. Аха, аиаша уасҳәап, хаҵа шьахәуп, акы иацәшәогьы иакәӡам, аус ахьиуагьы ҳаҭыр иқәуп, ақалақь аҿы деицырдыруеит... – Ҭархәына уи иахьада дшимбацызгьы дааихыҽхәахит.
– Урҭ зегьы бзиақәоуп, ҳара ҳауп акәымзар... – иҳәеит Гаџь. – Акранырҭаху ауп ҳаныргәалашәо... Абжьааԥны ҳаԥсы ҭасшәагьы иҟаӡам... Ҳазҭахыда... рымаҵ ҳдыруеит... уи сара агәра гаҵәҟьаны сыҟоуп...
– Ауп аха, баба, уи зузымдырхуеи... аԥсҭазаара убас еиҿартәуп, уи еилукаанӡа, иара уаҩнахуеит, убас мацара иаауеит... уи уанымӡбан...
– Егьырҭ зегь ракәым, акәац ҳәа иааиҳаҳазеи... ҩынтә иааганы имҵасыргылеит салԥшааны, дсасуп, џьара игәы еихьызшьуа ак ҟамландаз ҳәа... аха, дырҩегьых изхомызт, иӷәыҵәны, абаҩқәа ахьхьаҳәа асаан инаниԥсалеит...
– Ифоит азоуп... дшыҟаз умбаӡози... ихы былдызӡа... – иҳәеит Ҭархәына. – Егьагьы иҳаҳахьеит, аҩгьы шижәуаз умбои... дҳаҭҳаҭеиуа... иагьиныԥшуп...
– Изинымԥшрызеи?.. Иаагарҭақәагьы убас иҟазар акәхап...
Аха Гаџь изеилымкаауаз акыҟан араҟа, аха игәаӷьны Ҭархәына дызиазҵаауамызт. Избан иара иаалырҟьаны абас аамҭа кьаҿла Асҭамыр иҭыԥқәа зиԥсахуаз. Амала Ҭакәи лҟынтәи иаҳахьан, уи аус зциуа рыҵҩақәа ҽеим аҟынтә, уаҟа аусура даҟәымҵыр, иахьакәым икылибагоит ҳәа. Уи знык, уи ҩынтә... Уаҩҵас даашьақәгылеит шуҳәо, иаалырҟьаны ахьышәҭҳәа даҽаџьара дмиасыр амуа дааҭагылон. Убарҭ иҩызцәа зегьы, зыҟны ҿыц аусура далагоз, иҩны иааганы ҳаҭыр рықәмҵакәа иоуимышьҭыцызт. Аҵыхәтәаны, арҭ ирыцыз аҟыба-ӡыба Ҭархәына еиҳа-еиҳа иқәыӷәӷәо далагеит, аха дырҩагьых иҽаҵамырхакәа дааиуан, иҷкәын заҵәы иаҳаҭыр азы, аха уи иацыз аџьабаақәа зегьы иҟәаҟәа инықәихуан.
– Аа, Гаџь, уара уоуп исымоу уеизгьы, дырҩегьых угәы ԥысҵәоит, аха абри аҩыза аус мҩаԥызымгар ҟалом, ишԥазури, сақәшәеит, уаасыцхраароуп, – ҳәа Гаџь игәашә днадгылон, Ҭархәына, иеигәышә ааиҩыҵракны, иҭахӡамкәа ус хьанҭак амҩаԥгара шиқәшәаз иҿнырԥшуа.
Гаџь Ҭархәына изы ихы деигӡомызт. Зегьы-зегьы рзы дзырманшәалоз иара иакәын. Зегь анымазеихалак, ҽыҵга шәкы иманы даакылсуан Асҭамыр... убра абри аамҭазы хырԥашьа змамыз ус дук дақәшәазшәа, дааннакылазшәа... уи Гаџь игәы иныҵаххуан, аха иҽеихагәаны иҽааникылон. Риашьараҿы ишакәым аӡәы днеиԥыххыланы, игәы иааҭашәоз аԥхьыжәҳәа инеиҿеимырхьыцызт. Аилкаараз дхәыдамызт Гаџь, зегь еиликаауан дасу ишрыхәҭаз...
– Арҭ астолқәа абаҳаргылои, Ҭархәына? – дҵааит Гаџь, днеины аханы игылаз астол днадгылан. Абарҭ рҭыԥ иқәҵазар, нас уиаҟара ус хьанҭак ҟаломызт, иааманшәалахон.
– Аиеи, баба, аџьабаа уҳарбоит, аха абна, амаҵурҭа аԥхьа абарҵаҿы иҳаргылап, нас урҭ сара уаҵәы изтәқәоу рахь изгарын...
– Закәытә џьабааузеи, мшәан... Ари сара акрахсырҵуама?..
Гаџь астолқәа акакала иаашьҭыхны, амаҵурҭа аԥхьа инаганы иааикәаиргылт.
– Ибзиоуп, нан, ибзиоуп... унаҳмырҵәеи... урҭ сара уаҵәы иҵагь ирыцқьаны иҟасҵап... Ас ирзаагома изтәқәоу?... – Ҭакәи даақәгьежьаан, амаҵурҭахь дныҩналеит.
Азныказы иахьабалак иааҭынчрахеит. Ақыҭа аԥсабара цқьа ауаҩы агәазыҳәара инаҭон аԥсшьаразы. Аеҵәақәа акырӡа инахараны ажәҩан инкыдыӷӷалахьан.
– Изҿузеи абарҭ Асҭамырраа, рыхабаркгьы уаҩы ибомеи? – Ҭархәына амаҵурҭахь дынхьаҳәит, аха изҵаара аӡәгьы аҭак аимҭеит.
– Ҭархәына, ари ара икнаҳау алашара ишԥазааури? Ус иаанҳажьуама? – аҵлақәа рыбжьара, рацәак иҳаракымкәа икнаҳаз афымца лампа днаҵаԥшит Гаџь. Хәаҷа ссақәак адеизаланы иахыкәшауа иахаԥырԥыруан.
– Ус иҟазааит, баба, уахакгьы иаарлашап ҳашҭа, уаҟәыҵ... уажәшьҭа уаалеи арахь!.. – Ҭархәына Гаџь дилаҳәаҵаны дикит, аҩныҟа днеигаразы.
– Мап, мап, саргьы уажәшьҭа аҩныҟа сцалар еиӷьуп, аамҭагьы акыр инаскьахьеит... – Гаџь аԥсраказгьы имурц далагеит уахь анеира, аха Ҭархәына уи ус доуишьҭуазма, имахцә данкны амаҵурҭахь дныҩнеигалеит.
Уахьыныҩналоҵәҟьа, ауаџьаҟ аԥхьа, дара есымша рхы иадырхәалоз астол хәхәа гылоуп, қәыршә бзиак ықәршәны. Астол аҟны насҭхашәа, ачысқәа ықәгылоуп, урҭ рнаҩс саарак аҿы иануп акәац цәынхамынхақәа, рыбжа цәыӷьӷьа-цәыԥԥы ицәырҵәаны. Астол аханы наҟ-ааҟ еиҿаԥшуа Асҭамыри уи иҩызеи ахатәоуп, рсахҭан кьаҿқәа еиқәыцырцыруа, рблуза цәыҟаԥшьқәа, арахь иаҵыԥшуа. Аҩы рзықәгылоуп, афатә рымҵагылоуп. Асида акыркырҳәа дыччо урҭ дырхагылоуп.
Гаџь ари иибаз иаалырҟьаны гәамԥхара ҟазшьак ааизнарҵысит. Ицәа дааҭаӡыӡазшәа, ихы ҩышьҭыхны, илахь неиҵацаланы днарыхәаԥшит.
– Шәара ара шәыштәаз аума Ҭархәынеи сареи астолқәа ҳашрыхоз... – хаарак наҵамҵакәа рацәакгьы илаԥш нармеиарха даацәажәеит Гаџь. Амаҵурҭа дахьыныҩналаз уа даагылеит. Асҭамыр иҩызеи иареи ршьапқәа еиқәыршә итәоуп, хьаа-баа змам реиԥш акы иалацәажәоит, Гаџь ииҳәаз рмаҳаӡазшәа. Рҭаҭын ҟаҵақәа уиаҟара џьабаа зымбац рнацәкьара кахәхәақәа ирыбжьакуп, апақҳәа инаҿыханы, рқьышәқәа нҭырқәацәааны, алҩа хыхь инхаларҵоит.
– Абра уаатәеишь, Гаџь, абра!.. – Ҭархәына аҟәардә днаханы, Гаџь инаидигалеит дықәтәарц. – Бара, ари астол аақәрыцқьааи иаарласны... ҳусқәа зегьы ҳарманшәалеит, ишыббо ала, уажәшьҭа ҳаргьы маҷк аҟара ҳаԥсы ааиҭаҳ-кырц ҳҭахуп, – иҳәан, астол иқәгылаз асаарақәа руакы иманы аҿаԥарахь иҿынеихеит. Асидагьы илҭахшәа-илҭахымшәа егьи асаарагьы аақәылхит. Ҭакәи дааин, ажәжәа-жәжәаҳәа астол аақәлырцқьааит, макьанагьы ааԥсарак лынлырԥшуамызт.
– Ҳаи, нан, иахьа уҳамшьи, ҳцан-ҳаан... ҳҟыба-ӡыба узалымҵит... Аџьабаа мыцхә уҳарбагәышьоит, аха ҳара уаҳтәыми... – иаахьаршшашәа даацәажәеит Ҭакәи, Гаџь,
иҟәаҟәа лнапы ԥсадақәа нкыдшьылауа. Гаџь ивагылаз аҟәардә зымҩа маҷк даанахан, иҽаарҭынчшәа днықәтәеит.
– Бара, абра фатәқәак ҳзықәшәыргыли, ари аҷкәын иахьа дҳарчгеит, акагьы ихараӡамкәа... Уааскьеи арахь, Гаџь, абра ҳтәап ҳара, – иҳәан, Ҭархәына дара иахьрыманшәалаз, иахьҭацәыз астол аханы аҟәардәқәа надигалан, Гаџь днадиԥхьалеит. Егьырҭ ахьтәац итәоуп, рыҽдырҵысуам. Зны-зынла иааибарччахуеит, аха Ҭархәынеи Гаџьи ааиу-имааиу агәхьаагь ркӡам. Дара рзыҳәан зегь акоуп, зегьы рзеиԥшуп, гәата-бӷата итәоуп. Асида уажәы-уажәы даархыкәшоит деихышәашәо, ачча лҿықәҳәҳә, ргәалаҟара лҽақәлыршәоит.
– Асида, нан, арҭ акәацқәеи ачысқәеи амакәан иҭаҵаны араҟа иқәзыргылаз бара боума? – аҿаԥарахьынтә лыбжьы ааҩныҩит Ҭакәи, илбаз лылаԥш адырхаланы дахәаԥшуа.
– Аиеи, ди, уаҵәы ашьыжь шаанӡа ҳамцар ауам, чысқәак алсхын... – лҳәеит Асида иаамырхьаацәакәа.
«Дагьанбахьӡеи шәанаџьалбеит, макьаназы аҩны цқьагьы ҳаҩнамлацтеи... Аа, бара аҭаца ԥшӡа, аҭаца қәыԥш!..» – Ҭархәына иаҳаз игәы иныҵаххит иаразнак, аха инимырԥшит. Уи акырынтә урҭ рҩызцәақәа илаԥш иҵашәахьан, иҷкәыни иҭацеи ақалақь ахьынтә ианааилак, лара ажәжәаҳәа ауҭра дынҭалон, иаалымԥыхьашәоз нҿыжәжәаны, хыма-ԥсыма лмакәан инҭалҵон. Ҭархәына иблақәа нҵырхәны уи дналыхәаԥшуан, аха иҷкәын иаҳаҭыр азы акагь изҳәомызт, рыцҳашьарак уи џьара иаалынлырԥшуамызт Ҭархәына инхара-инҵыра ашҟа. Арахә-ашәахә акәзааит, ашәыр акәзааит, иныҵҟааны иныхшьааны инкаужьыргьы, ихьааха лгәы иныҵаххуамызт. Хықәкыс илымаз – ақалақь аҟынтәи ианааилак, лмакәанқәа шаҟа илзырҭәуаз акәын. Абри лыҵибааижьҭеи Ҭархәына гәамԥхара ҟазшьак наихаԥан, уи хызҩашаз акгьы лнибааломызт. Уи игәы аҟаҵәыҳәа иналанакшон иааиԥмырҟьаӡакәа. Иара шьоукы-шьоукы шԥаҟоу уҳәарауазеи, уара иҟоуҵо дара ҳаҭыр рзақәӡамкәа, зегьы рзеиԥшны!..
Ҭакәи афатә цқьақәа еилыԥшааны, асаан ианҵаны, иааганы Ҭархәынеи Гаџьи раԥхьа инықәлыргылеит. Арыжәтәгьы нарымҵалыргылеит.
Гаџь дцәыҵыԥшны аҷкәынцәа дырзыԥшуан, иблақәа ҵырхәны, изакәызаалак хаарак нарнимбаалаӡо.
Ҭархәынеи Гаџьи акака ржәит, ҩба-ҩба ржәит... рқьафгьы хәыҷы-хәыҷла ишьҭыҵуан...
– Уара, арахь шәаахьаҳәрауазеи, шәааибарԥшқәар... аригьы шәара дышәҩызоуп... – Ҭархәына иаша астол аханы итәақәаз ихы нарықәикит, арахь Гаџь иламҳәуашәа аниба. – Шәааибаныҳәақәа, уара!.. – инарыдиҵеит.
– Ҳара уиаҟара аажәӡом!.. – рацәак имырхьаацәакәа, даацәажәеит Асҭамыр.
– Ижәжәуеит уи, ижәжәуеит!.. – инарыдицалеит Ҭархәына урҭ иаарымчны, рхымҩаԥгашьа шигәамԥхаз ааудырратәы. Бзанҵык асҵәҟьа дақәгәыӷуамызт. Столк иахатәоуп, аха изакәызаалак зҿлымҳарак аарырымҭаӡеит. – Иарбану ишәзымжәуа, уара? Абри аҩыза аҩоума ишәзымжәуа?.. Усҟацәагьы ижәжәып! – днарықәымчит.
Асҭамыр иҩызеи иареи, ус иамаԥхашьашәа, ҵәыцақәак ааныркылан, инарыхныҳәашәа руит. Нас дырҩегьых ҩаԥхьа иштәаз еиԥш инатәан, зымҩа рҿқәа нхьадырнааит. Гаџь уажә дахьтәаз еиҳа-еиҳа акы маӡала иҵасуан деилыршаауа. Ас даныҟалоз – ицәымыӷхашаз акы анибалак акәын.
– Крыф, нан, крыф... иахьа амла уаҳмыргеи... уаҳмыркареи... уааԥсаха уҟоуп, аха... – уажәы-уажәы Ҭакәи даархагьежьуан. Лыбла гәыразқәа ихлырԥомызт Гаџь, иҳәаҵәыҳәаҵәуа, деиԥхьыршьшьаауан, иҵаулаӡоу аҳалалреи агәбылреи рхыжжыла.
Асида ус даарзыԥшлон ауп, уаҳа рымԥынгьы дықәмлеит, дуауаӡа аҷкәынцәа дырхагылан, рлаф далаччо...
– Гаџь, уара аџьабаа исыдубалахьоу сара дунеихаангьы исхашҭраны сыҟам, иагьсызшәом... ухәыҷыҷақәа ибзиараны ирԥигалааит! Сыҷкәын, абна итәоу, уиаҟара аџьабаа имбацзар ҟалап уара шаҟа ҳаҩнаҭа иазубахьоу... Анцәа уиныҳәааит!.. – аҵәца аашьҭихит Ҭархәына. Уажәы уи иҿанԥшылара ҭынчын, ибла гәаԥшьқәа ахәыцра, аҟәыӷара рныԥшуан. – Ариабжьаракгьы, иахьагьы уара уоуп ҳзырманшәалаз... Ухәыҷы аахыс ухабыхацуеит, зегьы рзы угәы цыхцыхуеит,
убаҩ уацәаашьом... Уаб дуԥхагәышьахьеит, аха уан думоуп, уани уареи шәеигымхааит!... Уан абаагәара дузаҩызоуп... Уԥшәма дугымкәа, ухәыҷқәа угымкәа... Гаџь, уара иахьабалак уҳарыҩуеит, иахьабалак уҳаргәамҵуеит, аха уда дҳамаӡам... – Ҭархәына днаҭгыла-ааҭгыло, игәы ҭыӷьӷьаа Гаџь диныҳәеит. Ииашаҵәҟьаны Гаџь уи даԥсан, рҳаблаҿы акәзааит, даҽаџьара акәзааит зегь раԥхьаӡа зныҳәаҿа аанукылашаз уаҩын, убасҟак деилыххан, аашьарак, гәамҵрак џьара иааинирԥшуамызт, аԥхӡы нкаҟьо зегьы дырзыҳаҵҳаҵон. Ҭархәына нас, аҷкәынцәа рахь дылхьаԥшын, ус ҿааиҭит: – Абри Гаџь иныҳәаҿоуп, Гаџь иоуп ҳара абас иахьа ҳзырԥшӡаз, ҳзырманшәалаз... Иныҳәаҿа аанышәкылароуп!..
– Аиеи, нан, аиеи... Гаџь иныҳәаҿа аанышәымкылакәа... ишԥаанышәымкылои... – Ҭакәи лхаҵа ииҳәаз инацлырӷызит.
– Ҳара иаажәӡом сымҳәеи!.. Иаҳзыжәуам!.. – ихы ҩышьҭыхшәа даахьаԥшит Асҭамыр, иажәақәа мкьыкьӡа, дзацәажәоз гәцарамкыкәа.
– Ишԥыкәу ишыжәымжәуа?!. Абжьааԥны ижәжәуа, уажәы ишәзымжәуа шәҟалама?!. – днарықәмчит Ҭархәына. – Аԥара ахшәааны ижәжәуандаз, егьа шәаҵашьшьы ижәжәрын...
Асҭамыри иҩызеи ирҭахшәа-ирҭахымшәа Гаџь даарныҳәан, рацәцақәа инарҿыхәаны инықәдыргылеит.
– Арҭ ҳара ҳаиԥш иҟоу ргәаԥхома, Ҭархәына, уи азоуп рхы зҳадрымкыло!.. – Гаџь гәамԥхара ҟазшьак наҵаҵаны даацәажәеит, рышҟа ихы нхьарнаашәа, иҽааиҭакны. Гаџь амалахазгьы деиқәан, иҿаԥшылара аамышьцахеит.
Гаџь нас игәы ааиқәиҳәалан, урҭ иара иеиҳа еиҵбацәамыз, уиаҟара азҿлымҳара рымҭақәа дҩагылан, Ҭархәына диныҳәеит, абри еиҳабык ҳаҭыр иқәҵаны дшырныҳәо еиԥш, аха урҭ Ҭархәына иныҳәаҿагьы аанырмкылеит. Гаџь ари ахьышәҭҳәа дааиланаршааит.
– Ҭархәына иоума, уара, зныҳәаҿа аанышәымкыло, ҳара ҳа-Набжьоу аиҳабы ҳәа ҳазхәаԥшуа.... ҳаԥхьагылаҩ... Абри иҳамоугьы, ҳаҭыр иқәшәҵом акәу?.. Абырг ҳаҭыр иқәзымҵо дышԥаҟалои... дзыԥсоузеи уи?.. – дныхшәааит
Гаџь. – Ҳаешьара, ҳқыҭа дуӡӡазы аџьабаа ду збахьоу... ҳаибаркны ҳазку... – инапқәа астол инықәырсшәа, иҽырхәаны, лакҭамышьцала днарыхәаԥшит. Абжьааԥны иҭынчыз, зҳәа уамшьуаз, зу уамшьуаз, иаразнакала ицәаҩа абас иахьааиҭеикыз иаарзымбатәбарахеит. Инаицрасыз дкәаҷаланакын, еиҳа-еиҳа деиланаршуан.
– Иаанышәкыл, нан, иаанышәкыл!.. Шәаб иами... Гаџьгьы ҳаҭыр ааиқәышәҵа!.. – Ҭакәи дӷьаҵәыӷьаҵәуа аҷкәынцәа рахь инеихылгеит. – Сшәыкәрбануп, нан, иаанышәкыл!..
– Шаҟантә иаанаҳкылои, ди, ана адәны ҳантәаз иаанаҳамкылахьеи...
– Иаанышәкыл, нан, ԥхашьарами!..
Аҷкәынцәа ҩагылан, ирҭахшәа-ирҭахымшәа Ҭархәына иныҳәаҿа ааныркылеит, аҵәцақәа нҭарцәны инықәдыргылеит. Нас дырҩегьых инатәан, ицәыҵахәыҭхәыҭуа хазы ацәажәара рҽыназыркит.
Ҭархәынеи Гаџьи даҽа акака ааныркылеит. Иржәыз ахәыҷы ихьухьууа ргәаҵа иныҵалан, ишоушоууа иахьаба-лак иааимнадеит.
– Сара ҳҳабла Набжьоу бзиа избоит, – иҳәеит Гаџь даалҟьан. – Даҽа ҳаблак исзадкылом... Зегь хандеиҩцәоуп... еиӷьысшьогьы ҭыԥ сымаӡам... сыԥсы рыҿҳәароуп зегьы!..
– Ишԥоуҳәои, баба, ишԥоуҳәои... усами ишахәҭоу!.. Зҳабла, зқыҭа, забиџьынџь, зиашьара бзиа изымбо – уи иԥсҭазаараҿы дхьысҳахоит цәгьаӡа, дагьзаҵәхоит дышнеи-шнеиуа... уаҩ димаӡамкәа...
– Изхысҳәаауа, Ҭархәына абарҭ џьабаала инхо, ихандеиуа, адгьыл иалаҳәаҵаны зԥашәқәа зҳахьоу, уи агәыблра зшьа-зда иалоу, уи ада ԥсыхәа змам, иеиҷаҳауа анцәа иныҳәааит! Сара урҭ гәык-ԥсыкала сырзыҟоуп... – Гаџь изҳәомызт игәы иҵхақәоз зегьы. Урҭ рацәаӡан, ашьха илбааҟьо акәарақәа реиԥш ҵҩа рымамызт.
– Аиеи, баба, аиеи... аусуроуп ауаҩы дзырԥшӡо!.. Акрызуа, баба, акыргьы имоуп... Набжьоуаа хандеиҩцәоуп, аӡәы иҿаԥхьа рхы ладмырҟәыцт макьаназы...
– Абри сзыжәуазар, Асҭамыр, ҽаанбзиала унеит, Набжьоуаа рныҳәаҿоуп!.. – Гаџь иаҵәца дҩаханы инеиҿыҵеикын, инҭаркәкәаны Асҭамыр иахь аҿынеирхеит.
– Исымҳәахьеи, мшәан, сара уаҳа сзыжәуам ҳәа!.. Абри шԥаузеилымкаауеи, Гаџь, уара?! – иааирмчит Асҭамыр, иҽынхыршәаашәа.
– Уара, анхацәа рныҳәаҿа аума иузымжәуа?!. Абриаҟара зегьы шәзыҟазҵо, крышәҿазҵо, шәныҟәызго?.. Ҳашәгәаԥхом, ы?.. – хәыҷы-хәыҷы деицралон Гаџь, игәы иҵхоз ихьаақәа изцәырҵуан маӡала.
– Ижәжәы, уара, ижәжәы, ишәылшоит... шәыҷкәынцәами!.. – Ҭархәына днарыбжьаҟазеит.
– Ижәжәы, нан, ижәжәы!.. – Ҭакәигьы иахьакәым ахь икылеибагар ҳәа дшәан, днарыдгыланы рҟәаҟәақәа шьышьуа, рыргәыбзыӷра лҽыназылкит.
– Иаҳзыжәуам, уара, иаҳзыжәуам... иумаҳаӡои!.. – иҽааирпаӷьит Асҭамыр, ихахәы быӡӷьыт иҿаԥсаны дахьгылаз.
– Иарбану, уара, ишәзымжәуа, ҳарҭ анхацәа ҳныҳәаҿа аума ишәзымжәуа?! Шәара шәзыҳәан аџьабаа збо, ихандеиуа... абри ишәымҵагылоу аазрыхуа!.. Шәара?.. Шәызусҭқәада, уара, шәара?.. Ани шәҭахым, ари шәҭахым... Шәсахҭан плашьқәа шәырҭашьшьы!.. Дарбану, уара, шәшьамхы еиқәыршәны шәымаҵ зшәыруа?!. – дааицрашәеит Гаџь.
– Уҳаисуама, џьым?
– Сшәеисуеит, нас ишԥа! Ишәзеилымкаауазар!.. Ҵара хәыҷык шәҵан, уажәшьҭа иаҳзыжәуазеи? Аха ижәдыруазааит, ҳара ҳалоуп шәыԥсы злаҭоу макьаназы... уи еилышәкаарц шәгәы иҭаӡам усами?!. Мазеича шәалаԥшуеит!..
– Аа, нан, иухьи, Гаџь, иухьи?. Угәы еицразырсзеи?.. Зегь уара ушԥарызхәыцуеи?.. Урҭ ҳара макьана ҳарзеилкаауама?.. – ахьаршшара лҽаԥылшәон Ҭакәи, Гаџь абасҟак дзырбыжкыз лхахьы илзаагомызт рацәак. – Ихәыҷқәами? – дааӷьаҵәыӷьаҵәит. Наҟ-ааҟ даарыбжьаҟазашәа луит.
– Урҭ ҳара ҳарзеилкаауам, егьырҭ ҳара ҳарзеилкаауам...; Дарбану, уара, шәара ишәаҭәашәымшьо?!. – днарыҵаҳәҳәеит Гаџь. – Абыржәыҵәҟьа анхацәа рныҳәаҿа аанышәкылароуп! – днарықәымчит, ргәхьаагьы мкӡакәа.
– Ижәжәы, нан, ижәжәы!.. Гаџь, нан, иухьи, угәы зԥужәои арсҟак?..
Ҭархәына ҿымҭӡакәа дахьрыхәаԥшуаз игәы акы иарҟәандон. Ас Гаџь деицрашәо димбацызт. Амала маҷк иахирҟьацәар ҳәа дшәон.
– Уара, акагь зумҳәозеи? Узсыхәаԥшуазеи ус?.. – Ҭакәи лхаҵа инеиҿалырхьит.
– Ишәымжәуеи, уара? – Ҭархәына ихы ааирнааит рышҟа, згәы ҭынчу иеиԥш иҽыҟаҵаны. Нас иҽааириашан, еивҵаԥах иеибаркыз иблуза хыхьтәи аҳәынҵәрақәа ааԥирҭлеит, ихи-иҿы еиқәара, ихәда инапы нықәишьит.
– Анхацәа анцәа иныҳәааит... рџьабаа анцәа иумырӡын!.. – раҵәцақәа аашьҭырхын, рацәак ахымҳәаакәа, инҭыркәкәаны инықәдыргылеит.
– Уаала арахь, уаала!.. Уеизгьы ԥсыхәа ҳаиҭом, наҟ ҳаи-ԥырҵып!.. – Асҭамыр илақәа цәыркшаԥаны Гаџь днаихәаԥшын, иҩыза диманы дындәылҵит.
– Абанҭгьы иҿабӷ-ҿабӷӡа, ҳара ҳраҭәаршьахуам... – иҭыԥ аҿы днатәеит Гаџь. Иԥсы ааивигеит. – Сара сиашаӡами, Ҭархәына?.. Абасоуп урҭ ишрықәнаго!.. – ихы ааирҵысы-ааирҵысит.
– Уиашоуп, баба, уиашоуп... – Ҭархәына уаҳа имҳәаӡеит, Гаџь ииҳәарц ииҭахыз зегь еилкаан.
– Сашьагьы абас ауп дшыҟоу... Исҩызцәоуп ҳәа шьоук иманы даакылсуеит... қыжә ҳаанымхеит, џьма ҳаанымхеит... Уажә зегь анҳамҵәа, дааҭынчхан, ашьшьыҳәа иҽааникылеит... Арҭ закәқәоу сара издыруеит. Иҳалоу зегьы ааҳалдрыкәкәаанӡа иаҳҟәаҵуам. Ҳагьраҭәаршьахуам... Иабаҟоу лаҵан?.. Иабаҟоу рашәан, ҭагалан, жьҭаан?.. Усҟан аха роуама ҳара ҳзы?.. Русқәа ирхашәалома?.. Сара сиашаӡами, Ҭархәына?
– Уиашоуп, баба, уиашоуп, аха... – иажәа уаҟа иааҿахиҵәеит Ҭархәына инамыгӡакәа. Иара дшазхәыцуаз ала абас иҟалоз аиҭакрақәа зегьы зыхҟьоз аамҭа акәушәа игәы иааинаҭалон. Убри азыҳәан акәын иажәа аҵыхәанӡагьы изынаимыгӡоз.
– Акагь рҭахӡам... рыдгьыл бзиа ирбом... иахьиз агәыблра рымам... иаауеит, ицоит... уара рымаҵ ула... Абарҭ роума ҳара ҳадгьыл ҳаҭыр ақәҵаны, иныҟәызгараны иҟоу?.. Изыхҟьозеи абри?.. Исзеилкаауам сара...
– Угәы ԥумжәан, нан, угәы ԥумжәан!.. Уара аубаџьыр, зегьы угәы шԥарызхьаауеи! – Ҭакәи Гаџь анык леиԥш ихаҵкы-ԥсаҵкы дцауан, игәы лырҟәандон, аха иара иҽизеиқәкуамызт.
– Сара сиашаӡами?.. Сара сиашоуп!.. Сара ижәны сыҟаӡам!.. Абарҭ иахьа абра иҟаз асасцәагьы сгәаԥхоз џьышәшьозаргьы ҟалап... ражәақәа ҭлапҟа-ҭлапҟаӡа, рсахҭан плашьқәа ирҭашьшьы, ақалақь иқәтәақәоу, арахь баҳаҿык ныҵазмыркьакьац, ҽагаҿык нышьҭызымшьыц... Анхаҩы иџьабаа урҭ дунеихаангьы ҳаҭыр рзақәӡам, аха ирбахра иҟоуп!..
Гаџь игәеибакра акыраамҭа изыхҽуамызт. Дтәан ус акыраамҭа, уаҳагьы имжәӡеит. Нас, шәыҵх аабзиахааит ҳәа нареиҳәан, ишырымуаз, ишихьынҳалаз дындәылҵит.
Гаџь, ашҭа агәҭаны днеиуан аамҭазы, акәасқьахь дынхьаԥшызар, Асҭамыр иҩызеи иареи азал аҿы итәаны, аҳаҳаираҳәа анардасра иаҿын.
Гаџь дкараха, Асҭамыргьы, уи иҩызагьы, урҭ иреиԥшқәоу егьырҭгьы, иҟәаҟәа иқәжьызшәа, дхьанҭыџьӡа агәашә дынҭыҵит, аха маҷк аҟара акы игәы еиқәнаҳәалон... изхымгаргьы ҟаларын игәы иҵхоз уахатәи аҵх иалагӡаны абарҭ аҷкәынцәа инарҿеимырхьыр...
