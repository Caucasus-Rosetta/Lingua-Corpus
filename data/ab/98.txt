Ақырҭуа мчы Аԥсны иахаԥеит, Урыстәыла аимпериа анеилабга. Аԥсуаа қәԥон асовет мчы Аԥсны аагаразы 1917 шықәса инаркны 1921 шықәсанӡа, уи зырҭахыз ақырҭуа рышьаҭа ртәыла иалырхырц акәын. Ихадоу ахҭыс мҩаԥысуеит Калдахәара ақыҭан (иахьа – Бзыԥҭеи Калдахәареи, ароман афырхацәагьы абра инхоз роуп. Усҟантәи аамҭазы маӡалатәи аус мҩаԥызгоз, аԥсҭазаараҿ иҟаз ауаа сахьаркыратә фырхацәаны ҳабла иаахгылоит. Дара реиҭанеиааираҿ изыдҳәалаз егьырҭ Аԥсны аҭыԥқәеи, ареволиуционерцәеи, анхацәа рхеидкыла «Кьараз» иалази имҩаԥыргоз аусқәеи, Аԥсны анҭыҵ иҟаз аҭагылазаашьагьы нацҵаны иаарԥшуп. Аԥсҭазаараҿ иҟалаҵәҟьаз ахҭысқәеи асахьаркыратә ҵабырги аҩымҭаҿы иеицуп.
Ихьӡнызҩылоит кьаразаа рҭоурых
аҭҵааразы аџьабаа ду збахьаз Ӡиӡариа
Еицыз арԥарцәа, қәрала урҭ раҵкыс акыр еиҳабыз Миха драԥгыланы, Калдахәара аполициа рпост анахырх, дара рыуаа бџьарла еиқәных инықәдыргылан, аусҳәарҭахь рҿынархеит. Аӡиас Бзыԥ ихыз ацҳа уанлавслак, аполициа рпост уахьылахысҵәҟьоз, арыӷьарахь ицоз амҩаду азааигәараакәын аусҳәарҭа ахьгылаз. Арԥарцәа раԥхьа инеиуаз Миха ишьҭархх, аусҳәарҭа иныҩналеит.
– Хыгә, ухаҵкы сцеит, – уажәшьҭа зҩынҩықәра ирықәларц агьызгымыз, ишлаӷәызӡаз, аха макьана змахашьаха даара иӷәӷәаз Хыгә Чыгәбар иахь ихы наирхеит. – Ҳара ҳаламыс иаҵанакуам збара ҳахьымӡаз ҳабдуцәа ирықәлоу ауаҩы игәы нҳархарц, аха ажәлар рлахьынҵа ҳаназхәыцуа, иалшом уи еиҳау ҳаҭырбарак аӡбахә аҳәара.
– Иуҳәо еилгамшәа збоит, Миха, – аҭаҳмада, ихахәы еиԥш еимызакны ишлаз ижакьеи иԥаҵақәеи рыбжьара ҭынч ишааимҟьазгьы, ииҳәоз ажәақәа рышьҭыбжь хьаҵрак згәы иҭамыз ауаҩы џьбара итәын.
– Аҿыц мчы иҟалаз ахьӡала саарышьҭит уара ухаҭыԥан, – Михагьы, хаала ианаму, махәҿала ҳәа акәын иԥшышьа шыҟаз.
– Дарбану уи згәаӷьыз? – Хыгә иҽмырҵысӡакәа дтәан, ибла ҵарқәа ҵархәны дыԥшуа.
– Петроград иҟалеит ареволиуциа! Аҳәынҭқар дахыргеит! – Миха инаҩсан игылаз Чагә Алшәындба ибжьы ҿацаӡа иаагеит.
– Уара, Алшәынд Кәыкә иԥа Чагә, ианакәызаалак аццакыра улан, – Хыгә, адырҩегь иҽырҭынчны, ихы арԥыс иахь инаирхеит, аха, «уаҵсам» иҳәозшәа, иблақәа уахь имырԥшыкәа. – Ацә аныршьуаз кәтык
ацыршьуан ҳәа, Петроград иҟалаз уара уҽзалоугалои? Уа имҩаԥысуа ахҭысқәа аҵыхәтәанынӡа уара ишеилукаауа агәраганы уҟоу?
– Петроград иқәтәаз аҳәынҭқар идҵақәа ракәӡамзи инаугӡоз, ҳаҷкәынцәа ҭахарц еибашьра иандәықәуҵоз, асҭаршын Хыгә Чыгәбар?
Аҭаҳмада игәы ааихьит: уахь идәықәиҵаз иара ихаҭа иҷкәынгьы дыхнымҳәыцызт. Кәыкә иԥа Чагә уи иӡбахә ас даламцәажәар акәын, иара, Хыгә иԥа, иакәымзи рҵаҩыс зны имаз.
– Насгьы иудыруаз! – игон арԥыс ибжьы ҿаца, – аҳҭнықалақь имҩаԥысуа уара иуеицәамкәа ишеилҳарго, – уи асҭаршын дааизааигәахеит. – Ақыҭа аныҟәгараз ажәлар рхаҭарнакцәа ҿыц иалырхыз умҳәыр иҭа!
Хыгә идыруан ари арԥыс дышҳәатәхамҵаҩыз. Алаԥынҵа икылҟьаз аҷкәын, аиҳаби аиҵби еилихуамызт, ихықәкы анагӡараз. Аха ас иаартны асҭаршын иҿагылоз ауаа Кәыкә иԥа драԥгыларын ҳәа дгәыӷуамызт, ҭаацәарала ҳаҭыр еиқәырҵалон, абиԥара ртәы еилеигаҵәҟьарц дашьҭамлазар. Хыгә иҿынӡа ареволиуциа аӡбахә мааӡакәа иауҟахыз, ҽырдагәа ҟаҵаны дтәан ариабжьарак акәымзар. Шьаҭанкыла аԥсҭазаара аҽеиҭакра ицәымӷын иара. Уи бзиара ажәлар ирзаанагомызт, еснагь ргәамҵхамҵрақәа ауаа иакәымз иазнакуан умҳәозар. Иҵәылеибахны еиҿанагылон, ақәеибахра шьҭыркаауан. Доусы иџьабаала ирҳаз дақәиҭзар акәын, ареволиуциа убри амал змамыз иртәыртәырц иазнакуан. Уи ззеилымкаауаз, ус иара иԥхьаӡон, дызлыҵыз ажәлар рҿаԥхьа аҭауадра иаԥызгахьаз Чыгәбар Хыгә изааит анхацәа рыҷкәынцәа еиқәных.
– Амҳәыр сара аӡәгьы исҭаӡом, Гәдоуҭа аполициа ҭыԥ аиҳабы Кьелбакьиани иҟнытә адҵа соуаанӡа, – иааҿаԥиҵәеит абырг иааизи иаазышьҭызи рыхьӡала инырҵаз ажәа.
Хыгә иџьымшь шла ирыҵыԥшуаз ибла ҵарыхәҵәақәа рхыԥшылара уадаҩын, згәы мыҭрысуаз, аамҭагьы зыгәаӷьра арӷәӷәахьаз шьоукы изааит акәымзар.
– Иара Кьелбакьиани ихаҭа уажәшьҭа дыҟаӡам, – асҭаршын иажәа Алшәындба Чагә иааԥиҵәеит. – Уи аамҭа дацәшәаны дықәҵхьеит.
– Уи ҟалашьа амам, – иҳәеит Хыгә, иаҳаз агәхьаа мкӡаҵәҟьакәа.
– Николаи дахырҳәеит, Кьелбакьиани иакәым.
– Шәҽышәмырцәгьан, еиҳа ишәзеиӷьуп, аԥлакь данызшәа, асҭаршын дааиҟәыҷҷеит. – Ҭачкәым ҭачкәым арҳауеит.
– Ари амҳәыр мчыла имхтәхоит, – Миха аӷьеҩ ааҭиргеит.
– Сара суршәо џьумшьан, а-Хышба, – Хыгә итапанча ҭрахьы инапы ндәықәиҵеит.
Уи, игәы иҭаз имырҟаҵакәа, инапы Алшәынды ҷкәын лнамҵасит. Чагә ишьҭахь игылаз Кәынта Барганџьиа Хыгә итапанча аҭра иааҭиԥааит. Дызхагылаз аишәа дырххо даахыргеит. Чагә, Хыгә икәымжәы аџьыба изнапык нҭишьын, амҳәыр ааҭыхны аишәа инықәиҵеит. Миха уи аақәихын, асҭаршын иҭыԥ ааникылеит.
Ақыҭа напхгараҿ аиласра мҩаԥызгаз ргәаӷ даго, аха ҿымҭӡакәа итәаз аписар Кардба Маф иԥа Никәа иахь дааԥшит иара иқәлаз арԥыс Чагә.
Никәа идырт уи илаԥш иаҳәоз. Аписар ицаԥхақәа аацәыриган, дызхатәаз иусуга ишәа инықәыжьны дҩахыҵит. Уи иҭыԥ Чагә иааникылеит. Хыгә, уажәшьҭа дшымцхәыҵәҟьаз инырзаарын, ихәда ихшьыз адаҷ, асҭаршынра азин изҭоз ажезл ацраҳәаны, иааихихын, инықәҵаны, иаԥхьа индәылҵыз аписар днаишьҭалеит. Егьырҭ арԥарцәа, Миха идҵала, адәахьы инеин, агәарԥ аҿы иааҭгылеит. Михеи Чагәи рымацара ианаанха, асҭаршын ҿыц ихы аписар ҿыц инаизирхеит:
– Уажәшьҭа аус напалаҳкыроуп.
Чагә иакәын усгьы ашәҟәқәа ирҳәоз цқьа еилзыргоз. Ақьаадқәа ааилирттан, имцхәын ҳәа ииԥхьаӡоз зегьы акәақьҭаҿ адашьма иқәиԥсан, ашә аартны иааҩнашылаз Паршин иахь ихы наирхеит.
– Александр! – Чагә даахьаҳәит.
– Мшыбзиа, Миха! – аиҳабы аԥсшәа иаҳәаны, Паршин Чагә иахь дшаахьаԥшит. – Мшыбзиа!
– Уҽеибыҭаны уабацои? – арԥыс дҵааит.
– Аихамҩаргылара ҳаҟәыҵит. Уара уеиԥш, аҵыхәтәантәи ауалафахәы зегьы иаагеит.
– Аиеи, акционертә еилазаарақәеи арежим ҿыци маҷк рҳәатәы еиқәшәом.
– Иабаҟоу макьана, иҵегь еилахәарц иҟоуп, – иҳәеит Александр. – Сара, Чагә, Гаграҟа сиасуеит. Харам. Ааигәа саақәларц сыҟоуп.
– Хымԥада ҳаибабоит. Ҳусқәа рацәоуп, еибаҳҳәашагьы маҷым.
– Еибаҳҳәаша уажәеиԥш ианбаҟаз. Уажәыҵәҟьоуп ухы ангәоуҭаша, иахьакәым унанагар ҟалоит.
Чагә дахәыцит.
– Аҩызцәа ахьынӡасымоу, сымҩахҟьом, – иҳәеит иара. – Дабаҟоу Степан?
– Уигьы дсышьҭаланы дааиуан.
Ихьӡ рҳәозар ҳәа дыԥшызшәа, Степан Столиаров дааҩналан, Михеи Чагәи рнапқәа аарымеихит.
– Уаргьы уцома? – Чагә дҵааит.
– Мап, – иҳәеит Степан. – Сара, уи ихы Миха инаиқәикит, – жьирак аартны, аусура салагар сҭахыуп, ақыҭа напхгара азин сышәҭозар.
– Анхацәа ацхыраара рҭахыуп, – иҳәеит Миха. – Уи аус узеиҿкаар – цәгьамызт.
– Амала уҿеиҵумхцәан, иахьакәым укылнагоит, – Паршин иҩыза иҽыззикыз амҽхак амханагалара дацәихьчон.
– Умшәан, – иҳәеит Степан, Паршин игәы шҭынчыз шидыруазгьы.
Миха дындәылҵит, арԥарцәа днарацәажәарц. Уи ихы иархәаны, Паршин Чагә дизҵааит:
– Миха ихы шԥамҩаԥигоз аус аҿы?
– Уи маҷӡак игәрамгара ҳаурц зыҟалом. Ажәлар рус азы ихы хиҵәоит. Иван ааигәа дсымбаӡацт, – Чагә Криволапов дааизҿлымҳахеит, излацәажәоз инахигарц. Александр еснагь ауаҩы мыцхәы дҭиҵаауан, аха Чагә Миха изы аӡәы гәынҷыхьак имазарц иҭахымызт.
– Уи аԥсыӡкра иҽазикит, ааигәа иҽуирбоит, – иҳәеит Степан. – Шьербин иоуп иҳацәҟьалаз. Дахьыҟоу уаҩы изымдыруа, дныҵахәаша дцеит.
– Дахьыҟазаалак дҳаӷоуп, уи агәра гоуп. Сара сцалароуп, – Миха дшааҩнашылазеиԥш инапы ааимхны, Чагәи Степани ицны, Паршин дындәылҵит.
Паршин амҩа дышнықәлазҵәҟьа, Столиаров Чагә иахь даахьаҳәит:
– Пивневгьы дықәҵырц даҿуп.
– Ианба? – Чагә иааицәымӷахеит.
– Иҽеидикылон. Ҳаамҭа зегьы аԥсахуеит. Ухынҳәы уус ахь, – Степан арԥыс ианаиабжьеигеит. – Абыржәоуп ужәлар рмаҵура уаналагаҵәҟьо.
Степан днаскьаганы данаахынҳә, Чагә ихадаз иусқәа даарылган, Миха иҽимхны, дындәылҵит, Амраҭашәарахь ихы рханы амҩа даныларц.
Аҵсҭҳәа хьанҭақәа анаӡара Амра ианынаԥырҵ, ажәҩан ихыԥсалаз аԥҭақәа ашәахәа анаарылаԥха, ацәаакыра ирылаз аарылнацан, инеиԥхьба аҳауа иналаӡыҭит.
Апомешьик Старосельски иаҳҭынра ахылаԥшҩы Пивнев имаҭәақәа аҽыуардын иақәҵаны, дышнықәҵра иҽирхиахьан, ажәҩан шыцқьахаз ангәеиҭоз.
– Сергеи Терент-иԥа, шәҽеидкыланы шәабадәықәлеи? – иҵакыз аҽы иавагьежьуаз Павел днаидгылеит Чагә.
– Гаграҟа нхара ҳаиасуеит.
– Избан?
– Апомешьик Старосельски идгьыл кажьны дықәҵит. Ҳара ара иҟаҳҵои?
– Дышԥақәҵи?
– Дықәҵит.
– Ихы абаирхеи?
– Ус акгьы ҳаимҳәеит. Ареволиуциа дацәшәеит.
Чагә дшырбаз еиԥшҵәҟьа, Пивнев иԥҳацәа ихбыџхоз Мариеи уи леиҵбы Шуреи еибарҩны аҩны иаадәылҟьеит.
– Ара ишԥабзиаз! – лҳәеит Шура, лаҳәшьеиҳаби лареи арԥыс ишааидххылазҵәҟьа. – Ҳаб иаҳәи дықәымҵырц!
– Хара ҳцоит, Чагә, – Мариа ишәхьаз лыбла гәыразқәа арԥыс инаихәалырԥшит.
– Сышәхашәмыршҭын! – Чагә аеҳәшьцәа ааицеигәыдиҳәҳәалеит.
– Уаргьы ҳаухаумыршҭын, – Мариа диҳәон.
– Ҳаубарц уҳазнеило? – Шура Чагә дилаҳәаҵаны дылкын.
– Снеиуеит, снеи. Быԥшыз! – Чагә уи лгәы ааҟаиҵеит. – Ҳаиниахуеит, – даахьаҳәит иара нас Мариа лахь.
Аӡӷабцәа ран данааи, раб днахынҳәын, иаимыркыцыз аҩны ашә ныдиҵан, ацаԥха аркны, ирхианы икыдгылаз аӷәы надҵаны аҵәымаӷқәа ааирхеит.
– Уажәшьҭа аҽыуардын шәақәтәа зегьы? – иҳәеит иара дшаагьежьызҵәҟьа, знык абри аҳҭынра илаԥш аԥыригарц дгәаҟуазшәа.
Чагә еиликаауан Сергеи Терент-иԥа ҭыԥк аҿынтә даҽа ҭыԥк ахь аиасра игәы шыԥнаҵәахьаз. Пивнев игәы азыбылуан акраамҭа зқәирӡхьаз Старосельски иаҳҭынра. Пивневаа ҩнымаҭәала иҭәыз рҽыуардын рҽадыркын, аҳҭынра иқәҵит. Урҭ рҽыуардын, ҵаҟа илыбааны, амҩаду ала аҿылаха, архәара илаваҵәиаанӡа, Чагә аҳҭынра зықәгылаз ахәы аҿынтә дыԥшуан, игәалашәарақәеи урҭ издырҵысуаз ихәыцрақәеи дрымҽхак. Алашьцара аҽазнакуан еиԥш, амҩахь дылкылсын, шьҭахьҟа ддәықәлеит. Иара аусҳәарҭа азааигәара, аӡиас ахықә аҿакәын дахьынхоз. Арантә акыргьы нахаран.
Ишьҭахьҟа аҽышьҭыбжь аниаҳа, даахьаҳәит. Иааиуаз алинеика зтәыз ихьыӡла Ашьхаруа Ҳамырза иԥа Чагә шиакәыз ангәеиҭа, дамхагәырӷьеит. Урҭ ҳаҭыр еиқәырҵон. Ашьхаруагьы пату змаз нхаҩын. Аамҭа анимаз, линеикала ауаа мҩаԥигон. Арԥыс алинеика данҩақәтәа, Ашьхаруа даахьаԥшит.
– Амҩақьыра умоу?
– Иахьа амчра ҳара иахьаагаз иабзоураны, мҩақьырада сымҩаԥугар ҟалоит, – дԥышәырччон арԥыс Чапгә, алинеика аԥшәма иеиԥш.
– Иарбан мчроу иугаз? – иџьеишьон ахаҵа Чагә. -– Хыгә исҭаршынра имоухызшәоуп ушцәажәо.
– Усхыччаргьы, убасҵәҟьа ҟаҳҵеит.
– Иуҳәашьоузеи?..
– Аҳәынҭқар дшахырхыз умаҳаӡаци?
– Усқәашәа саҳақәеит, аха иашахару?
– Мцада лҩа ҟалом.
– Шьҭа иҳаԥсыхәузеи?
– Еиҳагьы еиӷьны ҳҟалоит.
Ауахәама иавгаз амҩаду нымҩахыҵ акәын Ашьхаруа дахьынхоз, Алшәынды ҷкәын имуит уи иҩнынӡа дигарц. Ашьхаруа иахьгьы дкыдымгылеит, аԥшәма дышидхалазгьы.
Уажәшьҭа харацәамызт, арԥыс Чагә шьапыла иҿынеихеит. Ажәҩан иаалҟьан, аҳауа иагәылҵәраа, аҿыланахеит афы мацәыс. Ашьхарахь хараӡа илҭаҟәырҟәырит. Адыд абжьы уамаха иааскьеит, адунеи ырхыџхыџуа. Ақәаршыҩ ихьӡар ҳәа дшәаны, Чагә ишьаҿақәа ырласуа, амҩадуи аӡиаси ирыбжьаз абна илгаз ауардынымҩа днанылеит.
Абна алашьцара нагәылашьшьуеит.
Чагә иаб дыԥшны дтәан, игәалаҟамзаара амш еиҳагьы иԥхасҭанатәуан. Лыҷкәын дшааз анылба, лацәааихьшь ззыҟамҵоз ангьы дҩықәтәеит.
– Уара иахьа Хыгә изууз закәи? – ирымчны даацәажәеит иаб Кәыкә.
– Имаҵура дамсхит, – Чагә, иаб иеиԥшҵәҟьа ирымч дцәажәон.
– Аҵәылаҵара уааҟәыҵны, цқьа уцәажәеи!
– Имҳәыр ааимхны, ддәылаҳцеит.
– Инапы данкны, ддәылугеит. Ус аума аиҳабы ишизныҟәо, уаб иабду иқәлоу аҭаҳмада, ашлаӷәыз?
– Хаала иуамызт, ишԥаизаҳаурыз?
– Ианамуӡах ҳаҭырла шәиацәажәандаз! Кәыкә иԥа ииҳәоз иирҳауамызт, игәы шны дыҟаҵәҟьан, Хыгә изыруз ааиаҳазижьҭеи. – Жәларык иқәшаҳаҭны рыбжьы ширҭахьаз умаҳаӡацзи?
– Аҳәынҭқар мчылоуп дшахырхыз, уи иус назыгӡогьы хаала узрацәажәом.
– Иахьцалак ҭаҳмадак иаҳаҭыр убар акәын. Иухашҭит уи иҷкәын аҵара шуирҵоз. Гәдоуҭаҟагьы уцара зыбзоураз иара шиакәыз. Уи иакәымзар, писарс алоухи, лабаҟьаҩыс уҟарҵарц уҟамызт.
– Убри ауми сагьеилазгаз, аӡәы убасҟатәи амчи амали имоуп, иааиҭахыу зегьы ҳалаигӡоит, даҽаӡәгьы дихашшаартә дыҟоуп; егьи иусҵәҟьа изыҟаҵом, аӡәы дихамышшаакәангьы ԥсҭазаашьа имам. Избан абасҟатәи аиҟарамра зыҟоу? Уара уақәшаҳаҭзаргьы, сара уи сзақәшаҳаҭхом.
– Уаҟәыҵ шьҭа! Акыр шәзыԥсахуа џьышәшьома, аԥсҭазаара иаԥнаҵаз амҩа уагәҭамсын. Аламыси аҳаҭыри, шәабацәа имҩаԥыргоз, шәаӷрагыларц шәҽазышәкит.
– Абџьар ӡхыганы ианааугоз ухашҭма? – Чагә ари аицәажәара аҵыхәтәа ԥиҵәарц иӡбеит. – Уи ҭурҟьарц угәы ианҭаз, иарбан ҳаҭырыз угәы иҵхоз? Ламысла узизымныҟәазеи Ольденбургски, асасцәа сҭоуп ҳәа ауаҩы данузааишьҭыз?
– Чыгәбар Хыгә даҳбеижьҭеи дынхаҩуп, ажәлар рымаҵ иуан.
– Чыгәбар Хыгә анхацәа рымаҵ иуазшәа ҟаиҵон акәымзар, амал рацәа змоу аӡәы дызлаиеиӷьу ҳәа акгьы далаҟам. Уи ихьы ҳқыҭа зегьы абоит. Аиласрақәа шыҟалоз ибон, зегьы хәыҵеиҵеит умҳәозар. Уи аҿыц малуаҩуп, аамҭа акыр аҽаԥсахын, иԥырхагахеит. Ԥсгарак иоур ҳажәлар иусуцәаханы изықамсалартә дубарын. Насгьы, шәыҷкәынцәа ршьа аҳәынҭқар изхом ҳәа, аҩнаҭақәа ирылаз иоума уара уҿы аҳаҭыр зауа?
– Уаҟәыҵ! – аб дҩаҵҟьеит. – Уи иҷкәынгьы дзыхнымҳәит.
– Аҳаҭыр иоурц иҷкәын аибашьра ддәықәиҵеит.
– Ее, аҷкәын, иакәымкәа уск уҽаԥшьоугеит. Ажәлар рныҟәгараз ауаҩра аҭахыуп, амццакра. Уара зегьы ааурҳәыр уҭахыуп. Изуасҳәозаалак, аӡәгьы уимацәҳан, уиҿамԥан, ауаа ргәы нумырхан. Мчыла иугаз мчыла иумырхуеит. Адунеи уара иузеиҿкаауам. Уажәы иааиласхыр, «ҳара ҳауп» ҳәа иааудгылахуеит, ундәылыргоит умахцә уанкны.
– Нан, илыҟашәҵазеи? – аби ҷкыни рҽанааиқәырк, ан лыбжьы ҭынч иаагеит, ахьшь иаршәаз акәҷышь еиԥш, лгәы аҭыԥ иҭаӡамкәа, лиарҭа дахьылатәаз. – Иалоухызеи, нан Чагә, зегьы рлахьынҵа? Уҳацәҭахоит, убаашәт. Ҭаацәара дук ҳаилатәоуп, уаби уашьеиҳаби ахьӡом, уаарыцхраар иаҳа иеиӷьымзи.
Доусы игәалақәа иман.Амыткәма бжьы иеиԥшыз иан лажәабжьагақәа Чагә изычҳауамызт. Иашьеиҳабы Даҭикәа дахьышьҭаз дныҩналан, ицәарҭаӷәы иқәыз ацәарҭа днықәтәеит иҽеилихырц. Кәыкә
игәы зхыԥжәазгьы Чагә еиликаауан. Иаб иидыруаз ауаа адәахьтәи рҟазшьа акәын, ус иԥхьаӡон иԥа. Ухымҩаԥгашьа игәамԥхар, иаахжәаны иуеиҳәон Кәыкә. Аха Хыгә Чыгәбар агызмал иеилкаара анхаҩы Кәыкә Алшәындба илшомызт.
Арԥыс иҽааилыхны дышьҭалеит. Даҭикәа иҽирҵысуамызт. Чагә уи ала идырит иашьа дышмыцәацыз. Даақәыԥсычҳан, ахыза ихы инақәиҵеит. Игәы ҭынчын, аҽны имҩаԥыргаз аус азы. Ҭаха изымҭоз ихәыҷреи изҳара шықәсқәеи ргәаларшәара акәын.
Аусҳәарҭа уааҭыҵны акәын Хыгә Чыгәбар игәарԥ ҭшәа ушынҭалоз. Уаҳа ирҭбаартә иааигәацәаз амҩа инаҭомызт. Ҩбаны иеихагылаз ахаҳәтә ҩны аҩыза ақыҭан аҭауад Инал-иԥа Асҭамыргьы изгыламызт. Уи иавагылаз адухан еиҵых иалихуаз амал даара идуун. Убраҟа акәын асасцәа ахьидикылоз.
Уажәы иҩнеихагыла ауада ҭбаа дыҩнагьежьуа дыҩнан иара. Ибла ашьа хыҵәҵәалон, ишьа изымукәа днымхарада ԥсыхәа имамкәа аҭагылазаашьа ахьнеиз.
Уи иписар – ԥыхьатәи иписар – Никәа Қардба ахышә дадгылан, изықәшәаз ихахьы цқьа изаамго. Хыгәи иареи ракәӡамзи ақыҭаҿ зегь реиҳа ҳаҭыр зманы иахьанӡа ирыԥхьаӡоз? Абзиареи ацәгьареи реилыргара ахы зкыз Хыгә иакәымзи. Уи иоуми имҩаԥызгоз аҳәынҭқар иус. Никәа еиликаауан Хыгә иаҳаҭыр иаргьы дшыҭнагоз, аха аҭаҳмада имацара акыр ауизыҟаҵахуаз. Никәа иакәымзи иаауаз, ицоз, ақьаадқәа рҭыԥ иқәызҵоз, аҵыхәтәантәи ажәа зтәыз асҭаршын иакәын аха .
Ажәлар рыгәҭаны Хыгә иажәа ԥҟаран. Амала Никәа игәалашәон асҭаршын иҳәатәы Алшәынды ҷкәын ацныҟәара мап шацәиклоз. Нас иҟаиҵазеи убри иахьа, адгьыли ажәҩани рҭыԥқәа рыԥсахратә? Чагә иакәын згәаӷ Никәа дагоз. Егьырҭ еицыз уаҩы илаԥш аҿы даанымхеит.
Аҳәынҭқар дықәыргеит. Уи ҟалашьас иаиурыз? Ақыҭаҿ зҳәатәы изахымԥоз ауаҩы имшәа-имырҳа иааидгылан, имҳәыр риҭарц идырҵеит. Николаи иакәзаарын Хыгә дызкыз. Иара Никәа ихаҭа асҭаршын ибӷа мацара шьаҟас имаз џьишьон, аха Николаи иакәзаарын дзыцраҳәаҵәҟьаз.
– Никәа, – ибжьы ааиргеит абырг, арԥысгьы дааҭрысит, уи ихшыҩзцарақәа аҭаҳмада дрыԥхьазшәа ааицәанырын. – Аамҭа мырӡкәа, сҽы кәадырны уҽыжәла. Апринц иҿы уцаны, иҟоу цқьа еилкаа. Аҭагылазаашьа уи иоуп ибзианы издыруа.
Аԥшәма иажәа ҩбамтәкәа, Никәа дындәылԥан, асапын шәах иарганы иркәабазшәа, аҽыз цырцыруа иааҭигеит. Хыгә дахьиоз икнаҳаз акәадыр ҟәынаԥсараха иаадәылиган, ашақә иасуаз алаша инақәҵаны, амгәарххақәа ааибаиркит. Дымԥшӡакәа дҩақәтәан, агәашә дынҭҟьеит.
Гагранӡа илаԥшықәиҵашаз уаҩы димбеит. Ақалақь дышналалаз абжьааԥны еиԥшымкәа, ана-ара аҩыжәцәа рацәаҩны иԥылон. Бызшәа рацәала ашәақәак рҳәарц , иӷызыӷызуа амҩақәа ирынқәан. Абааҭа
длаӡаанӡа, амшын иаваз апринц Ольденбургски ипарк ԥшӡа еиҵыхи ашәаԥыџьаԥ иаҵәарала еибыҭаз ахреи ирыбжьдаз амҩа дшаныз, ахра ацаҟьара иагәылиаазшәа иалаҟаҵаз аҳҭынра ду днадгылеит. Агәашәқәа ҟьаҟьаӡа иаартын. Аҳҭынра дынҭалаанӡа, иблақәа рыҭра иҭаркәашо, дааиԥылеит хаҵак.
– Ҟоҳ, Никәа, ара уабаҟаз, апринц дызқәымтәацыз арашь уҽыжәланы? – арԥыс иахь иҿааихеит иара.
– Аҩы ыжәны, арахь узлаарышьҭзеи? – Никәа изымбатәбарахеит, апринц ипарк аҿы иҟаҵаз аӡҭачы иҭаз аҟызқәеи, акәатақәеи, даҽа ԥсаатә жәлақәаки хылаԥшҩыс ирымаз Аџьба Дамеи шиакәыз анидыр.
– Саазмышьҭуада, агәашә ахьаарту умбаӡои? – инапқәа ааирххеит Дамеи, кашырран иҟаз ҳәа аанарго. – Иазыркуа, иаазыртуа дабаҟоу!
– Апринц дабазбари?
– Дарбан принцу? Сара соуп принцс иҟоу. Уаала, аурыс усуцәа рахак рзаазган, иржәуеит. Ҳаргьы ҳаҽрылаҳархәып.
– Урҭ раха сымам. Дабаҟоу апринц?
– Дықәҵит. Дықәҵит, ҽеи ыҟам иҳәан, иҵыхәа иаҳәҭарҽыла. Иабхәында ихы лахеит рҳәеит. Дықәҵит, ишьапыдоу иаҳкәажә дима. Хақәиҭроуп. Уаала, иаажәып!
Никәа иҽы аахьаирҵәиин, шьҭахьҟа иҿынеихаанӡа, дҵааит:
– Уаҳа уназацәажәаша уаҩы даанымхаӡеи?
– Сара суаҭәаумшьои? Исеиҳау уаҩы дыҟам.
Зегьы еилкаан. Аӷәра наҿакны, иҽы ишьхәа наирбеит: амҩаду аҿынӡа ладаран. Иҵаҟа, апарки аҳҭынра зыхьчоз аказакцәа зыҩназ абаракқәеи рыбжьара, аԥсуаа зны хыхьчарҭас ирымаз Абааҭа амшын иӡхықәгылан. Уи иҭагылаз, ахаҳә шкәакәа иалхыз апринц исасааирҭақәа, ааигәа-сигәа, Ольденбургски аҳәынҭқар имал ала иргылаз ахыбрақәа реиԥш, рықәқәа ҟаԥшьӡа ихыбын.
Амшын агәы ҭынчмызт. Аԥсҭҳәа еиқәаҵәақәа ахәы ихыҵны рҿаархеит. Знык инеибабарц еизгәаҟуазшәа, ладахьынтә ажәҩан хызҟьоз аԥҭа еиқәарақәеи дареи неилаҵәеит, инеибамбар иԥсраҵәҟьазшәа. Еилаҩынтуа иаахалеит. Иаацәыҵлашьцарахеит. Ашьхарахь иаамацәысит, ажәҩани ахрақәеи еимдо. Иара уахь ишыҟәырчаруаз, иҭҟәацны иаадыдит. Ахаҽаҳәа инеимаҭәаны, ахараӡа ақәа лалагахьан.
Аҽыуаҩ ҷкәын имҩа харан. Амшцәгьа ихьӡон. Арахь шьыжьы аахыс ҿаҵак имфацызт. Аҭхаџьырҭа «Гагрыԥшь» аԥхьа дылҽыжәҵын, ақәа алагар, абри хыхьчаган ҳәа даазхәыцны, акыр еилаччыз ԥсаҵлак аҵаҟа аӷәра махәык инахаиршәын, аҽыхьчараз игылаз иҽы инапы инаниҵан, ҵәымаӷк аламҵаӡакәа шыц маҭәахәла еибыҭаз ахыбра џьашьахәы амардуан еихарыԥх дҩаҿалеит. Азала ҭбааҭыцә дныҩналеит.
Уамак еиҿкааӡамкәа, ашақә иасуазшәа, ршьапқәа шьҭакшо, ашәак ҳәаны, ирыхәаԥшуаз рҽыддыргәырԥхарц, шьоукы асцена иқәын. Урҭ ихшыҩ рзымышьҭцәакәа, иҭацәыз ишәак днахатәеит. Фатәык ааргарц нарыдиҵан, днаԥшы-ааԥшит. Акәақь аҿы еидшыланы итәан шьоукы. Зхаҿы ибарҭамыз, Асҭамыр Инал-иԥа иакәын. Егьырҭ издыруамызт.
Аратәиқәамызт, акәымзар џьара днархьымԥшыцкәа иабаҟаларыз. Урҭ рыбжьы ҭымгацәакәа еицәажәон, гәала дук шрымаз идырратә.
Никәа ихәы инапанаиркуаз, акәақьҭаҿ еидтәалаз ацара рҽазкуа, аофициант иааиԥхьеит. Асҭамыр иџьыба данҭала, егьырҭ аҩыџьа руаӡә имурц иҽазикит. Ахԥатәи, Европа маҭәала еилаҳәаз, акыр иқәыԥшыз, рыуа зҟазшьа игәамԥхаз здыруадаз, дҩагылан, дындәылҵит. Никәа ибон аҵыхәтәан Асҭамыр аԥарақәа аофициант ишииркыз. Урҭ ахьынӡаибарххоз, Никәа акрифан, дара анындәылҵ, иаргьы днарышьҭалеит.
Ақәа леиуан. Аҭхаџьырҭа ауаа андәылҵуа здыруаз иакәхарын, аӡәы ифаетон ааникылеит амардуан уахьлалбаауаз амҩаҿ. Асҭамыр иҩызцәа уахь инҭеигалан, ихаҭагьы дрышьҭагыла дынҭалеит.
Никәа дынҽыжәлан, иҽы ааирццакит. Ахаҽаҳәа ақәа лалагаӡеит. Иаԥхьа игылаз афаетон ацәаара ибон зны, нас иныҵаӡит.
Асасааирҭа «Ориенталь» аҿынӡа днаӡандаз ҳәа длаҳәны, иҽы ишьхәа шаирбоз, иаалырҟьаны иҿаԥхьаҵәҟьа х-ҩык, адгьыл иааҵыҵызшәа, днарыдххылеит. Аҽы зымҩа инеиҭаԥеит. «Ориенталь» алашарақәа аарла иунарбон арҭ афаетон илыбааз шракәыз. Ҩыџьа аӡәы иҵагылан, иакәымз ак ҟаимҵарц.
Арыжәтә зыхшыҩ абжа агаз зыхәда дыхшьыз даарымпыҵыҵын, Никәа днаизыҭрысит.
– Уара, уа уаагыл! – иқәҿиҭит иара, ахра иқәгылаз аԥшаҳәаҿынтә изҽиҭуаз џьушьарын. – Уа уаангыл сымҳәеи!
– Акыр уҳәазма, ухаҵкы?
Никәа игәы зыҳәоз ацҭәы даламлакәа иҽиҟәигар акәын.
– Уара, иарбан уҳавсны узцоз?
Никәа ишимбозгьы, уи иблақәа ашьа рхыҵәҵәало, иҭыҵны ицозар акәхарын.
– Аурысқәа рмарҵеи! – иаагеит абжьы.
Дзыхҟьаз изеилымкааӡакәан, Никәа ҿымҭ икәадыр дантәалан, иҟамлоз егьыҟамызт ҳәа, днызкылаз цәгьарак иҽшазиклак, иҟамчы шымҩаниҵара ирхианы.
– Абольшевик ҵымҳәҳәар, ууаажәлар ҭины…
Никәа идхынҳәылоз иижәыз аполитика дшаланагалацәаз ибан, имаҟа иадҳәалаз итапанчагьы даазхәыцит. Иара усгьы дзыдҳәалаӡамыз аус дахьаԥышьклаижьуаз амца иӷранаҵон.
– Ермолаи! – уи иааидԥалаз Асҭамыр ибжьы акәын. – Уиҟаҵ, уара, уи акгьы ихарам.
– Ас ҟаиҵалаӡомызтеи, иахьа ихьзеи? – иџьеишьон европаа рҩычашьала еибыҭаз.
– Уҳавсны уцон уҽаҳцәухьчарц, алажәӡы! – егьи еиҳа-еиҳа аԥырӷы ирӷыӷкуан. – Иуҭахыуп агитациа…
Иациҵарц ииҭахыз здырхуадаз, аха инапы андәықәиҵа, Никәа иаӷәра ашырҳәа даахеит, уи иԥыхьамшәарц. Егьи, ишьапы дықәҟьарц акы ааигымхеит, аха аҽы ахы аныланарҟәуаз, машәыршәа иааимԥыхьашәаз аӷәра ауимыжьит.
– Ааит, ус шԥааизууаз?! – дааҵҟьеит европаа рымаҭәа зшәыз.
– Уара, ус ҟашәымҵан, абааԥс, ари ацәгьара злоу уаҩым! – Асҭамыр дӷьаҵәыӷьаҵәуа иҩызцәа дрывагьежьуан.
– Ҳара ҳаума амш злеигоз! – европаа рымаҭәа зшәыз Ермолаи иҟама ааҭиԥаан, Никәа иахь ианымҩаниҵоз аламҭалаз, аҟамчы абз инапы иахьлаахаз, амца ҩықәҵаны, ацәа аахнарҵәрааит. – Ааи! – бжьы цәгьак ҩҭицеит.
«Ориенталь» аҟнытә иааԥшуаз алашара иунарбон Ермолаи иҟама аҿы цырцыруа ишынкаҳаз. Иахьдәықәиҵоз цқьа еилымкааӡакәан акәын Никәа иҟамчы аҩынтә раан ишиҟьаз. Аҟамчы ԥҵаҵа Еомолаи иӡамҩа шьаарҵәыраха ацәаҳәа лалнадеит. Уи, инапқәа рыла иҿы аахҩаны, хьаԥарчҵас деиџьыԥӡа, амҩа днанаҳалеит. Знапы аҟамчы ааирхазгьы итапанча дазыҭрысхьан, Никәа ишьаргәыҵла игәышԥы дыҵасны, дхыршәҭны данкаижьуаз. Иҽгьы аҟамчы нахиҟьеит.
Ақәа шлеиц илеиуан, ахкәара агәы иҭаӡамкәа.
«Абольшевик… амарҵеи… Слымҳа ҭыршьаауеит. Закәытә ажәақәоузеи исеиҳәаз? Алагызмал! Асҭамыргьы иҽызлеигалаз зусҭқәада? Аҩыжәра ҵигеит ҳәа сыҟоуп. Закәытә аамҭахазеи?.. Амшгьы иауамеи, ҳажәлар рԥеиԥш уаха иаҳнарбоу? Слаҳәыҵәҟьеит. Арахь Хыгә дысзыԥшуп.»
Уаҳа дааҭымгылаӡакәа, Калдахәара ацуҭақәа руак – Бгааборҭа дҩалалеит. Лашьцан. Чагә Ашьхаруа иҿы заҵәык ацәашьы лашара аркын. «Аҵхагәҭан, амшцәгьаха дызмырцәозеи?» Никәа даахәыцт, амҩа дахьаныз. Уажәы-уажәы иҵмацәысаауан, иҭадыдуан. Зынгьыиааҟәымҵӡакәа ицәыҵлашаауа хараӡа ицәыҵамацәысуан, уи иашьҭархх, иҭахәаҽӡа адыдыбжьы ааҩуан.
«Ориенталь» ауаҭахқәа руакаҿ уи ауха Асҭамыр иааԥҵәаны Ермолаи иеиҳәеит абас:
– Иужәаанӡа убзиахәха уҟоуп, аха ианужәгьы саҳаҭыр убар акәын. Уара усасуп акәымзар, ас зхы мҩаԥызго ауаа сааигәара иаасышьҭӡом, иудыруазааит!
– Уара дудыруеит ҳәа сыҟоуп абри алахша? – Ермолаи дҵааит, иҿы амчаа дахьтәаз, рцәажәара даҽа џьара ииаигарц. Уажәраанӡа аҩызара ацәанырра еиҳау акгьы злам ҳәа ииԥхьаӡоз а-Инал-иԥа иҭауадра иаҵаз иаамсҭашәара ҳаҭыр шақәҵатәыз шиирдыруаз даазхәыцит иара.
– Дыздыруеит, иуқәнагазгьы узиуит.
– Дабатәиу? – ахԥатәи иблақәа ааирцәгьеит.
– Изуушазеи? – Асҭамыр дааԥышәырччеит.
– Уи сара избап.
– Ҳаҭыр зқәу Давид, – иҳәеит Асҭамыр, иԥышәырччара наиҿықәбаӡаны. – Уара уҿаԥхьа сара уал сықәаӡам, абас усацәажәартә.
– Бзиоуп, бзиоуп, уи ҳаҟәыҵп, – Асҭамыр игәы рзынхартә иҳасабтәқәа ишрыламыз Ермолаи иааиныԥшит.
– Аҵх алԥха шәоуааит!
– Абзиараз.
Асҭамыр дцеит.
– Уара, – иҳәеит Давид, ианшьа Ермолаи иахь, – ас инужьырц угәы иҭоума?
– Нас уи аҷкәын уаха дабасыԥшаари? – Ермолаи, ӡыхьла ихы-иҿы рӡәӡәеижьҭеи, иаҳа-иаҳа деилгон.
– Асҭамыр…
– Иаԥсам Асҭамыр иргәамҵра, – иаҳәшьаԥа иажәа днаԥыҩлеит Ермолаи. – Ари жәларык дрыҭауадуп. Аԥҵсны анырра имоу ахьынӡанаӡо уазхәыцхьоу? Уи адагьы, иҭахы-идыр Қарҭынӡа инаӡоит. Иԥҳәыс уахьтәиуп. Ҳара ҳзусҭқәада иара изын, аха ас ҳагәра анига, уи иҳаиҭаша ацхыраара ду атәы ҳхамышҭыроуп. Аамҭа аҽаԥсахуеит, иҳамоу акапитал еихаҳҳароуп. Уара уаб сара аиаҭым саҳәшьа бзиа димбар, иахьагьы срыцҳахәха сыҟазаауан, аха аиаҭым икәал ыӡуам рҳәоит. Узхьымӡаз аҵарагьы уҵап, ҳмал аҭыԥ ԥыҭрак ишнықәаҳҵалак.
– Уи иҟамчы умаахаргьы, ухы аҭыԥаҿ имааиӡози? – иԥсахы еибакуан ақәыԥш. – Ас иужәуа уаналага, ҳусқәа наугӡаанӡа, саб имал аԥсуаа идуржәуеит.
– Уара иуздырӡом арҭ аԥсуаа шыҟоу. Ҭхаџьырҭак аҿы урыдтәаланы, капеик удыршәаӡом. Рыҩны унеир, асас ихәы узыҵәахыуп. Иаха «Гагрыԥшь» итәаӡаз убеит. Дхьамԥшӡакәан ауп Асҭамыр аишәаҿ иаақәдыргылаӡаз ахәԥса шнықәиҵаз. Уахатәи азы ажәак сирҳәозма. Амала, ижәлар дырзымхәыцуа џьумшьан. Дызхаҭарнакыу хьымӡӷык рымгандаз ҳәа ауп иҟаиҵо зыҟаиҵо. Аҭагылазаашьа ҳхы иаҳархәароуп, – Ермолаи дҩагылан, иблахаҵ гьежьуа даалаҩеизшәа иуит. – Уара уаҵәыҵәҟьа Баҭымҟа уца, – иҳәеит уи, иаҳәшьаԥа иахь дхьамԥшӡакәа. – Уахь ҳус еиҿкаала. Ԥуҭ ункыдгыланы, абна зламҩаԥаагашазы ҳаицәажәарақәа аамҭа иахьынӡаԥхасҭанатәхьоу еилкаа. Адырра иаарласны исыҭа. Уаанӡа Асҭамыр изиҳәаз Бзыԥ аԥсҭа иҭоу абна гәасҭап. Уи иҭиирц игәы иҭоуп, исцәагои ҳәа зны Ачбак имихәҳан. Уажәы аҭаҭын мацара напаиркырц даҿуп. Аӷәхыга зауад, Бзыԥ нырцә игылоу, иауазар иаасхәап. Ажәакала, ҩ-напык рыла аус утәуп.
Ашьхаруа Чагә иаб Ҳамырза ихьшәаны амҳаџьыр ицоз дрылан. Уи, иԥҳәыс хшара длоуаанӡа, амҩа дзықәымлеит, убри акәын акырӡа иуаажәлар ахьцоз дызрызхьамԥшуаз. Ҭырқәтәыла даннанага, иара еиликааит аурысқәеи аҭырқәцәеи рхатә усқәа ахьырыӡбоз иаланҵәаз ауаажәлар дшырхаҭарнакыз. Акыр злаз хаҵан иара. Иҭаацәа ҭаимырхарц, дахьақәшәоз дқьаранџьуа, акырӡа қалақьи қыҭеи иԥсахит. Зны аҭырқәцәа дрыланхон, зны аџьамцәа рахь дықәнагналеит. Аҵыхәтәан уи днеит Баҭым. Уаантәи Аԥсны иаара иаҳа имариахеит. Деиҭахылеит Ешыра ақыҭантәи инхарҭа. Иԥа уажәшьҭа дарԥысхахьан, илхылгахьаз аџьабаа дыхнажәан, иан лыԥсҭазаара аҵыхәтәа аныԥҵәоз. Убри инаркны, Ҳамырза дҵыкәкәон. Чагә аусура иҽазикхьан, ҽнак зны
Ҳамырза, шьыбжьон ихы нықәиҵарц дахьнықәиаз, уаҳа дмааԥшырц илацәа анаахиҩоз.
Аҷкәын иаб иргылаз ақәацә дыҩнан, дхандеиуан, аха ешыраа змырбзазоз а-Ӡаԥшьбақәа дыдмырҽеит. Мҽышак аҽны, аџьырмыкьахь дахьынкылсыз, диқәшәеит Асԥантә иааны иҟаз Инаԥҳак. Инаԥҳа Хыгә, Чагә, иԥсҭазаашьа игәамԥхазт, Бзыԥ аԥшаҳәахьы нхара диԥхьеит. Ӡаԥшьаа ҭыԥ зрымҭаз Смыр Баӷыр убас Калдахәараҟа дықәнагалахьан зны, ихшаз ирыхшаз еиҵаҩҩы инхон. Иудыруази Чагә инасыԥ ара иҟазар.
Иара Хыгә дицааит. Хыгә Калдахәара (Бзыԥҭа), Наԥҳаа рхықә ҳәа иахьашьҭаз, акәасқьа бзиа изгылан. Идгьыл маҷмызт, имал ҟәнушьарымызт. Акраамҭа Чагә Инаԥҳа иҿы дыҟан. Ашьҭахь Хыгә иҿы иаалоз иан лашьа иԥҳа Сымсым-ԥҳа Кәакәала дызгәаԥхаз Чагә дигеит. «Сан лаҳәшьа данаауга, сылгьыл усҭоит», – иҳәан, Хыгә, лбаа, Бгааборҭа ацуҭаҿы игылаз иказармеи амҩаду иаԥынгылаз ауахәамеи ирыбжьаз имхылаҵарҭа Чагә ииҭеит.
Чагә дызланагалаз ақыҭауаа деицырдыруа, ҳаҭыр змаз, унеишь-уааишь ҳәа зырҳәоз иакәхеит. Уи иуаҩышьеи исасдкылашьеи ҳәашьак ақәмызт. Зегьыдырнаалон, акыр ҭыԥ ахьиԥсахыз иахҟьаны, уи идыруан ԥшьба-хәба бызшәа. Калдахәара дааижьҭеи, агәырҵҟәыл имаз ихы иархәаны, дызланагалаз ауаа дреицәамкәа аурысшәагьы иҳәо днеихьан.
Петроград иҟалаз ареволиуциа иахҟьаны, ақыҭаҿ аиҭакрақәа анымҩаԥырга аухаҵәҟьа, Чагәи Хыгәи еидтәалан, Миха Хышба иааира иазыԥшны.
– Уажәы ак ҟалеит, – иҳәеит Хыгә, – аха уи ус ԥсахрада иауаанхахуа, зегьы уҽрылаумгалалан.
– Ҩынҩықәраҵәҟьа ҳзынҵуам, Хыгә, Чагә даахьаҳәит. – Нас ҳажәлар ирыхәаша ҳәа акы ҟаҳамҵаӡакәа, ҳҿи-ҳнапи еиқәыԥса ҳазтәом.
– Ажәлар ирыхәаша?!. – абжьааԥнеиԥш иџьеишьон Хыгә. – Ӷәыцәмаҟьак аԥсуаа ҳахьӡала амшын ихӡам. Аҳәынҭқар џьоукы дахырхуеит ҳәа, шәара шәзышьҭоузеи? Шәзықәгәыӷуазеи? Петроград иҟалаз ҳәа зыӡбахә уаҳаз агәра угома? Николаи дахырҳәазаргьы, уи ҳара иҳахәо иҟоума?
– Ҳара иҳахәаша зегьы абаҟоу, аха шьаҿа сала ҳзышьҭоу аус ҟаҳҵалароуп.
– Урҭ, абольшевикцәа, уара ухы ааҭырҟьаӡеит. Исгәалашәоит калдахәараа арԥарцәа еизганы Алаҳаӡынӡа абџьар анааргоз. Усҟан ҳаҷкәынцәан, ҳаццакра ҳахьӡеит. Алықьсандр Инал-иԥа даҳцәалаӡит убри. Убригьы Ҭҟәаԥс инаркны Егрынӡа дызхагылашаз Аԥсны аҳәынҭқарра еиҿикаауан. Усҟан еиԥш иааҳаҵырхыр? Уазхәыци заҟаҩы рыԥсҭазаара шәарҭахо.
– Уара абзиара исзыҟауҵахьоу ауп саазго, аха ҳазҿу аус уцәымӷзаргьы, уаҳԥырхагамхан. Аус утәуп, ҳазҿу аус агәра ҳгоит азоуп ҳгәы зкаҳмыжьуа. Анхаҩыжәлар ас бзиарак рымбаӡакәа иҟазаауама? Иаазқәылаз ҟәрышьқәак роурц, аихамҩаҿ аусура иалагақәуахьан. Анемец иеибашьра анцәырҵ, ихыбгалеит. Даҽа шықәсқәак рышьҭахь
еиҳагьы рҭагылазаашьа бааԥсхоит, џьара уск мҩаԥгамзар. Иалырхи аџьажәлар аҳәынҭқар иеихамҩа? Уи дара рхазы идыргылар еиҳа иеиӷьми.
– Наҟ! – Хыгә иблақәа инапы нарԥыреикит, ихаҿы ихьчозшәа. – Аихамҩоума рхазы идыргыларц иуҭахыу? Абзиара умҳәо! Уи зтәызаалак нҵәара усуп. Адәыӷба ҳәа акы ықәлоит убри. Анцәа арахь иааумышьҭын! Абра ианааи, ааҭгыларҭацыԥхьаӡа иаҳамбац ауаа аанагоит, ҳаӡӷабцәа, иахьца-иахьаа ҳзымдыруа, иныҵашәкәа ицоит. Ҳаҷкәынцәа, иахьа хәлаанӡа ҳрышьҭазар, иаҳзымԥшаауа иҟалоит.
– Аихамҩа ахьымҩаԥыргаз уцахьеит, Хыгә, – иҳәеит Чагә, – узыцәшәогьы еилаҳкаауеит, аха аихамҩа ара зны имиасыр ауам. Зыӡбахә умоу ахымҩаԥгашьа ҟамларц ауп ҳара ҳазҿу.
Алашбжь анаага, Чагә дыҩдәылҟьеит. Уи данаахынҳәуаз Миха дицын.
– Иахьа ареволиуциа ҟашәҵеит, – иҳәеит Хыгә, аԥсшәақәа анеибырҳәа.
– Ҳшеицәажәаз еиԥш, – зегьы нагӡоуп, – Миха Чагә днеиҿаԥшит, Хыгә цас дцәажәозшәа игәы иааинаҭан.
– Издыруеит. Шәтәа! – иҳәан, Чагә ихаҭагьы иҩызцәа днарыдтәалеит. – Уажәшьҭа ҳазхәыцроуп ԥхьаҟа ҳазлаҽҳарӷәӷәаша.
– Чыгәбар Хыгә иакәым иҽалеигалар ҳәа сшәоит, – иҳәеит Миха. – Дыжәдыруеит: иааҭгыларц згәы иҭоу иакәым.
– Узыцәшәои! – Чагә дҵааит.
– Иакәым ҳирҟаҵар сҭахым. Иахьа Никәа џьара ддәықәиҵахьеит, Гагра шыҟоу.
– Нас? – Хыгә дааҿлымҳахеит.
– Сымсым Шьааиб ааигәа исеиҳәеит Никәа дхынҳәит ҳәа.
– Дабаҟаз зугәахәуа? – Хыгә деиҭаҵааит.
– Апринц иахь акәхап, – Миха анҿимҭ, Чагә дзызхәыцуаз иҳәеит. – Амала апринц дықәҵхьеит. Имацара иакәым, апомешьикцәа зегьы бналахьеит, ирызгашаз рмал рыманы. Уи ажәабжь, Никәа иааигазар, Хыгә ибӷа ааԥнаҵәашт.
– Иҟоуи Гагра? – Миха уахьынтә иахьа иааз Чагә дизҵааит.
– Ԥсҭазаарас ишьақәҳаргылареи ҳәа еимаркуеит. Аамҭалатәи аиҳабыра аџьажәлар ирыхәаша агьырзыҟаҵом ҳәа ауп ирҳәо. Ҳара абольшевикцәа ирҳәо ҳацәхьамҵроуп. Ақыҭақәа рҿы асоветқәа рымчра шьақәдыргыларц иаҿуп.
– Издыруада мцала еиламлар ада амуазар? – Хыгә дхәыцуан.
– Ахеиҿкаараз гәыԥк аԥҵатәуп, – акраамҭа игәы иҭыхоз азҵаара Чагә иаацәыригеит. «Ҳаит!» анаҳҳәа, ихиазарц. «Уара уԥхашьо, Кас дааусуа» ҳәа уажәшьҭа иҟалом.
– Сгәанала, – иҳәеит Миха Чагә иахь, – уи агәыԥ уара еиҿукаап. Ҳаҷкәынцәа бзианы иудыруеит, иуҭахыу алыԥшаа.
– Бзиоуп, Чагә дақәшаҳаҭхеит. – Уара иуцу зегьы урықәгәыӷуоу? – дҵааит иара, ашьҭахь Миха ихы наизирхан. – Алшәынд Кәыкә иҷкәын акыр дыџьбароуп, иакәым иумырҟаҵан.
– Зжьы ужәыр зтәан еиламгыло ҷкәыноуп, – Хыгә ихы ааирҵысит.
– Ареволиуциа аӡбахә шааиаҳазҵәҟьа, – иҳәеит Миха, – амца игәыҵалеит. Хыгәи Никәеи аусҳәарҭа иҩдәылицаанӡа, иҭыԥ дакуамызт. Амала, уамак аӡәгьы ҳагәра имгошәа збоит. Аполициатә участок ахь ҳанцоз, еицыз зегьы цқьа иааҭиҵаанӡа, амҩа сықәлар имуит.
– Уи бзиоуп! – иҳәеит Хыгә.
Иблақәа кәеицеиуан Чагәгьы:
– Ианаҭахыугьы ачҳароуп фырхаҵарас иҟоу.
Алшәындба Кәыкә иҭаацәараҿы жәеиза-ҩык ауааԥсыра ыҟан. Иара, иԥҳәыс, иаҳәшьа Надиа, ԥшь-ҩык ахацәарԥар, ԥшь-ҩык аӡӷабцәа.
Кәыкә, раԥхьатәи ихшара дшыԥҳаз анидыр, акраамҭа ҩныҵҟала илахь изеиҵыхуамызт. Уи заа иааивагылашаз аԥа диҭахын. Аха иԥҳаиҳабы илышьҭархх ҩыџьа аԥацәа иԥҳәыс ианлоу, игәырӷьара ҳәаак амамызт. Изиндахоз иԥҳа илыҵагылон агәамч заушаз леиҵбацәа, иара, аԥшәма, иҵәҩаншьапы еихазҳашаз.
Аԥсҭазаара хьанҭан акәымзар, Кәыкә иԥсынҵры есааира иҿыцхозшәа ибон, хшарала дбеиан азы. Уи иԥеиҵбаӡа Мирод даниуаз, ас ду алеира шықәсык аҟара агын. Иуаа бзиахар, ԥшь-ҩык амаҳәцәагьы мыч дуун. Зынӡа иҽеибиҭаҵәҟьан Алшәынды Кәыкә.
Ҳара ҳшәышықәса аира хы-шықәсаҟа шыбжьаз акәын ҩыџьа иреиҵбыз Чагә даниз. Амала, уажәы ҩынтәны акәын Алшәынды Кәыкә игәарԥаҿ ахысбжьы ангаз. Кәыкә иԥеиҳабы Даҭикәа ҵарашәа акы иирҵарц игәы ишҭазгьы, ишынҭаацәараз џьаргьы иҭаҩӡамызт азы, адунеи излақәыз ала рыхьӡ зҳәоз бӷьыцк ахьрымамыз иахырҟьаны, иԥа џьаргьы дышрыдрымкылоз иазҳәақәоз рыгәра ахеиҵан, дшыбжьажьоз ихаҵарԥыс ишизҳара изҳаит. Аҩн ус иҽахаршәаланы, иҩызцәа реиԥш дыбжьагьылдызуан, аҵәаҟьа дасуан, аҽқәа дрықәтәан, уаҳа акы дазкӡамкәа. Абгьы иабиԥара зҿыз анхара раԥхьатәи ихылҵ дазикырц ӡбаны иман, усгьы анхаҩыжәлар ак рылҵуамызт ҳәа игәы иалан. Даҭикәагьы аџьабаа абзиабара икуан, дышнеиуаз, иаб данымчымхаз иԥсы ааҿихуан.
Чагә хәы-шықәса анихыҵуаз, Кәыкә иӡбеит иԥҳәыси иареи рхаҵара-ԥҳәысра шәҟәыла еиқәиршәарц. Иҭахымызт ихшара зиндаха адгьыл иқәзаарц. Иԥҳәыси ихәыҷқәеи аашьҭых, изааигәақәазгьы џьоукы нақәыршәаны, Кәыкә амҩаду анаҩсан игылаз амҿтәы уахәамахь дцеит.
Апап Гьегьечкори арахь даарышьҭижьҭеи акрааҵуан. Ақыҭан ԥҳәыеибак дылхатәан, ҷкәына заҵәык диман. Уи иԥа убри аамҭаз семинариак дҭан. Апап аԥсшәа убас иҵахьан, дшаԥсыуамыз игәылацәа ирхашҭхьан.
– Ишԥаухьӡаҳтәуеи? – дҵааит Гьегьечкори.
– Кәыкә сыхьӡыми, – иақәшәалак иџьеишьарын ари азҵаара.
– Кәыкә ҳәа ашәҟәы уҭаҳҩыртә апровославиатә уахәама иаҵанакуам, – иҳәеит апап.
– Нас ишԥаҳаури. Сара еснагь Кәыкә ҳәа исышьҭан, ус ауп сшырдыруа, сажәымҭаҽхазы даҽа хьӡык абашьҭысхри, уи изымбатәбарахеит.
– Узлоу ухьӡ шыршьац иршьалап, аха ашәҟәы уахьҭаҳаҩуа, даҽа хьӡык шьҭумхыр ауам, – иҳәан, апап инапы ажәҩан ахь иҩышьҭихит, ииҳәоз иҭааз агәра иаҳа ииргарц: – Ҳазшаз иҳаиҭаз аԥҟара ҳзеилагом.
– Ишԥаҟаҳҵареи нас, ҳақәшәеит. Хьӡыс ишьҭысхрызеи? – Кәыкә ицыз, апапи иареи иеибырҳәоз ихаҭа иаҵкыс иџьазшьоз, даарылаԥшит.
– Алықьсандр! – урҭ ахьынӡеиҿаԥшааиҿаԥшуаз, апап итәы иҳәахьан.
– Алықьсандр ба? – иааизымбатәбарахеит Кәыкә. – Уи аамсҭа хьӡуп, Сара анхаҩы исыдыскылар ҟалома?
– Уи акгьы амам, ҳдин иатәу хьӡуп, уи аҿаԥхьа зегьы ҳаиҟароуп. Анцәа иуаҭәеишьаз ауп, иудкыл уақәныҳәаны. Ахәыҷқәа аҩны шәышԥарыԥхьои?
– Даҭикәа, Чагә, Мирод.
– …Давид! Чагә!.. Ыы?.. Григори ҳәа иҟаҳҵап.
– Закәытә хьыӡқәоузеи, иҳамақәаз ҳамандаз, џьушьт!
Убри амш инаркнгы, Чагә шәҟәыла Григори Александр иԥа иакәхеит. Аха ауаажәлар рҿы, даҽакала иуҳәозар, изааигәаз рҿы, Чагә дыш-Чагәыз дынхеит, иара иԥсы ахьынӡаҭаз. Чагә дшыхәыҷызгьы, ицәа иалашәахьан иаб акыр иҽшиԥсахыз. Амхы данҭаз, арахә данрылаз, аанда аникуаз, – еснагь ирҵауланы дхәыцуан, ԥыхьа еиԥш зегьы изеиԥшызшәа ауаа иҽшыдирбозгьы. Агәылацәа еиҳа раҳаҭыр баны драцәажәон, усҟан дагьылахҿыхын. Ахәыҷқәа анибалак, иблақәагьы ихаҿгьы еицыччон. Чагә уажәраанӡа иимбацыз џьоукгьы рыҩны иааилон. Шамахамзар, уахык уаҩы даангыломызт, бжеиҳан абна ихаз амҩахәасҭа ианылон. Ирҳәоз ҳәа акгьы шизеилымкаауазгьы, ахәыҷы ибон иара ихьӡнылаз ақыҭа рԥыс Ашьхаруа Чагәи иаби еидибалақәахьан.
Уахык зны Кәыкә дыҟаӡамызт. Аԥшәмаԥҳәыс, лхәыҷы аиҵбаӡа дыкны, ахәшҭаара дахьыҽҳәатәаз, лҭыԥ дакуамызт, уажәы-уажәы иаартыз ашә ала алашьцара дазыԥшуан.
– Кәыкә дабацеи, нан? – дҵааит ашьҭалара зҽазызкуаз Даҭикәа.
Имыцәацыз Чагә, ихы кылырҳәҳәаны, ииарҭа дагәылаиан.
– Дахьцаз здырхуандаз, лҳәеит лара, ицәахьаз лхәыҷы дылгәыдырӷәӷәала. – «Аӡәы иҿынӡа сцоит, уаха смааргьы здыруада» ҳәа дцеит. Урҭ неибархәыҭхәыҭуазшәа изҿқәоу сгәаԥхом. Сыԥхыӡқәа ҽеим, амалагьы ҳаамҭа акалашәа иҟоуп. Еиласрак ҟамландаз.
Чагә ашьыжь данааԥш, иаб даахьан. Ахәыҷы иимбацыз шәақьк рыцқьо, Кәыкә абарҵа иқәҟаҵаз ацәарҭаӷәы дықәтәан.
– Уабаҟаз? – Чагә иаб дынидгылеит.
– Ссасуан.
– Ашәақь абааугеи?
– Ҳамҭас исырҭеит.
Уаҳа акгьы имҳәеит аб.
Кәыкә дышнеиуаз ибла уаҩы дамбо акәын, агәара дышҭаз. Дзыргәамҵуазгьы дзыршәозгьы џьара далацәажәаӡомызт.
Чагә ақыҭантәи хы-шықәсатәи аклассқәа дырҭарҵеит. Ауахәама анаҩсан хыбра хәыҷык гылан, убракәын аҵара иахьҭазгьы. Иабгьы ԥыхьа аасҭа игәы ихашҭқәон. Ҽнак, Даҭикәеи Чагәи аашьҭыхны, рнаҩсан илеиуаз Бзыԥ ирганы, дгьылбжьахакахь игеит. Ҩбаҟа шықәса раԥхьа шьыжьыказ Чагә идибалаз ашәақь Кәыкә иааимӷеихын, апатрона кьаҿқәа нҭаԥсаны, Даҭикәа дирхысит. Уи иеиҵбы дахьгылаз дуазыруан, иаамҭа ааины, ашәақь ааигәыҵакра дахгәаҟуан.
– Адырҩегь! – дӷьаҵәыӷьаҵәуан Чагә данхыс ашьҭахьгьы.
– Аҳы, иахьа шьҭа иазхоуп, – иҳәеит аб нас, ихаҭа дхысырцгьы, абџьар ааигәыҵеикит. – Уаҵәгьы шәаазгоит.
– Иабааугеи ари ашәақь? – Даҭикәа дазҿлымҳан.
– Аҳәаанырцәынтә.
– Уахь уанбаҟаз?
– Иаҳзааргеит.
– Аҳәаанырцәынтәи абыкәу? – Чагәгьы уи дазҿлымҳацәан.
– Хароуп. Амшын урроуп. Ашәақьқәа рацәаны иашьыкла иаҳзааргеит. Алаҳаӡы, Инал-иԥа Дарыҟәа иԥа Алықьсандр иаҳҭынра иӡхыргеит.
– Ҳара дҳарбеи!
– Дыршьит уи, ашҳам иҭаны. Анхацәа дахьҳадгылоз ргәамԥхеит рҳәоит. Аҳәынҭқарра еиҿикаауае рҳәеит. Аиашаҵәҟьа здыруада.
– Иабажәгеи нас асҟатәи абџьар? – Чагә хәыҷы даҟәыҵуамызт.
– Анхацәа ирзаҳшеит ԥыҭк. Ҳхы иаҳзамырхәеит акәымзар. Иашьыкқәакгьы аӡбаара иҭаҳажьит, цәгьарахо ианалага.
– Изаажәгеи дара? – аӡы дҭаларц аҽеилыхра иаҿыз Кәыкә Чагә дааидԥалеит.
– Узҳар еилукаап.
Ас ду ауаанӡа шықәсык шыбжьаз, Чагә ақыҭаҿ аҵара хиркәшеит. Уи ирҵаҩы Алықьса Чыгәбар Хыгә диԥан. Аҷкәын ихшыҩ ҵарӡа ишыҟаз аниба, Кәыкә иабжьеигеит Гагра дганы, ареалтә училишье дҭеиҵарц. Ихы дацхраауа, иҩнра ныҟәиго, ажәлар рҿгьы ахьӡ иманы зыҷкәын дызбар зҭахымдаз.
– Уиҟәаҵ, убаашәт, – лҳәон усҟан Кәыкә иԥҳәыс. – Аҵара ирҵаны изууазеи. Ԥсыуак аҵара иҵеит, карандашьк кны, ихы ныҟәигеит ҳәа уаҳахьоума. Зегьы нхароуп изҿу.
– Сцоит Ольденбургски иахь. Сиҳәар мап сцәикрым.
Кәыкә дҽыжәлан, амҩа дықәлеит.
Урыстәыла аҳәынҭқар Николаи Аҩбатәи имаҳә иаб агенерал Ольденбургски ҳамҭас ииҭаз аԥсуаа ржәытә хыхьчага Абааҭа аҩныҵҟа еиҿкааны иман уи ареалтә училишье. Апринц асасцәа аниҭаалак, ишрыхәҭаз идикылон. Урҭ рҿынтә ирацәаҩын ашәарыцара иаҿыгәҳәаауаз. Кәыкә Алшәындба, ауаҩы дизаашьҭны, Ольденбургски
иаҳҭынрахьы диԥхьон. Исасцәа инапы ианиҵон. Иагьа деилахазаргьы, Кәыкә урҭ мҩаԥигон, ргәалаҟамкәангьы ашьхантә илбааимгацызт. Изыҟаиҵақәахьаз абзиарақәа рзы, апринц Кәыкә ашәарыцага шәақь ҳамҭас ианеишьахьан.
Уи аҽны Кәыкә, ашьыжь дындәылҵзар, ааилахәлон еиԥш акәын дангьежьыз. Уи иҿаԥшылара згәамԥхаз аԥшәмаԥҳәыс ҿылымҭит. Ихәы имҵаргыланы, лхаҵа данлыртәа ашьҭахь дизҵааит:
– Апринц дубазар?
– Дызбеит, – иҳәеит Кәыкә, инапы зиркхьаз ихәы дааҟәыҵны. – Дызбеит, аха дзымбар иаҳа иеиӷьын. Даԥсышәаха сидикылеит. Сызхаизнеиз аниасҳәа, хьаҳәхьачрада мап икит. Аамсҭеи, ҭауади, аҭуџьарцәеи рыхшара роуп иҳадаҳкыло, анхацәеи аусуцәеи уахь иаҳзынашьҭуам иҳәеит. Аԥара рызшәом иҳәеит.
Мчыбжьык мҵыцкәа, Кәыкә Ольденбургски иҿынтә Дамеи Аџьба дкылхх дизааит.
– Апринц асасцәа иҭоуп, – иҳәеит иара. – Шәарыцара ицоит уаҵәы ашьыжь. Урыццарц иҭахыуп.
– Апринц исызиаҳәа ашәарыцара уажәыҵәҟьа аха шсымам, – иҳәеит Кәыкә.
– Иуҳәо закәызеи? – иаӷәра ааҿархханы, даахьаҳәит аҽыуаҩ Дамеи.
– Аиеи, убас сызиаҳәа.
– Аха умоума ҳәа дҵаама, сысасцәа шәарыцара исзымҩаԥга ҳәа узааицҳауеитеи?
– Зегьакоуп. сызнеиӡом. Апринц симаҵуҩума. Сара, схатә усқәа сымоуп.
Уаҳа мҳәаӡакәа, аҽыуаҩ иҽы наҵирҟьеит.
Ҩы-мшҟа ааҵуаны, Гагратәи аполицмеистер иҿынтә дааит ауаҩы.
– Алшәындба Александр уара уоума? – дҵааит иара, ичынқәа рыцқьашьала, ана уцеишь, ара уааишь ҳәа иныԥхарҵоз аӡәы шиакәыз убартә, мчы змамыз рҿаԥхьа иҽиражәуан акәымзар.
– Сара соуп.
– Аполицмеистер уиҭахыуп, усаԥхьагыл!
– Уааҽыжәҵ зны!
– Аамҭа сымаӡам, уласы!
– Уара уҽыжәуп, сара шьапыла сцома?
– Уара сҽы уақәсыртәоит, сара шьапыла сдәықәлоит, ыы? Хье-хье-хье! – дааччеит иара иҽырхықәымҵа.
– Иауазеи, саргьы аҽы сымоуп, иааиқәсыршәаанӡа ашәшьырҵа улыҵамтәои, аҩныҟа алеира ухы ахыубаауазар.
– Уласы сҳәеит, атәаха сымоума.
– Аха умамкәа, даара уеилахеит, – Кәыкә даагәрымит. – Иумуазар уа угылаз.
Аԥшәма иҽы икырц иҿынеихеит.Астражник дшыҳәҳәара деиԥсхаччы дҽыжәын. Амра ихацеиуа, ус дгылан, аԥшәма иҽы кәадырны дынҽыжәлаанӡа.
Кәыкә иааилахәлаанӡа дыҟаӡамызт. Даныгьежьуаз астражник деиҭаицхын. Аҩныҟагьы даамгакәан, ашәарыцага шәақь цырцыруа иаацәыриган, ицааз инеииркит.
Уи данца, аԥшәма ԥҳәыс лхаҵа дааидххылт.
– Иҟалеи, уара?
– Амаҭ ацәа рхарԥоуп, амаҭ. Уаҳа иҟалеи, – иҳәеит Кәыкә. – Аполицмеистер иҿы снеизар, ибла ҵархәны дтәоуп. «Исоуа адыррақәа рыгәра угозар, – иҳәеит иара, – уара иҵәахны абџьар умоуп». Алаҳаӡы иӡхаҳгаз аӡбахә имаз џьысшьан, слеиҵыԥсаа сцеит. «Ус еиԥш агьсымам, – сҳәеит. Нас апринц иҳамҭа аасгәалашәан, иааҭсырҟьеит: – Апринц Ольденбургски ҳамҭак сиҭан, исымоуп». «Ашәақь аныҟәгара азин умоума?» – алагызмал дҵааит. «Иарбан зину? – иааџьасшьеит – Ус акгьы сымам. Аха уи апринц иҳамҭоуп». «Аус уаҳарбар, ари абџьар сызҭаз агенерал Ольденбургски иоуп ҳәа дузарбару?» – ҳәа дсызҵааит. «Акрыфздыруоу», – сҳәеит, уаҳа исҳәарыз, ари еиԥшу ашәақь сеигӡоиттәа. «Дузарбаӡом, иҳәеит. – Убри азын, абџьар хаала ирхынҳәы, акәымзар аус цәгьахоит». Уи сымырхырц разҳәаз апринц ихаҭа иоуп ҳәа сыҟоуп.
– Избан? – уик ааџьашьахәылтәит иԥҳәыс.
– Дсызгәааны дыҟами. Убарҭ рцас Чагә ҵарак исмырҵар зуам.
Аухаҵәҟьа Чагә ирҵаҩы Алықьса иҿы дцеит Кәыкә. Рҩыџьегь еицәажәеит, аҷкәын Гәдоуҭатәи ауахәама-рҵаҩратә ҩ-классктәи ашкол дарҭарц.
Дук мырҵыкәа, Чагә Кәыкә иидыруаз иҿы Бамбора дынижьит. Уаантәы есымша Гәдоуҭа дцон иҵарахь. Даҽа аамҭаныкгьы Чагә Гәдоуҭа ирдыруаз аӡәы иҿы дыҟан. Нас ашкол азеиԥшынхарҭаҿ дрыдыркылеит. Арҭ ашықәсқәа рзы Чагә дахьыҟазаалак, 60 мааҭ ишәон иаб, ашылеи, аҟәыди, ашәхақәеи дрыҵаланы игон.
Абраҟа аҵара ахьынӡеиҵоз, Чагә ҩыза бзиас дышьҭихит Лзаатәи аҷкәын Агырба Алықьса. Уи дшыхәыҷӡаз иаб иԥсра иӷарыз аҭаацәара рҭагылазаашьа зынӡа еицәанатәит. Ижәлар мышкы зны дшырҵеи иашахоз рбазшәа, иуа-иҭахы ицхырааит. Ԥсырӡха аинтернат далгеит. Гәдоуҭаҟа нас даарышьҭит, ииҵаз иазирҳарц.
Ари ашкол аҿы иоурыжьуаз аҿар ақыҭақәа рахь аиҵбыраӡатәи аклассқәа рзы рҵаҩцәас идәықәырҵон, «аҩреи аԥхьареи ашкол арҵаҩы» ҳәа хьӡыс иниҭаны.
Чагә ашкол дшалгаз ала ашәҟәы идыркаанӡа, ашкол аиҳабы дааиԥхьан, ус иеиҳәеит:
– Арҵаҩцәа рсовет излаӡбаз ала, уара удәықәаҳҵоит уҵара иацуҵарц. Ари еиԥш анасыԥ зегьы ироуам. Уара уалхыуп аҵара бзианы иахьуҵоз иабзоураны. Удәықәаҳҵоит Александр Грушевсктәи арҵаҩратә семнариахь.
Чагә, ихылԥа аҵыс ҭаҳәуа, инықәыршәны аҩныҟа дааит. Уи иҩыза Алықьсагьы диеигәырӷьон. Аҟәатәи арҵаҩратә курсқәа рахь дахьырышьҭыз азы.
Уи ашықәсан атропикатә шыӡ ҿыкха игәаран. Чагә аԥхын шьыжьыказ дааԥшит, деилыхны аҵаа дыладыргылазшәа, деиҵақыџьқыџьуа. Ахәаџьа рҳәеит зны, нас аҟәыдырԥацәа ирышьҭадекит, аха аҷкәын амца иҿатәаз ихыԥсаауамызт. Кәыкә, имал ахәҭак нақәырӡны, ақалақь аҿынтә ҳақьымк дааиган, иԥа днаидиртәалеит.
Ҽаҩраҭагалараз Чагә дҩагылақәон. Нап идкыланы дырбон азы, имчқәа еиҭаҭалахт.
Зегь раҵкыс Чагә игәы иалаз, ичымазара иахҟьаны, аҵарахь дахьзымцаз акәын. Иара ихы ахькыдикыларыз изымдыруа дықәын. Аҩны дыцхыраауан, аха зарԥысымҭа иҭагылаз, уи ала игәы изыҟажомызт. Аӡынразы аихамҩаргылараҿ усура ҳәа иаарышьҭыз ахәшәтәҩы диқәшәеит. Иара ичымазара далзыргаз иакәын уи.
– Ушԥаҟоу уажәшьҭа?
– Хар сымаӡам.
– Аихамҩаргылараҿ аусура уаламго!
– Снапы зласкуеи?
– Иуаҭәаршьо уск уҽазкы. Уара аҵара ԥыҭк умами?
Уи иабжьгарала, Чагә Ҭҟәаԥс-Квелани аимадараз изҿыз Амшын Еиқәа аихамҩаргылара адистанциа атехникатә хылаԥшра аусҳәарҭахь дцеит. Уи зыҩназ ахыбра аусуцәа рказармақәа рзааигәа иҟан.
– Алшәындба уара уоуп? – дҵааит атехника ахылаԥшра адистанциа аиҳабы Павел Казимир-иԥа Запольски, дшоурысмыз удырыртә, ибызшәа аҽеиҭакны.
– Ааи.
– Ушзаауаз сарҳәахьеит. Аҵара змоу ҳҭахыуп. Аибашьра иаҿуп, арахь абри еиԥш аихамҩаргылара рҽазыркит. Иаҟәымҵыр амур ҳәа сшәоит. Ихьанҭоу усуп. Аусуцәа ҳазхом. Аԥсуаа адгьыл ауп ирҭахыу, ҳанеилахаҵәҟьоу руардынқәа рыма иаауеит, аԥсҭа ахаҳә ҳазҭыргарц. Атуннель – 11 аргыларахь удәықәаҳҵоит атехникатә хылаԥшра жәаҩырхыс
Чагә арзаҳал ҩны инариҭан, дындәылҵит.
Аҩны дахьнеиз, ҩа-жәабжьк изыԥшын. Асҭаршын Хыгә иааицҳазаап Чагә аусҳәарҭахь ишиԥхьоз. Аха уи аниарҳәа ашьҭахь акәын. Раԥхьа агәарԥ данааҭашыла, зегьы еибарҵәыуа еилан: раншьа Канџьариа Маҳмед аибашьраҿ дҭахахьан.
Аҽны, Маҳмед иашьа Андреи иҿы еизаны, ирыӡбеит аԥсыбаҩ аҩныҟа иааргарц. Уи аҳарџь рацәа аҭахын, аха аҭынхацәа доусы заҟа рылшоз ала ацхыраара ҟарҵеит. Анлреи иашьа иаагаразы иццодаз ҳәа азҵаара анықәгыла, аҵара змаз Чагә иакәын, убри дагьцарц, иааиқәшаҳаҭхеит. Хыгәгьы иацәажәаны, ирҳасабыз дазааргеит, Чагәгьы асалдаҭра игара ҳамҭакы иаахдырԥеит.
Афронгт иалганы, Маҳмед иԥсыбаҩ ааргазижьҭеи, Чагә акырӡа иҽиԥсахуан. Уи ҿиҭцәомызт, аха, Андреи ицәажәашьа злаҟаз ала, урҭ уа
излаԥшыз ҳаӷоу далаԥшрын. Изхаҭахыз ҳәа рхаҭа ирзымдырӡо, закәытә ҷкәынцәақәази аибашьра иалаӡуаз. Андреи уи атәы аиҭаҳәара дшалагалак, еидтәалаз Чагә днарыцрыҵны дцон, ихы нахганы.
Ҽнак, Хыгә деиҭауԥхьоит ҳәа аниарҳәа, деиҵамхаӡакәа ус реиҳәеит:
– Зны Хыгә иҷкәын афронт ахь ддәықәиҵааит, нас сара сцоит.
Уи ииҳәаз ҳәа иаҳазижьҭеи, Кәыкә асҭаршын иҩны данааирыз ҳәа дыԥшын. Ус иаарылаҩҩит Хыгә иԥа Алықьса аибашьра дышцаз. Шьыжьымҭанкгьы асҭаршын, ҳаҭыр зқәыз абыргцәа иманы, Алшәындаа ргәарԥ дааҭашылеит.
– Уара, Алшәынд Кәыкә, ақыҭаҿы аҳаҭыр змоу, унеишь-уааишь згым хаҵоуп, – Хыгә дналагеит, зегьы анылаибартәақәа. – Ҳара ҳҳәынҭқар иҭахыуп аибашьцәа. Уахь ҳдоброволеццәагьы дәықәаҳҵеит, ҳаҷкәынцәа зегьы уахь иҟоуп, – иҳәеит иара, иԥагьы дшимеигӡаз инаҵишьырц. – Аӡәык-ҩыџьак ҳацәҭахагәышьеит, аха аибашьра ус ада иауам. Урҭ зыԥсахша ауаа ҳамазароуп. Уҷкәын аҵара иҳарҵеит, – иҳәеит иара, адырҩегь иара ихәҭа зеиԥшраз Кәыкә иирдырырц. – Аҳәынҭқар ихьӡала ҳаҭыр змоу ашлацәа сыманы, иахьа сузааит, ухшара Чагә, Анцәа дихьчааит, ажәлар рус азы аԥхьа дургыларц. Иахыуҳәаауазеи, дад, Кәыкә?
– Ҳаҷкәынцәа зааӡаз ҳажәлар шәоуп, – аԥшәма даақәыԥсычҳаит, ажәлар иахьышәҳәо дыҟами, – ҳәагьы нациҵеит, уаҳа ииҳәарыз аԥсуа хаҵа.
– Кәыкә, – иҳәеит быргк, заа Хыгә дшазыҟаиҵахьаз удырратә, уара уҵеи уара иуҳәор аҿы дааугозароуп, иаора мап скуеит ҳәа иҽазикыр умуроуп.
Чагә даарган, иззааиз иарҳәеит. Арԥыс усгьы изхарҭааз идыруан, ихаҿаҿы дакгьыф мқәацеит.
– Ажәлар ирусу ҳәа сара акгьы зымбеит, – ҭынч, аха иҽырӷәӷәа аҭак ҟаиҵон Чагә. – Ижәдыруама шәара, ҳаҭыр зқәу ауаа, уахь идәықәышәҵаз шәҵеицәеи шәдоброволеццәеи ирҭагылазаашьоу? Уи аамҭаз, урҭ ирыхьчо рҩызцәа руаӡәк – аҳәынҭқар иуа – Абааҭа далачо дтәоуп ара шәԥынҵаҿ.
– Ҟаи, абааԥс, иуцәажәашьоуи, ҳурӡуама?! – иҳәеит быргк, егьырҭгьы, рыгәҭакы уи ишааирԥшыз убартә, рыбла ҭырхаха арԥыс изыԥшын.
– Нас, ирымашәкызеи адоброволеццәа рыхьӡытәны ишәырӡыз аҷкәынцәа? – Чагә даангыломызт.
Хыгә иуаа иманы дымцар ада ԥсыхәа ҟамлеит.
Чагә аус иуан аихамҩаргылараҿ.
Ақыҭа иахагылаз ашьха ашьапы иаҿганы аихамҩа ыиаргарц ргәы иҭан. Амҩа акыр иаҿаԥырҟахьан. Аӡиас иӡхықәгылаз абааи абаагәареи рбганы инықәсырц иҟан уи аихамҩа. Амҩаду ииасуаз инахыкны, ахаҳә шьаҟа дуқәа реиқәҵара иалагахьан. Арҭ иреиԥшыз ашьаҟақәа ԥшьба ирықәсуаз аихамҩа цҳа Бзыԥ иргахон, аӡиас еиҩнашоз ашьхақәа уи ала еимадахарц. Нас амҩа раԥхьа иназыдгылоз калдахәаратәи ахәы кылҵәаны атуннель хәыҵыргон. Ҭҟәаԥс инаркны, идыргылоз
атуннельқәа рҿынтә ари жәеизатәиин. Урҭ зыргылоз афранцыз фирма Аллар Дольфе-Вирио акәын, иааркьаҿынгьы «Альдосиви» ҳәа иашьҭан.
Чагә аҽны, ахаҳәԥҽыҩцәа дырхылаԥшуа, атуннель агәахьы дҭан. Ахаҳәқәа шеилабгаз аниаҳәа, амашәыр ахьыҟалаз дааизар, уа иаҵахаз аҵаргәаҩцәа руаӡә дыԥсхьан, егьырҭ ҩыџьа рыдунеихаан ирызмырӷьашаз ахәрақәа роун, рхы рзымдыруа ишьҭан. Иааизыҩҩыз еицхырааны арыцҳара иақәшәаз алашарахь ианцәырырга, Чагә дааҭгылан, амашәыр шыҟалаз ҭиҵааит. Дзызҵааз иарҳәеит жәаҩырхыс аусуцәа ирымаз, зыуаҩрахь инеихьаз аиталиан Тити аргылара анапхгаҩы Мосе Фонтени рхылаԥшыдара ишахҟьаз уи амашәыр. Урҭ иахәҭаз абжьагара (аинструкциа) ианаамҭаз аусуцәа ирырымҭеит, ирҭахыз амыругақәа рыла еиқәыдмыршәеит.
Чагә иакт аниба, Запольски ихы ааирҵысит.
– Иуҳәо зегьы иашагәышьоуп, аха иалҵып зугәахәуеи?
– Шәнапы анышәҵа, Павел Казимир-иԥа, схала изгоит аргылара анапхгарахь.
– Уи амшала аӡәы лахь ирҭарц дыҟам.
– Ус акәзаргьы, ари ахҭыс ус иааныжьтәым. Мосе Фонтен аусуцәа рыгәхьаа икӡам. Тит иакәзар, – иус шидыруагьы, Фонтен диеицәоуп, аӡәы хырҩ изиурц игәы иҭаӡам. Иахьырхәтәуп акәымзар, еицәоу уск ҳаладырԥшуеит.
– Иашоуп, аха Мосе Фонтен ҳнапаҵаҟа иҟоу иакәым.
– Иаабап иалҵуа. Даҽа ускгьы сымоуп, Павел Казимир-иԥа, – иҳәеит Чагә. Запольски акт инапы анаҵаиҩ. – Аҵаргәаҩы иԥсыжра афирма аҳарџь ала иҟалароуп. Уи ҭынха димаӡам.
– Урацәажәа афирма аиҳабыра. Иауазар убап. Аха заа иуасҳәоит ус еиԥш иҟоу аус амҩаԥгара даара ишыцәгьоу.
Аполиак ишиҳәаз еиԥш, аԥынгылақәа рацәахеит, аха Чагә, азин ылхны, афирма аҳарџь ала аҵаргәаҩы инышәаҭара еиҿикааит.
Аԥсыжра аҽны атуннель зыргылоз аусуцәа зегьы еизеит. Анышәаҭараҿ аԥсы данаарга, ахаҳәуасҭа Кривоносов адамра иҭаз дааихагылан, ауаа днарылаԥшит. Уи иқәгылара Чагә дазԥшӡамызт.
– Ҳара иахьа аҵыхәтәантәи амҩахь дымҩаԥаагоит ҳҩыза аусуаҩы. Иара дҭахеит ҳтәылаҿ аҳра зуа ахылаԥшыдара иахҟьаны. Аха ҳҩыза гәакьа ихьыз уамашәа ибатәӡам. Ас еиԥш иҟоу аҭахашьа абра игылоу зегьы иҳазԥшуп. Избан акәзар, уи иԥсҭазаашьаз зегьы иҳаԥсҭазаашьоуп. Ҳафатә ҽеим, ҳуалафахәы ҳахыҽхәартә ҳаҟам, абаракажәқәа рҿы ҳанхашьа хьанҭоуп, ҳусутә еиӷьым. Аиҳабацәа ҳагәхьаа рыкӡам. Аӡәгьы аԥсшьара ҳаҭәеишьом. Џьоукы ргәыҳалалра ҳазԥшуа ҳтәар, акгьы ҳбарц ҳаҟаӡам, ҳҩыза имҩада мҩак ҳауам. Ҳхала ҳҭагылазаашьа ҳазхәыцроуп. Ҳара, ҳаԥсҭазаара лашахарц, ҳхала ҳақәԥалароуп. Ҳақәԥароуп, иҳацәҭахаз рыхьӡ мыӡырц, иҳахшаауа изыхшаз ҳлахьынҵа рлахьынҵамхарц. Умҩа бзиахааит, ҳҩыза!
Аусуцәа рылаӷырӡ рҿаҳәҳәы еиҵагылан. Кривоносов, адамра данахыҵуаз, имҵәахӡакәа илаӷырӡ ааиҿажжит.
Адамра анаҩсан, ихаԥыц еихарӷәӷәа, игәы ҟажо, гәымшәарыда Кривоносов ииҳәаз ажәа даараӡа иџьашьо, Чагә дгылан, иԥҟаз адгьыл адамра нҭаргыла, нышәла иаахырҩаанӡа.
«Кривоносов ииҳәаз зегьы иашоуп, – дхәыцуан арԥыс, аҩныҟа амҩа дахьынӡықәыз. – Ицәгьоуп аусуцәа рҭагылазаашьа. «Ҳаԥсҭазаараз ҳхаҭа ҳақәԥароуп» иҳәеит. Уигьы ҵабыргыуп. Аусуцәа шеидгылоз рбазар акәхап, аҵаргәаҩы анышә иаҭараз афирма анапхгара зсықәшаҳаҭхаз, Мосе Фонтенгьы аштраф зидыршәаз. Жәаҩырхы Титгьы, ҳара ҳҿы аусура даҟәых, атуннель № 13 аргыларахь диаргаӡомызт, аха дҭахеит аусуаҩы. Егьырҭ аҩыџьа? Ишԥамаҷу Титгьы Фонтенгьы ироуз алахьынҵа. Иаармарианы дахьҿыҵыз азоуп Фонтен ас иԥаҵа далаччо дызҳалагылаз. Италиантә Калдахәара даазар, Тит Калдахәарантә Блабырхәанӡа ацароума ицәыуадаҩхарыз.»
Хы-мшҟа рышьҭахь Мосе Фонтен Чагә диԥхьеит. Аиҳабы иҿы дыҟан ажандарм.
– Ҳаҭыр зқәу Алшәындба, – иԥаҵа далаччахуан Фонтен. – Аподполковник Огородников дуацәажәарц иҭахыуп.
Афранцыз дындәылҵ дцеит. Ажандарм, инапы аҿанааирха, Чагәуинапы ааимеихын, днаиҿатәеит.
– Ишԥаҟоу шәусушьа? – аподполковник дҵааит.
– Сара сыҷкәыноуп, насгьы ажыга скым, аха аусуцәа рус цәгьоуп.
– Да, да, уи угәы ишалаз саҳаит. Сара иахьа сызуазҵаарц исҭахыҵәҟьаз умбои… Еилыскаар сҭахыуп аҵаргәаҩы иԥсыжра аҽны аусуцәа реизара еиҿызкааз зусҭқәоу.
Чагә даахәыцит.
– Урҭ сыздыруам.
– Угәанала, урҭ арбақәан?
– Ҳаҭыр зқәу Огородников, аусуцәа реизара стихиалоуп ишыҟалаз. Урҭ уаҩы еизимгаӡеит. Дҭахеит рҩыза аусуаҩы. Имеизар ишԥаҟаларыз. Аҵсраҿы аԥсуаа шеизо жәбар, иагьа шәҳәарын.
– Издыруеит, издыр, аха арҭ аԥсуаам. Иагьынхацәам. Насгьы шәара шәыԥсыжрақәа рҿы ажәахәқәа ирыԥхьома? Огородниковдышԥышәырччоз дцәыҵыԥшны Чагә днеиҿаԥшит. – Да, исоуҳәарц исҭахыз: ижәлоузеи уи аусуаҩы, уа иқәгылаз?
Чагә ииҳәарыз азныказ иааиҿамшәеит.
– Уи ижәлоу?.. Ижәла сыздырӡом. Аиаша сҳәозар, исгәалашәаӡом. Мосе Фонтен, ҳиазҵаар, идыруеит.
– Издыруеит. Кривоносов!
– Ус ауп, ус ауп!
«Агызмал, – ҩныҵҟала дҭынчмызт арԥыс. – Сҭиҵаауеит. Ари зегьы акы иазҳәамкәа иҟам. Арахь иара дуаҩы цәгьоуп уҳәо дыҟам Огородников…»
– Ҳаҭыр зқәу Алшәындба! Иҟоума аусуцәа рыгәҭаны ареволиуциатә гәалаҟазаара змоу ауаа?
– Аусуцәа ргәалаҟазаар атәы сыздыруам. Иҟазаргьы здыруада.
– Урҭ ыҟоуп уҳәартә агәаанагара злашьақәурӷәӷәаша акыр умоума?
– Мап.
– Иҭабуп! Абзиараз! Огородников дҩагылеит.
Чагә аҩныҟа ихы наирхеит длаԥшықәрымҵарц. Уажәшьҭа агәраганы дыҟан аусуцәа реизара машәыршақә ишымҩаԥымсыз, ахҭысқәа зегьы еидҳәалаз ракәын, – анапхгара аусуцәа ирызхәыцуамызт, уи иахҟьаны, аусуаҩ дҭахеит, уи иԥсыжраҿ иҩызцәа, ашәаџьҳәаҩ дрыларҵазшәа, еизеит, нас аусуаҩы даақәгыланы ажәа иҳәеит, уи иӡбахә еиликаарц, даауеит Огородников.
Аҽныҵәҟьа Чагә Кривоносов диԥшааит.
– Аподполкованик Огородников Гагрантә даны дыҟан. Дсыҿцәажәеит.
– Дзызҵаауазеи?
– Аизара еиҿызкаада? Ажәахә зҳәаз дарбану? Ареволиуциатә гәалаҟазаара змада?
– Иоуҳәеи?
– Издыруаз.
– Иудыруазеи?
– Акгьы. Амала уара ухы ухьчар узеиӷьуп.
– Иҭабуп, Алшәындба!
Убри данидҵ, Кривоносов аусураҿынтә данықәҵуаз Чагә изгәамҭеит. Уаҳагьы дара еиқәымшәеит. Аха Чагә иԥсы ҭанаҵы дихамшҭит аусуаҩы Кривоносов.
Аӡынраз Чагә дахьнаргаз италиатәи акционертә фирма «Тами» иаргылоз аӡиас ацҳа ахҵараҿы аусура еиҳагьы иуадаҩын, еиҳараӡак иааҟәымҵӡакәа Бзыԥ аԥсҭа иҭҟьоз аԥша хьшәашәа иахҟьаны. Уи афирмагьы имҩаԥнагон амҩа ылхраз ацаҟьа ԥжәара усурақәеи акәарақәа ахьылбааҽҽоз ацҳа хәыҷқәа рыхҵареи. Чагә дахьнеиз аобиектгьы хәыҷӡамызт, акыр верс аура аман. Аӡиас ацҳа ахьхырҵоз инаркны, амшын аԥшаҳәа ааздызкылоз Егумин идгьыл аҿынӡа инаӡон иара. Уи уқәланы уахьынӡацоз, ақыҭа шынеибакәыз , иара иаваз Алаҳаӡы амшын аҽынӡа улаԥш ахьӡон.
– Уажәы урҭ адгьылқәа Аԥсны иадмызт. Амшын Еиқәа агуберниа иадырҵахьан.
Апомешьик Старосельски инапаҵаҟа иҟаз 520 десҭын амрагыларахьтәи аҳәааҿы ииасуан ӡиас хәыҷык, Аџьырҩара ҳәа изышьҭаз. Амшын Еиқәа агуберниеи Қәҭешьтәи агуберниеи ҳәаас ирыбжьаз иаракәын. Старосельски игәыла апомешьик Егумин иакәзар, амҩаду идгьыл иахьықәсуаз иҿеиҵеит агәашә. Ладеи ҩадеи уа иҭысуаз рыҟәрышьқәа еицҵо, Егумин игәашә ахашәалахә ду инаҭон. Аԥсуа жәлар рыдгьыл абас ахырҳара ду рнаҭон џьоукы, иара акәзар, амҳаџьыр аахыс аҵеицәа рыла иҭацәын.
Амала, анхацәа рқыҭа шан ҳәа ирныруамызт, Аџьырҩара иахысны нхара ишзымцогьы, Ирзеилкааӡомызт абжамҽамра дара реизҳараҿ иаҵанакуаз, абас, идырбжамҽамуа мацара, ртәыла шхәыҷӡахаз.
Уи зхьааз ажәлар ирылҵны аҵара зҵаз аӡәык-ҩыџьак ракәын. Апомешьик Старосельски Гагра имаз аҩнеихагылаҿ акәын дахьынхоз. Аџьшьаҳаиҭ ахәы иқәгылаз иаҳҭынрахьы ԥсшьара даалон. Уи имҿтәы ҩны анаҩсан игылаз аҩны лаҟә хәыҷы дыҩнан аҳҭынра ахылаԥшҩы Пивнев.
Сергеи Терент-иԥа иҿы дынкыдгылалон Чагә, аихамҩаргыларахь данцоз-данаауаз. Пивнев иԥҳацәа дрышьцылан, ирлас имбалар, игәхьааигон. Иара излеиликааз ала, Сергеи Терент-иԥа, арахь дықәнагалаанӡа, аҳәынҭқар иҳәаа ахылаԥшра авахмистрс дыҟан, амаҵура шьҭеиҵаанӡа. Чагәгьы, иобиект ахьауз азы, иуалафахәы иацырҵан, амаланыҟәа ааихәеит. Уи дақәтәаны, усура даалон.
Убри аԥхын аҽынгьы, ималаныҟәа Пивнев иҿы инижьырц, аҳҭынра данаадгыла, ҿиҭит:
– Мариа!
– Чагә дааит! – уи ибара еиҳарак еигәырӷьоз Мариа, лаҳәшьа Шура длаԥысны, аҳҭынра дынҭҟьеит. – Сақәыртәа, сақәыртәа!
– Саргьы, саргьы! – Шурагьы дышьҭхысаа даауан, лыхцәы ду хьанҭақәа лызқәа инадҳало.
– Сыццакуеит, шәсыхьнымҳалан. Аныҟәцашьа шәысмырҵахьеи. Ишәзынсыжьуеит. Амала, саанӡа еимышәымхын. Ишсырххоз уаҳа сылам.
Амаланыҟәа нарыҭаны, амҩа дахьаныз, Чагә аеҳәшьцәа рыччабжь иаҳауан. Еибак-еибашьҭуа, амаланыҟәа иақәтәаны, ашҭа иҭан.
Аихамҩаргылараҿ дахьнеиз, ацҳа абагьыр зкуаз аган ацемент маҷны ишарҭаз Чагә илаԥш нақәшәеит.
– Абагьыр кыга еилашәырҭәаз аихабетон еимыхтәуп, – иҳәеит Чагә, жәаҩырхы днаидгылан. – Атехникатә норма иақәыршәаны иҟаҵатәуп. Аимыхра шәҽазышәк!
Аподриадҟаҵаҩ иақәшаҳаҭра ҳамамкәа?.. – жәаҩырхы дҵаауан.
– Уи сара сиацәажәоит, – уи иажәа ааҿаԥиҵәеит Чагә. – Аԥсшьара шаанҵәалак, шәалага!
– Бзиоуп, жәаҩырхы дақәшаҳаҭхеит, аԥсуа рԥыс иҟазшьа ушзавамлоз идыруан.
Чагә иҳәатәы ишахымԥоз идыруан, ицәшәон, илеишәа цәгьан азы, дагьырҭахын, рызҿлымҳарақәа ихьчон азыҳәан. Амҩа днанылеит. Ацемент ҭра иахагылаз ахыб дыҵатәаны, ахаҳәуасҭацәа руаӡәк ачаи ижәуан.
– Ачаи сыцумжәуа? – уи иҩызара Чагә идигалеит.
– Иҭабуп, исҭахӡам, – арԥыс дааҭгылеит.
Ахаҵа, иаҳаз игәы иаамыхәаӡакәа, иблақәа ааҭылашьцеит.
– Изакәи, уара, анхаҩы ҷкәын, уагьанбапатынхеи, аусуаҩы ҟәрышькак ачаи узицымжәуа?
Аусуаҩ инаҩсан ишьҭаз аӷәы Чагә днықәтәеит.
– Сара спатынӡам. Сара сынхаҩы хылҵшьҭроуп. Аусуаҩ дысцәымӷӡам, избанзар, схәыҷы аахыс усуроуп сызҿу. Уажәгьы аусураҟнытә аҩны саннеилак, саб инхарҭаҿ аус зуеит, саби сашьеиҳаби срыцхраауеит, аџьықәреи лаҵараҿ акәзааит, арашәараҿ акәзааит. Ачаи мап ацәыскит, избанзар абыржәоуп аҩны шьыбжьхьа анысфаз, ҩа-ҵәцак аҩгьы анызжәыз,
Ахаҵа ихаҿы ааразхеит.
– Арԥыс, умгәаан, апатын ҳәа ахьуасҳәаз. Ус сыхәмарит. Ҳаибадыруаз. Сара – Александр Паршин.
– Чагә Алшәындба! арԥыс уи инапы ааимеихит.
Зыуаҩбжара инахысхьаз ахаҳәуасҭа ичаи днаҿыхәан, дҵааит:
– Сынтәа, аԥхын аламҭалаз, Андреи Канџьариа, аибашьраҿ иҭахаз иашьа Маҳмед иаагаразы Проскуровҟа данцоз, иццаз уара уакәӡами?
– Сара соуп Андреи ицыз, – иҳәеит Чагә, ари ауаҩы уажәраанӡагьы иара дышлаԥшықәиҵахьаз ааинырын.
– Шәышԥацеи, шәышԥааи?
– Ҳгәы ишаанагаҵәҟьоз ҳуадаҩымхеит.
– Иумбои, аусқәа зегьы шыздыруа, – дааччеит Паршин. – Зегьы срызкылыԥшуеит. Маҳмед Канџьариа иԥсыжра ҽны сыҟан сара. Иҵәыуа ишыгәырҩоз збеит. Аиҳараӡак – иан аҭакәажә хәашабга. Уи зегьы зхароу Анцәа иишәиша аибашьроуп, игәырҵҟәылдоу ҳҳәынҭқар Николаии Австро-Германиеи ҵыхәаԥҵәара ақәӡамкәа еиҵырхыз. Аха акымзарак. Ҳ-Николька иҵыхәтәа ааигәеит, акы зхараӡамкәа иҭахаз ранацәеи рыҳәсақәеи рылаӷырӡ дакәабозар ибап.
– Иуҳәо закәи?..
Аԥсуа рԥыс ихәажьы ҩеилагылт, «ахлымӡаахҳәаҩы» дахьидтәалаз. Игәаӷьны ас уаҩы изҳәозма. Чагә иааигәалашәеит Гәдоуҭа аҵара аниҵоз, аҟыбаҩ змаз аҵаҩцәа алхны, ауахәама ашәаҳәацәа ҳәа еиҿыркааз ахор даналаз. Апап Павел Образцов Урыстәыла Зегьтәи аимператори аҳәынҭқар иҩны зегьи агәабзиара рымазарц аныҳәаԥхьыӡ аныҟаиҵалак, егьырҭ аҵаҩцәа-ашәаҳәацәа ирылагыланы, Чагәи Алықьса Агырбеи тенорла, рыбжьы ахьынӡарызҭыгоз иҳаракны, акыргьы еиҵыхны, хынтә ирҳәон:
– Многие лета!..
– Аҳәынҭқар ҳәа аӡәыр дыҟоу џьушьома, – даҿын Паршин. – Романова – амалакрыфацәа. Рымч ҭазза, апазана иаганы, итәоуп. Арахь аусуцәеи анхацәеи рыбӷа хәеит. Урҭ идыргылаз аҩнқәа ирыҩноуп, иаадрыхуа рфоит. Рыдгьылқәа еиҵырхырц, аибашьра ҭарҵеит. Еибашьуада? Аҳәынҭқарцәа! Ашьа казҭәода? Аџьажәлар рҵеицәа! Уажәы аихамҩа ҳаргылоит, абомба зҭоу авагонқәа мҩаргаларц. Угәы ишԥабои ари? Аусуцәеи анхацәеи, рымч еизакны, аҳәынҭқар дахырҳәар ишԥаҟалари? – иаалырҟьаны Александр дҵааит. – Аргьы, ажәлар ирыдгыланы, рабџьар аҳәынҭқар иҿадыргылар?
– Уи ҟалашьа амам, – арԥыс дагьҩавҵҟьеит.
– Иҟалоит, – иҳәан, Паршин ҭынч, агәыӷра ду змаз иакәны, ччаԥшьык иҿықәӡамкәа. – Амонарх дахырҳәоит. Иҟалоит ареволиуциа. Уи ҟамлар ада ԥсыхәа ыҟам.
Иаҳаз изымбатәбараха, Чагә даахәыцит.
– Иуҳәо, иахьакәым ираҳар, уақәдырӡуеит.
– Угәы ишԥаанагаз?! – ахаҳәуасҭа арԥыс илакҭа дынҭаԥшит.
– Сара усцәымшәаӡои?
– Мап.
– Избан?
– Аусуцәа аџьамыӷәа дурбалоит, аиашаз, аха иахьа узымбеит.
– Ҳара цқьа ҳаибаздырӡом.
– Шьҭа ҳаибамдыруеи.
– Ҳаиҩызцәахарц уҭахыума?
– Исҭахыуп.
– Ус акәзар, уаҵәы аҩны усызнеи. Ҩык еицаажәып, ажь бзиагьы ҳамоуп.
– Снеиуеит.
Чагә иҿынеихеит. Паршин, арԥыс дишьҭаԥшуа, дԥышәырччон.
«Паршин сҭиҵаауан иахьанӡа ҳәа сыҟоуп, – Чагә амҩан игәы дҭацәажәон. – Огородников ареволиуциатә гәалаҟазаашьа змоу аусуцәа баша дрышьҭамызт. Кривоносови Паршини еибазымдыркәа иҟамызт. Абар ареволиуционерцәа ахьысԥылаз, апатын Огородников!»
Ианеибырҳәаз аамҭазы, Паршин Чагә иҿы дааит. Ҩба-хԥа ҵәыца аҩы еиқәаҵәа ржәын, абаҳчахь инҭалеит. Жьымжәақәак ҿыхны, амжәа аҵаҟа ашьацра ианнылатәа, Чагә исас иахь ихы наирхеит.
– Уара излоуҳәо ала, аҳәынҭқарра ашәарҭа иҭагылоуп?
Аусуаҩ дааԥышәырччеит. Александр идыруан арԥыс игәы ишыҵхоз иацы зҵыхәтәа рзынамыгӡаз азҵаара. Дагьыԥшын арԥыс ихала ицәыригозар ҳәа.
– Ааи, иҭагылоуп. Сара изласаҳақәаз рыла, шәқыҭан жәабаҟа шықәса раԥхьа Алаҳаӡы иӡхыргаз абџьар анхацәа ишаны ирырҭеит
– Издыруеит.
– Угәы ишԥаанаго, уи аус анапхгаҩцәа ргәы иҭази?
– Акрыздыруоу.
– Урҭгьы зҿыз убри акәын. Аҳәынҭқар дахыхны, абуржуазиа-демократиатә республика шьақәдыргыларц иаҿын. Нас асоциалисттә револиуциахь ииасырц иҟан.
– Ус анакәха, – иҳәеит Чагә, Паршин ииҳәақәоз зегьы шизеилымкаауазгьы, – урҭгьы ашәынҭқар дахырхырц рҭахын?
– Ирҭахын, аха ирзынамыгӡеит.
– Сара изласаҳахьаз ала, Аԥсны аҳәынҭқарра еиҿыркаарц рҭахын, ажәытә ҳәаақәа шьақәыргыланы.
– Уи зыҟаломызт, ареволиуциа ҟамлакәа.
– Уажәы ргәахәтәы иахьӡап ҳәа узлагәыӷрызеи?
– Усҟан агхақәа ҳаман, Чагә. Убарҭ рахьынтә ихадоу акакәны иԥхьаӡатәуп аусуцәеи анхацәеи реидгылара иахьынӡаҭахыз аӷәӷәамхара.
– Ибзиоуп, аусуцәеи анхацәеи аҳәынҭқар дахырхып, аха аҳәынҭқарра анапхгара аҭахыуп. Николаи ишәыра зшәыркуада?
– Иара ицаҳжуеит. Ҳара ашәыра ҿыц ҳӡахуеит.
– Аҳәынҭқар ида аҳәынҭқарра аҟалашьа схахьы исзаагом, – Чагә ихы ааирҵысит.
– Избан?
– Нас уа ишәыртәода? Анхацәеи аусуцәеи анхареи аусуреи рыда акгьы рыздырӡом. Уаҟа хшыҩла аусура аҭахыуп.
– Аусуцәеи анхацәеи рхаҭарнакцәа роуп аҳәынҭқарра знапаҿы иҟало.
– Уи ишԥа?
– Аҳәынҭқарра амаа уара изудмыркри ужәлар ирҭаххар?
– Ицәгьоуп аилкаара, Чагә ахаҳәуасҭа ииҳәоз аилкаа аасҭа, агәрагара еиҳа изыуадаҩын.
– Ицәгьоуп, – Паршин дақәшаҳаҭын, – уи дыруп.
– Ажәлар ҳазныҟәгару ҳара?
– Иныҟәаагоит. Аҳәынҭқар иеихамҩа ҟаҳҵоит ҳәа ҳаҿуп. Еиҳагьы еиӷьны аус ҳуеит, ҳажәлар ишрыхәо аабар. Аибашьраҿ ҳабацәеи, ҳашьцәеи, ҳԥацәеи ҭахоит. Ажәлар ирыхәома уи? Ирыхәаӡом. Ауаа рзы иҟаҵам акы хырҳаганы уаҩы иоуам: иубап аибашьраҿ ҳҳәынҭқар даҵамхозар.
– Избан усҟатәи агәраганы узыҟоу?
– Ажәлар ирымоуп жәаԥҟа бзиак: «Уџьам злам умҳаҵә алаумҵан». Николька иахьаҭахымыз иҽалаижьит. Ажәлар уи аибашьра рҭахӡам. Асалдаҭраз уаргьы иушьҭамзи, узымцеи?
Чагә ҿымҭкәа, ижьымжәа шикыз, Александр Паршин диҿаԥшуан.
– Умцеит, – иҳәеит ахаҳәуасҭа. – Уаҟа уџьам шыҟамыз умдыри?
Арԥыс ҿымҭкәа даатәеит. Ахаҵагьы ҿиҭуамызт, ҭынч ажьыргәыцқәа, ажьымжәа иаамхуца, иҿы инҭеиԥсон. Уи иҭахын Чагә иеиҳәаз, цқьа дазхәыцны, ихахьы иааигарц.
– Ажәлар рхаҭарнакцәа ҳәа уара иуԥхьаӡода? – Чагә дҵааит, ԥыҭк анҵы.
Паршин иблақәа аакәеицеит. Аԥсуа ҷкәын еибырҳәоз бзианы игәникылон.
– РСДРП иалоу! – иҳәеит ахаҳәуасҭа.
– Уи закәыхи?
– Урыстәыла аусуцәа рсоциал-демократиатә партиа.
– Урҭ зусҭқәада?
– Урҭ аусуцәеи, нас анхацәеи ираԥхьагылоу уаауп. Иуасҳәарц исҭахыз: РСДРП иалоу абольшевикцәа ҳәа иҟоуп. Сара сборльшевикыуп. Иҟоуп аменшевикцәагьы, изуасҳәозаалак, рыгәра умган.
– Избан?
– Урҭқәа зегьы нас, нас еилукаап.
– Абарҭқәа зегьы уазҳәада?
Ахаҳәуасҭа дааԥышәырччан, иаалырҟьаны дҵааит:
– Чагә, узыԥхьои уара уажәы?
– Надсон.
Александр «уи бзиоуп» ҳәа инапы наиҟьан, ус наиабжьеигеит:
– Карл Маркси Ленини русумҭақәа урыԥхьала. Уброуп аԥсҭазаарамҩа ахьуԥшааҵәҟьо.
– Урҭ зусҭқәада?
– Иаауасҳәо зегьы сара исазҳәаз.
– Шәеибадыруама?
Александр иааигәарԥхаҵәҟьаны дааччеит.
– Ҳагьеибадыруеит, ҳагьеибаздыруам. Урҭ рышәҟәқәа срыԥхьеит.
– Иабаҟоу урҭ рышәҟәқәа?
– Уиашоуп, Чагә. Сара исҳәо маҷуп уара узын.
– Дара рхаҭа абаҟоу?
– Маркс иԥсҭазаара далҵхьеит. Ленин дыҟоуп, дахьыҟоу уаҩы иҳаздыруам акәымзар. Аҳәынҭқар ишпионцәа ишьҭоуп, аха дрызкуам.
«Иахьа ԥхыӡ салоушәоуп сшыҟоу, – Чагә даахәыцит. – Ганкахьалагьы сыблақәа аатызшәа збоит. Сшыҟоу ҳәа еилкааҵәҟьаны исыздыруам».
– Иахьатәиала иазхоит, Чагә. – ахаҳәуасҭа дҩагылеит.
Чагә ҵыхәаԥҵәарак ракәын ҳәа дыззыҟамыз изҵаарақәа рҭак нагӡаны уаҳа иахьимоуз игәы иаланы, исас днаскьеигарц даныҩагыла, Амза каҷҷо аеҵәақәаирылыџьџьаауан.
Чагә, иҩыза днаскьаганы данаахынҳә, акраамҭа абарҵа дықәтәан. Данышьҭалагьы иаразнак дызмыцәеит. Аха ашьыжь заа дгылеит. Аҽнынтәарак игәалаҟан. Адунеи ҿыц изаатызшәа акәын ахәлара дшазԥшыз, ахаҳәуасҭа иҿцәажәара дшахгәаҟуаз. Закәытә еилаҩынраз ԥхьа ишьҭаз идыруандаз, аха Адунеи ҩашьахон, иара уи амҩа данын, избанзар итәыла хәыҷ аԥеиԥш дақәгәыӷуан, убас иҟан иҩызцәагьы.
Аусурахьтә даныхынҳәуаз, Чагә, акаҳуажәырҭа давсны дышцоз, ихьӡныла Чагә Ашьхаруаа ҿиҭит:
– Чагә, уааи арахь, нардк ҳнасп, ԥыхьеиԥш каҳуак нықәҵаны.
Ари ахаҵа ибара арԥыс дамеигәырӷьарц залшомызт. Урҭ ҩажәаҟа шықәса шрыбжьазгьы, еиқәлацәазшәа реизыҟазаашьа ыҟан. Алшәынды ҷкәын аихамҩаҿ аусура далагеижьҭеи, акаҳуажәырҭаҿ еиқәшәалон дара, анард иасырц.
– Аамҭа сымаӡам, – иҳәеит арԥыс уажәы.
– Уааи, знык ҳасп, – иҳәеит иара, анард ӷәы ааиқәыршәаны, – акырӡа ихәыцуа иҿаԥшылара шумоугьы, – аҵәы наилеиҵеит.
Чагә дааԥышәырччеит. Ихшыҩ ҵарразы ари ахаҵа иқәыз аҳаҭыр узимхуамызт.
Арԥыс дхәыцуан, Ашьхаруеи ахаҳәуасҭеи еиқәиршәарц. Аха анард асра иалагаанӡа, уи игәаанагараз дхьаԥссит: Ашьхаруеи иареи анеицәажәоз, арԥыс игәеиҭахьан уи игәҭакы шизымҵәахуаз, енагь игәы ҭыӷьӷьа дышцәажәоз.
– Ԥыхьа еиԥш узасуам, – иҳәеит Ашьхаруа, арԥыс данаҵаирха ашьҭахь., акаҳуа изааигаз днахәо. – Уццакыҵәҟьоит ҳәа сыҟоуп. Узырццакуеишь? Ҵаара ԥхашьарам.
– Аҩны уск сымоуп, – Чагә иҭаирцәыз икаҳуа чанах нықәиргылеит, – нхара аамҭами.
Арԥыс аҩныҟа иҿынеихеит.
Уи дышиашаз абаҳча дынҭалан, дааԥшит. Дук мырҵыкәан, амҩа даныланы, Паршин дшаауаз гәеиҭан, диԥхьеит. Урҭ анааидтәала, ахҵысҭа даахыҵын, иҿааихеит аӡәы. Чагә дагьҩаҵҟьеит.
– Уҽырҭынч! – иҳәеит Паршин. – Фиодор Шьербин иоуп.
– Уигьы древолиуционерума? Заҟаҩы шәыҟада?
– Заҟаҩы аҭахыу.
Урҭ ааидтәалеит шырҳәоз, даҽа хҵысҭак даахыҵны, абаҳча дааҭалеит Степан Столиаров; уи дишьҭахх, ахԥатәи ахҵысҭала иҿааихеит Иван Криволапов.
– Алакә! – Чагә уамашәа ибон, Иван иааира ахаҳәуасҭа ишџьеишьаз аниба. – Сара сцаны ҩык шәзаазгапи.
– Мап, арԥыс, – Паршин аԥшәма ҷкәын дааникылеит. – Уи аха ҳамаӡам. Иааӡбаша рацәоуп. Аӡәы дааҳхҭықәгылар, хазҿу изеилымкааразы, ашәыр ҳзырхиала. Уи џьоукы алаҳжьоит, ҳаргьы ашәыр бзиа иаабоит.
Убри аламҭалаз акәын Чагә еилыкка ианибаз арҭ ауаа машәырны зынӡа ишеиқәымшәаз. Ҿыц иааиз лаԥшыла иааимидеит. Аӡы ацҳа ахҵаразы аус руан. Шьербин дбетонеилырхҩын. Столиаров дыслесарын. Криволапов анышәжцәа дрыцын. Абри акәӡан арҭ ауаа ирызкны Чагә иидырӡоз. Арԥыс Огородников дааигәалашәеит: «Абар иахьтәоу уи дзышьҭаз ауаа!»
Аусуҩцәа уамак иҽрыламгалаӡакәа, Чагә дӡырҩуан. Урҭ мчыбжьык ала хынтә-хынтә абаҳчаҿ еизон. Арԥыс иаҳауан изымдыруаз ажәақәа, ахшыҩзцарақәа, ажәлақәа. Уажәшьҭа хымԥада идырын амцабзи аӡырши ирылсыз, аихаблы икылхыз ауаа шракәыз уи дзыниалоз. Чагә иџьеишьон усуцәан ҳәа мацара уажәраанӡа дызхәаԥшуаз закәытә дырраз ирымаз.
Зегьы рҳәатәы еиқәшәон, аха дышнеиуаз Фиодор Шьербин ахаҳәуасҭа диқәшаҳаҭымхо иҿааихеит. Убарҭ рҩыџьегь еимаркуаз аилкаара Чагә еиҳараӡак ицәыцәгьан. Иара усгьы еилиргеит Шьербин аҳәынҭқарра аԥсҟы зкыз ауаа рнырҵәара ареволиуциа анагӡаразы иазхоны ишиԥхьаӡоз.
Ҽнак урҭ реимак аҳаракыраҿ инеит.
– Петроград уажәы имҩаԥысуа ахҭысқәа раамҭаз, Фиодор, уара уидеиақәа шәарҭоуп апролетариаттә диктатураз ақәԥараҿы, – иҳәеит ахаҳәуасҭа.
– Иахьатәи ҳаамҭазы, – Шьербин дхьаҵуамызт, – апролетарцәа рдиктатура аӡбахә ҳәатәым. Аусуцәеи анхацәеи ирылшом амч ргарц. Ареволиуциатә партиа иалшоит рхықәкы анагӡараҿ урҭ ирықәыӷәӷәарц,
уи даҽакыуп. Аусуцәеи анхацәеи иреволиуциатә мчны изыҟалом. Урҭ рхықәкқәа хазхазуп.
– Уара, Фиодор, – Паршин иӡбеит ари аҵыхәтәа ԥиҵәарц, – уесерцәа ианакәызаалак аџьажәлар ирчарҳәаҩцәан.
Шьербин дҩагылан, ахҵысҭахь иҿынеихеит. Убри инаркны, аихамҩаргылараҿ уаҩы димбеит.
Убри ашьҭахь, аӡынра зны ахаҳәуасҭа Чагә ус иеиҳәеит, аусураҿ дахьиқәшәаз:
– Петроград аҽеибыҭара иаҿуп.
Даҽа ҩы-мчыбжьа мҵыцкәан, Хышба Миха Чагә иҿы дааит:
– Ажәлар ҳнапаҿы амч ааҳгартә аҭагылазаашьа ҳамоуп, усыцхраа!
Никәа апринц иаҳҭынраҿынтә даныхынҳә, Хыгә азныказ ибла ааҭахәлеит. Ашьҭахь дааиԥхьхәыцын, Никәа ишимуаз деилыхны, араха ицәеижь иахьшьны, аԥхӡы илҵыртә, дҭаҳәҳәа дириеит. Еилысны еиҵақыџьқыџьуаз арԥыс дыԥхеит, дынҭаҳәахаа дыцәеит.
Ашьыжь, ихы еимаччы ишыҟазгьы, Никәа иҩныҟа дцеит. Уи дахьыӡыз ззеилымкаацыз иаб заҵәы иакәын аҩны иахыз. Уамак дызқәымцәажәацәалоз иԥа дшааиз аниба, Маф ижәгәарахь днеит, ирахә ааилиргарц. Уаантәы уи даныхынҳә, иԥа илахь аԥхӡы алыжж, дхәыҵаланы диан.
Никәа мышқәак дычмазаҩны дышьҭан. Имчыдахаз ишьамхқәа ҟәарҟәаруа, ишьапы дықәгылеит иара ашьҭахь.
– Жәабжь ҿыцс иҟоуи? – диазҵааит иара иаб.
– Иҟоу акыр здыруоу, – иҳәеит Маф. – Ауаа хәцәахьы еибакырц иҟоуп ҳәа ааҩуеит.
– Аусҳәарҭахь унықәлахьазар? – ишицәыцәгьазгьы иаацәыригеит Никәа.
Михеи Алшәынд Кәыкә иҷкәыни Бзыԥ ныри-аари иаҳцәахеит рҳәеит.
Никәа игәаҵанӡа гәырк налакьакьеит.
– Изласаҳақәаз рыла, – иҳәеит Маф, – ауал иагоит, агьрымам азы, анхацәа зыдгьыл зҭиуа ҟалеит. Ҳара ҳашҟа урҭ маҷуп, аха аҩада ирацәоуп. Аиҳараӡак абырзенқәеи ашәамахьқәеи, ас анхашьа ҳахәом ҳәа иқәҵны, ақалақь ахь ицақәеит. Уаҟа ирзеиӷьхар.
«Ауал рацәа рықәаҳҵон, – Никәа дхәыцуан, – иҳарҳәоз ҟаҳамҵози. Уажәгьы уи иалагахзар, иҳамаркызи, ажәлар шәызбом ҳәа ҳақәыргартә?»
– Урҭ рыдгьылқәа аазхода? – иара дҵаауан.
– Ԥара гарҭа змам уаҩык дааит рҳәеит. Дҭауадзаргьы здыруада асҟатәи амал змоу. Аӷәххырҭа зауад ааихәарц игәы иҭазаап. Аԥсҭа иҭажьу абна ааганы иххларц иҭахыуп рҳәеит.
Никәа, агәарԥ дынҭыҵны, аӡиас шыҟаз иҿынеихеит.
– Макьана уӷәӷәам, уабацои? – иаб наиқәҿиҭит.
– Бзыԥ ахь слалбаашт.
– Аӡы ҵааха ихьшәашәоуп макьана, уадызцалеи уажәы?
– Шаҷ есымша иҽикәабоит, еиҳагьы изеиӷьуп, сҿы сыӡәӡәоит ҳәа, сагарым.
Шаҷ Чыгәбар ҩынҩықәра азбжак дрықәын. Аҭаҳмада шлаӷәыз ӡынгьы-ԥхынгьы аӡымҵар днаҵатәаны иҽшикәабоз збалак илакәыршьон.
Ацқьара иазгәаҟуаз ихаҿы ӡык нақәиҭәан, шьамхқәыршә маҷк иаҟараз ичавра ду ала иҽырбо, амҩахь дыҩхалеит.
Бедраҟ Хагәшәьы иаанда даван, иеигәышә иманы. Иаарласамхылаҵара иҽазикуан.
Абнара зҵыхәа ылакыз аҳәсҭы даваланы, дааиуан ӡӷабк.
Никәа Бедраҟ днаидгылеит.
– Мшыбзиа, Хәымҷа! – Бедраҟ ихы Никәа аԥсшәа шиеиҳәарыз ааихазыршҭыз аӡӷаб илызхан.
Аанда иаваз амҩахәасҭала лара днарывсит, иԥаз лыхцәыжәпа хьанҭа лықәҵаны. Никәа димбеижьҭеи, уи лызҳаит, акырӡа дгәыкхеит. Лӡамҩа уаркалеиуа амца рҿықәын. Аҭыԥҳа замана.
– Бзиа збаша.
Лылаԥш хааӡа Никәа инаиаалырхан, дыԥхашьаны лхы лалырҟәит дахьнеиуаз. Уаҳа дхьамԥшкәа, Бедраҟ игәарԥ дынҭалеит, уи иԥшәма ԥҳәыс дылбарц.
– Ҭышькәа дыхнымҳәыцт, аибашьра дыргеижьҭеи, – иҳәеит Бедраҟ Хәымҷа лаб изы. – Лани лареи роуп аҩны иахыу.
Бедраҟ ицәажәашьа злаҟаз ала, арԥыс ибон уи зхаран ҳәа ииԥхьаӡаз Хыгәи Никәеи шракәыз. Арахә рыхьчареи анхара уси ирхамшәалоз Бедраҟ иабеиликаарыз аусҳәарҭаҿ аус зуаз ирзаауаз адҵақәа шракәыз инарыгӡоз. Урҭ, дара инармыгӡаргьы, даҽа џьоукы иддырҟаҵон.
Никәав иҿынеихеит. Уи Хыгә дибарц иҭахын.
Ацҳа агәҭа даннеи, аԥсҭа илбаауаз аӡиас шьҭра дхыԥшыло, абагьыр даадгылеит, Хәымҷа данааигәалашәах. Ажәлар рус знапы ианырҵаз ауаҩы писарс дирҭеижьҭеи, уи аӡӷаб дааҭгыланы длыхәамԥшыцызт.
Никәа ақыҭан иҟаз аҵара хәыҷы даналга, иаб малк иԥа иқәирӡыртә дыҟамызт азы, Калдахәара даалҵны дзымцеит. Усҟан қәралагьы дхәыҷымызт иара. Иан дыԥсаанӡа, аарцә игылаз ауахәамаҿ апап Мелаӡе Трофим идикәанра ныҟәигон, уаҟагьы иааиԥыхьашәоз шәҟәқәак дрыԥхьо мацара, иидыруаз ԥыҭк ациҵеит. Дарԥысхо данааҭагыла, Хыгә, Мафи апапи дрыҳәаны, Никәа писасрс дидикылеит.
Никәа Хәымҷа цқьа дналҿаԥшны данибоз, Ҭышькәа афронт ахь идәықәҵараз Хыгәи иареи анизнеи акәын. Уи аахыс хы-шықәса ҵуан. Ҩыџьа аҽцәа ацҳа иаақәлахьан, ихәыцра иҽаалхны, Никәа иҿанынеихоз. Руаӡә ҩашьарыда Асҭамыр иакәын. Акыр ианизааигәаха, Асҭамыр ицыз Гагрыԥшь идтәалаз руаӡә иԥшра шимаз арԥыс агәра игеит.
«Сабаарҿаҳауаз!..»
Ермолаи Никәа игәхьаа мкӡакәа дивсырц агьигмызт, Иаалырҟьаны иҽы аӷәра ааҿархханы, илаԥш анилаирҟацоз.
– Аа, гьаур! – Ермолаи иҽы аахьарҵәины, Никәа дааиваԥалт.
Асҭамыргьы дзыцәшәоз убри акәын.
– Иухьи? – иара даахьаҳәит.
– Дузымдырӡеи аҟамчы саазырхаз? Уажәыҵәҟьав дҳаԥца даҳгароуп, – итапанча ааҭикәыцәааит. – Уца уҳаԥысны!
– Иабыкәу сахьцо? – Никәа ҭынч ҿааиҭит.
– Сара иахьысҳәо! – уи итапанча арԥыс иблаҵәҟьа иааҭеикит.
– Ус ҟаумҵан, Ермолаи! – уи днаилабжьеит Асҭамыр. – Ауаа ҳдумырбан.
– Ари ас доусыжьуама? Уца ԥхьаҟа!
Ермолаи итапанча хмыршаӡакәа икын. Никәа дмыццакӡакәа атапанча ахәцә ааникылан, ажәырқь ҳәа длаханы иааимпыҵижәааит.
– Ах, уара уоума исҿагылоз! – Ермолаи инацәақәа ҵысҵысуа иҟамахь рҿынаирхеит.
Никәа днеиҭаԥеит. Уи ибон Асҭамыр инапы Ермолаи иҭаҷкәым шакыз. Ермолаи иҟама лаимпыҵшәеит.
– Ус еиԥш уаҳа уҽсумырбан! – аҭауад Ермолаи днаиҵаҳәҳәеит.
Никәа, Асҭамыр дахьихьчаз азы дааицәыԥхашьан, ихы рԥыригарц ӡбаны, иҿынеихеит. Ермолаи, ихьыз аахьымӡӷишьан, уи днаишьҭалеит. Дзышьҭаз ҽыла дихьӡаанӡа, Никәа ашьхара дыҩкыдлеит. Уахь ҽы знеиуамызт. Иара акәара днахыԥаахыԥо, ахаҳәқәа днарықәԥала-аарықәԥало, аӡышьҭра злаауаз ала дҩаҿалеит. Абаажә ахьгылаз данҩыхәна, аҭӡы изқәа надиҵан, иԥсы ааиҭеикит. Аԥхӡы илыҩруан. Асҵәҟьа имч илӡаауа ихы имбацызт. Ичымазара аҽинардыруан. Ихы ишаирхәарыз ихашҭны, иикыз атапанча наԥхьеикит.
«Сара дсышьҭаланы даама, ижәла нҵәааитеи?! – иара дхәыцуан. – Аԥшәмара иҽазкны дыҟоупеи. Асҭамыргьы уи иҿаԥхьа иҳәатәы ылымҵуазшәа дҟалеит, иҵеигаларыз?»
Аԥхӡы акыр ианилаба, аладара дынҭаларц иҿылеихеит, аха ахықә аҿы дааҭгылт. Амҩаду даныланы дгьежьуан Асҭамыр. Уи ишьҭаз Ермолаи дагьизхьаԥшуамызт. Аҭауад исас дизгәаазар акәхарын. Акыр ианынаскьа, Ермолаи иҽы а-Инал-иԥа иҽы инахьигӡан, днавагылеит. Егьи уи дизхьаԥшуамызт.
Никәа ԥшьшьала ишьапқәа цқьа ирӷәӷәа иргыло, длалбааит. Аихамҩаргылацәа рказармақәа днарывсны, Аҟәара ацуҭа дналагылеит. Хыгә иахь дзымҩахымҵит, уи инхарҭа анаҩсан Бедраҟи Миха Хышбеи еидгылан. Дахыкәшаны дааԥшырц иҿааихеит. Канџьариаа ахьеиланхоз шыҟаз, агәарбжьара дыбжьаԥшны, иаагәеиҭеит Бедраҟ арахьгьы дшыбжьалахьаз. Уи дыццакны Шәаныуа инхарахь днеиуан. Никәа уажәшьҭа дзыхынҳәуамызт.
Бедраҟ Шәаныуа дааиԥылеит. Иааиуаз арԥыс даниба, аԥшәма дааҭгылеит:
– Аҩныҟа улеи!
Уамак еимараӡамкәа, рых-ҩык аҩны иахьыныҩналаз, ахәшҭаара иахылҵуаз алашара иҿаҷҷо дтәан Ашьхаруа Чагә.
– Ашьыжь акы уаанацеит, Бедраҟ, – иҳәеит Шәаныуа, зегьы анылеибартәақәа.
– Иҳәа, иҳәа! – уи инаиабжьеигеит Чагә, днызкылоз Никәа дахьыҟаз шакәыз еилкааны.
– Чагә, – иҳәеит Бедраҟ, – ара ушыҟаз Миха иоуп исазҳәаз. Абыржәоуп зыӡбахә уҳәаз Гаделиа, Асҭамыр дицны, данызбоз. Ацҳаҿ аӡәи дареи еилеибаҵан, ирыхьыз збоит ҳәа срызлеиаанӡа, изызгәааз дцахьан. Асҭамыр, Ермолаи дышиацәҳауаз мацара, дцеит.
«Аҳа… Ермолаи Гаделиа! – Никәа дӡырҩуан. – Дзусҭадашь?»
– Абна ааихәарц дашьҭоуп, – иҳәеит Чагә. – Азауадгьы иҭахыуп. Дҿыц малуаҩуп – дкапиталиступ рҳәеит.
– Асҭамыр уи дызлаиҵахои? – Бедраҟ иааилаирҳәыз иҭаҭын иныҽҳәакшәа амца аиркит.
– Асҭамырраа раамҭа цеит. Уажәшьҭа Ермолаии иареи еиҩызцәахеит, ҿыц ишьақәгылар рҭахыуп. Аха урҭ рҩыџьегь рызҿлымҳарақәа еиқәшәаӡом. Ермолаи иҭахыуп Қырҭтәыла адемократиатә республика шьақәгыларц, Аԥсынгьы убри иадҳәалазарц. Аха уи ҳаинҟьашьа икәашашьахароуп. Асҭамыр иакәзар, иара дзышьҭоу ҭауади-аамсҭеи аӡәырҩы реиԥш, адыӷцәеи, аҟараҷқәеи, ачерқьезцәеи, аԥсуааи еидҵаны, аҳәынҭқарра еиҿыркаарц рҭахыуп. Урҭк зҿу макьана ицәыррымгацт, аха агьалҵуам. Амала, арҭ рҩыџьегьы Аамҭалатәи аиҳабыра иадгылоуп. Уи аиҳабыра иахьа еиднакылоит рҩыџьегь рызҿлымҳарақәа. Ҳара асоветқәа рымҩоуп ҳазнылаша. Амилаҭ зҵаара рыӡбарц ргәы иҭоуп ҳәа ҳаҳауеит. Ақырҭқәа ҳрыдынхало иҟоу уаам. Угәы ишԥаанаго, Никәа? – Чагә ҿымҭкәа иӡырҩуаз арԥыс днаихәлаччеит.
– Ҩ-ӡык зхы ҭазырбааз ҳаиҩызахар ҳәа сшәоит, – иҳәеит Никәа.
– Аиаша уҳәеит, – Чагә даахәыцит, арԥыс ииҳәоз аҭак ӷәӷәаны иаимҭар, уи дшымҩахнарҟьоз еилкааны. – Ацгәы зыдԥсылаз амгәарыцқьаҩцәа ҩызцәас ишьҭаҳамхыроуп акәымзар, аҵла иалҩрыз амаҭгьы ицҳауеит.
– Абна далахәҳахәҭырц, Асҭамыр Гаделиа дызишьҭоуи, ихала уи аус иҽазимкуа? – Бедраҟ дҵааит.
– Асҭамыр ихатәы тауар имоуп. Аҭаҭынаиҭарсра иҽазимкхьази, – иҳәеит Чагә. – Иус аҿы уи агыруа даараӡа дицхраарц дыҟоуп.
– Ажәакала, еилахәҳахәҭроуп изҿу, – ҿымҭкәа итәаз Шәаныуагьы ихшыҩ нарылеиҵеит.
– Сара исҳәарц сҭахым Асҭамыр иԥсадгьыл ицәымӷыуп, ма Хыгә дызхагылаз иқыҭа иҭахым ҳәа, – Чагә Никәа диҿамԥшӡеит ас иҳәонаҵы, идыруан арԥыс иара дышихәаԥшуаз. – Аха урҭ ртәыла дара даҽакала иахәаԥшуеит. Ҳара ҳанхацәоуп, ҳаԥсуара ишаҳҭахыу еиҿаҳкаароуп. Аԥсны аусқәа ҳзыӡбарц ҳаҟаӡам, аџьажәларқәа рус аҭыԥ иқәаҳҵаанӡа. Ԥа дзауны, гар змауз ҳәа, ҳмилаҭ ҳзеихамҳауазар, иарбан хақәиҭроу ҳзышьҭалаша? Аха, аԥсуа большевикцәа изларыԥхьаӡо ала, аурыс большевикцәа рнапаҵаҟа иҟоу асоветқәа роуп ҳмилаҭ азҵаарақәа рыӡбараз ҳхы ҳақәиҭызтәуа.
Бедраҟ дцарц дҩагылеит. Никәа уи днаишьҭалеит.
Рҩыџьегь ацҳа ианнықәс, Бедраҟ аҩныҟа дызгоз амҩа дананыла, Никәа абна илгаз амҩахәасҭала иҿынеихеит. Инаҩсан, батк абжьы иаҳаны даахьаҳәзар, лҳаиуан хәыҷы лаԥца дааиуан Хәымҷа. Дахьиԥылаз аалцәымӷахан, лара лхы лалырҟәит. Инапышьцылаз абат Никәа днадгылан, ахәда ааишьышьит.
– Ббат быманы, бабаҟаз?
Лыхцә ду аҵыхәа иԥо-иԥыртло иахьылкыз, лнацәкьарақәеи иареи еиқәышьқьраауан.
– Хара ицаӡаломызт, – лҳәеит лара, – ианаҳамба, иӡыр аҵкыс сгәахәын, сашьҭалеит. Уара уҭакӡымкәа уоужьума? – иаалырҟьа Хәымҷа дҵааит.
Никәа, ихы ҩышьҭкәыцәаа, аӡӷаб дналҿаԥшит.
– Сҭакыуп ҳәа базҳәада?
– Ус баша сҵааит.
– Аиаша саҳәеи!
– Ацҳаҿы аҽцәа ирзууз ухашҭма?
– Бара иалыбдырааи?! – Никәа иааизымбатәбарахеит.
– Бедраҟ иԥҳәыси сареи фархьк ааҳгарц ахәы ҳахьынхала, ацҳа аԥшӡара ҳахнахны ҳахәаԥшуан. Шәеидыслара ҳбеит. Бедраҟ иԥҳәыс улзымдырӡеит. Сара уздырт, аха игәаӷьны усызӡырымгеи.
«Ашана!..»
– Излабымҳәеи?
Аӡӷаб дааицралеит.
– Бымцуруп бара, – иҳәеит Никәа, лара анҿылымҭ.
– Урҭ ҟамчыла изԥҟазгьы уара уакәзаарын, акәымзар иеимашәкрыз?
Хәымҷа, лыԥхашьашьа лымпыҵыпшаазшәа, лыблақәа амцабз рхыҳәҳәылон.
«Ашана!..» – Никәа уи дылҿаԥшуан.
– Уи базҳәада?
– Асҭамыр исасцәа ирзыруз ҳәа ирылан ааигәа. Иахьа уара уоуп уи зуз ҳәа сгәы иаанагеит.
– Бара изабҳәада?
– Сан лыда аӡәгьы.
– Уи изалҳәада?
– Аӡәгьы иабымҳәан, акәымзар, анышә багоит, лҳәеит. Уҳәансҳәанқәа лҭахӡам.
Никәа игәалаҟазаара ас ааигәа имҭалацызт.
– Баб ихабар ҳәа иҟоуи? – иара дҵаауан, убри аамҭаз Ҭышькәа иҟамзаараз ахара ихгьы иадҵо.
Хәымҷа лылахь ааиқәылҵеит.
– Иҩызак дыхәны дхынҳәит. Уи ила иҳаҳаит ааигәа дзаауам ҳәа. Аурысқәа рус цәгьоуп, дара-дара еилеибаҵарц агьрыгым. Аҳәынҭқар иахҳәара рмыхәеит иҳәеит.
– Аԥсуаа урҭ ирыбжьаҟазома?
– Сыздыруам, – Хәымҷа абат азқәа днаснасын, иаргьы мццакӡакәа аҿынанахеит.
«Дрыцҳауп абри аӡӷаб. Дыԥҳәызбахеит, арахь иаалхылаԥшуа уаҩы длымаӡам. Аиаҭымраҵәҟьа рыҩны иааҩналар?..»
– Хәымҷа!
Лара данааҭгыла, абат уаҩы дшашьҭамыз адырын, ақьышә нықәшьуа, аҳаскьын инылалеит. Никәа Хәымҷа дналыхьӡеит.
– Цхыраарак шәҭахызар – исаҳәа. Уажәыҵәҟьа ус сымаӡам.
– Иҭабуп! Ҳауацәа ҳацхраауеит. Ааигәа ҳкамбашьхьа рӡан, Шәаныуеи Бедраҟи иашьҭаланы ирыԥшааит.
– Зегьакоуп, ак шәҭахӡамкәа шәыҟам. Агәхьаа сабыргар ҳәа бшәоит акәымзар. Баб иҟамзаара бныруеит азоуптәа, ас былахь зеиқәу.
– Ус енагь сылахь еиқәӡам сара, – аӡӷаб дҿаԥхаҿаччон.
Никәа иҭахын Хәымҷа лгәы ҟазҵашаз ак леиҳәар. Азныказ дыҳәцымцуа даалыдхалеит, нас имырхьаацәакәа ус иҳәеит:
– Ибҭахызар гәыкала сыбзыҟазаауеит.
– Ишԥа? – иагьаалзеилымкааҵәҟьеит лара. – Изахьӡузеи уи?
– Ишԥабзеилымкаауеи? Бысҭахыуп сара.
– Уара, – лхыснацәа наиқәылкит, – сара суҭахныу? – лнацәа лгәы инадылкылеит; нас лыҩнапык рыла лӡамҩақәа аанылкылеит: – Са… сара макьана… – днаԥшы-ааԥшит, – абзиабашьа сыздырӡом. Иара уаргьы сара суҭахыу? Уи зыҟалаӡом.
– Избан?
– Уара сара саасҭа уеиӷьуп, – Хәымҷа лбат днахьӡан, фырмахьцык аашьҭых, иаалырццакит.
– Хәымҷа!
Лара дцон дхьамԥшӡакәа.
Абарҭ ахҭысқәа анымҩаԥысуаз аламҭалаз, а-Инал-иԥа иаҳҭынраҿы аԥшәма дыҩҽыжәҵын, иҽы аӷәра надыркны, аҩныҟа дныҩналеит. Уи ишьҭаз Ермолаигьы уахь длеит. Ашәхымс дшынхыҵыз еиԥшҵәҟьа, уи игәеиҭеит ара бзиара шыҟамыз.
Асҭамыр даахынҳәын, ашә алыкә ҩылеиҵан, исас иахь даахьаҳәит. Уи икшареи иаахьаҳәымҭеи еиқәиршҳәан азы, Ермолаи адашьмахьы длазышьҭыз закәыз изеилымкааӡеит. Уи дҩаҵыззаанӡа, аҭауад днаихаххыхын, дҩаргыланы деиҭаисит. Асҭамыр инап ҟьаҟьа амцабз Ермолаи иӡамҩа иҩаҿанартәеит.
– Ҳасасдкылара ҳаҭыр ақәымҵашьа усырбап сара! – дмақаруан Асҭамыр, иус данаалга. – Уабацои? – днаиқәҟааит исас, уи аарла дҩаҵыззазшәа, ашәахь иҿанынеиха. – Уцәа уцаны!
Аусуцәа зыҩназ аказармақәа руак аҿы Степан Столиаров ижьира еиқәыршәаны еиҿикаахьан. Уи иаҿеикыз иуаҭах ахь днеины, иԥсы ишьарц игәы ишҭаз, ажьира дааҩнашылеит Алшәынды Чагә.
– Уажәшьҭа ухы зланыҟәугаша еибуҭеит, – иҳәеит Чагә, Степан иҟазарҭа дныҩнаԥшны.
– Уара уусқәа шԥаҟоу? – дахьаақәшәаз џьара Сҭеԥан днатәеит, иҩыза аҟәардә наирбаны.
– Миха Нестор Лакоба дизаан, дицны Гагра дцеит. Уаантәи Гәдоуҭаҟа еиццеит. Иахьа Лыхнашҭаҿ аизара ду ыҟоуп. Зшьапы инанагоз ахацәа уаҩы даанымхеит.
– Уара узаангылеи?
– Миха, аусҳәарҭа кажьны џьара сымцарц, саанижьит. Жәабжь ҿыцс исзааигарызеи ҳәа сыԥшуп. Сгәы аныԥҵәа, уара уахь саақәлеит.
– Амла уакуазар ҟалап, – Чагә ишимуаз, Степан днеины ачеи аԥсыӡи ааигеит. – Иван дыҟан ааигәа, исзааигеит, – иҳәеит иара аԥсыӡ азы.
Чагә иџьыз калмаҳак адырган иаанихын, абаҩ ссақәа аҟәаҟә рӷза ишеимаз иаагәылхны, ажьы ҽыҭ маҷк иҿы инҭеиҵеит.
– Ихаауп, – иҳәеит иара, ча сакгьы аақәихын.
– Зыгәра угаша аӡәыр дидҳәалоу уи Миха ҳәа узҿу? – Степан дҵаауан.
– Иара игәра згоит.
– Ҳаамҭа убасҟак еижьагоуп, Чагә, – Степан арԥыс дааирхәыцт, -даараӡа укылыԥш аус ууазароуп. Уара иааукәаршоу уқыҭауаа, аҭагылазаашьа рхы иархәаны, рхатәы зҿлымҳарақәа ирышьҭоу шмаҷым удыруаз. Ганрацәала иҭуҵаахьоу роуп унапы ианурԥшылаша.
– Иҭабуп учеиџьыказы! – Чагә дҩагылеит. – Уажәшьҭа ахәлара аҽазнакуеит, Миха дышԥахнымҳәри. – Чагә. ажьира дындәылҵны, иҿынеихеит.
Аусҳәарҭа ашә аартызшәа аниба, иҩналадаз ҳәа дыццакны дныҩнашылеит. Ақыҭа акомиссар Миха иҭыԥаҿынтә арԥыс дҩаихаҵгылеит.
– Умацара уаама? – Чагә дҵааит.
– Егьырҭгьы сышьҭоуп. Саԥхьа идәықәлеит. Нас сара, амҩа ааԥҵәашәа, Лыхнынтә Мҷышьҭа скылсит.
– Укараха уҟазар акәхап, аха, Лакоба уицны уцеижьҭеи, жәабжьс иааугарызеи ҳәа сыԥшуп.
– Лакоба Гагрантәи аиҳабыра ҿыц иԥхьан, дааит дрыҿцәажәарц. Ақалақь аҿы Аамҭалатәи аиҳабыра шыҟоугьы, урҭ ирҿагылаша амчқәа рҽеизыргоит. Лакоба иаахтны иреиҳәеит Гәдоуҭа аучасткаҿ Аамҭалатәи аиҳабыра ԥшәымара руа иҟаларц шзалымшо.
– Дара ирҳәеи? – Миха иҽанааирҭынч, Чагә дҵааит, уи ашьҭахь иҟалаз аилкаара дахгәаҟуа.
– Дара ируама. «Ҳазхьчаша џьоукы ааҳгар акәын» иҳәеит Нестор, аусқәа цәгьахозшәа аниба. Дзыҿцәажәозгьы џьоукы аҵԥара рҽазыркит. Иаргьы дшәарц згәы иҭаз аӡәы ауиакәхызу, агәаӷьра ду змоу арԥысуп. Иуасҳәарц исҭахыу удыруоу: уи Лакар ҷкәын, Гагра аиҳабыра ахьиԥхьаз ихы иархәаны, даҽа еизарак мҩаԥигеит. Бзыԥаа зегьы рхаҭарнакцәа алахәын. Саргьы сзигаз убри азоуп. Шәачантә абольшевикцәа, Поиарко
рҳәама сыздыруам, аӡәы даарышьҭит. Ақыҭақәа рҿы амч шәнапаҿы иаажәгароуп иҳәеит уигьы.Асовет мчы шьақәшәыргылароуп иҳәеит. Ҳара уи аус аҭыԥ иқәаҳҵахьеит ҳәа, схы аасырҽхәазшәа зуит, аха иахьабалак ажәлар рымч аныҟамла, шәара шәшәарҭахоит иҳәеит. Иара усгьы бџьарла шәҽеибышәҭала ҳәа сеиҳәеит. Уаантәи Лыхныҟа аизарахь ҳаицны ҳцарц ҳаӡбан, Нестори, сареи, х-ҩык алазқәеи ҳҿааҳхеит.
– Урҭ зусҭқәада?
– Аҭаҭын ҟаҵаразы Ҭырқәтәылантә иааз џьоукы роуп. Аибашьра ианалга, Сибраҟа аӡы ихырҵарц ргәы иҭан. Дара абрагьырц абна илалеит. Аҳәынҭқар данахырх, илбаан, Несҭор рыҽимардеит. Урҭ реиҳабы Риза Бибин-оӷлы, ҩыџьа иманы, Гасгра дҳазнеит. Бџьарла еиқәныхыуп. Аха уаанӡа ҳаиҿцәажәарақәа нҵәахьан. Лакоба уа Лыхны аизара рҽаладырхәырц рабжьеигеит. Абааҭантә ҳшаауаз акрыфарҭахь ҳнеит, алазцәа ҳаманы. Уа ҳаштәаз, акрыфарҭа ар аакәшеит.Дук мырҵыкәа, аӡәы дааҩнашылан, Лакоба иахь ихы наирхан, «уҩызцәа абрагьцәоуп, рабџьар рыҟәнаҳхырц адҵа ҳамоуп» иҳәеит. Несҭори сареи зны ҳрыҳәеит, зны ҳабжьы ҭаагеит, аха ианамуӡа Лакоба иреиҳәеит алазқәа шизымӡырҩуаз, рабџьар шьҭарҵарц рабжьеигаргьы. Сыԥшызар – ҳлазцәа шнаҵԥара рҽырхианы итәоуп. Стапанча ааҭысԥаан, снаҵҟьеит. Рабџьар хыршаны, алазцәа жәылеит. Ар шәаҟьаны маҷк рынеиҭаҵымҭа ҳхы иаҳархәан, иҳазԥшыз афаетон ҳахә-ҩыкгьы ҳанҭатәан, аныҟәцаҩ аҽқәа ыҵирҟьеит. Абас ҳаԥсы ҳгеит.
– Шәааҭымгылаӡакәа Гәдоуҭа шәцама?
– Ара ҳаниасуаз, уаб дызбан, сшыҟамлоз уеиҳәарц илымҳа инҭысшьит.Ашьхаруагьы иасҳәахьан, ажәлар иманы дҩеирц. Лакоба ус исыдиҵахьан. Уи аизараҿ ухаҭагьы уахьыҟамыз аасцәымӷахеит. Убасҟатәи аиҿыхара дуун, ажәларгьы рацәан. Сааҭбеи Чачбеи Мырзаҟан Лакрбеи уҳәа, Уарлам Лакрба раԥхьа днаргыланы, ҭауади аамысҭеи кылсит. Аамҭалатәи аиҳабыра дырхаҭарнакны уа дықәгылан Инал-иԥа Асҭамыргьы.
– Аиаша?!
– Уамашәа изубеи? Урҭ рықәгылашьа убас иҟан, Аԥсны еиҿкаау аус зегьы дара ахагылоушәа. Лакоба иҩызцәеи иареи урҭ аҿҭыха рырымҭеит, аха рымч ӷәӷәоуп. Аусуцәеи анхацәеи рымч шьақәдыргыларц, Лакоба дықәгылеит. Амилаҭ азҵаарагьы далацәажәеит. Асоветқәа изларҳәо ала, ажәлар рхыԥхьаӡара иахәамԥшӡакәа, рхатә ҳәаақәҵара азин рырҭозаап.
Аҵара ӷәӷәа имазар ҟалап уи Лакоба?
– Закәытә дырроузеи! – Миха ихаҭа иџьеишьон. – Ажәакала, Гәдоуҭа абольшевикцәа рнапаҵаҟа иааиуеит. Лакоба маӡала исеиҳәеит «ҳҽеидаҳкылароуп, абольшевикцәа ркомитет еиҿкаатәуп» ҳәа. Ус ҟаҵазар, ҳус аҿы даара иҳахәозаап. Аахыҵ Кавказ ус иҟоу ревком заҵәык акәзаап. Уи баҭымаа роуп еиҿызкаахьоу. Иҟоу удыруоу, Чагә, – иҳәеит Миха аҵыхәтәан, – уи аизараҿ сахьыӡырҩуаз, уареи сареи ақыҭа мҩаԥаагап ҳәа ҳазлагаз иеиҿкаау мҩак ҳдырны ҳзаламгазшәа збеит. «Ааигәа ауаҩы дышәзылаҳашьҭуеит», – иҳәеит Нестор. Хара мчыла
ҳахатәеит ари аусҳәарҭа, уи дагьақәшаҳаҭуп. Аха уажәшьҭа ажәлар еизганы акомиссар далырхырц иҭахыуп, – Миха дҩагылеит. – Сцалап сара, Чагә. Сааԥсеит ариабжьарак. Даҽа ԥыҭк уааԥшыроуп уара. Аизарахьынтә ихынҳәуа ҳашә аркны ирбар сҭахымызт.
Мышқәак ааҵхьан еиԥш, Барганџьиа Кәынта Кәыкә игәарԥ дааҭалеит.
– Миха иоуп саазышьҭыз, – иҳәеит иара, Чагә данааиԥыла. – Папык дицны, Ашьхаруа иахь дцеит. Иахьа ажәлар еизгатәуп аусҳәарҭаҿ. Уи аиҿкаара унапы ианиҵеит.
Кәынта дахьынӡаԥшыз, Чагә днагьежьын, иҽеибыҭаны даахынҳәит.
– Уара, – иҳәеит иара, амҩа иахьаныз, Кәынта иахь даахьаҳәын, – нырцә уцаны, Хагәшьы Бедраҟи Сымсым Шьааиби адырра рыҭа.
Чагә, аусҳәарҭахь дахьынӡанеиуазгьы, аҷкәынцәа, рыҩнқәа дынкыдгыланы, дрыҳәеит, цуҭала рыҽшаны, иаарласӡаны аҽеизгараз ажәлар ирылаларц.
Чагә, иусҳәарҭаҿ даннеи, Миха исас диманы дхынҳәаанӡа, аӡәык-ҩыџьак ааизақәандаз ҳәа, уажәы-уажәы ахышә дынкылыԥшуан. Ауаа аамҭа зеиԥшраз рымдыруази, иҳаҳарызеишь ҳәа аӡиас иӡхықәгылаз ахаҳә шьаҟа аҵаҟа ишьҭаз адәҳәыԥш ԥшӡаҿы иааиуан.
Хышба Михеи Ашьхаруа Чагәи, папык дрыцны, аусҳәарҭа инавсны, ажәлар инарылагылаанӡа, илҽыжәҵит. Алшәынды ҷкәынгьы урҭ днарышьҭалеит. Арԥарцәақәак урҭ раӷәрақәа аарымырхит. Миха инапы ҩышьҭихит, асас дырбеижьҭеи усгьы зҽаазырҭынчыз ажәлар ааирӡырҩӡарц.
– Ажәлар шәхаҵкы! Аамҭа даара аҽеиҭанакуеит. Уи алыԥха шәԥылааит шәаԥхьаҟа, иаамҭа бзианы! Убри аиҭакра иҟалаз ҳаиҳәарц Гәдоуҭантә даҳзаарышьҭит абра аӡәырҩ ижәдыруа апап Уасил. Иҟалозар, шәааизыӡырҩы!
Апап Уасил ҳәа зыхьӡ иҳәаз, ижакьеи инаԥар ҭбаа илықәсуаз ихахә дуи, иеибыҭашьа даараӡа ишаҭлаҟьаз хаҵа уаҩны дҟарҵон, иара усгьы уаҩы ҳаракык, зыжәҩахыр ҭбааз, излаз нырҳа хаҵак иакәын. Уи, ԥхьаҟа шьаҿақәак ныҟаҵа, ауаа данрылаԥшуаз, иныҟәашьа еицамк папы ҭынчык иныҟәашьамызт.
– Ҳаҭыр зқәу ҳажәлар, шәхаҵкы сцеит! – Анцәа имаҵзуҩы иааиаҭәоумшьашаз анапышьҭыхшьеи анапҟьареи ицырхырааны дцәажәарц иҽшазыҟаиҵази рыла, Чагә аҵыхәтәанынӡа агәра игеит ари ауаҩ еиламгылак шиакәыз. – Мызқәакгьы ҵуам аусуцәеи анхацәеи Урыстәыла дырхыџьхыџьижьҭеи. Урҭ иахьагьы иқәԥоит аџьажәлар рнапаҵаҟа амч ҟаларц. Урҭ ҳара ҳарҿымԥшырц залшом. Избан акәзар, дара рымҩоуп ҳара ҳзы хақәиҭрас иҟоу. Гәдоуҭа ауезд аҿы еиҿкаауп ажәлар ркомиссариат. Лыхнытәи анхаҩы иҵеи а-Лакәаба ҷкәын дызхагылоу. Ақыҭақәа рҿгьы ишьақәҳаргылоит асоветқәа. Уаҟа иалахәхаша шәара шәоуп, ақыҭаҿгьы напхгара ҟашәҵоит. Абас ала, ахыбра ҿыц ҳаргыларц ҳнапы алаҳкит. Уи ирманшәаланы ахыб ақәҵатәуп. Избанзар, ибзианы ирхыбы аҩны ақәа кылсӡом.
– Ари ауаҩ дзусҭада? – арԥыс Чагә Миха диазҵааит.
– Уасил Агырба! Мгәыӡырхәаа рыпап.
– Ажәлар шәхаҵкы! – Миха ибжьы ахәаҽуан апап ибжьы. – Шәқыҭа асовдеп иахагылаша алхтәуп. Шәара шәныҟәызгаша ҳәа ишәыԥхьаӡо шәхала ишәыӡба, цқьа шәазхәыцны.
Уасил иҭыԥахь данааскьа, инеиҿахәыҭхәыҭ-ааиҿахәыҭхәыҭуа иеилагылаз Ашьхаруа Чагә иааиқәикит, ԥхьаҟа днаскьан.
– Ажәлар, саашәыкәахшоуп! – иҳәеит иара. – Ҳаҭыр зқәу апап Уасил зыӡбахә иҳәоз аурысқәа рҵысра аӡбахә ҳқыҭауаа ишаараҳазҵәҟьа, Миха Хышба, арԥарцәа днараԥгыланы, ажәлар шәымаҵ аура иҽазикит. Уи араҟа еиқәиҵеит мца хәыҷык. Ахәшҭаара ԥхарц зҭахыу амца ҿимырцәаароуп. Шәааи нас, комиссарс далаҳхып иара!
– Иашоуп, иашоуп, аус бзианы инап аиркит, – Чагә диқәшаҳаҭхеит Шәануа, насҭха дахьгылаз.
– Миха икомиссарра иақәшаҳаҭу шәнапы ҩышьҭышәх иҟалозар! – ҿааиҭит Чагә.
Анапқәа ҩаҳаракхеит.
– Мап ицәызкуада?
Ус аӡәгьы дҟамлеит.
– Миха, ажәа умоуп, – Ашьхаруа даахьаҳәт.
– Иҭабуп, сыжәлар, шәымаҵ аура ахьсаҭәашәшьаз, – Миха зегьы дырбартә, азхаз даақәгылеит. – Ақыҭа усқәа сымацара исзымҩаԥгом. Иазхаша аҵара анбаҳҵагәышьарыз.
– Уара ухшыҩ еилга аҵара змоу ҳазшаз ираҭәеишьааит! – хаҵак ҿааиҭит.
– Ашәҟәқәа еилзыргалаша, саныҟам аусқәа зхала изыӡбаша ауаҩы дысҭахыуп. Идагьы смаҭәам, даасабжьалароуп. Иахьа уажәраанӡа ацхыраара ду сиҭон Алшәындба Кәыкә иԥа.
– Даадыруеит, даадыр, – бжьык аагеит.
– Аусушьагьы идыруеит, – анаӡарантәи даҽаӡәы ҿиҭуан. – Ажәлар рымаҵура дашьҭоуп иара.
– Уи дарбану? – апап Уасил Ашьхаруа иахь даахьаҳәит.
Чагә Ашьхаруа блала Алшәынды ҷкәын днаиирбеит.
– Узықәгәыӷуа уаҩыҵәҟьоума? – апап дҵаауан.
– Иан лкыкахш иалаҵаны илҭазшәоуп аԥсуара дшазыҟоу, – Чагә дааирҽхәеит Чагә.
– Дыҟазааит, дыҟазааит! – ауаа адырҩегь Алшәынды ҷкәын иқәшаҳаҭын.
Убри ашьҭахь ауаа еилыҵқәеит. Иаанхаз апап иааидеизалеит. Уа иааҭгылеит Михеи Чагә Ашьхарыуеи.
Арԥыс Чагә, ауаа рыбзиабареи рыгәрагареи дхырхын, иусҳәарҭа (уажәшьҭа шәҟәыла икомиссариатыз) ахь даахынҳәит.
Аҵыхәтәанӡа ашҭа дықәҵит апап Уасил. Уи ԥыҭк днаскьеигарц, Ашьхаруагьы дыҩҽыжәлеит. Миха даахынҳәын, Чагә дахьтәаз дааҩнашылеит.
– Ажәабжь ҿыц! – иҳәеит Миха, ихылԥарч нықәҵа. – А-Лакәаба аревком еиҿикааит. Апап Уасили Кәаҵиа Инал-иԥеи уа иалоуп. Аамҭалатәи аиҳабыра Аҟәантә иаарыштҭуа ақәҵарақәа Лакәаба мап рцәикуеит.
Миха илымҳа иҭыршьхьан а-Ешба ҷкәын Аҟәа дшаахьаз, ус маӡак еиҿикаарц, аха уи имаӡаныҟәгаҩ иҿы ицәыримгеит.
Сзықәтәаз афаетон Аҟәа иазааигәахацыԥхьаӡа, иҷыдаз ԥшқарак сцәеижь иалалон. Уи сдақәа ирҭахәмаруазшәа, сааилыбзаауан. Снапы ианыз аус анагӡараз иалшозу иалымшозу, ма уи аус иадҳәалаз зҵаарак аӡбараҿ акы сацәшәаны, акы сацәыԥхашьоны акәӡамызт ус зсыхьуаз. Аԥсны иагәын ари ақалақь хәыҷы. Атәыла маҷ округс иҟаҵазаргьы, иқәынхоз ауаа рҿаԥхьа инанагӡашаз аҳҭынра аҵакы еснагь иаман. Аракәын иахьиуаз, иахьиуа, иахьишаз жәларык рлахьынҵа. Алахьынҵа узацәцомызт рҳәон, аха жәларык рҭоурых зчаԥоз иара акәын, ртәы рзымыхьчар извубаарыдаз? Амҩан иаасыкәыршаз зегьы шәҭхьеит. Адунеи иаҵәароуп. Аиаҵәара еснагь аҿыц агылара, ахҿрах ацәырҵра иазҳәан. Сызныз амҩа акырынтә сангылахьан саныхәыҷыз аахыс, усҟан ари аԥсабараҿ иҟалоз аиҭакрақәа уамак сыхшыҩ рызцомызт умҳәозар. Усҟан сыԥсҭазаара амҩа сықәызҵашаз сангылан. Уажәы аус дугьы снапы ианын, анаԥшааԥшра сақәиҭынгьы схы збон. Ҳамҭанык сара сзы иԥсшьаран уи.
Раԥхьаӡа абри амҩа сананылоз, сашьеиҳабгьы дақәтәан уи ауардын. Хә-ҩык ахшара знапы ианыз ҳан Аҟәа ҳалгон, Ашьхарыуаа рышкол ҳалҭарц. Агә-Бедиа ҳаб игәарԥаҿ иҳазгылаз ахьатә ҩны ҳаракны ашьаҟақәа ирықәгылан азы, иааҳакәыршаз аԥсабара џьашьахәы ҳалааӡан азы, ҳазныз амҩаҿ сара иаҳа сзызҿлымҳаз искыз афырмахьҵә зхысҟьоз акамбашьқәа ракәын. Амала сгәы маҷк иҵаланы ихьанарԥссон даҽа уадаҩрак: исцәыхьанҭаҵәҟьазар ҟаларын ҳабиԥара адаракәац ахьаларсыз Ешқыҭ ааныжьра. Уи иаҳагьы иснырит аҵараиурҭаҿ иаҳҭиуаз аԥышәарақәа рышьҭахь, сан, сара ақалақьаҿ сааныжьны, сашьа длыманы, Агә-Бедиаҟа даныхынҳәы. Ихьаазгон сышьха қыҭа. Исгәалашәон сызлиааз аџьамыӷәа збоз ауаа рыуаҩра сшааӡаз. Дара рынхарҭақәа уамак ираҩсуамызт, ҳаԥсҭазаарагьы уамак ираԥхьагыламызт, ҳаамсҭажәлеи ҳкәасқьа ду иҭарфаҷаны аҩычашьеи ртәы умҳәозар. Амала сара разҟыс исзыҟалаз сшыхәыҷӡаз арҵаҩцәа бзиақәа срықәшәеит, сқыҭаҿ аҵара анысҵоз.
Афаетон ақалақь иналалеит. Сцәырҳазшәа схәыцрақәа саарылҵит, аус ду анагӡара аламҭалаз, уи акәын сзызхәыцшаз. Аха уи ԥсҭазаарала сазхиандаз, сгәы ааҭынчхеит. Афаетон слалбааит ҩны ҳаракык аҿаԥхьа. Уахь анеира иаҿын издыруазгьы исзымдыруазгьы. Уажәраанӡа сзықәшәақәахьаз ахацәа анызба снарылагылеит. Даргьы сара
исзыԥшын, сааиаанӡа аокруг асоциал-демократиатә комитет аилатәара иалагар рҭахымызт. Иҭбааз уадак ҳныҩналан, ҳҭыԥқәа аанаҳкылеит, аилатәарагьы аадыртит. Аҭагылазаашьа зеиԥшраз азы адырра ҟарҵеит. Аҳәынҭқар дахырхижьҭеи, Аамҭалатәи аиҳабыра иамаз амчра ахы иархәаны «ажәлар еилазго» ауаа «рхы аҭыԥаҿ инаргарц» иаҿызаарын, уаҩы ииҳәоз змаҳауазгьы рҭыԥ ԥшаатәызаарын. Зхы аҭыԥаҿ иааргарцгьы ирҭахыз Петроград ишьақәгылаз ҩ-мчык рҿынтә руак зымпыҵакыз абольшевикцәа ракәзаарын, нас урҭ ракәын зҭыԥ ԥшаатәызгьы. Иқәгылақәоз сырзыӡрҩуа снаҩсан итәаз Севериан Кухалеишьвили, Константин Макаров, нас егьырҭ ҳҩызцәа снарзыԥшит. Арҭ срықәгәыӷны, схықәкы насыгӡар акәын. Даргьы аԥсҭазаара иарӡрыжәхьан. Аиҳарак сзықәгәыӷуаз Несҭор Лакоба иакәын, аха уи уажәы Қарҭ дыҟ ан, Кавказ атәылаҿацә асоветқәа реизара ду далахәын. Уаҟа дықәгыларц инапы ианҵан. Ара дсыцзар шԥасҭахыз. Уи дҭынчхарц иаанкылара цәгьан. Дышҩаҵԥара, ирҳәоз зегьы, акакала иаарҿыцԥааны, ишыԥиргара дтәазаауан, аҵәымаӷқәа иҟәардә иалыҳәҳәозшәа. Аиашаз, иқәгылоз учҳартә иҟамызт. Урҭ абольшевикцәа ҳахьӡ ҳәаны ҳусқәа аҳәынҵәа ргәыдырҭәалон. «Ешба дызҿугьы аадыруеит» ҳәа иаасҿадырхьит дара. Ргәы иалан Баҭымынтә саныхынҳә ашьҭахь, комиссарс самырзаҟанаа рҿы сахьыҟарҵазгьы ахә мшьакәа, ақыҭақәа срылаланы, анхацәа, аусуцәа ирыдгыланы, абольшевикцәа рымч еиҿкаатәын, асовдепқәа шьақәыргылатәын ҳәа сахьрылаз.
– Ефрам Ешба Самырзаҟан комиссарс даҭоуп жәлар реизараҿ, ара итәоу ари ззымдыруада? – иҳәеит Севериан.
– Изаҭәоумшьо аҳәак иҟәнуп ҳәа саҳауеит, аԥсуаа рҿы слаҩеиуеижьҭеи, – ҿааиҭит Константин Макаровгьы. – Ишәаҭәашәымшьо ажәлар далырхит, ишԥаҟаҳҵари?! Уи игәра згаз дрыԥсахартә еиԥш, иусқәа иқәманшәалахоит.
– Уара ухырқьиараз иуҳәарц иулшои? – сҩызцәа ирҳәаз рмаҳаӡазшәа, акомитет аиҳабыра сара исазҵааит.
Гәаныла сааԥышәырччеит. Ашьауӷ сықәырҵарц рҭахызшәа акәын ишцәажәоз. Комитетк еицалахәыз раҳасабала, ус исызныҟәар ҟалон, аха ирасҳәарызеи Сара хырқьиарас? Макьана имаҷыз сыԥсҭазаара иснарбеит сымҩамш зеиԥшрахашаз. Ашьхаруаа рышкол санҭаз, аџьажәлар рдемонстрациақәа рахь схы цахьан, избанзар, уахьнеилак акы еибырҳәон, маӡала усқәак ҟарҵон, ахәыҷы амаӡа еснагь дазҿлымҳауп. Амҩақәа ракәзар, уаҟьан-чаҟьан бжьыла иҭәын. Қәҭешьтәи агимназиа санҭала, еиҳагьы ирацәахеит аҩызцәа, ҳазҭагылаз аамҭа згәамԥхоз ирыдҳәалаз. Сгәамбзиара иахырҟьаны, Қарҭҟа аҵараз смиасыр аныҟамла, уажәшьҭа сжыцәын, иаасыкәырша иҟалоз ахҭысқәа еиҳагьы еилыскаауан. Схаҭагьы сҭагылазаашьа уааигәырӷьартә иҟамызт, схала схы ныҟәызгар акәын, сан сара сыдагьы изызҳауаз ауааԥсыра лнапы ианын. Ареволиуционерцәа сахьрыдҳәалаз иахдырҟьан, сыгәрамгаҩны срыԥхьаӡеит, сыстипендиа сымырхит. Есымша сашьҭан сыԥсымшьҭыга. Аҩныҟагьы салон. Сыжәлар еиҵахаӡан. Ажәларқәа рхақәиҭра ҟалар, сыжәларгьы еиҵыҵуан, уаҳа ԥсыхәа збомызт. Саныхәыҷыз избоз аҩнқәа,
аԥацхақәа, ақәацәажәқәа, алҩа рхылбыб игылан. Аԥсабара, Анцәа ириҭаз абри акәын уҳәартә, еснагь иблахкыгагәышьан. Аха аԥсҭазаара уԥсахыртә, лашарак ахь ауаа кылугартә еиԥш, мҩак узеиҭаҳәомызт. Сара избаз абольшевикцәа рымҩамш заҵәык акәын иҟаз. Москватәи ауниверситет санҭалоз, агәраганы сыҟан араҟа сзышьҭалоз, исҵоз арбаныз. Иҵатәын уаагьы иддырҵоз, иацысҵар акәын Қарҭ агимназиаҿ ахьтәы медал зхасоуз аҵара. Ажәлар рхақәиҭраз уаҟа иуԥшаашазгьы рацәаӡан. Аха ихадаз аус – атеориа ҿыц аԥсҭазаараҿ имҩаԥызгоз сыҽрыдысҳәалар акәын.Анемеццәа рабашьра иалагаанӡа акәын, сара абольшевикцәа рпартиа салалеит, ауниверситетаҿ еиҿкааз амарксистцәа ргәыԥ анапхгарагьы саларҵеит. Еилкаан слахьынҵа! Сгәы рыздуун сусқәа. Урҭ рымшалагьы, сҩызцәеи сареи аӡбарҭахь ҳкылыргеит. Аха ҳара убасҟатәи ҳхы ҳақәгәыӷны иҳахьчон, ҳаурмышьҭыр ада ԥсыхәа рмоуит. Агха шрыхьыз еилыркаанӡа, Москва салҵит. Аҩны саакыдгылеит маӡала. Трапезунд сцеит усура. Уаҟа апартиа аиҿкаара салахәын. Сусура аџьажәлар ирзеиӷьын ҳәа исыԥхьаӡеит сара, убри азакәын амҩаргылараҿ жәаҩы рхыс аус ахьызуаз сзамырхыз. Баҭым сахьааиз аҳәынҭқар дшахыргаз саҳаит, уажәшьҭа сзыцәшәоз егьсымамызт ҳәа, Аԥсны сааит. Адырҩегь сус аӡбарахь ииасыр цәгьа ирбомызт.
Сара сҩагылеит, сҩызцәа рыхьӡала сықәгыларц. Аԥсны ақыҭақәа рҿы, аҳәынҭқар дахыргеит ҳәа раҳазижьҭеи, асовдепқәа акырџьара еиҿыркаахьан. Самырзаҟан абольшевикцәа хадара руа инеихьан. Гагра еилауаҭыруан, амчра згода ҳәа. Бзыԥын аизарақәа рацәахеит, анхацәа асовдепқәа ирыдгыланы иқәгылеит. Аҟәа акәзар, аусуцәеи асолдаҭцәеи рмитингқәа рҿы ирҳәоз акакәын: иқәхзааит амал змоу ауаа рымчра! Амҩа роуааит аԥсҭазаара ԥхьаҟа изгаша! Аҭагылазаашьа иҟалаз ҟалартә, ашахмат ӷәы аҿеиԥш, афигурақәа уаҩы икәимыргылеит. Аԥсҭазаара уа инеит. Аха аус злаз – уи ирццактәын. Усҟанатәи аҭагылазаашьа бааԥсы аҭыҵра аменшевикцәа ирылшомызт. Ажәлар рҵысра шцоз ицалааит ҳәа хырхарҭада идәықәҵазар, иалҵуаз уаҩы издыруамызт. Уи збаз аборльшевикцәа ирӡбеит Аахыҵ-Кавказ иҟаз абольшевикцәеи аменшевикцәеи ирыбжьаз аиҿкааратә еимадара арахәыц ԥырҵәар иаҳа иеиӷьны. Аҟәатәи аокруг асоциал-демократиатә комитет аилазаара шыҟац аанхара алшомызт.
– Ҳара, абольшевикцәа ҳхаҭә комитет еиҿаҳкаарц ҳаӡбеит, – сҳәеит сара аҵыхәтәан. – Иахьа инаркны, Аҟәа ҩ-партиак рхатә комитетқәа хаз-хазы ишьақәгылоуп ҳәа иԥхьаӡоуп. Уажәы ҳара ҳдәылҵуеит, избан акәзар, хазы имҩаԥаагароуп ҳаилатәара.
Аменшевикцәа ишырымуаз, ҳакзаара ишашьҭаз, ҳаҩдәылҵит. Асоциал-демократиатә комитет аиҿкааратә еимадара арахәыц аԥҵәара иаанагоз еилыркааит аменшевикцәа: урҭ идырҳаит аӷацәаҵәҟьа. Амала ас ада ҟалашьа шамамыз дара ирбозар акәхарын. Ҳара ҳдәылҵит, даҿа ҩныкаҿ ҳаизарц. Ҳус маҷк имаӡазарц, ҳанындәылҵ, доусы ҳхы ахьынахоз ҳцеит, аха ԥыҭк ааҵхьан еиԥш, маӡала ҳаиқәшәарц ахьеибаҳҳәахьаз ҳааизеит, ԥыхьатәи акомитет иаламыз ԥыҭ-ҩыкгьы ҳадкыланы.
– Аҩызцәа, – сара ҭынч сҩархаҵгылеит, – мызкы аԥхьа Владимир Илиа-иԥа Петроградҟа дхынҳәит.Иара иқәгыларақәа рҿы иааирԥшит абуржуазиа-демократиатә револиуциа асоциалисттә револиуциахь ишеизҳаша амҩа. Иахьа Петроград ҩ-мчык шыҟоу хара изнеиуам. Абри ауп иахьа ихадоу зҵаарас иҳамоу. Ма аменшевикцәа аиааира ргароуп, уи иаанаго ареволиуциа актәи аетапаҿ ҳаангылеит, абуржуазиатә класс амч ҳамҭас инарыҭаны, ма абольшевикцәа аиааира аагароуп. Хаз-хазы, наҟ-ааҟ еиҿагылоу аклассқәа рпартиақәа, рымчқәа шаны, ас хара изнеиуам. Абольшевикцәа рпартиа Урыстәылазегьтәи У?1 аконференциа излаӡбаз ала, Ленин итезисқәа рҿы иқәиргылаз азҵаатәы хада иашаны иазгәеиҭеит. Аахыҵ-Кавказ абольшевикцәа рнапхгара, ари амҩа инықәныҟәаны, аменшевикцәа реиҳабыреи дареи акы рзеилаӡамкәа еилыҵит. Иахьа ҳара имҩаԥаагаз аус иааирак еиԥш иԥхьаӡатәуп.
– Даҽа мҩакгьы ҳамамызт, – иҳәеит Севериан.
– Иҟаҵатәу аусқәа ҳрылацәажәаанӡа, РСДРП (б) Аҟәатәи аокруг акомитет ахантәаҩы далхтәуп.
– Сара ажәа саҳәоит, – дҩагылеимт Макаров Константин. – Аԥсны ахьынӡанаӡааӡо аҭагылазаашьа зеиԥшроу здыруа ара ииз, иааӡаз шәеиԥш уаҩы дзыҟалом. Ахантәаҩы иахәҭоу аҵарагьы имазароуп, револиуционерҵасгьы дыӡрыжәзароуп. Уара, Ефрем Алықьса-иԥа, уҷкәыноуп, аха аӡрыжәырҭа школ уахысхьеит. Сгәаныла, уара уаҳхагылар иаҳа еиӷьуп. Аҩызцәа, сшәыҳәоит скандидатура шәадгыларц!
– Сара садгылаҩуп! – иҳәеит Севериан, Конмстантин длатәаанӡагьы. – Иҟаҳҵап анапышьҭыхра. Аҟәатәи аокруг абольшевикцәа ркомитет ахантәаҩыс Ефрем Ешба иҟалара иақәшаҳаҭу шәнапы шәҩаха!.. Мап зкуада ҳәа сҵааӡом, избанзар зегьы ақәшҳаҳаҭуп. Уус нагӡала, ҳуҳәоит, Ефрем!
– Иҭабуп! – маҷк анҵы, ҿаасҭит сара.
Асҭамыр иаҳҭынраҿы, Ермолаи дшыҟаз, Давид дааит.
– Баҭым иҟоуи? – Еримолаи дҵааит, рых-ҩык ҩнымаҭәала ибеиаз асасааирҭа ҭбааҭыцә аҿы аишәа ианылахатәа. Давид аԥшәма дахьыҟаз маӡа цәыригар иҭахымызт. Уи дшыҳәцымцуаз аниба, Асҭамыр исас дкылашьа аҵас аҳаҭыр баны дыҩдәылҵит, арԥыс хамаԥагьа уи иҟаиҵаз дшаԥсамыз шеиликаауазгьы.
– Баҭымаа уажәыҵәҟьа ҳаха рымам, – иҳәеит Давид. – Аусуцәа бунтуеит. Аамҭа хәыҷык иааихсыӷьаанӡа, уааҳзыԥшы рҳәеит ҳшефцәа. Ԥуҭаа рҭагылазаашьа еиӷьым. Ахьы иҳамаз уаҩы иахьимбаша исҵәахит. Убасҟак иӷәӷәоуп аилаҩынтрақәа.
– Уи бзианы иҟауҵеит, – ибла аакәеицеит Ермолаи, уаҳа дзыргәырӷьашаз агьзыҟаломызт азы.
– Усықәшаҳаҭхозар, уи азоуп сагьзааз, – излауала ҳмал сҭиуеит, иҳәеит Давид. – Уи, ԥараны иҳамазар, анагаагашьа иаҳа имариахоит.
– Уеилагама? – Ермолаи дагьҩаҵыззеит.
– Нас ишԥаҟаҳҵари? Излаҳалшо ала, ҳмал ҵәахтәуп. Арахь иаҳзааго ма еиҭаагар сгәахәын, аха арахьгьы ҭынчрам.
– Ажәакала, сара сыда зегьы уӡбахьеит, – даақәыԥсычҳаит Ермолаи.
– Ҳаицәажәап. Амала ара ушьапы алухыр сҭахымызт.
– Уҟәышуп, Давид. Ухшыҩ еснагь сақәгәыӷуан, уаб, заа дымԥсыр, егьа хшыҩ уиҭарын. Уааихылаԥш ҳәа ауасиаҭ инижьыз ауп акәымзар, сыдагьы ауаҩра бзиа улҵуан, – Ермолаи иҽааиргызмалӡеит, Давид ианааиҭахха иапекунра шыхирбгалоз ауизеилымкаахуаз. – Зегьы бзианы иуӡбеит. Ушыхынҳәлак еиԥш, ишухәыцыз уныҟәа. Нас уа уааԥшы, иҟало убап. Амала, сара ԥара ԥыҭк сзаашьҭ, заҟа – уанцаша цқьа ҳаицәажәап. Иахьысҭаххо ҟалоит. Иуҳәан еиԥш, ара сшьапы асыркыроуп. Асҭамыр дсыцхраауеит. Аԥсны, дарбан ҭауадзаалак инапаҿы дааигартә, ҳаҭыр имоуп. Аха урҭ рыда акәым ҳазлалагаша.
Ермолаи дҩагылан, дындәылҵит. Даныхынҳәуаз, Асҭамыр дима, дааит.
– Батоно Асҭамыр, – иҳәеит иара, – саҳәшьаԥа ажәабжьқәа иаҳзааигаз ҳара ара ҳазлагылоу аҭагылазаашьақәа иреиӷьым.
– Ҭырқәтәылаҟа аҭаҭын дәықәҵара аус уажәазы исзеиҿымкааит, – Давид ихы лаирҟәит.
– Нас иарбан усу еиҿукааз? – ҭынч дышцәажәозгьы, Асҭамыр ибжьы Давид ихы ижәҩахырқәа ираҟанатәырц агьагымхеит.
Ермолаи иакәзар, ацҳаҿы иҟалаз ахҭыс азы изааицаз ихашҭуамызт. Уи аахыс ажьеиԥш ишьи-ишьи еиқәҵо акәын аԥсуа ҭауад дышицныҟәоз.
А-Инал-иԥа Аԥсны иҟаз аиҿагыларақәа акырӡа игәхьаан. Еиҳараӡак лыхнытәи аизара ашьҭахь аԥсеибакра шьҭыхны иман.
– Иарбан усзаалак акы сзыҟамҵеит, – Давид ихы ҩышьҭых Асҭамыр ибла дынхыԥшылеит, иламыс шыцқьаз иирбарц.
– Ыҳы! – Асҭамыр уи деиликаауан, ишьҭаҵарҭаҿ иԥхасҭахоз иҭаҭын уажәы агьшизазымуаз ибон. Иҭуџьарра аҳәаақәа реиҵыхра уамак изырманшәаломызт.
– Батоно Асҭамыр, – Ермолаи даахьаҳәит. – Маҷк ҳамхьаҵыр ауам. Саргьы исыхныҟәгашьоу уажәшьҭа иԥсахтәуп.
– Иуҳәарц иуҭахи?
– Саргьы азаҵәра сгәы ԥнаҵәеит. Уаргьы угәы ԥысҵәеит, уус дуқәа уаарҟәыхны, сусқәа урылазгало мацара.
– Ԥҳәыс дааугар уҭахыуп ҳәа сыҟоуп, – Асҭамыр дааччеит.
– Уи азын ҩнык аасхәароуп.
– Аҩны умыргылозар, уажәыҵәҟьа изҭиуа дабаҟоу. Ақалақь аҿы иуԥшаарц улшоит, – иҳәеит аҭауад.
– Еиӷьуп ԥҳәыс еибак дыԥшаазар, – аҭак иҳәаанӡа, Ермолаи даахәыцит.
Иланагалаз дзусҭадаз ҳәа дхәыцуа, Асҭамыр зымҩа днаԥшит, Ермолаи ус акы ихы иаҭәеишьарын, ас аргамагьы иҳәарын ҳәа дгәыӷуамызт азы.
– Дыздыруеит ӡӷаб иаҭымк, – Асҭамыр даахьаҳәит. – Лашьазаҵә ашьха машәырла дҭахеижьҭеи, хаҵа дымцацкәа, лыҩны дзаԥырымҵит. Лиашьара ақәыршаҳаҭны, уи аус ҟазҵаша агәылацәа рнапы ианысҵап.
Ажәқәа аанда ахьԥыржәаз икырц, аигәышә има, ақәыцмаӷ ԥиҟарц, Никәа днавалеит.
Уажәшьҭа акыр аамҭа шцахьазгьы, Никәа ихы-игәы изыҭцомызт акомиссар иалхраз ақыҭан имҩаԥгаз аизара. Усҟан иаргьы днеит уахь. Еилагылаз дырзааигәацәамкәа, насҭха дгылан, ԥыхьатәи рписар дааит ҳәа деибадырбарц иҭахымкәа. Аизара иҽалаимырхәӡеит. Ус иаҳауан апап ииҳәоз, Миха комиссарс дшалырхыз. Алшәындба Чагә иӡбахә маӡаныҟәгаҩыс ианаацәырҵ нахыс, Никәа дзымҽхазкыз ашьыцра изцәырнагаз агәаӷ дыкны даго, шьҭахьҟа днахынҳәит.
Хыгәи иареи аусҳәарҭа иандәылырцоз, мчыла иҟарҵаз усын. Аха уажәы лабҿаба ибеит урҭ ажәлар шрықәшаҳаҭыз.
«Ирдыруазеи ажәлар, игәы иҟажон. – Саргьы зны исықәшаҳаҭны рнапы сзышьҭырхит. Уажәы, Михеи Чагәи анрыдыргала, бзиоуп рҳәахт». Аха аамҭа аҽшеиҭанакыз анааигәалашәа, зны ҳаҭыр Хыгәи Никәеи ирықәырҵозаргьы, уи иахьа даҽа џьоукы ишрыхьԥшыз даазхәыцит.
Никәа қәыц маӷқәак хиҵәан, быца еимҿаԥак ылхны инахеиҵан, аандахь иааганы, иахьыԥжәаз икаижьит. Ус ҩынтәҟа даныбжьыс, ҵәҩанқәакгьы ылхны аанда иналаиргылан, ақәыц маӷқәа нархеиҵеит.
Ҩынтәрашәа иалгараз хәыҷык рыгын. Амхы иаҵәаӡа дахьхыԥшылоз, аџьықәреи рықәцә, амшын ацәқәырԥақәа реиԥш, аԥша иарзазон.
Аамҭала Никәа ауаа дырхьаамкәа дахьыҟалаз игәы инҭицон. Усҟан дааигәалашәон Хәымҷа. Ихаҭа ихы-игәы иҭаӡамкәа ажәа илниҵаз, убасҵәҟьа иаалырҟьаны мап ахьацәылкыз усҟак ишимхьаауазгьы, хәыҷы-хәыҷла игәы дизҭымцо, уахи-ҽни цыԥхьаӡа игәалашәараҿ аҭыԥ аанылкылон. Лааигәара дшықәымлацәозгьы, иара хара-хара длызкылыԥшлон.
Аанда кны, абна адәҳәыԥш аҿы иҽы ахьҿеиҳәаз иҟазар ибарц, иҿынеихеит. Аҳәарақәеи абати дрышьҭаланы, арахь даалон Хәымҷа, аха иара лыҽиқәлыршәомызт.
Никәа, иҽы ахьыҟаз гәаҭаны данаахынҳә, ҽышьҭыбжьык иаҳаит. Амҩахәасҭа даныланы ҽыуаҩык дшиасуаз днаихьыԥшит, аԥслышқәа дрылыԥшны. Аҽыуаҩ, ԥхны маҭәала деилаҳәан азы, арԥыс дизеилымкааит. Арахь ихаҿсахьа зынӡа идыруан. Аҽыуаҩгьы аӡәы илаԥш инырын, даахьаԥшит. Иҽы ааникылан, итапанчаҭрахь инапы дәықәиҵеит.
«Иара иоуп! Сидырт, – Никәа абнагәахьы днаҭрысын, нас дааҭгыланы даахьаԥшит, аҵлашьапы иҽаваҵәахуа. – Дабаҟаз?..»
Аҽыуаҩ дкылыԥш-кылӡырҩуа, иабџьар хыршаны дааиуан. Никәа ашьшьыҳәа шьҭахьҟа днеиҭаԥан, еилаччыз ачықь ҳәыгәра днылатәеит.
Аҽыуаҩ, уаҩы данимба, иҽы ааирҳәын, имаҳмызқәа агәыҵа иныҵаикшеит, итапанча ҵәахуа. Никәа, амҩа ааихҵәаны, дахьцоз ибарц, уи днаишьҭалеит.
Аҽыуаҩ, ԥшәымаҵас агәашә аартны, Дарыҟәа иԥҳа аеҭым Зинаҭ излалылшоз ала иеихаҳауа иаалгоз лгәарԥ дынҭалан, дылҽыжәҵит. Акәадыр ақәихын, аӷәрагьы ааҿыхны, аҩны дныҩналеит.
«Абар ассир! – Никәа даахынҳәит. – Зинаҭ аӡәы дылхатәеит ҳәа идырҽхәацәоз иара иакәзаапеи. Иааҟало акы саҳар сҭахым сҳәан, ҽырдагәа стәоуп, арахь даасызгәамҭар иаасгәыдызҵаша сывараҿ анхара иҽазикхьеит».
Никәа аӡахьы длыбаан, уаҩы дахьимбашаз иҽааилыхны, аӡы дынҭалан, иҽикәабеит. Дхынҳәны аҩны данааи, маҷк иԥсы ааиҭеикыр цәгьа имбо, ашәшьырҵахь иҿынеихеит. Иаб, ауҭра дшааҭыҵыз аниба, изҿиҭит:
– Зинаҭ илхадыртәаз дудыруама?
– Ермолаи Гаделиа ҳәа аӡәы дылзааргеит рҳәеит, дзусҭоу иалздыраагәышьои. Абна ааихәарц иашьҭаз иоуп ҳәа, лымҳаҭасқәак соуит. Даара дуаҩ бзиоуп рҳәоит.
– Бзиарас иҵоузеи зырҳәа?
– Зинаҭ лыҩны-лгәара нап аиркызаап, зегьы еиҿикааит.
Никәа арымӡ днықәиан, Ермолаи дышизхәыцуаз, дамхацәеит.
Игәы раҳаҭӡамкәа дахьынӡацәаз здыруадаз, аха иааԥшымҭаз… иаақәыԥхоз ашәахәақәа згәыҵаҷҷоз иаҳәа цырцыр, ладеи-ҩадеи иҟьо, уи аҽыуаҩ Никәа дишьҭан. Иара дгәаҟҵәаҟуа, иԥсы ҿихырц, хаҳәык аҟнытә даҽак ахь дыԥо днеиуан. Ишьҭаз иччабжь, ашьхақәа ирныҩуан, иблақәа хьшьыблаҵас иҵарӡа, арԥыс инаилаирҵәон. Дзышьҭаз дшихьымӡацызгьы, – «уажәшьҭа уабацои, снапаҿы уҟалеит», – ҳәа дҟаауа, дгәырӷьаҵәа дишьҭан. «Аа, усҭ!» – Хәымҷа лЫбжьы иаҳауан. Иршәны зҿаалырхаз аҟама шааиуаз иааимпыҵашәеит. Анасыԥ ыршәны иаалышьҭызшәа, игәы ааҭгәырӷьаан, иаӷа днеиҿагылеит. Аҽыуаҩ дгәааны аӡӷаб дналзыҭрысит. Ларгьы лыбжьы уаҳа илмыргеит. Маҷк дааҭрысын, лнапы рхаха, лышьҭахьҟа дынхышәҭын, ахәқәа рыбжьара илбааҽҽоз аӡиас ахь дылҭакәкәа дцеит.
– Ах! – ибжьы ҩҭицеит Ника.
– Иҟалеи? – аҩны дааҩныҵит Маф, зыԥшҭәы зхыкәкәа арымӡ иҩықәтәаз иԥа ихы изырхангы.
– Акымзарак, – Никәа ибЛа ааирҟәыҷит.
«Игы иҭоузеишь уи ахаҵа? – аахәлаанӡа уи аҽыуаҩ Никәа ихы дизҭцомызт. – Џьара хықәкык имамкәа дауҟахыу, азауад аахәаны, абна ххра иҽазкны дшыҟаз, нхаҩы ԥҳәыс хәыҷык дылхатәаны, анхараз иҽԥишәоит».
Шааилахәлазҵәҟьа, Никәа иҽы лылбааиган, аӡы аржәны, аҩныҟа ихәнигеит. Аҭыԥ инҭаргыланы, ашә ҩаиркын, аҩны дныҩналеит. Иаб
дышьҭалахьан, есышьыжь заацәаны дгылон иара. Арԥыс атапанча ицәарҭа иааҵихын, ашә ааиртит, агәарԥ днықәларц.
Алашьцара иҽалакны, абна днылалеит. Амҩахәасҭа дшаныз, Дарыҟәа рыцҳа инхарҭа днадгылеит. Аанда дынхыҵын, агәарԥ ахь дымҭалакәа, абаҳча злаҟаз ала, аҩны абагьыр днахыԥан, абарҵа дааҵагылеит.
Ала агәашә иадтәалан. Никәа ашә днаснасит. Аҩныҵҟа ааҭынчрахаӡеит.
– Уа иҟада? – нас Дарыҟәа иԥҳа Зинаҭ лыбжьы аагеит.
– Бымшәан, сара соуп, Никәа Қардба. Аказы сбызҵаар сҭахыуп, – Никәа атапанча аахиршеит, иџьыба ишҭакыз. Аҩныҵҟала алыкә нылшәан, ашә аатит. – Ермолаи дызбар сҭахын.
– Улеи аҩныҟа?
Никәа ашәхымс дынхыҵит.
Амца азааигәара игылаз ахаҵа, иааҩнашылаз дзусҭаз ангәеиҭа, усгьы ишәаԥырҳаԥуа иԥаџьԥаџьуаз иблақәа ааиқәҟьашан, иабџьар дназыҭрысит.
Арԥыс иџьыба атапанча ааҭиԥааит.
– Уа уаагыл!
– Аа!.. – Зинаҭ дныҩныҵәааит иааркьаҿшәа, аҩны иааҩнахәаҽыз лыбжьы дшәаны иаалыхәлашәеит.
– Бымшәан! – иҳәеит Никәа. – Сара ацәгьара сгәы иҭам, аха иббоит саниба ихала иабџьар дшазыҵҟьаз. Ермолаи, – азхаз иззаӡа иаақәхаз ахаҵа инаидиҵеит, – утәа!
Дзықәгылаз аҩныргәы иҵабгар ҳәа дшәозшәа, днапырхахо аҟәардә даахан, Ермолаи длатәеит.
– Иакәымкәа ҳаидыслахьеит уареи сареи, – иҳәеит арԥыс, иабџьар ларҟәны. – Аха уа сара исхараз ҳәа акгьы ыҟамызт. Ауаа ас иахьеиҿанагало, доусы ихы ихьчоит. Саргьы схы сыхьчон. Иара усгьы ихәарҭам ауаҩы дахьынамӡо иҽанаԥишьуеит. Убри аахыс усышьҭоуп, ушьа уурц. Уажәы сара сгәылара анхара уҽазукит. Ҳара ҳаиӷара аԥсаны зынӡак избом. Амала, иудыруаз, иакәымкәа ухы сзымҩаԥуго уаналага, саргьы хаҵас схы шысыԥхьаӡо.
Ихшәаа итәаз Ерамолаи иахь Никәа даҽа ҟәардәк даахан, иара аԥшәма ихата итапанча ааимхны инықәиҵан, дынхьаҵит.
– Абзиараз! – иҳәеит иара, Ермолаи инеизырханы. – Саҭабымҵан! – даахьаҳәит аԥшәма ԥҳәыс лахь. – Аҵх алԥха шәоуааит!
Зинаҭ лхаҵа дааизааигәахан, атапанча аҟәардә иаақәылхын, днатәеит.
– Ишәыҵалазеи шәҩыџьегь? – лара дҵааит, зхы шьҭацала итәаз лхаҵа анизҿымҭ.
– Дзусҭада иара?
– Дузымдырӡои? – Зинаҭ иааџьалшьеит. – Ԥыхьа писарс иҳамаз иоуми.
Ермолаи дҩаҵҟьеит. Ишьаҿақәа еихҳәаны даалаҩеит.
– Аписар? – дааҭгылт. – Ианба?
– Миха Хышба акомиссаррахь днеиаанӡа. Хыгә Чыгәбар иписар.
– Ыҳы! – дхәыцуа акы ааиҳасабит. – Ус анакәха, ақыҭаҿ уи дыззымдыруа уаҩы дыҟам?
– Нырцәи аарцәи еибазымдыруа уаҩы дыҟаӡам.
– Асҭамыргьы дидыруеит?!.
– Асҭамыр ажәа имакра иаԥсам, изуасҳәозаалак. Нас ишәыҵеибагалазеи иареи уареи? – Зинаҭгьы, иҟалаз лдыраанӡа, лгәы ҭынчмызт, абыржәы акәын аарла лыԥсы ааивылгарц иақәкны ианлымаз.
Аԥша, аԥсҭа аҿыхьҭара анҭнагоз, ақыҭан аҳауа акыр иархьанҭон. Ҭагалан мза Бзыԥ аԥшаҳәаҿы ианакәызаалак заа иааиуеит.
Ариабжьарак иааҭымҵӡакәа Мафи Никәеи зҭаз амхы аџьықәреи алыргахьан. Аҽны ашьыжь аахыс аԥҳә ҿаҳәо, Никәа дҭан. Иус абжак наигӡахьан еиԥш, аҽны усгьы дышзалымгоз даазхәыцын, аҩныҟа иҿынеихеит.
– Бзиа ууит! – Бедраҟ ибжьы аагеит. – Иувагылаша дуҭахыуп, Никәа.
– Иуцәажәашьоузеи, уи иахь иҿынеихеит арԥыс, уԥҳәыс дуваргыланы, амхы уҭалахьоума?
– Ее, убаашәт, аԥҳәыс илылшоит ахаҵа усгьы аԥҳәыс усгьы реилагӡара, аха ахаҵа, аҩнус данахаанха, агьизыҟамҵеит.
– Арахь умҩахыҵ! – Никәа уи иааиабжьеигеит.
– Убеиахааит! Џьмак сцәыӡын, сашьҭоуп, – Бедраҟ иҿынеихеит. – Иуасҳәарц исҭахыз, – иара дааҭгылеит. – Маф игәы иалоуп шәыҩны ԥҳәыс дахьыҩнам. Уи деилукаартәгьы иҟоуп: усгьы ицәгьоуп ари аԥсҭазаара.
Бедраҟ имҩа данықәла, Никәа даахынҳәит, иаҳаз дазхәыцуа. Иаб, аца дыҵатәаны, аџьықәреи лаԥҟьақәа цәирҳәуан. Никәа уахь дныҵалан, Маф иаԥхьа еилажьыз аԥарч ҩдәылганы адәаҿы ишьҭеиҵеит, цәаакырак алазар иԥшшарц. Уаантәи аҩны дныҩналан, аӡы ҩдәылиган, ашьамхқәыршә ырбааӡаны, ирҩаны, ицәеижь иахьшьны, аԥхӡы аақәирбеит. Уахык, Гагрантә данаауаз, амҩа зегьы қәаршыҩла ихигеижьҭеи, анҿыхьҭаз аӡыхь иҽацәихьчон.
Ашьапы шьаҳаны, иҽы ахьықәиҵаз адәахьы иҿынеихеит. Абнара иагәылагалаз адәҳәыԥшқәа рахь афатә уажәшьҭа имаҷын, иӡыр ҳәа дшәон. Рымхқәа аԥҳәқәа рҭыргар, ахкаарақәа ирҭеиҵарын, нас илаԥш ахызаара уамак иаҭаххомызт.
Иҽы анимба, ааигәа-сигәа еимидеит. Иахьцарыз ҳәа еилкаа акгьы шимамызгьы, Ҭышькәа инхарҭа шыҟаз ихы наирхеит абжьааԥнеиԥш, дзышьҭаз есымша убра ибалоз џьушьарын.
Ауаҩы еиҳа дзызгәаҟуаз акәын ииԥшаауаз. Хәымҷа лыԥҳал акәын дышнеиуаз илаԥш назықәшәаз. Амахәқәа днарыха-аарыхан, иара дааҭгылеит. Аԥҳал анаҩсан иҽы ахаҿы шьышьуа дадгылан Хәымҷа.
«Иҽ ҭынчшәа иҟоуп, аха сара сыда уаҩы даднаргылаӡомызтеи, – арԥыс игәы хыҭхыҭуан. – Макьана дхәыҷуп ҳәа лыгәра агоу?»
Хәымҷа, деихаччо уи дахьадгылаз, акраамҭа лгәы зынхьаауаз абыржәы илакҭа дынҭаԥшызшәакәын илыԥшраз. Дышкылыԥшуаз лбар заҟа лгәы ицәцарыз даазхәыцын, Никәа ишьаҿа шьҭахьҟа иааихигеит. Махә ҩак днаӷрагылеит. Уи абжьы шаалаҳазҵәҟьа, Хәымҷа дааҭрысит. Днахынҳәын, дааҭымгылаӡакәа аԥҳал аашьҭылхын аӡахьы лҿыналхеит. Урҭ уахь акәын ӡхас иахьрымаз.
Никәа иҽӡо уи дналышьҭалеит. Хәымҷа, лыԥҳал аӡиас иӡааргыланы, аӡы лтан, даахынҳәит. Лара Никәа днаивсаанӡа, иара абна дылагылан, дышлышьҭаз лзымдырратә.
– Хәымҷа! – лықәҿиҭит нас, аӡиас ала даацәырҵызшәа, амҩахь дынкылсын.
– Аҳ! – дыԥҳал налымпыҵшәеит аԥслымӡра иқәиааз ашьацраҿ.
– иразҟы бзианы ибыцәкаҭәазааит! – иҳәан, Никәа зыбжара ҭацәыз аԥҳал аашьҭихит.
Уи, ахы ларханы, иааҭиркәкәеит. Днахынҳәын, азна итан, дҩалыхьӡеит днаскьеигарц. Лара, лнапгарҭа анылмоу, лыхцәыжәпа лԥон, иԥлыртуан дахьицнеиуаз.
– Ҭышькәа ихабар?
– Уи дахьыҟоу еилыргак ҳаздыруам, – Хәымҷа лылахь ааиқәылҵеит. – Шәануа иацжәацы дҳацхраарц дыҟан, иашьцәа иманы. Уи излеиҳәаз ала, ажәабжьқәа ааҩуеит, афронт ахь идәықәырҵаз аԥсуаа гьежьырц иҟоуп ҳәа. Зыгәра умгашаз гьенералк иҳәама сыздыруам, дырхагылазаарын, иакәым уск дирҟаҵеит. Уажәшьҭа аҩныҟа иаарышьҭуазар акәхап.
– Уи бзиами.
Хәымҷа лыҩны иазааигәахон.
– Сыгәра бгоу сыздыруам, – игәаӷьит иара, – маҷк быгәхьаазгон. Бара?
– Изакәи с-с-сара?
– Сыббар бҭахӡамзи?
– Акрыздыруоу… Ус… сыҟаӡамызт, – лыбжьы аҽеиҭакшьа лажәақәа рзырҵабыргуамызт.
– Аԥсҭазаара цәгьагәышьоуп, – Бедраҟ иажәақәа ааигәалашәеит Никәа. – Еилыскаауеит бара бҭагылазаашьагьы, – иҳәахт иара, ихы дахьахашшаауаз ааԥхеишьан. – Знык Ҭышькәа дышәзаар, даҽакала шәҟалон. Уажәы, ҳажәлар урызхәыцны ухы узашьҭалом, аиашаз.
– Избан? – Хәымҷа илзеилкаауамызт Никәа ахшыҩзцара еиқәшәаӡамкәа ииҳәаз. – Нас иҟаҵатәузеи?
– Ақәԥара аҭахыуп, аха ишԥақәԥатәу, иҟаҵатәузеи? Уи аӡәгьы иҳаздыруам. Аурысқәа рҽыршеит – аменшевикцәа, абольшевикцәа. Ҭышькәа дызлоу ар убарҭ ирыбжьашәеит ҳәа сыҟоуп, бцәажәашьа злаҟоу ала. Араагьы аԥсуаа, аурысқәа ирҿыԥшны, дара-дара рыхәцә ҵибакаарц егьрыгым. Арахь ҳ-Аԥсынра шҭахо аӡәгьы ибаӡом.
Гәыӷырҭас иҟоу зегьы сцәыӡуашәа сгәы иабоит, зегьы ҳархьынҳалоит азын.
«…Бара, Хәымҷа, сбызхәыцуеит. Сыԥсҭазаараҿ бысҭахыуп. Бара заҵәык, иҟалозар, сгәыӷра бмырӡын. Сыбҭахызар сҭахыуп, уи бцәыҵәахшьа сымам. Нас арии аилаҩынтра иҟоу аилыргараҿ бсыцхрааргьы ибдыруеи».
Лыжәҩахыр даахан даахьаирԥшит.
– Сгәыӷра бмырӡын бара заҵәык, – иҳәеит иара. – Бшысҭахыц бысҭахыуп.
Хәымҷа лхы лалырҟәит.
– Бгәы иҭоу саҳәа!
Азныказ амца налҿықәлеит. Лызқәа бызбызуан. Нас лгәы ҭынчын. Цәаныррак ҟәандаӡа илгәыҵаланы деимнадомызт. Уи дылбар, лхы ахьылгара лмоур ҳәа дышшәоз еиԥш дҟамлеит. Амала, Никәа иаҟара ас уаҩы иҽахьылзааигәаимтәыцыз акәхарын, иеиӷьалшьашаз уаҩы дылмыоурызшәа, лылаԥш хааӡа иҩышьҭылхит.
Иара дыԥшын.
– Никәа… – лҳәеит лара, иалҳәашаз ҳәа акы еилырганы дазымхәыцӡакәа. Зҵаара шәкы зхыз Никәа иблақәа днархыԥшылеит. Уи илымбацыз лакҭан. Лгәы аҭҳара иааисит.
– Уаҳа бымҳәан! – иара еиликааит уи лҭагылазаашьа. Лыжәҩахыр аҿынтә инапсыргәыҵа лыхәдахь дҩахеит. Дԥышәырччон иара, анасыԥ иҿықәҳәҳә.
– Уажәшьҭа зегьы ҭаагалоит, нас…
– Саб ҳаизыԥшыроуп, – Хәымҷа лылахь еиқәын. – Сан лымацара дсызныжьуам. Сцалап.
– Бысзыԥшыз! – аԥҳал налиркит.
Хәымҷа аҩадара данҩыхәна, Никәа иҽы иԥшаан, иманы иҿааихеит.
Аҽыуардынымҩа даныланы, дыццакны длеиуан Ермолаи. Никәа, уахь дкылсаанӡа, дааҭгылт. Арҭ рҩыџьегь хара-хара аԥсшәа еибырҳәон, уахык арԥыс уи ахаҵа даниниаз аахыс. Ермолаи иҽыхәда икқәын ааҵәак хьанҭаӡа. Аусҳәарҭа анаҩсан иааихәаз адухан ахь дыццакуан. Уи адухан ахьааихәоз рҭахымызт акомиссар Михеи амаӡаныҟәгаҩ Чагәи ҳәа Никәа иаҳахьан. Аха Ермолаи итәы иаиргеит, араҟа зҿы аҳаҭыр ирҳахьаз ауаа еибырганы.
Никәа, иҽы ахәда иахаршәыз ашаха кны, иҿынеихеит. Абыржәы иааигәалашәеит Бедраҟ дзышьҭаз аџьма, иззакәыз ихаҭагьы дазымхәыцӡакәа.
Агәашә днадгылонеиԥш, нырцәынтә, Кәыкә инхарҭа злаҟаз ала, иааиқәырццакны ахысбжьқәа ҩынтә игеит. Никәа иҽы ааҭагаланы, агәашә аиркырц данаахьаҳә, даҽа ҩынтә ахысбжьқәа еиҭагахт.
«Иҵалазеи, ианаџьалбеит, ҩыџьа аҷкәынцәа еициауу? Дагьҭаацәара дуупеи».
Никәа, аанда днахагыланы, нырцә аӡхықә иқәгылаз Кәыкә инхарахь длаԥшит.
Хԥа-ԥшьба мшы раахыс Чагә Алшәындба усураҳәа данҭыҵуаз ашьыбжьон акәын. Уи аамҭаз иаби иашьеиҳаби ԥсшьара ҳәа, рымхы иааҭыҵны, аҩныҟа иааиуан, акрыфаны рхы нықәырҵон, шьыбжьышьҭахь рус нападыркыхырц. Уаанӡа Чагәгьы дхынҳәуан, иусҳәарҭа иаҭахыз ашәҟәқәа ааилырганы.
Уи аҽны Кәыкә имацара амхҭагалара дҭан, Чагә аҩныҟа даныхынҳәыз аламҭалаз. Даҭикәа данааԥш, маҷк ихы ихьуан азы, ашәшьырҵаҿ дтәан. Уи, иашьеиҵбы даниба, изымчҳакәа дҩагылеит, раб имацара аԥҳә ахьирхуаз ицәымӷны. Имагана аашьҭых, ахҵысҭра днахыԥеит.
Чагә абарҵа данааҵала, аҟәарҭ абжьы геит, ижыцәхахьаз ақәҷарақәа ааилаҷырҷырит.
– Абааԥс, ахьшь аахт! – ҿаалҭит ан.
Адәахьы идәылԥарц иаауаз Мирод хәыҷы Чагә дааиргьежьит:
– Уабацои! Ахьшь уршәоит.
Чагә патронақәак иџьыба инҭеиԥсан, ашәақь аакныхны, дындәылҵит, адырҩегь ахьшь ааиуазар ибарц.
Амҩа ианыршәланы, аԥҟараҳәа иҽы ааицон акомиссар. «Уажәоуми санааидҵ, иҟалазеи?» даахәыцын, Чагә Миха днаиԥылеит.
Акомиссар дҽыжәымҵӡакәа ҿааиҭит:
– Гәдоуҭанӡа сцоит. Уара Гаграҟа ухы рха. Ажәабжьс иҟоу ааугароуп. Гаграа иагьа ргәы ԥжәахьеит. Уаха саныхынҳәуа уара уҿы саакыдгылоит.
– Иҟалеи? – Чагә Миха ихымҩаԥгашьа ааизымбатәбарахеит.
– Ашьхаруа Мгәыӡырхәа апап иҽынтә дааит. Ареволиуциа еиҭаҟалахт иҳәеит. Уи ахҭыс иацәшәаны аменшевикцәа Аԥсны рнапаҿы иааргаӡарц рҽазыркыр ҟалоит. Ладеи-ҩадеи ҳцаны, иҟаҵатәу еилаҳкаароуп.
Чагә иикыз абџьар агәақь-агәақь ааҭгеит.
– Иҟаҵатәу сара изымдыруеи! – иҳәеит иара.
– Иуцшьыма, уара? – ан ашә даалагылеит.
– Исшьит, – иҳәеит Чагә, ашәақь еиҵаҵаны иҩышьҭхуа. – Урҭ ҳара идҳарбап, – иҳәан, даҽа ҩынтә деиҭахысит.
– Баша ухысуама, мшәан? – ан лҿаалхеит, Миха данылба. – Уҽыжәҵ ҳәа ма иоуҳәавр. Уидгыланы ахысра уаҿуп. Уҽыжәҵ, сукәахшоуп.
– Шәбеиахааит, сыццакуеит, – Миха иаӷәра даахеит. – Исҳәаз уаҳаит, – иҟамчы иҽы инахиҟьеит.
– Иушьуада уара? – Кәыкә аанда даадгылеит, Даҭикәа дицны.
– Ареволиуциа ҟалеит! – Чагә днахынҳәит.
– Иарбан револиуциахыу? – Кәыкә иааџьеишьеит. – Заҟа ыҟоузеи дара?
– Угәы ааԥырҵәаӡама? – даахьаҳәит Чагә деихаччо. Зныкыр ас дызбахьадаз.
– Ҳара ҳзын зегьакоуп, есымшагьы ареволиуциа ҟаҵала, – Кәыкә днахынҳәуан, – аҽага шаҳкыц иаҳкызаауеит.
Чагә ашәақь аҭыԥахь инеиган, иан лахь даахьаҳәит:
– Литрак араха сызҭаҭәеи.
Акәадыри аҟамчи аакнихын, индәылигеит. Данҽыжәла, иан изаалгаз литрак араха иманы, агәашә дынҭыҵит, ажьирахь ихы рханы.
Степан иҿы Иван Криволапов дтәан.
– Оо, ишәыдысныҳәалоит! – Чагә дааҽыжәԥеит. – Ареволиуциа ҟалеит! Абольшевикцәа амч ргеит.
– Аиаша?!. – иааидыххылеит дара.
– Ну, закәытә аамҭоузеи, аа?! – иҳәеит Иван. – Аԥсуа нхаҩы ҷкәын ҳара – аусуцәа ркласс – иаҳзааигеит ари ажәабжь!
– Хьымӡӷыуп, – Степан дыччон.
– Уи алоуп ҳара ҳагьызлаӷәӷәоу! – Иван инацәа ҩышьҭихит. – Ну, Чагә, иааит ҳзызԥшыз амомент. Уажәшьҭа ажәа шәтәуп аԥсуаа.
– Чагә, игәы иаанамгааит ахақәиҭра шәызкашәеит ҳәа. Абыржәоуп аменшевикцәа рымч анеибырҭо, урҭ гәамҵны ргәы ԥжәоит.
– Шәааи, ҳақәныҳәап ареволиуциа! – Чагә абаҭлыка аацәыригеит. – Амала, аԥсышәала!
Степан дшыччоз даахынҳәын, ҵәыцаки, еиԥшымыз ҩ-ҟәрышькаки, х-часаки иманы, даадәылҵит. Чагә урҭ рыбжа-рыбжа араха нарҭеиҭәеит. Ҟәрышькакгьы аақәихит.
– Аџьажәлар нагӡара рымазааит! – дныҳәон иара. – Урҭ зхылҵыз рабиԥара ирбаз дара ирхылҵуа рабиԥара ирымбааит! Илашааит Амра зегьы рзы ҽынла, Амза – уахыла!
– Ҳара уажәшьҭа иаҳҳәои! – дааччеит Степан, Чагә ирыжәтә анылҭаирԥҟа.
– Ну, ареволиуциазы! – Иван аҵәца ҩышьҭихит.
– Иашоуп, ареволиуциазы! – иҳәеит Степангьы.
– Сгәы иалоу Александр Паршин дахьҳацым ауп, – Иван аҵәца ааиҿыҵеикит ижәырц.
– Егьоурым, – Степангьы иҟәрышька нықәиргылеит. – Даҽа џьоукы дрыцгәырӷьоит. Зегьы ҳаицгәырӷьоит.
– Инхаз шәҩыџьегьы ижәжәыроуп, – Чагә дҩагылеит. – Сара ҳкомиссар Гаграҟа сдәықәиҵеит, – уи дыҩдәылҵын, дҽыжәла иҩызцәа инапы нарзиҟьан, иҽы наҵирҟьеит.
Лан длыцхраауа аҩны дахьыҟаз, иналаршәаны ирзааиуаз рыла, ма агәылара дахьнеиуаз, Хәымҷа илаҳауан ана-ара иҟалақәоз ахҭысқәа. Урҭ рахьтә еиҳа хшыҩ ззушьҭышаз анхацәа Мҷышьҭа реизаракәын. Уаҟа аидыслара ӷәӷәа ҟалеит рҳәон. Рацәаџьара имҩаԥыргон усҟан аилацәажәарақәа.
Аха, анхацәа мацара алархәны, аџьанхацәа рҵеицәа, уаҩы илаԥш ахьынамӡацәашаз Џьырхәа ақыҭан шәышықәса зхыҵуаз адәҳәыԥш иқәгылаз аџь-ҵла аҵаҟа имҩаԥыргаз аизаратәы, Хәымҷа лакәым,
Калдахәара аарцәгьы нырцәгьы уаҩы издыруамызт, маӡала уахь ицаз Ашьхаруа Чагәи Хышба Михеи ирыцыз гәыԥ-ҩык раамҷыдарахаз. Рыцәгьа рымҳәарц азыҳәан, мчыла уи аизара иаладырхәыз Џьырхәа ақыҭа асҭаршыни аписари заҵәык ракәын. Убраҟа анхаҩыжәлар қәны ирыӡбеит уажәраанӡа хыхьчагас ақыҭақәа рҿы еиҿкааз агәыԥқәа еидырҵарц, бџьарлагьы еиқәдыршәарц. Уаҳа ԥсыхәа ыҟамызт: рлеишәа дырцәгьон Қырҭтәыла адемократиатә республика еиҿызкааз аменшевикцәа. Еиҳараӡак урҭ рхаԥыцқәа рхуан, Петроград асоциалисттә револиуциа шыҟалаз рлымҳа ҵарқәа инырҭадыдижьҭеи. Иагьџьашьатәымызт аԥсуа нхаҩыжәлар рмилаҭтә хақәиҭраз ахеидкылага ахьеиҿыркааз, абольшевикцәа рнапхгарала. Аҵара змаз аҵеицәа еилыркаауан ақырҭуа меншевикцәа, аҟаԥшьқәа ирҿагыланы имҩаԥыргоз рполитика адагьы, закәытә шовинисттә хамаԥызараз ирылаҽыз.
«Кьараз»!
Закәытә даҟьа ссирқәази аԥсуа ҭоурых ианырҵаз кьаразаа. Ҳәашьа змамыз цәаныррак иоуан аԥсуаа Џьырхәа ақыҭан еиҿкааз ахеидкыла аӡбахә заҳауаз. Асоциализм амилаҭ хақәиҭраз, Асовет мчы Аԥсны аагараз ақәԥара ашықәсқәа рзы «Кьараз» еиднакылон амлашьи анхаҩи, зхы иҭахәыцыз ҭауади аамсҭеи, аԥсуеи ақырҭуеи, ашәамахьи аурыси, абырзени аукраини, алази аҭырқәеи, – иахьабалак ирныҩуан иныҵакны ирҳәоз кьаразаа рашәа. Ирҳәон ӡынгьы-ԥхынгьы, еснагь. Акәиц амцабз арҳауеит! Аԥсҭазаара ԥхьаҟа ицацыԥхьаӡа, аҽеиҵнахуеит «Шәнеибац, аԥсуаа рыҷкәынцәа!» ҳәа еицдырӷызуаз атон.
Изцыз аԥсуа шәақәа иргәылган иара, есааира иҿыцхоз Аԥсуара еснагь еиднакылон Аԥсны аҵеицәа.
Ас еиԥш иҟаз аҭоурых аамҭа дҭагылан ҳәа дызхәыцуамызт аԥсуа қыҭа ӡӷаб Хәымҷа. Еиҳараӡак лара илгәырҩоз лаб дахьыхнымҳәыцыз акәын. Ааигәа лыԥсҭазаараҿ илԥылаз Никәа ибзиабара акәын лгәы маҷк изҟажоз. Уи ихаҿсахьа лгәалалыршәарц лыбла аахылҩон. Акраамҭа длымбацкәа дизгәаҟуазар, еиҳа илзааиуан ихаҿы ацәаарақәа. Ус иауамызт, данынидҵ ашьҭахь гәаныла исахьа ҭылхырц лҭахны, данааҭгылалак. Усҟан илызцәырҵуан ахәыцрақәа, уи иеилкаара дшацәыхараз лзырдыруаз, лыгәгьы лзырхьуаз.
«Уцәажәацыԥхьаӡа, дунеик ашәқәа сзаатызшәа, ҿыцк схаҿы инхоит. Аха ашәхымс сшьапы сзыхгом. Уара усыцхраар сҭахыуп!»
Иҟан Хәымҷа цқьа илзеилмыргацыз даҽакы: Никәа ихаҭагьы дызхыҵуамызт уи ашәхымс.
– Нан, ак басҳәоит.
– Изакәызеи бгәы иҭыхо?
– Абарҭ аменшевикцәеи абольшевикцәеи ҳәа ауаа зыршеи? Изышьҭеи?
– Закәытә маншавик-балшавикыузеи ибҭахыу? Ус еиԥш иҟаз ажәақәа баҳәаны, бхы еилазгада?
– Аеҵәа кыдшәеит, нан! – Хәымҷа илҭахын лан лгәы аахьалырԥссырц.
– «Сиеҵәахә кыдуп, сиеҵәахә кыдуп!» ҳәала, нан.
Хәымҷа илҭахын лаб иӡбахәык иалацәажәарц. Ҿылҭуамызт. Лан даазқәылаз, Ҭышькәа даалгәалашәацыԥхьаӡа, «амца ахьакыу дыҟоуп рҳәоит, аха аҩнеиԥш уҽахьурԥхо мцак узеиқәҵом» лҳәон.
«Иа, Анцәа улбааԥшны уаҳхылаԥш!» – ҳәа, аҭаацәара рышьҭахьӡа ишьҭалашаз ахаҵа дахьыҩнамыз, анхара даара иуадаҩын.
– Аҩны иҟоу, абна иҟоу – зегьы уааҳхылаԥш! – лҳәон Хәымҷа лан данышьҭалоз, рыуа еиҳа дзыҳәоз ҳәа дазымхәыцӡакәа.
Анаӡара џьара иныкҿамацәыслон, арахьгьы икшар цәгьа иамбо. Иӷызуан атәыла, абжьы мыргаӡакәа.
– Амш цгьахахыр ҟалап, – амаркатыл аҿы ҿаҳәаны инықәылҵеит ан, рырахә-рышәахә бгеи қәыџьмеи, игыгшәыгхаз ауааи рҿынтә доуҳала илыхьчарц. Мызкы мҵыцызт рыцәҟата рӡеижьҭеи. – Иа, Анцәа ду сумыҳәои мыхьтәс мҟоу ҳаибакәеибаха ҳаилазҵар зҭахыу ирызноугарц! – ашьҭалара лҽазылкуан лара. – Ҳамацара ҳаҩнахеит, ҳзырҳәуа даабом, ҳахзырҵәо дҳаздыруам.
Хәымҷа лыбла ҭраа лан дылзыԥшуан. Уи ас дшәилаӡомызт. «Лгәы ԥҵәеит уажәшьҭак.» Аӡӷаб лхыза лхы нхәыҵалҵеит. Адәахьы иҭынчрацәан…
Ашьыжь, адунеи шкәакәала ишыхҟьазгьы, иааҟәымҵӡарызшәа асы ԥаҟьа-ԥаҟьа илеиуан. Акыр ихьшәашәаз аҩны ацәылашара анааҩнала, Хәымҷа аиарҭа дҩықәтәаны илбеит уи ахышәала, лгәгьы ааҭгәырӷьааит. Улызхәыцҵәҟьар макьана лхәыҷра далымҵӡацызт. Лан амца еиҿалкуан. Лара ирлас лҽааилалҳәан, аԥҳал ықәԥаа дындәылҟьеит, лаԥхьа лан аӡха дцар ҳәа дшәаны. Аԥшаҳәахьы данкылс, исуаз аԥша асы еиларҩынтуа акәын ишылҿанаҳәалоз. Амҩа лбомызт. Аӡиас ахь гәыла амҩа ахьылыԥшаауаз, лыблақәа ҭанакәаҳауан. Аӡы анылтоз лшьапы лырбааӡеит. Ирласны амца днадтәаларц дшыццакуаз, лаԥхьа иаацәырҟьаз аҽы днагәыдҳалахьан. Аҽыуаҩы иҽы аӷәра аҿархха икын. Иаԥхьа игылаз дшыӡӷабыз агәранига, дыҩҽыжәԥеит. Ихылԥарч инаркны иқәыз асы лкаԥсеит. Игәырӷьаны зыблақәа амца зхыҳәҳәылоз ахаҵа, инапқәа рхаха, Хәымҷа лахь иҿааихеит.
Лара дшәаны акәын дшынхьаҵыз.
– Хәымҷа! – иԥхаӡа ибла иаахшәаз алаӷырӡ иӡамҩаҿ ихьшәашәахон. – Бзыршәеи, сахьаа бымбои… Бышԥазҳаи бсымбаӡакәа!..
Аӡӷаб илурыз лзымдыруа дгылан, асы зықәнарҳәҳәоз ажакьа зҿаз диҿаԥшуа.
– Са-а-а-б!!! – арҵәаа ааҭлырган, ихәда лнапқәа акәыршаны днаихьынҳалеит. Лыԥҳал лыргылазшәа иаанхеит, илымпыҵшәа асы иахьнылаҳаз.
Ҭышькәа иԥҳа, аԥша лылалар ҳәа дшәаны, иуапа ааиҵихын, иаалыкәиршеит. Дааигәыдирӷәӷәалеит. Лара дқьызқьызуа дҵәыуон.
Акҿаҩра дшыкҿазгьы, лани лаби ахьеицәажәоз дырԥырхагамхарц, лшьамхы лыҵԥраауа дындәылԥеит.
«Асы алеишьа шԥаԥшӡоу! Еималаноуп ишлеиуа. Акгьы убом. Аха абан, иԥаҟьаӡа илеиуа акы уахәаԥшуазар, амацара иубоит ашьшьыҳәа, имыццакӡакәа ишлышьҭало. Убас акакала зегьы… Уу, заҟа леиуазеи ас мацара?!. – ахәмарра аалыхҭашәан, асы ԥшқа днылаԥалеит. Лнапқәа ааиҵыхны, «абамба зҿаҳәҳәы ихҟьаз» ажәҩан дҩаҵаԥшит. Асы налҿаԥсеит. – Ас ду анлеиз аарла исгәалашәоит. Абас акәын иааҟәымҵӡакәан мчыбжьык ишлеиуаз. Шьыжьыказ ҳаҩнқәа сыла ихҩан. Саб ҳаҩны ақә амхноуп арахә рахь дышцаз.»
Иахьак рырахә шырхашҭыз аалгәалашәан, ажәгәарахь лҿыналхеит. Мшыцәгьак ҟалозар ҳәа, лан заа илбаалгахьаз аԥҳә хԥаҟа нымҩа аарылылхын, арахә ирызналгеит. Даара изгыз лаб иҽы, зегьы азеиԥшны иахьҭагылаз, ахәда аалшьышьын, нымҩак ҟәаҟәаны амацара инамҵалыԥсеит. Егьырҭ, ҩба ажәқәа рзы ачыхәчар инҭалыԥсеит. Ажәқәа иаразнак акрыфара «нападыркит». Аҽы аԥҳә инафҩы-аафҩын, агәы хыҵны игылазшәа, акрафомызт. Абора ашә аалыртын, аџьмақәа днарылаԥшит. Рышьтәаџьма ыҟаӡамызт. Лгәы нҭыԥсааит.
«Саб дахьааз азы иҳамшьуази, ԥсаҭатәыс иуоуроуп амшцәгьаха абра иҭалаз!..» – ашә аалыркын, аҩныҟа лҿыналхеит, ирцәыӡыз азы аҭаацәа ргәы дылмырхьырц ӡбаны.
Ахьыуарчан ӡәӡәаны аӡы нҭалҭәан, амца инахакналҳаит. Акҿаҩраҿы ашәындыҟәра ашә аалыртын, аган аҿы агәыблаа нықәыргыланы, алыхәҭа абжеиҳара ашыла ааҭылган, илхәит. Ажәытә мҳаԥ аакнылхын, ишуаз аӡы ашыла налалыԥсеит. Лани лаби ишьқьыруаз рыԥҳазаҵә илзыԥшуан ргәы рыҵыԥраауа. Ахьурӡы аншы, ашыла налалыԥсахын, амҳаԥ ырҵәиуа, абысҭа луит. Лчуан хәыҷык дҩахан, адырган, ажәхәша нанҵаны, иныҽҳәалыргылеит. Ашәсақәак нанҵаны илџьит. Аҟәџьал иҭаз лырԥхарц, асаџьақ хәыҷы наргыланы инықәлыргылеит. Аишәа хәхәа даахан, абысҭа еиқәҵақәа нылҵеит. Лани лаби даарыԥхьеит.
Аџьамыӷәа зхызгахьаз Ҭышькәа ҭаацәашәала рааилатәара дахгәаҟуан. Иԥҳагьы длыҳәаны длаидиртәалеит. Амла дакуан, аԥсуа чысгьы дахгәаҟуан, иԥҳа изанылҵаз аҩ-ҿахракгьы ифеит. Иҵегь наимҵалҵеит, аха уаҳа иагомызт, дкарауараха дыҟан.
– Ухы нықәҵа уҭахызар, – лҳәеит Машьа.
– Аиаша бҳәеит, – ацәарҭаӷәы ахь днеит иара.
Ҭышькәа икаба ахәда ааԥиртлан, днықәиеит. Дынҭаҳа дыцәеит. Иԥҳаи иԥҳәыси еидтәаланы акраамҭа ихәаԥшуан, игәы раҳаҭӡа ас акыр шықәса ихы шнықәимҵацыз иазхәыцуа.
Адәахьы хацәақәак рыдныҳәалабжьы даанарԥшит иара. Иҽааиҿикаанӡа, иеимыггахьаз амш алашара ааҩнаргылазшәа, иааҩнашылеит Ашьхаруа Чагәи, Хышба Михеи, Хагәшьы Бедраҟи.
– Уа бзиала уаабеит!
– Уахьцо уаалеит!
Ахацәа аԥшәма аӡәаӡәала дааргәыдрыҳәҳәалеит.
– Уеилаҳәаны уаарышьҭит ҳәа сыҟоуп, – Чагә ихы алафҳәарахь иаразнак инаирхеит.
Ҭышькәа инапы неиҟьеит, зегьы изеиԥшны.
– Ари закәызеи, ҳанцоз ҳаубандаз.
– Ус уеиларымҳәар, уцаӡомызт, – Михагьы дԥышәырччон.
– Ҳрымжьеи, алақәа ирыхәхаит! – Ҭышькәа иԥсы ифон. Иаарласны ауардынқәа ҳаманы ҳхынҳәуеит ҳамҳәахи.
– Аԥсуаа Лыхнашҭаҿ иқәгылеижьҭеи, – иҳәеит Чагә ианыладыртәа, – аррахь иргаӡомызт, игәрамгацәан. Аҭаца лабхәа иҿы лызҿыҭуаҳа, ҳахьӡ ршьон, рҿы еихашәааит! Аҳәынҭқар иеилахамҭаз ҳаигәаламшәар имуит. Ҭацаагара ирышьҭуаз џьушьарын, убла хызкуаз акәадырқәа зқәыз аҽқәа рымч ҭазза иҟаз иҩҽыжәырҵан, абзарбзан хы иаҿадыргылеит, аҳәынҭқар иусқәа рыхьчарц.
– Ее, сышьҭахьҟа сусқәа зеиԥшроу иазхәыцуадаз, – Ҭышькәа даақәыԥсычҳаит. – Ҳабацәа рҭоурых анеиҭарҳәалоз, Аԥсынгьы аԥсуаагьы лыԥхак ҳаицаанагоит ҳәа ражәа иалан. Ҳарҭ афронт аҿы амца ццышә ҳаалагылахьан, аурысқәа рҳәынҭқар дахыргеит ҳәа анҳаҳа. «Аибашьра еилгеит, шәанаџьалбеит, шәзеибашьуада?» – ҳәа џьоукы ҳалан. Аҿыц мчы еимаркуеит рҳәахит зны. Аԥсуаа ротриад злаз ар иахагылаз аҳәынҭқар иашьа иоуп рҳәеит. Уи Корнилов ҳәа гьенералк игәра иган, ир ҳларылаҵаны, Петроград ҳгоит ҳәа, ҳдәықәлеит. Амҩан џьоукы ааҳалалахын, шәабацои, аусуцәеи анхацәеи рус еиҵашәҟьоит рҳәеит. Иара ус иҳацыз аԥсуаагьы аақәгылеит, ҳахьцо ҳус злоу агьыҟам, ҳазцу ҳрымҩалацәам ҳәа. Ҳхы ҭҟьеит ҳара аԥсуаа, ҳхы ахьаагарыз ҳмоуа ҳаақәдырхеит. Ишакәхалак, ҳахьдәықәлаз ҳармышьҭит. Еиҳабацәақәак, аԥсуаа усгьы узықәгәыӷуа уаам, абольшевикцәа ианрымпыҵашәа, ҳарԥырырхырц рҽазыркуеит рҳәан, шьҭахьҟа, аҩныҟа, ҳдәықәыргалеит. Аурысқәа рызҩа неиаанӡа, уахь иаҳшәаҳап рҳәеит.
– Уажәы хықәкыс ишәымеи? – Миха даазҿлымҳахеит.
– Ус цқьа агьсыздыруам. Иҳацәшәоит. Ҟанчобеи Инал-иԥа ааигәа исеиҳәон уажәшьҭа уамак ҳанхомҳәа Аҟәа асолдаҭ бунтуеит иҳәеит.
Злымҳа кыдҵа иӡырҩуаз Бедраҟ Машьа дыниахәыҭхәыҭын, дыргыланы дындәылылгеит.
– Џьмак ҳзушьындаз, асасцәа ҳзааишт, ари дырбаразы, – диҳәеит уи.
– Уи акәзар – сара избап, – Бедраҟ имаҟа иадҳәалаз ихьча ҳәызба ду даахеит.
– Сара исырбоит иишьыша, – уи иаԥхьа Хәымҷа днагылеит, лан длаԥысыр ҳәа дшәаны. – Ҳаџьмашьтәа ҳшьызшәа лаҳҳәап, иара рӡеит, – лҳәеит лара, Бедраҟ длыма, абора данынҭала. – Нан лгәы иалсша уахазаҵәык илаҳамҳәап.
– Бзиоуп, сҳәыҳә ԥшқа! – Бедраҟ, иаҳаз раԥхьа ишааицәымӷахазгьы, дааччеит. – Нас снапы зласкырц ибҭахи?
Уи аамҭаз Михеи Чагәи, имцар ҟалом ҳәа, иҩагылахьан. Машьа араха ршы аақәлыргылеит, џьынџьыӷәақәакгьы ачанах
инанылыԥсылеит. Асасцәа, аԥшәма иаарамш инақәныҳәаны, фырџьанқәак ркит.
– Уцаанӡа аҩны усызнеиндаз, Ҭышькәа, – иҳәеит Чагә, агәарԥ аҿы Михеи иареи аныҩҽыжәла.
– Ус умоума? – дҵааит аԥшәма.
– Ҳааидтәалап, ҳаицәажәап уск аҵыхәала.
– Снеирц анбоуҭахыу?
– Уаҵәашьҭахь анааилашәшәлак, сузыԥшуп.
Михеи Чгәи, агәарԥ ианынҭыҵ, рыҽқәа аадырҳәын, Маф инхарҭа шыҟаз рҿаархеит. Урҭ, нырцәҟа рхы андмырха, уск рымаҵәҟьазаарын, уи азакәын изыццакуаз игәахәны, аԥшәма даагьежьит.
Аҩныҟа днеиаанӡа, даахынҳәыхт.
Х-ҩык арԥарцәа еишьҭаланы, аграпара асы илыргон. Урҭ рышьҭа ианын агәыла хацәеи ҳәсеи. Ҭышькәа дырбарц иааиуан.
Мафи Михеи ааизныжьны, Чагә Никәа адәахьы днеиԥхьеит.
– Мгәыӡырхәанӡа усызцандаз! – Чагә аԥшәма ҷкәын диҳәеит. – Маӡа уск унапы ианысҵар сҭахыуп, сеилкаа.
Никәа инимырԥшызаргьы иаб иҩны Чагә, Миха Дима, дахьааиз игәы иалан. Уажәы руск идырҟаҵарц ахьақәыркыз еиҳагьы деибанаркуан.
– Исзымдыруа аус снап аласкырц сыҟам.
– Ус цәгьара уҳарҟаҵахьоума? – Чагә дааччеит.
– Исшәырҟаҵо закәу иалыздраауеи. Насгьы сара иаҳа изысурҟаҵои? Иҟами иаҳа зыгәра гоу.
Чагә еиликаауан Никәа иажәа иахырхарҭаз. Арԥыс игәы иалан иара иҭыԥ Ашьхаруа ихьӡныла иахьирҭаз. Заҳаҭыр лаҟәырц зҭахыдаз.
– Иҟоу удыруама, – Чагә ҿааиҭит, – иусырҟаҵо револиуциа усуп.
– Убыс сыгәра угома?
– Изызымгои? Уаԥсыуа нхаҩы ҷкәынаӡами уара?
Никәа ихы ԥхашьаны ҩныҵҟала дааилашит.
– Иарбан усу иҟасҵо?
– Апап Уасил иҿы усызнеины иауҳәоит: «Аграпара заа илгатәуп. Ҩы-мшы ҽҳәарас иҳамоуп». Уаҳа акгьы.
– Уи иаанагои?
– Иара идыруеит.
Никәа еиликаауан уи аӡбахә изымдырырц Чагә ишиҭахыз.
– Абыржәыҵәҟьа амҩа уқәлароуп, Никәа, – Чагә иҽы днадгылеит, амгәырххақәа ирххарц. – Уара узҵеиу урԥырҵны џьара узцом.
– Сызҵеиу ирзеиӷьу здыруа дабаҟоу? – Чагә ииҳәаз Никәа игәы иалсҵәҟьеит.
– Ҳара Аԥсны иазеиӷьу мҩак ҳзыԥшаауазар ҳәа ҳашьҭоуп, – Чагә дҭынчын.
– Мчыла амч ампыҵахалара ҳара иаҳҵасызма? Шәызнылаз амҩа агәра жәгаҵәҟьома?
– Убарҭ, Урыстәыла аиҭакра иахьаҿу, ҳаргьы ак ҳԥеиԥшушәа аабоит. Ацаризм ҳақәнаххьеит, иумдыруеи?
Ашьхаруа дызҿыз ибазар акәхарын, Миха дыҩдәылҵит, Маф диацәажәо.
Маф иҭааз рыҽнымырхакәа иҩҽыжәлан, амҩа иқәлеит.
– Иуеиҳәози? – Маф дҵаауан.
– Уаҭҳара аӡәы ажәак изицҳар иҭахыуп, – амц иҳәан, Никәа иҽы ааҭигарц иҿынеихеит.
Маф аҩны дныҩналан, ихҭарԥа ихеиҵеит. Икәымжәы ишәҵаны данындәылҵ, Никәа иҽы икәадырхьан.
– Уажәы уцома? – иааџьеишьеит Маф. – Ҭышькәа дахьааз усыцымцаӡои?
– Изакәии?
– Иузеилымкааи? Ҭышькәа дааит сҳәеит.
Никәа, иеидара иаб иааимеидазшәа, дааласхеит. Деиҵас дыԥаны, дыҩҽыжәлеит.
– Саныхынҳәуа снеиуеит, – иҳәан, длаҟәны агәашә ааиртын, амҩа днанылеит.
Ангьы, абгьы, аԥҳагьы рылаԥш еицихәадырԥшыр уажәыҵәҟьа ишизымычҳауаз ибон.
Асы ишыхнаҩозгьы, бна мҩахәасҭала иааԥыҵәҵәаны, имҩа ркьаҿуа дахьнеиуаз, игәалаҟан. Чагәи иареи иеибырҳәахьаз агәынҷыхьагьы иханаршҭуан ажәабжь ҿыц.
«Иабеидыруеи закәытә насыԥу Ҭышькәа иааигаз. Уажәшьҭа, Анцәа иҳәар, ԥҳәыс напыда ҳаҩнаҭа аанхашам. Уа иҩнанагалаша избахьоу аӡӷабцәа зегьы дреиӷьуп».
Мгәыӡырхәаа руахәамаҿ апап данимба, ааигәа игылаз ҩнык аҿы дрызҵаан, Агырба Уасил дахьынхоз еиликааит. Уи инхарҭа ԥшааны, «аԥшәма» ҳәа ҿиҭит. Никәа иидыруаз апап аҩны даадәылҵит, ихы хтны.
– Бзиала уаабеит! Арахь улеи! – апап даԥсышәа мацараха арԥыс диԥылт.
– Уахь снеиӡом, – иҳәеит Никәа. – Калдахәарантә Ашьхаруа Ҳамырза иԥа Чагә иузааицҳауеит «аграпара заа илгатәуп, ҩы-мшы ҿҳәарас иҳамоуп» ҳәа.
– Иеилыскаауеит. Иеилыскаауеит, – ихы ааирҵысит апап Уасил.
Апап ишьҭахьҟа акәасқьа иаадәылҵит ԥҳәыс ԥшӡаки Никәа иаҵкыс маҷк иеиҳабыз, кәымжәи кабалеи иеибыҭаз арԥыски.
– Усас ара дыргыланы дызумеи? – апап дизҵааит аԥхьа иаарыдгылаз, аҳкәажәҵас иеиҿкааз аԥҳәыс ҿа. Даԥшәыма ԥҳәысзар акәхарын.
– Бара бнаиацәажәеишь, – иҳәеит Уасил. Нас иаарыдгылаз Никәа диирдырит: – Ари сдикәан иоуп.
Абла ҵарқәа зхаз арԥыс инапы аҿааирхеит, асас ҷкәын итәы ааимеихырц.
– Чагә ус сызиаҳәа, – иҳәеит Уасил, Никәа дцарц данҽыжәла, «Аграпара алгара уазхиаз, Ҷнагә днеиуеит».
– Бзиоуп, – Никәа иҽы ишьапы наирбеит.
«Дзакәытә дикәанузеи, – дхәыцуан иара, – деиқәных дгылоуп абрагьҵас».
Никәа аҽны инаигӡоз аус еилиргарц акыр иҽԥишәеит, аха дышлыҵшәадахоз агәра анига, изҿлымҳара шҿымцәаацызгьы, Хәымҷа лызхәыцра даашьҭнахит. Иареи лареи рус акәын уажәы еилыкка иибоз.
Арԥыс дыццакуан уи лаб дибарц, лхаҭагьы ллакҭа агәырӷьара ихыз хибааларц. Ҭышькәа дшааз аниаҳаҵәҟьа ибара дахьзымцаз игәы иалан уажәы.
Амҩан аграпарақәа ылырххьан.
«Аграпара?! Чагә илихуа закәытә грапароузеишь? Сара саграпара схала илысхыроуп».
Маф Ҭышькәа ибара днеижьҭеи, Хәымҷа дгәаҟуа иара дшизыԥшыз ааихҭашәан, Никәа иҽы наирццакит.
Ашьхаруа Чагәи Агырба Уасили, Никәа ила рҽеимаданы, еибырҳәаз амш аҽны Лакоба Несҭор Гагра дыҟан. Аԥсны аҭагылазаашьа зеиԥшраз уаантәи Шәачаҟа Поиарко адырра ииҭеит, ауаҩы дизышьҭны. Гагрантә дшаауаз, Чагә иҿы даакыдгылеит.
Уи аамҭазы Чагә имхы анаҩсан игылаз Наԥҳа Хыгә иказармаҿ ҩажәа-ҩык инареиҳаны ахацәеи арԥарцәеи еизахьан. Чагә, Несҭор диманы, уахь днеит. Лакоба дымԥшӡакәа иеиликааит доусы бџьарла реиқәшәашьеи закәытә џьаԥҳаныз иҵәахны ирымази. Ажәлар шеидгылашазы, ирхаԥаз ақырҭуа меншевик мчы ахҳәаразы, Несҭор иеизаз дрылабжьеит. Анхаҩыжәлар рҽаныдмырӷәӷәа, аӷацәа рымч иҵегь иеиҵырхырц иҟан.
Ашьҭахь иеизаз, Ашьхаруа иҳәсҭа иҭысны, амҩа ахьааихырҵәаз, ауахәама агәарԥаҿ игылаз аџь ду иааҵагылеит анхацәа. Рызынтәыкгьы, аӡәаӡәала аџь ашьапы иадгыланы, Аԥсни, аԥсуареи, анхаҩыжәлари рус азы рхы ишамеигӡара ҳәа ҭоуба руит.
– Даараӡа иҭабуп шәахьааԥсаз азы! – Несҭор ахацәа днареихырхәеит, рыҩныҟақәа ицарц ианеилыҵуаз.
Чагәгьы, исас дима, днеит.
– Маха-шьахала иӷәӷәаз ауаа урылаԥшит, – иҳәеит Несҭор, Чагәи иареи аҩныҵҟа ианылатәа.
– Урҭ зегьы зыгәра угаша уаауп, – Несҭор игәы Чагә иааҭиҳәааит.
– Уа дзымбеит апап Уасил изыҩаушьҭыз арԥыс.
– Макьана, – Чагә илахь ааимаирџьахәит, Несҭор имаҳар ҳәа дшәаны, ибжьы ҩышьҭхны. – Акыр гәрамгарҭас ҳимоуп. Уи ихгьы агәра игом уажәыҵәҟьа.
– Амал имоума?
– Дагьрыцҳам. Акраамҭа писарс дыҟан, аҳәынҭқар иполитика акәын инаигӡоз. Ҳус изеилкаауам.
– Хыгә аусҳәарҭа ицдәылшәцаз иоума?
– Иоуп. Усҟан ихьыз игәы иалазар ҟалоит.
– Усҵәҟьа зыгәра узымго ауаҩы аус маӡа инапы изануҵазеи? – Чагә иныҟәашьа Несҭор иааигәамԥхаҵәҟьеит. – Акыр иаргаманы уажәы аус ҳуеит, аха аамҭа аҽеиҭанакыхуеит.
– Даҽаӡәы иаасҭа уи дшәарҭам. Знымзар-зны ҳара ҳахь дмиасыр ауам. Ацхыраара иҭахыуп. Иҭагылазаашьа ус иҟалеит акәымзар, иуаажәлар рлахьынҵа еснагь дазхәыцуеит. Дҵас исҭазаалакгьы, ҳара ҳиргамарц илшом. Иаҳҳәап: Уасил апапра аасҭа ареволиуционерра иаҳа ишилоу усгьы иеилыркаахьеит.
– Уара уус уара иудыруеит, – Несҭор дақәшаҳаҭхеит.
Адәахьы алашбжь анга, Чагә дҩаҵҟьеит.
– Ҳдоброволеццәа аӡәы дуқәсыршәарц сҭахын, дааит ҳәа сыҟоуп, – аԥшәма дындәылҵит, алашбжьгьы ааиқәтәеит.
Чагә даахынҳәит, Ҭышькәа Дима.
– Шәеибадыруаз, Несҭор! – иҳәеит аԥшәма. – Ҭышькәа афронт аҿынтә дхынҳәижьҭеи, уамак ҵуам.
– Убара сеигәырӷьоит! – Несҭор иааиз, инапы ааимхны, длаидиртәалеит.
Аԥшәма ԥҳәыс Кәакәала илухьаз абысҭа хәны инылҵаанӡа, ахацәа афронт аӡбахә акәын ирымаз. Чагә Ҭышькәа дызхаиԥхьаз аӡбахә анцәырыргоз, урҭ аишәа илахатәаны, ҩбаҟа ҵәыца рыжәхьан.
– Ҭышькәа, ҵаара ԥхашьарам, – Несҭор дналагеит, – шәарҭ Аҟәа шәзыҟоузеи?
– Нас ҳабацои? – Ҭышькәа инапы неиҟьеит, усгьы ҭыԥ ҳауам ҳәа.
– Иахьцалак, шәынкыланы шәызрымеи?
– Амраҭашәарахьынтә аурысқәа ҳақәларц иаауеит, иҳахьчароуп ҳаԥсадгьыл.
– Иарбан ԥсадгьылу? – Несҭор изнапык, цқьа иузгәамҭартә иааргәаҩашәа, излымҳак иадкыланы икын. Уи қәкык аманы иҟаҵан ҳәа згәы иаанамгоз Ҭышькәа ҭынч дцәажәон.
– Сыздыруам, – даақәыԥсычҳаит иара. – Џьоукы Қырҭтәыла хьчатәуп рҳәеит, џьоукы Аԥсны иахьҵәууеит. Уажәшьҭа изҿу акгьы сзеилыргом.
– Аԥсны аӡбахә зҳәада? – Чагә урҭ иҽынрылаирхәит.
– Аиаша уасҳәар уҭахызар, знык аҟара аамсҭа ҷкәынак игәы ишалаз иҳәеит акәымзар, уаҩы иҽыҵамшәацызт.
– Ишԥеиҳәеи? – Чагә даазҽлымҳахеит.
– «Ҭышькәа, иумдыруеи, – иҳәеит, – аурысқәа рҽы ҳаныҟаз, закәытә еилаҩынтраз иҟаз? Убарҭ, – иҳәеит, – абра ианааи, еицәоу ҳақәдыршәоит, – иҳәеит. – Ишыҟаҳҵара сыздыруам, аха ҳаԥсадгьыл еиқәҳархароуп, аешьеи аешьеи ӷыӷибамгарц» иҳәеит. Игәы каҳаҵәҟьаны дызбеит.
– Ҳаԥсадгьыл! – Чагә дԥышәырччон. – Ҳаԥсадгьыл Аԥсны! Изцәышәыхьчода? Аурысқәа? Аурысқәа – аҳәынҭқар дахганы, зхақәиҭра зыхьчо, ҩ-револиуциак мҩаԥызгаз? Аменшевикцәа ҳхаҳцарц ҳҭахызар, урҭ роуп иҳацхрааша. Акәты ашьыга ашьаԥхыц иҵнахуан ҳәа, шәаӷацәа роуп шәыззыӡырҩуа.
Чагә ҭынч дцәажәон, аха ибжьы ахызаҵә узалырҟьомызт.
– Иуҳәашьоузеи, Чагәхеит, – Ҭышькәа ихы ҩышьҭиԥааит. – Уара уцәажәашьала, ҳара ҳхы ҳаӷаны ҳаҟоуп уа?
– Уӡырҩы! – Несҭор уи дааизирҿлымҳаит. – Аԥсны шәыхьчароуп, аха иззышәыхьчода?
– Аԥсуаа рзакәхап.
– Аԥсуаа ҳәа иуԥхьаӡода?
– Анхаҩыжәлар роуп, уаҳа иарбан.
– Аԥсны шәдырхьчоит ақырҭуа меншевикцәеи урҭ зыҽрыдызҳәалаз ҭауади-аамсҭацәақәаки рзы. Шәара ишәеиҳабыда? Урызхәыци! Аҟәа знапаҟны иҟада? Уара зыприказ наугӡода? Априказ ҟазҵо иакәу иназыгӡо иакәу еиҳа иззеиӷьда уи алыҵшәа?
Иаҳауаз еилиргарц, Ҭышькәа дӡыӷәӡа дӡырҩуан.
– Ишәыхьчо Аԥсынреи аԥсуа нхаҩыжәлари ракәым, аха амчра змоу ауаа роуп, – Несҭор ибжьы ахҭҟьеиԥш Ҭышькәа илымҳа иҭаҩуан.
– Иҳаԥсыхәоузеи нас? – иҳәан даахәыцит иара. – Уахь сықәымлакәа, абна сылаларыма?
– Ушԥақәымло, – иҳәеит Несҭор, уцароуп. Уҩызцәа ироуҳәароуп аменшевикцәа рыприказқәа нармыгӡарц, иауазар, иаарласны рыҩныҟақәа ихынҳәырц, рыжәлар ирылагыла, рабџьар шьҭырхырц.
– Ажәлар абџьар дуркуану? – Ҭышькәа иааџьеишьеит. – Афронт аҿы сахьынӡыҟаз, абџьар акышьа шҵатәу еилыскааит.
– Петроград жәгарц шәандәықәыргалаз угәаламшәаӡои? – Несҭор ибла цырцыруан. – Усҟан ишәҿагылаз иарбан мчыз? Аусуцәа ракәӡамзи? Урҭ роуми ашьҭахь Аамҭалатәи аиҳабыра зыҩназ Аӡынтә Хан зыхьчоз иргәыдлаз? Ҭышькәа, уара иуздырӡом ажәлар ирымчу.
– Исыԥсыхәи нас? – дҵааит иара.
– Уцароуп уҩызцәа рахь. Рхы иҭагаланы зегьы раҳәа.
– Сара сыгәра жәгартә сызлажәбеи?
– Ҭышькәахеит, – иҳәеит Чагә, – аӡлагара ааигәара сынхоит зҳәаз ҷкәынак аӡлагарахьча уиеиԥшҵәҟьоуп ҳәа аҭак иоуит. Уаҳа уахьцара умаӡам. Уашьцәа рахь умеихозар, уабацои?
– Ишәҳәо иашагәышьоуп, аха аурысқәа, жәыланы иаҳзаар, акыр ҳдырҟаҵома, – гәынамӡарак иман Ҭышькәа. – Уа ҳахьынӡарылаз, сара избеит дара рхатә ус анагӡараз рхы ишамеигӡаҵәҟьо. Аҿҭыха ҳарҭом, ҳара ажәлар хәыҷы ҳзусҭада.
– Атәыла дуқәа роуп, аиашаз, адунеи ашьақәыргылашьа атәы знапы иану. Ҳара, аԥсуаа, аурыс џьажәлар инарыгӡо рус ҳхы иаҳархәоит, ҳазлаҟоу аҵкыс ҳаиӷьхарц.
– Агәраганы уҟоу?
– Аамҭа иаҳнарбарц иҟоуп абольшевикцәа амилаҭқәа рхақәиҭраз изышьҭоу аус аҵабырг.
Арбаӷьқәа рыҿҭыбжьы ааиларыԥсеит. Раԥхьатәи асы анышьҭаз, аҳауа цқьа иагәылҩны ашьыжь иуаҳауаз абжьы цқьан, ухы-угәы арҿыхон. Ауха ишеидтәалаз зыршаз ахацәа аныҩагылоз ацәылашара аҽазнакхьан. Аԥшәма, исасцәа наскьаганы, даахынҳәит.
Амҩа иахьаныз, Несҭор Ҭышькәа иҟаиҵашаз ихы иҭагаланы иеиҳәахуан. Аҟәара ацуҭаҿы иҩалагылахьан. Ашьыжь шаанӡа ахьҭаха аҩны дыҩназмыргылозеи ҳәа аҽыуаа изызхәыцыз Чыгәбар Хыгә игәашә дадгылан.
– Бзиа жәбааит! – иҳәеит иара, рхылаԥқәа аархыхны, аԥсшәа аниарҳәа. – Абольшевик унапаҿы даанагазар, дад Несҭор, Ҭышькәа иагьа ихы ҭуҟьап.
– Аамҭа ус иҟоуп, – ҿааиҭит Несҭор, – ажәлар абольшевикцәа ирҳәо харҵартә.
Абырг иҵегь ажәақәак иҳәарц шиҭахыз збаз Несҭор дылҽыжәԥан, Хыгә дааидгылеит. Ҭышькәагьы даарыдыххылеит.
– Угәы ишԥаанаго, – Хыгә Несҭор иахь ихы наирхеит, – урҭ аурысқәа ҳажәышәҵарц шәҭахыуп, аха анхаҩыжәлар излаҳахәои?
– Аурысқәа анхаҩыжәлар ирыжәаҳҵоит зҳәада?
– Сара исаҳаит шәачатәи урыск дума угәароуп ҳәа.
– Зегь раԥхьа ахақәиҭра аагараз иҳацхраауеит. Аменшевикцәа учҳартә иҟам. Нас анхацәа адгьыл роуеит.
– Иаша уҳәону?! – «даагәырӷьеит» аҭаҳмада. – Зегьы иҳазхару?
– Ҭырқәтәылаҟа иахыҵыз хынҳәыргьы ирызхоит, – Несҭор дԥышәырччон.
– Урҭ зегьы хнырҳәышьа рымоума?
– Ҳгәы иҭоуп.
Ҭышькәа, Несҭор иажәақәа ааҵабыргхазшәа, игәеисра аҽаарццакит.
– Дад, убарҭ иаажәго адгьыл абарзылышәхуеи?
– Ҟоҳ, уанаџьалбеит, – иааизымчҳаит Несҭор аҭаҳмада иҿаԥхьагьы, – иуцәажәашьоузеи? Аԥсуа нхаҩы иаӷа дизнеир иҩны диздәылцомызт, уашьцәа роума иуцәымцхәхаз? Иагьа ҳҳәаргьы, ас суқәгәыӷуамызт, абааԥс, – иҳәан, Несҭор дыҩҽыжәлеит, днаҵҟьаанӡагьы иҽы аақәиргьежьит, ибла амца рхыҳәҳәы. – Узқәаҭыԥ ахьылухыша умоуа иҟаларц иҟоуп, нас мап зцәукуа уашьцәа угәалашәахп, – иҳәан иара, иҽы наҵирҟьеит.
Архәараҿ иҽы ықәҟьарц агьаагымхеит.
Ҭышькәагьы дыҩҽыжәлан, ибла ҵархәны, абырг днаихәаԥшит. Иҽы аҟамчы нахиҟьеит, Несҭор дихьӡарц. Уи аҩныҟа дымҩахигар иҭахын. Калдахәараа Хыгә ирхиҵаз ахьымӡӷ иара иааирдарц.
Алшәындба Чагә, аусҳәарҭа данындәылҵ, Степан дшааиуаз днаихьыԥшит.
– Ажәабжь ҿыц уаҳахьоума? – Степан ҿааиҭит. – Гагра абольшевикцәа Асовет мчы шьақәдыргылеит. Иван уахь иԥхьаны заа дзыргазгьы уи азакәзаап. Гагра аџьажәлар рдепутатцәа Рсовет амаӡаныҟәгаҩыс дҟарҵеит.
– Ус анакәха, уаргьы саргьы џьара ҳнеидтәалароуп, – Чагә дгәырӷьеит.
– Иҭабуп, сара усқәак сымоуп, аха уара ҳҩыџьегь ҳхәы ухала иужәыроуп, – Степан, иҩыза дааныжьны, хазы иҿынеихеит, акыргьы дыццакны.
Чагә шьыжьы аахыс агьимфаӡацызт. Иҿынеихеит Ермолаи идухан ахь. «Ашьхаруа иҿы уаха ҳаизараны ҳаҟоуп, унеи ҳәа саҳәаны, заа Миха дызцаз абри азакәхап. Чагәи иареи иеизыргаша ӡбаны ирылсхьеит уажәшьҭа. Гагрантә аӡәы даҳзаармышьҭкәа иҟам».
Амҩан дааиԥылеит аруаҩы. Чагә уи дизымдырырц агьигымхеит. Убас игын.
– Убара ҳазбзиахааит, Мысҭарбеи! – Чагә диеигәырӷьеит иқәла ҷкәын. Мысҭарбеигьы деихаччо иҩыза аԥсшәа иеиҳәеит. – Ухынҳәижьҭеи иҵуеи? – Чагә дҵааит.
– Иахьоуп санааз.
– Акы иеиԥшымкәа суҳәоит, адухан аҿы ҳнеидтәалап, даараӡак умыццакуазар.
– Сааҭбжак иеиҳамкәа.
Рҩыџьегь адухан иныҩналан, ишәак иладтәалеит. Ермолаи ирзааигаз ажьҵаа рнапы надыркит, аҵәыцақәак аҩы еиқәаҵәа ныхжәыло.
Мысҭарбеи Мқанба иаб Маҭбеи, аамсҭажәлазшәа дшыҟазгьы, мал уамак имамызт. Уи, Аацынтә дахыҵны, Калдахәара дааижьҭеи акыр ҵуан. Дынхон иара аԥсҭа уахьыҩҭагылоз, ацҳа анаҩсан ҩны хәыҷык аҿы. Мысҭарбеи, арра дыргаанӡа, аихамҩаҿ аус иуан, Чагәи иареи еиқәшәалон.
– Аҭырқәа фронт ауп сзықәшәаз, – иҳәеит Мысҭарбеи. – Ареволиуциа аӡбахә анҳаҳа, ажәытәра аҵыхәтәа ԥҵәеит ҳәа ҳаԥшын, аха башан. Ҳазлысуаз ақыҭақәа рҿы анхацәа гәаҟран изҿыз. Афицарцәас иаҳхагылац ҳхагылан, ишыцәҳац ицәҳауан. Убасҟан ҽнак Чагә усгәалашәеит. Аррахь ургарц ишуцрыхозгьы, мап ахьукыз уиашазаарын. Сара сакәзар, схәыҷра сыхьӡеит. Аҵыхәтәантәи ареволиуциа ҟалеит ҳәа шааҳаҳаз, аҩныҟақәа ҳаихеит.
– Мысҭарбеи, аҵыхәтәантәи ахҭысқәа уаҳахьазар акәхап, – Ермолаи, ҩ-баҭлыкак аҩы аишәа иаақәыргыланы, иҭаз лнарыдтәалеит. – Ирҳәоит Аҟәа еилаҩынтрак ыҟан ҳәа.
– Аимхааи амшынуаҩи роуп узҿу, – иҳәеит Мысҭарбеи. – Аматросцәа Аимхаа, иафицартә чынқәа икәымжәы ажәҩахыр ишрықәҽырбоз анырба, ичынқәа ықәихырц идырҵеит. Иаргьы хамаԥагьак иакәымзи, аӡә дишьит. Амшынуаа, Аимхаа дырԥшаарц,
азаара рзааны ақалақь иалалеит. Аменшевикцәа шәаны Аҟәа иалҵит. Ешба, уи ихы иархәаны, аҿыц мчы днахагылеит. Аӷба, наӡаӡа уа иаузаангылахуаз, ианца аменшевикцәа рымч еизырган, реиҳабыра дырхынҳәыхт.
– Аменшевикцәа раҵархара ус имариахом, – иҳәеит Ермолаи, урҭ рахь цәымӷра шиламыз ицәажәашьа ианырԥшуа. – Изықәгәыӷуазеи абольшевикцәа?
– Абольшевикцәа аимгеимцара рхы иадмырхәар иашамызт акәымзар, ҭагылазаашьала иазыҟаҵаӡамызт. Асовет мчы Аԥсны агәаҿы аҟазаара, мышқәак рыда ахымҵзаргьы, ақырҭуа меншевикцәа даара иаршәеит. Ауаагьы ргәы ҟанаҵеит, гәыӷрак аԥсыԥхара рыланаҵартә.
– Шьҭа ҳцалап, – Чагә дҩагылеит, арҭ реицәажәара аӡыргацәара игәамԥхакәа.
– Ермолаи гәрамгарҭас думоушәа збеит, – Мысҭарбеи иҩыза дицдәылҵит.
– Дменшевик лыхыуп, – Чагә иҿынеихеит. – Ари адухан хыҵәахырҭас имоуп акәымзар, раамҭа ааир, иубап дышцәырҵуа.
– Издыруеит азоуп усҟатәи зиасҳәаз. Уажәыҵәҟьа иаартны абольшевикцәа қәԥоит. Ҳзыршәогьы агьыҟам.
– Ухы абахоу? – Чагә Мысҭарбеи ақыҭаҿ иҟазаара гәаанагарак ааизцәырнагеит.
– Ухьыӡла Чагә иахь.
– Избан?
– Уаргьы уахь ухы шхоу збоит, – Мысҭарбеи дааԥышәырччеит. – Уа аизара мҩаԥызгарц сыҟоуп.
Рҿынархеит.
– Гагра аизарақәа рацәахеит, – иҳәеит Мысҭарбеи. – Аусуцәа еидгылт. Аменшевикцәа Ольденбургскьи иаҳҭынраҿы рҽыԥхьаркит, бџьарла еиқәных. Абольшевикцәа урҭ ажәа рнырҵеит, шьакаҭәарада еилгарц. Ируазма?! Амцагьы ҳажәырҵеит. Уи збаз ҳара ҳакәызма, аҟәҟәаҳәа ҳхысуа ҳалрыжәлан, ԥхасҭа уамак даҳмырҟаҵакәа, иаҳцҟьеит.
Чагәи Мысҭарбеии, Ашьхаруа игәарԥ инҭашылон еиԥш, аԥшәма даарԥылеит. Уи, изааиз иманы, аҩны дахьыныҩналаз, ахәшҭаарамца иавакәыршан итәаз ахацәа ҩагылеит.
– Аамҭа ҳарӡрым нас, – ианылеибартәақәа Чагә зегьы даарылаԥшит. – Абзиарақәа зыҩны иҩнаргалаша, шәхаҵкы сцеит! Абзиара ҳзылбааԥшит ҳҳәартә, Мқанба Маҭбеи иԥа Мысҭарбеи иаҳзааигеит ажәабжь ҿыц. Сара саалаганы ажәа шәасыршьрым, ихала ишәеиҳәап. Ҳаизыӡырҩып.
Амца зҿаҷҷоз, зыҽзырԥхарцгьы акыр иазааигәаны иадтәалаз Мысҭарбеи рхы наизырышьҭит.
– Ҳаҭыр зқәу ахацәа! Ажәа рацәа сызҳәом, ишәзаазгаз иааԥҵәаны ишәасҳәар сҭахыуп. Гагра асоветқәа амчра ргеит?
– Ишԥа уара?! Уҳәансҳәанқәа иашану? – иааџьеишьеит Шәаныуа Канџьариа, зегьы рыгәҭыха илыжжуа. – Урҭ ҳрыдгылароупеи.
– Шәаагыл, цқьа ҳаизыӡырҩып, – иааирҭынчит агәаҽанызаара змаз ахьча Кьахьыр-иԥа Маҳҭы.
– Гагра ишьақәыргылоуп асоветқәа рымч, – Мысҭарбеи еиҭеиҳәеит. – Уи мариала акәымкәа, бџьар мцала иҟалеит. Сара гагратәи абольшевикцәа саарышьҭит шәара шәахь, Асовет мчы шәшазыҟоу еилыскаарц. Шәаныуа иҳәахьеит азеиԥш гәаанагара ҳәа сыҟоуп.
– Мысҭарбеи ухаҵкы! – иҳәеит Миха Хышба, – ҳара аџьажәлар рымч шьақәҳаргылеит ҳәа иаҳԥхьаӡоижьҭеи шықәсык аҟара ҵуеит.
– Абольшевикцәа амчра ргаҵәҟьазар, – иааирӡырҩит Маҳҭы Кьахьыр-иԥа, – урҭ ираҳәатәуп калдахәараа рҽеибыҭаны ацхыраараз ишыхиоу.
– Сгәанала, – иҳәеит Миха, – Гаграҟа идәықәҵатәуп џьоукы, урҭ ҳшырзыҟоу рлымҳаҿынӡа инарыгӡарц.
– Иахьаҵәҟьа ицароуп дара, – иҳәеит Чагә Ашьхаруа.
– Чагә, – иҳәеит Алшәынды ҷкәын Ашьхаруа иахь, – уара уца, Маҳҭы даашьҭыхны, ақыҭа нхацәа рыхьӡала.
– Ус анакәха, уаҳа ҳаԥшрым, – Маҳҭы дақәшаҳаҭхеит, дагьыҩагылеит. – Уаханӡа ҳцаны ҳаароуп.
– Уара, – Ашьхаруа Мысҭарбеи даахьаирԥшит, – нырцә Бедраҟ иҿы уцаны, уахь иҟоу ҳауаа иара иҿы еизганы, шәааилацәажәақәа. Чагә дуццап, – иҳәан, Алшәындба днаиҿаԥшит.
Бедраҟ гагратәи ахҭысқәа ртәы шааиаҳазҵәҟьа, иӡбеит уахь дцарацы. Адырҩаҽны дмыԥшӡакәа, Мысҭарбеии амаӡаныҟәгаҩы Чагәи дрыцны, Гагра аџьажәлар рдепутатцәа р-Совет аҿы дылкылсит. Асовет амаӡаныҟәгаҩ Иван Криволапов, иидыруаз ауаа иҩыза Алшәындба ицны ианиба, диеигәырӷьеит. Бедраҟ агвардиа ҟаԥшьаа дырхыԥхьаӡалоуп ҳәа иарҳәан, шәақьк ирҭеит. Уи, шьҭахьҟа даныхынҳәуаз, идырҵеит иқыҭаҿ ажәлар реиларҵәаразы ацхыраара ҟаиҵарц.
Бедраҟ дгәырӷьаҵәа аҩныҟа амҩа дықәлеит.
Чагә уи дицымцеит, иҩызцәақәак ибарц ҿыҵгас иҟаиҵан. Амала, аревком аҿы илымҳа инҭыршьит, дук хара имгакәа, Асовет мчы иахьабалак ишьақәдырӷәӷәарц ргәы ишҭаз, ақыҭаҿ ахеидкыла иалаз рыда, зегьы рабџьарқәа шрымхтәыз. Уи азҵаара атәы рдыруан Калдахәаратәи аревком ахантәаҩы Ашьхаруеи ақыҭа акомиссар Хышбеи.
Уаантәы Чагә дышиашаз Пивнев Сергеи Терент-иԥа диҭааит. Аԥшәмеи иԥҳәыси аҩны иҟаӡамызт. Игәырӷьаҵәа иааиԥылеит Мариеи Сашеи. Чагә, аилахарақәа иҟаз ирхырҟьаны, аӡӷабцәа ибарц дмааижьеи акыр ҵуан. Мариа уажәшьҭа аԥҳәызбарахь лхы лырхозма уҳәартә, деилыԥхаауан. Сашагьы джыцәӡа лызҳахьан.
– Ҳаб даара дшәаны дыҟоуп, – лҳәеит Мариа, Чагә аҩныҟа длага даныладыртәа.
– Дзыцәшәои?
– Абольшевикцәагьы аменшевикцәагьы. Аҟаԥшьқәа еиҳа рыгәра игоит, аха зегьы ашьакаршроуп изышьҭоу иҳәеит.
– Мариа, – Чагә инапы аӡӷаб лыхцәы иналишьит, – бара бызҳаит. Еиӷацәоу ауаагьы еилбырго балагеит. Бымшәаӡои?
– Сшәоит даара. Исзымдыруа аӡәы дызбар сҭахӡам, – лҳәеит лара. Нас: – Аменшевикцәа рақәԥараҿ аԥсуаа цәгьала рҽеидыркылошәа збоит.
«Амилаҭ хақәиҭреи асоциалтә хақәиҭреи ҳзеилалан, акыр ҳаидыркылоит», – арԥыс гәаныла дцәажәон.
– Аусура салагар сҭахыуп, – лҳәеит Мариа. – Саб иуам.
– Макьана бықәра маҷуп.
– Саб ирҳауа ҳазхом, избоит. Ус ҩнаҭакаҿ маҵура уск салагар ҟамлои.
– Аԥсҭазаара зегьы ирцәыцәгьоуп, шәымацара аушәакәхыу. Аԥсҭазаара аҽеиҭанакуеит. Уи аиӷьтәра ус ҳнапахьы иаагоит, агьҳагым.
Усҟан уи азхәыцха змадаз, зыгәгьы иаанагодаз ус иҟаларын ҳәа, аха иахьа иҳаҩсқәахьоу анеиҿасырԥшлак, аӡын анҵәамҭеи ааԥын алагамҭеи рзы, ма ааԥынра Аԥсназы имыӡшаз хҭысқәак ҟалон. Исҳәар сҭахым егьырҭ аамҭақәа гәаларшәарада имҩасит ҳәа, иаҳҳәап, «Кьараз» анеиҿыркаауаз ҭагалани аӡыни еимаркуан. Зегьакәын, ҳанынӷыҵсуаз аламҭалаз акәын Аԥсны ашьапы ианықәгылоз. Убри аламҭалаз еснагь Амра кажжы иԥхалон, аԥсабара заа аиаҵәахара аҽазнакуан – адгьыл аԥхара аҵан. Зегьы рымчқәа анҭалоз, ауаагьы реибарххарақәа рыгдыраҿ иҩаӡазшәа иаабон.
Шықәсык мыҵӡацызт, сара Аҟәа нхара ҳәа зынӡа смаар ҟамло иҟалазижьҭеи. Самырзаҟан абольшевикцәа ракәмызт, уажәшьҭа сызхагылаз Аԥсны абольшевикцәа ракәын. Убри азын Аҟәа саныҟаз иаҳа ирацәан. Аха арахь зынӡа смаар ҟамло ианыҟалаз аусуцәеи асолдаҭцәеи рдепутатцәа р-Совет ахантәаҩы аменшевик Чхиквишьвили иԥсахра ансыдырҵаз акәын. Сусқәа рацәахеит, есымша Аҟәа сыҟазар сыхәҭан. Иахьеи уахеи иӡбатәыз азҵаарақәа цәырҵуан, иаалырҟьаны иҳасабтәыз акы абольшевикцәа иаарыхҭықәгылар, рнапхгаҩы раԥхьа дгылазар, аус иаҳа иманшәалахон. Убри азакәымзи аиҳабы дагьзалырхуаз. Аԥсны ахьынӡанаӡааӡоз ҳаҭыр змазаашаз ауаҩы даҭахын. Сара сзыԥсахшаз дыҟан. Уи идырреи иаҳаҭыри дуун. Дшәомызт, дыԥхашьомызт. Агәаӷьра далаҟан. Аха уи иусқәа рацәаӡан. Уахгьы ҽынгьы дмыцәар агәхьаа имамызт. Сара исзыҟамҵоз аусқәа иара
инаигӡон, амала амца иӷрацәан, ааҭгыларак, нышәарак ззымдыруаз имаз агәы иахьакәымыз дкылнагар ҳәа сшәон. Аус иагьа ианырццактәызгьы, амҩа ҭынч ашәашьа-азашьа уԥшаарц ухәҭан. Аха, ганкахьала, издыруадаз ус иҟаз ауаҩы даҭахызаргьы, аиашьеи аиашьеи анӷыӷибагашаз ари аамҭа бааԥсазы. Иара иакәын ҳазынтәык ҳаԥхьа, аменшевикцәа рҟазшьақәа шааигәамԥхазҵәҟьа, ирҿаиргылашаз аилазаара «Кьараз» аиҿкаара амҩа азҭаз, ашгьҭахьгьы бџьарла еиқәзыршәаз. «Кьараз» еиҳаз еидгылак уи аамҭаз ҳаԥсадгьыл хәыҷы аҿы иҳамамызт. Аха сара, Аԥсны абольшевикцәеи, аусуцәеи, асолдаҭцәеи рдепутатцәа р-Совет сахьынӡахагылаз, сҭыԥаҿ еснагь сыҟазар акәын. Сиасит Аҟәаҟа нхара.
Аус сшазхәыцҵәҟьаз иагьыҟалеит иаалырҟьаны. Акреисер «Дакьиа» Аҟәа ианӡыхгылоз ауп сызҿу. Усҟан амшынуаа дырҿаҳаит ҳаныхәыҷқәаз исҩыза бзиаз агәбедиатәи арԥыс Никәала Аимхаа. Уи, аиашаз, Аҟәа дшыҟаз сыздырӡомызт, аменшевикцәеи ҳареи ҳаиҿагыларақәа дрылан ҳәа сгәы иаанагаӡом. Иара «Абнауаа рдивизиа» иалахәыз аԥсуаа дрылан. Аибашьраҿ иоуз ахәра мӷьацызт, убрахь иоуз иафицар чынқәеи игәышԥы злаҩычаз аҳәынҭқар иҳамҭақәеи дышрыҵаҽырбоз збаз акреисер амшынуаа дырзымчҳазт, иԥышькласуа ианалага, зыҽзырцәгьаҵәҟьаз руаӡә иааигәыдҵаны дишьит, иаргьы узыхьӡаны иукуаз иакәызма, иҭаирхаз иҩызцәа рабџьарқәа ирзыҭрысаанӡа, жьаҵас днылашәкәан иҽырцәигеит. Хынҭаҩынҭарахеит. Амшынуаа аультиматум ҟарҵеит. Аменшевикцәа шәаҟьан, иҟарҵара-ирура рзымдыруа ианаақәха, амчра ҳнапаҿы иааҳгеит. Аимхаа данцәырҵ, «Дакьиа» ацынхәрас иааз аминамҩаԥгаҩ «Дерзки» ахь драҳҭеит. Дара иааимеигӡаӡакәа иԥсҭазаара далырхит. Аха ишԥаҟаҳҵарыз, аиашьеи-аиашьеи анӷыӷеибагоз аламҭалаз?
Амала, амшынуаа рус нарыгӡеит ҳәа иԥхьаӡа ишықәҵызҵәҟьа, аменшевикцәа рымчқәа еизыргеит. Аԥсуа жәлар р-Совет иамаз архәҭа Ешыра иԥшыназ, уаҟа рҽеидыркылт ҳаӷацәа зегьы. Абжьыуаа рыҭауадцәа хазы рымч еизыргон. Ҳара иҳацхраарц, анхацәа еиқәных икылсит, аха урҭ реидкылаха ҳмоуит. Изааӡарызеи, аменшевикцәа ҳарҿагылартә ҳаӷәӷәамызт ҳара. Ари рбон иаҳҿагылаз. Аԥсуа жәлар р-Совет иалаз ҳзаан, ҳкомитет ԥҳаргарц аультиматум ҳдыркит. Уи ҳара мап анацәаҳк, рабџьар мчқәа ҳажәырҵеит. Сҩызцәа сыманы, Баҭымҟа сықәымҵыр амуит. Амҩан исхәыцуаз акакәын: ҳзаҵахазеи, абас иаармарианы ҳнапаҿы амчра анҳау? Уи азҵаара аҭак иара азҵаара ахаҭа иунаҭозаарын: иаармарианы иҳауит амчра! Ҳара ҩныҵҟала ҳазыҟаҵамызт аменшевикцәа рҿагылара, убри азоуп машәырны иҳауз ирмарианы изҳамырхыз.
Амала асовет мчы мышқәак иахьышьақәгылаз ауаа иднарҳаит уи наунагӡа иҟаларц шалшоз.Абри сгәы арӷәӷәон.
Аԥсуа большевикцәа рнапхгара Баҭымынтә иуадаҩын, аха излауаз аимадара ҳарӡуамызт. Аԥсны иҟалоз ахҭысқәа есымша иҳаҳауазар акәын, аҭагылазаашьа зеиԥшраз ҳазхәыцыртә. Ҳажәлар ҭынчӡамызт. Иаарыкәыршангьы мца қьоуқьадла былран изҿыз. Урыстәыла иҟаз
нибарҵәаран. Аахыҵ-Кавказ ажәларқәа шҩаҵҟьара ргәы рыҵхон, аамҭа рзеибарххаран. Аменшевикцәа ирыӡбеит Аҟәа имҩаԥыргарц анхацәа реизара ду. Урҭ ирҭахыз акы заҵәык акәын: анхацәа абольшевикцәа рагитациа иаҿанамгаларц. Аҟәаҟа аашьа сымамызт. Арахь ҳаӷацәа рҿагылара аҭахын. Аԥсны иқәынхоз ажәларқәа еидгылар акәын, урҭ реиларҵәара ҳара ҳада уаҩы илшомызт. Арахь ҳара ҳнапаҿы иааиуаз макьана аԥсуа нхацәа заҵәык ракәын. Егьырҭ, Чхиквишьвили и-Совет иалаз, ҳақәыргарц иаҿын. Асоветқәа рымч анхацәа зегьы адымгылакәа, ҳазҭашәаз аамҭа ҳазҭыҵуамызт. Аԥсны аусуцәа маҷын, анхацәа раасҭа. Ус анакәха, анхацәа рҽеидкыла аусуцәеи асолдаҭцәеи р-Совет иадымгылакәа, абольшевикцәа аиааира рызгомызт. Абас аҭагылазаашьа анҳау, ҳхы неидкыланы ҳаилацәажәеит.
– Сара план хәыҷык сымоуп, – сҳәеит сара. – Гәдоуҭаа ргазеҭ «Волиа вольных» ианылароуп сықәгылара. Убраҟа ишьҭысхроуп ҳара иӡбатәуп ҳәа иаҳаԥхьаӡо азҵаарақәа, урҭ рыӡбашьа амҩа. Анхацәа реизара ду ашҟа ауаа ҳашьҭыроуп, ҳапроект рыҭаны.
– Лыҵшәас иаиуеи зугәахәуа? – дҵааит Геворк Атарбеков. – Аизара иаднакылару ҳапроект?
– Уи аизара анхацәаҵәҟьа иреизаразар, иаднакылон. Аха аменшевикцәа еизырго амал змоу анхацәа ракәхоит, урҭ ҳара изҳадгылашам, усгьы еилкаауп, аха ҳара ҳақәкы ауаа ираҳароуп. Аҟәа ҳаларцазаргьы, ҳшыцәам рдыруазароуп.
– Аиаша уҳәеит, – Атарбеков дсықәшаҳаҭын. – Ҳаҵахаҵәҟьаз џьызшьо ыҟами. Ҳшықәԥо еилыркаарц азын мацарагьы, ус ҳныҟәароуп. Аизарахь иаҳашьҭрыда?
– Несҭор дҳашьҭып сгәахәуеит.
– Аиаша уҳәеит. Аҵыхәтәантәи ахҭыс аламҭалаз Несҭор Аҟәа дзыҟамлеит. Уи ицрарҳәаша акгьы рымам. Ииҭахыу аҩызцәа шьҭихааит.
– Аизара шаанҵәалак, Несҭор ихаҭа Баҭым даҳзаароуп, аинформациа ҳаиҭараз. Ихаҭагьы иаҳа идыршт ԥхьаҟа иҟаҳҵақәаша. Несҭор изаҳашьҭуа апроект иеиӷьуп ҳәа ишиԥхьаӡо аԥсахра азин иаҳҭароуп. Уи иаҳа ибарҭоуп.
Мчыбжьык ашьҭахь Несҭор Баҭым дҳазнеит. Анхацәа реизара дуаҿ инеигаз ҳапроект мап ацәкын. Уи ус ишыҟалоз усгьы ҳгәы азҩауан. Убас ҳахьхьан иҳаҩсыз ашықәс аӡын ҳанҭагылаанӡагьы. Петроград ареволиуциа ҟалеит ҳәа шаараҳазҵәҟьа, Аахыҵ-Кавказ акомиссариат еиҿыркааит. Аменшевикцәа ирҭахымызт араҟа рымч рцәыӡырц. Уи азын атәым ҳәынҭқаррақәа рнапаҿы аҟазаарагьы мап ацәыркуамызт. Аҟәа Хьенкелии Џьуӷьелии анхацәа реизара ду еизыргеит. Уаҟа Несҭори сареи даараӡа аџьабаа ҳбеит, аусуцәеи анхацәеи рдепутатцәа р-Совет амч арҭарц. Аха ҳара иаҳзыӡырҩуадаз. Уажәы Несҭор иаҳзааигаз ажәабжь иаҳнарбахт хаала ишамуаз. Мчыла амчра рымхтәын, уаҳа иауамызт. Узыргәырӷьаша адыррақәагьы ҳаухьан: Нхыҵ-Кавкази Бақәеи Асовет мчы шьақәдыргылахьан; Қарҭаа, ртәыла аҿацәқәа рахь
ицаны, абџьар шьҭыхра аҽазыҟаҵара рҽазыркуан; Ашәамахьтәыла ҭынчрамызт.
– Уажәы Аԥсны аҭагылазаашьа шԥаҟоу? – Несҭор сизҵааит.
– Ақырҭуа меншевикцәа ажәларқәа аҵәы шрыбжьарҵац ирыбжьарҵоит. Ршовинизм ҳәаак амам. Абольшевикцәа рбар ҟамло аҿынӡа инеиуеит. Бзыԥын, усгьы ижәдыруеит, «Кьараз» хиоуп.
– Имчы хаданы иҳамоу уи акоуп, – сара сиқәшаҳаҭын. – Қыҭақәак асовдепқәа шьақәдыргылахьеит, џьара-џьарагьы иҟало аабап ҳәа иԥшқәоуп. Асовдепқәа аиааира ахьыргахьоу аменшевикцәа цхлымуеит. Ацхыраара рҭахыуп. Самырзаҟан Павел Ӡыӷәа дыԥшуп. Агәыԥқәа убас иахьыхиоу маҷым. Аха арҭ зегьы еидкылатәуп, гәык рымазароуп. Убри макьана иаҳзеиҿымкаацт.
– Угәы ишԥаанаго, урҭ реидкылара злалшахари? – дҵааит аилацәажәара иалаҳархәыз Амшын Еиқәа афлот ахаҭарнак Иванов.
– Авосстание шышьҭаҳхлак, зегьы реидкылара алшоит. Уаанӡа иҳамоу аимадарақәа азхом аотриадқәа реидкылараз.
– Бџьарла еиқәшәоума? – дҵааит Иванов.
– Абџьар рацәаӡаны иаҳҭахыуп.
Заа иаҳдыршаз азҵаарақәа еилкаан. Бџьаршьҭых ақәгылара аҽазыҟаҵараз аплан ҳазхәыцит. Зегь раԥхьаӡа Бзыԥын ақәгылара аҭахын. Убраҟа еиҿкаатәын аибашьра-револиуциа акомитет. Акомитет сара сахагылон. Несҭори Геворки схаҭыԥуаа ракәын. Несҭор ақәгылара аҽазыҟаҵара заа ддәықәаҳҵон. Сара еиҿыскаар акәын Баҭымынтә абџьар Аԥсныҟа мшынла агара. Снапы ианыз аус анынасыгӡалак, Аԥсныҟа сыӡхыҵуан, ҳкомитет уаҟа сахагыларц.
Никәа илаганы иааигаз ашыла аҭыԥаҿ инаиргылон еиԥш, Хыгә ҽыла агәашә даадгылеит. Никәа уи днаиԥылан, дылҽыжәигеит. Абарҵа ианааҵагыла, Маф Хыгә днаидтәалеит.
– Ааигәа ухабар сумырбацт, Никәа, – иҳәеит Хыгә, – учымазаҩу сзымдырызт, саақәлеит.
– Усҵәҟьа шԥаҟоуҵоз? – Маф иаҳаз ааицәымӷахеит.
Никәагьы, аара ихы иадҵо, абагьыр даадгылеит.
– Ҳаамҭа цәгьала еиласит, Маф, – Хыгә инациҵеит. – Саргьы аҩны андәылҳәҳәара сгәы ахшәан, уаҩы сҽисырбацәом. Иҟоу-иану ҳәа агьсаҳацәом. Иуаҳахьоу сыздыруам, – Хыгә Никәа иахь даахьаҳәит, – Мҷышьҭа еизарак ҟарҵарц иҟоуп.
Аҽны ашьыжь аӡлагараҿ Бедраҟ Никәа иабжьеигахьан уи аизарахь дрыццарц, аха иара уахь ацара игәалаҟамызт, ацара игәгьы иҭамызт.
– Уца уара, Никәа, убрахь, – Хыгә инаиабжьеигеит. – Схаҭагьы сыҟазар цәгьа избомызт, аха ԥыхьатәи асҭаршынцәа блаҵыхәала иҳахәаԥшуеит, ирзаауз сзеилкаауам. Уажәтәиқәа злаҳаиӷьу сыздыруам. Ҳара шәахтәык ылаҳхуан, уи акәын ҳазҿыз. Даргьы уи ауп усс ирымоу.
Саргьы уажәшьҭа схәыҷым, рнапы ҟьашьқәа рыла сеибадырбартә. Аха ирҳәо саҳарц сҭахыуп, Никәа, ушааилак уацәымаашьакәа аҩны усызнеины исаҳәа уа иҟалараны иҟоу.
– Бзиоуп, – Никәа дақәшаҳаҭхеит, Хыгә днызкылоз ак ҟалеит акәымзар, уа дымцакәа шимуаз дазхәыцны.
– Шәус нсырхарым, шәус бзиахааит! – Хыгә дҩагылеит.
Иагьа иҿабызшәа ханы ацәажәара далагазаргьы, Хыгә зхы замаԥызаз уаҩын, какалк икырц имарымкцәеит, иара знык мап аниҳәа. Никәа исас дынҽыжәҵаны ддәықәиҵеит.
Аизараҿынӡа инханы иҟаз аҩы-мшгьы, Никәа дзызхәыцуаз Бедраҟгьы Хыгәгьы рҩыџьегь иара Мҷышьҭа дцарц ахьырҭаххаз акәын. Бедраҟ ус егьимҳәеит, аха Никәа ҩныҵҟала иеиликаауан уи иара диацәажәарц џьоукы дшаарышьҭыз акәымзар, ҭагалан мшха анхаҩы анхара ус даҟәыхны, аранӡа даазцарыз? Хыгәгьы акы игәы иҭамызкәа дыҟамызт, аха ихьыз ахҭыс аахыс, уи, акы иҽалеигало, иӡбахә уаҩы имаҳацызт.
Амҩа данықәлоз аҽны Никәа заа иҽы имкәадырӡеит. Иҭахын, уаҩы дицымкәа, ихала аизараҿ днеир. Уахь идәықәлоз уажәшьҭа амҩабжара иҩеихьан анигәахә, икәадыр ҩдәылиган, дмыццакӡакәа иҽы кәадырны, дҽыжәлан, амҩа дықәлеит.
«Бедраҟ даҽа зны уск азы дысзаашам сыгәраганы, аизароаҿынтә Хыгә иахь сышцо ааиликаар. Ҩ-мцак срыбжьахазшәа сҟалеит. Џьоукы алада иахеит, даҽа џьоукы – аҩада. Зыгәра згарыда? Гаграгьы аҟаԥшьқәа ааит Шәачантә рҳәеит ҳәа саб иацы исеиҳәеит, иабаиаҳаишь?»
Дахьнеишаз днаӡарц агьигмызт, иаԥхьаҟа ҩыџьа аҽцәа илаԥш анынарыхьӡоз. Аизара ахьыҟалоз аҭыԥ издыруамызт азы, урҭ дрыхьԥшырц, иҽы ааирццакит. Амҩаду ахь икылсуаз агәарбжьара аҿынтә архәара иаавшәеит даҽа гәыԥ-ҩык. Урҭ рзыԥшра игәы азмыҳәакәа, ԥхьаҟатәиқәа днарышьҭалеит. Урҭгьы, раԥхьаҟа џьоукы шҩеиуаз анырба, рыҽқәа наҵдырҟьан, ирыхьӡеит. Никәа дҩеиуан имацара, ҩ-гәыԥк аҽцәа дрыбжьаханы. Ус аԥхьа иҩеиуаз Мҷышь ихыз ацҳа инадгылеит. Арԥыс иаагәеиҭеит ауаа рацәаны абнара зхы нылазкуаз адәҳәыԥш аҿы ишеизахьаз. Ишьҭахьҟа иаауаз ихьигӡарц ааиӡбан, аӷәра аҽы иааҿаирххеит. Убасҟан илымҳа иааҭасит ишьҭахьҟа иаауаз ираԥыс, ҽцәақәак еиԥхеибарс ишихьӡоз. Уаҳа ахьаԥшра изымгәаӷьыкәа, иҽы ишьхәа нарба, днеихеит.
Ԥыхьа илаԥш ишыҵашәаз еиԥш акәымкәа, абна харгьежьшәа изкәыршаз адәҳәыԥш еиҵых аҿы анхацәа еилақь еилагылан. Иҽы абнаҿ аҽқәа ахьеилагылаз инеиган, ҵлак амахәҭа иаӷәра нахаиршәт, даахьаҳәит.
Адәҳәыԥш иаақәлахьаз аҽцәа, рҽы ҭоуӷанқәа аанкыланы, илҽыжәԥеит, ааигәа-сигәа игылаз рнапқәа аарымырхырц. Урҭ рҿынтә раԥхьа ауаа иаарылагылаз апап ҳаракы, иԥаҵа ԥаџьԥаџьуа, иблақәа амца рыхҵаны, иџьымшьқәа еимассы, инаԥра игылашьеи иныҟәашьеи ирнымаало, Никәа џьара дибахьан.
– Уа, бзиа шәҳәеит! – ибжьы гәаҩаӡа, аԥсҭа ацаҟьа ианԥазшәа, иаагеит.
Никәа дыԥшын, еиҳа-еиҳа дшанхо. Харантә цқьа дизеилкаауамызт. «Иабазбахьоу идумпеира ухазыршҭыша иԥышәырччашьа?..»
– Уа, бзиала уаабеит, Уасил!
– Уа, бзиа збаша!
Уи ахацәа иааиԥылоз иеигәырӷьаны аԥсшәа аниарҳәоз, Никәа инаҩсан игылаз, ихы уаҩы иқәымкӡакәа, ус иҳәеит:
– Уара, арии ара дабаҟаз?!. Ижакьа згеи, уара?!
Анхацәа икарҵәаӡаны апап иеихырхәон. Иара ишлиапа еиқәаҵәа ааихихит, иааигәа-сигәа иҟаз аԥсшәа раҳәаны данаарылагьежь. Убасҟан акыр иҵирффахьаз ихахәы жәпа ишьҭахьҟа аҳәашьеи илахь ҭбааи рыла, Никәа игәалашәеит акомиссар иалхраз рқыҭаҿ илеиз ари апап шиакәыз.
– Апапра ззычҳауа ани иоума! – Никәа инаҩсан игылаз ахаҵа иара иахь даахьаҳәит. – Ахьшь ҭынч иузҭакраҳа!
Никәа ауаа рыгәҭа дналалеит, Уасил дзыдгылаз иреиҳәоз иаҳарц. Акыр данырзааигәаха, ибеит Ашьхаруа Чагәи Хышба Михеи уа ишгылаз. Егьырҭ ирыцыз ауаа рыжәпарахь иҟазар акәхарын, Никәа днаԥшааԥшит, аха уаҩы дибомызт.
– Уара, аҭаҭын сахом ҳәа соумҳәази, узаҟәымҵи? – Уасил аҭаҭынжәга зкыз Миха диазҵааит.
– Ыы, Бзыԥ шьҭахьҟа идәықәлама? – аҵәы налеиҵеит Ашьхаруа.
Миха игәарԥхаӡаны дааччеит.
– Нас арҭ ҳаиҳабацәа иахьа ишәарҳәозеишь, анаасани? – Уасил ажәлар днарылаԥшит.
– Иҳарҳәахуеи, – иҳәеит зыуаҩрахь инеихьаз хаҵак,– еснагь еиԥш иҳахәаӡаша ак ҳарҳәозар ҳәа сшәоит. Ее, уҩызцәа ума ара ушыҟоу рыздыруам ҳәа, рхакәым, рҵыхәагьы ҳдырбарц иҟамызт.
– Аиеи, џьушьт, – Уасил «иҽааирчит», – ишәаны аҩ иҵалахьазаарын.
Ашәақьқәа еицҭҟьазшәа, иеибарччеит.
– Калистрат ажәлар рахь уқәымлан ҳәа иаҳамҳәеи, – иҳәеит Уасил. – Амала, икылҵәоу аҳаԥшьа иҭоуҭәалак кылыкәкәоит, аха аменшевикцәа раԥхьагыла Барцыц Калистрат иоуҳәалак ихы икылсуазаап.
– Ее, Уасил, ҳаҭыр уқәзааит, – ҿааиҭит даҽаӡәы, – иҳахәо ҟаиҵоит ҳәа ҳауизаах, абӷа имоуп, абӷа. Абӷа ианакәызаалак имчуп.
– Сара сыбӷа ԥҵәеит ҳәа уаҳама? – иҳәан, апап зегьы даарыцыччеит.
Ацҳа аганахь ираҳаз амашьына шьҭыбжьы зегьы аахьанарԥшит. Амҩа анарҭа, ауаа рыгәҭа инеины иаангылеит. Ашьҭахьтәи атәарҭаҿынтә дҩагылеит Гәдоуҭатәи аучастка акомиссар Кәыҷа Картозиа. Ауаажәларра ршәарҭадара ахьчара аиҳабы Калистрат Барцыцгьы дҩагылеит уи ишьҭахь, инапқәа ицырхырааны. Кәыҷа, ажәлар рыхшыҩ иааиз ирзырышьҭырц, инапы ҩышьҭихит.
– Иҟалозар, шәааизыӡырҩы ҳаҭыр зқәу Барцыц Калистрат.
Калистрат инапы жәпа аԥсылара накны икаба амаӷрақәа ирҭамӡоз, хаҳәык ацраҳәазшәа, дҩахан, ацәажәара иҽыназикит.
– Аԥсуа жәлар – намыси патуи згым, зчеиџьыка зманы амҩа иангылоу жәларуп.
– Уи ала иуҳәарц иуҭахи? – Уасил ҿааиҭит.
Калистрат, ииҳәарц ииҭахыз шицәеиԥхьыттаз убартә, ила ҭырхаха апап днаизыԥшит.
– Аԥсны жәлар еснагь рхақәиҭраз иқәԥон, – иара дналагахт. – Иахьа ҳара аԥсуаа ҳҭагылоуп атәым тәра ҳхаԥарц акгьы згым аамҭа.
– Ус еиԥш аамҭа ҳара ҳанбаҭагыламыз? – иаагеит хаҵа бжьык. – Аха иҟаҳҵари?
– Иаҭахыуп ажәлар рымч еизыргарц, – иԥсы ааҭалеит Калистрат, – иазықәԥарц еснагь рхы зқәырҵоз рыламыс. Ишыжәдыруа еиԥш Гагра Асовет мчы абольшевикцәа ишьақәдыргылеит. Гәдоуҭа ишыҟаз, ажәлар рус кажьны, уахь ицақәаз зыгәра жәгақәоз џьоукы ыҟоуп.
– Урҭ ара ианузаалак, ушцәажәо Анцәа ибахп, – иҳәеит Уасил ицыз аӡәы.
– Уажәы гаграа ҳара иҳавасырц цәгьа ирбом, – уи ибжьы «иаҳаӡомызт» Калистрат. – Ҳара иаҳуалуп, ҳамч еизганы, убарҭ рыҽрылаҟьашьра ҳҽацәаҳахьчарц. Асовет мчы Аҟәагьы ишьақәдыргылан. Аха ауаа ишырмыхәуоз анырба, мап ацәкны ирхырҳәеит. Ианаҭаххагьы, Гагра ахы иақәиҭтәны, аурысқәа ԥхаҳҵарц ҳазхиазароуп.
– Нас изуҭода Гагра? – бжьы еиҿамск аагеит.
– Аӡәгьы! – Калистрат ибжьы ҩыҳареикит. – Аԥсуа дгьыл аԥсуа иоуп изтәызааша.
Еилагылаз, аус аҵыхәа ахькылсуаз рбарц, иӡрҩуан.
Убри аамҭазы, абб харччыла, ахы ажәлар ирықәк, Калистрати Кәыҷеи ртәы иеиԥшыз, аха акыр инықәсхьаз даҽа машьынак аҿаанахеит, абираҟ ҟаԥшьы ахаргыланы. Аменшевикцәа рмашьынаҿынӡа имааицкәа, иара ааҭгылеит. Хә-ҩык ахацәа, рнапқәа аҟаԥшьқәа аркны, уа иангылан.
– Ҳаԥсуа жәлар, бзиа шәҳәааит!
Урҭ рахьынтә зегьы раҵкыс икьаҿыз ауаҩаса инапы ргәаҩашәа иҩышьҭихит, маҷк илымҳа инадкылашәа. Уи ихьшь бла ҵарқәа знык избахьаз ихашҭуазма.
– «Адикәан?! – Никәа иааџьеишьеимт. – Апап Уасил идикәан!»
Рхаҿқәа аархалашан, ажәлар аҭак неиларԥсеит.
– Шәыԥшы, Несҭор! – иҳәеит ԥыхәьа Никәа дзыдгылаз ахаҵа дааскьаны.
– Дарбан Несҭору! – Никәа дааизҿлымҳахеит.
– Несҭор а-Лакәаба! Дышԥоузымдыруеи?
– А-Лакәаба Несҭору? Адикәану?
– Дарбан дикәану? – егьи дааччеит. – Амшгаха имоума ддикәанхартә. Ҷнагә иоуми, уара, дышԥоузымдыруеи?! – уи ҿыц иџьеишьон.
«Изакәызеи ииҳәо, схы еилагама?! Ма иара деилагоу?»
– Несҭор иакәу Ҷнагә иакәу, абни ауаҩ кьаҿ дзусҭада?
– Ҷнагә ихәыҷы хьӡоуп, уара, – «абна улҵма?» ҳәа дҵаауазшәа, ихы ааирҵасит иаҩцамыз уи ахаҵа.
Инеизҵаа-ааизҵаақәоз рыбжьы рацәахазшәа збаз Несҭор дласӡа инапы ҩышьҭихын, иҿацаз ибжьы адәҳәыԥш инахьигӡеит:
– Шәааӡырҩы, иҟалозар, ажәлар шәхаҵкы!
Ааҭынчрахеит.
Никәа иааизымбатәбарахеит иахьантәарак ауаа реицәажәабжьи реиқәҿыҭбжьи зхылҩуаз, уажәы ибжьыдахаз аҳауа цқьа.
– Аԥсуаа! – зыгәаӷьра ҵары зныԥшуаз аблақәа кәеицеиуа изхалашоз арԥыс ажәлар даарылаԥшит. – Салам шәымоуп Гагра ишьақәгылаз аусуцәеи анхацәеи р-Совет мчы аиҳабыра рҟнытә.
Ари ауаҩы дызлааз амашьына рбеижьҭеи, ирура рзымдыруа игылаз Кәыҷеи Калистрати неиҿаԥшы-ааиҿаԥшуа рмашьына иаанхалеит, еиҳараӡак ажәлар рҿынтә знапы ааинызҟьақәаз аныҟала.
– Гаграа ҳарҿыԥшны, ҳаргьы ҳақәԥароуп, – урҭ ирҭахы-ирҭахым раӷа абольшевик изыӡрҩуан, – ақырҭуа меншевикцәа Аԥсны иахаҳцароуп. Ҳаԥхьа иааиз Калистрат ишәеиҳәазар акәхап аԥсуаа ҳхы ҳахьчароуп, аҟаԥшьқәа ҳақәлоит ҳәа. Аҭагылазаашьа ус иҟалеит, Калистрат, уи иҩызцәа аменшевикцәеи, ҭауади-аамсҭеи ԥыҭ-ҩыки аԥсуаа ирхаҭарнакцәоуп ҳәа рхы рыԥхьаӡартә. Анхаҩыжәлар! Дарбану шәара шәзыдгыло, асоветқәа шәрыдымгылозар? Абарҭ аменшевикцәа роума? Урҭ рыдгылара ҳшыхнарҵәо жәдыруаз, аԥсуа нхаҩы шьаҭар дыҟамкәа ишҳалго. Аменшевикцәа рымацара ракәым ҳара ҳазҿу, амал змоу зегьы рҿынтә ахақәиҭра ҳҭахыуп ҳара. Ҳара ҳхала ҳхақәиҭра ҳазықәԥароуп, уи даҽаӡәы иааганы иҳаиҭаӡом. Ҳара ҳангылалак, иҳауеит ацхыраара аурысқәа рыҟнытә. Ишьҭышәх абџьар! Шәеидгыл, аԥсуа жәлар!
Игәырӷьаны зыбжьы еилалаз ауаа рҽааиқәыркаанӡа ҳәа, Несҭор дыԥшын, ицамцамуаз иблақәа рыҵанӡа аҳалалра ргәыҵаҵәахны.
Калистрат ак иҳәарц днапырхахон, аха ихәылшәоз уаҩы иаҳауамызт. Кәыҷа, ажәлар Калистрат изыӡырҩырц, иҽԥышәаны дыҳәҳәон:
– Калистрат шәизыӡырҩы, Калистрат!
Урҭ ирыдгылаз, аамсҭашәала иеилаҳәаз џьоукы рыбжьы цәгьахеит. Урҭ уажәакәын Никәа ианлаԥшықәиҵаз. Убасҟан апап Уасил, ауаа днаргәылсны, ашьшьыҳәа Кәыҷа Картозиа днаидгылан, иҽимырбакәа илымҳа дазааигәахеит.
– Уаҟәыҵ аҟаара, ацгәыхш змырсац аласба! – илыма дынҭаҟаан, ахәы зқәыссыз инапы раҵәаны иқьышә инҭеикит.
Кәыҷа, ижәҩахырқәа ааиҵакыҷын, дхьаԥарчхан, длацәҟәысуа длатәеит. Кәыҷагьы Калистратгьы змыхәаз ажәлар, Уасил ибжьы гәаҩа иаахьанарԥшит. Уасил иеиԥш зны ипапыз Калистрат иахь ихы наирхеит:
– Уара дарбан нцәоу зхьышьаргәыҵ уакәыхшо? Ара уара унцәа дыҟам, апап Калистрат. Араҟа ашьапкра мҩаԥызго апап Уасил – абольшевик иоуп! Уца уԥсцәа рахь! Уца!
Зҽыҵәахны иааиуаз адыд-мацәыс ажәлар иаарылалазшәа, адәҳәыԥш аччабжьы хҭҟьараха иҩахҟьеит.
Уасил ишлиапа ашьҭахь ала днагәҭасшәа, илахь илҭаиршьшьын, иҟәыҟәӡа илеидтәалаз аменшевикцәа днархыҵны дцеит.
– Ажәлар шәхаҵкы! – Несҭор ауаа ааирӡырҩит. – Иҳауеит ацхыраара, ишшәасҳәаз еиԥш. Уи агәраганы шәыҟаз. Шәачантә аҩыза Поиарко иаҳзааигеит агвардиа ҟаԥшьқәа.
Никәа ахәыцра дынҭанагалан, сахҭан маҭәала иеилаҳәаз аурыс ииҳәоз иаҳауамызт.
«Нибарҵәароуп абарҭ иахьцалак ргәы иҭоу. Агвардиа ҟаԥшьқәа? Аруаа еивыргеит. Ашьа кадыршуеит. Аешьцәа еибадыршьырц ргәы иҭаркит. Уаҳа ҳәатәык еицырзылымхуа, ирыҵалазеи? Уамашәа иубаша, аӡәы дхьаҵырц игәы иҭам».
Никәа аӡрыҩрахь ихы анирхоз, зжакьа еиҳагьы игыушәа зхаҿы унарбоз Поиарко иажәа хиркәшон.
– Ҳара ҳааит ацхыраараз, аҩызцәа аԥсуаа. Ҭачкәымла аӡәы ҳамч идаагаларц ҳгәы иҭам. Асоветқәа рымч здызкылаз рыхьчаразоуп ҳзаарышьҭыз, ус иҟоу роуп ҳәа иҳаԥхьаӡоит гаграа,ажәлар ркомиссарцәа рымч гәыкала иақәшаҳаҭхаз, бџьармцалагьы иқәԥоз.
Уи ииҳәаз еилыкка ишеиликаазгьы, иажәахә еиҭаганы, зҵаарақәакгьы, инарыҵшьны дрыхцәажәо, ажәлар ирызназгаз Уасил Агырба дааизыӡырҩит Никәа. Аханатә зҿлымҳара ахьырзыҟаимҵаз арԥыс ихы иаавибааит, агәырқьҳәа ауаа рнапеинҟьабжьы ашьхара ианыҩызшәа ианаага.
– Аԥсуа жәлар! – Лакоба иааирӡырҩит. – Ишәхашәмыршҭын аменшевикцәа шҳаԥгылоу. Урҭ раԥыхраз иқәԥоит Аахыҵ Кавказ ажәларқәа зегьы. Аԥсуаа, шәҽеидышәкылала! Аменшевикцәеи амалуааи рыгәра шәымган. Нагӡара амазааит аусуцәеи анхацәеи реидгылара! Нагӡара ақәсааит Асовет Аԥсны!
Хыс бжьык адәы иҩахыҵәеит, ицәажәоз иажәа ааҿахҵәаны.
– Ҳаи, абааԥс!
– Иҟалазеи?
Иааилауаҭырит.
Никәа ихы шьҭыхны ауаа дырхыԥшуа, днаԥшит, иҟалаз еилиргарц. Еижәыланы хәдацәахьы еибакит ззуҳәашаз ҩыџьа еимырхуан. Урҭ шеибарххоз, даҽа ԥыҭ-ҩык рҭаҷкәымқәа ааиларԥсан, анхаҩы ҷкәынцәеи аамсҭа рԥарцәеи, гәыԥ-гәыԥ рыҽшаны, иеибакит. Ҷкәына еилҟьак, ицырцыруаз тапанчак кны, даарылԥеит. Зтапанчақәеи зҟамақәеи ирзыҭрысыз аамсҭацәа анхацәа еижәыланы иаарыкәшан, рабџьарқәа аарымыркәыцәааит. Хаҵак, раԥхьа атапанча зманы иаацәырҟьаз днаидгылан, изқәа днаснасны, дааирҽхәеит.
– Уқәақәра згааит, бжьасҵас дышԥааиқәуки!
Никәа уи ахаҵа дизҵааит:
– Иҟалазеи анаҟа? Сыԥшуеит, аха акгьы сзеилыргом.
– Умбои, ани аменшевик Лакрба Уарлам, итапанча 0ԥааны а-Лакәаба ианылаиқәик, ари арԥыс деиҵас дыԥан, инапы днахьынҳалеит, ихгьы ирблаҟьеит. Еизарацыԥхьаӡа уи аамсҭа Лакрба аԥыжәараз деихоит, аха а-Лакәаба ҷкәынгьы иуам.
Ажәлар, амашәыр ахьеиԥдырҟәҟәааз иеигәырӷьаны, абольшевикцәа зықәгылаз рмашьынахь иаахьаҳәит.
– Нагӡара ақәзааит аԥсуа џьажәлар рхеидкыла! – Несҭор иажәа даалгеит.
Амашьына аақәҵәины аҿынанахеит. Уи иагоз ауаа хьаҳәны рнапқәа ажәлар ирзырҟьон, ацҳа инықәсаанӡа.
Урҭ ирышьҭаланы, ауаа аимпра рҽазыркит. Аменшевик комиссарцәа, акы рҳәарц иазгәаҟуан,аха ирызхьаԥшышаз уаҩы дыҟамызт, адәҳәыԥш иаақәхақәаз, ибџьардаз аамсҭацәақәак ракәымзар. Напхгара ззырурц ргәы иҭаз аизара хырбгалан. Рмашьына аадырҳәын, Гәдоуҭаҟа рхы дырхеит.
Никәа иҽы аӷәра ааԥиртлан, дыҩҽыжәлеит. Илаԥшҳәаа ахьынӡанаӡоз амҩақәа анҭацәы, ддәықәлеит. Амҩа дшаныз хәлар, дышиашаз Хыгә иҿы днеир иҭахын.
«Урҭгьы егьырҭгьы рҿы усс иҳамоузеи? – иибаз-иаҳаз ихазы ҳасабк рзиурц иақәкны, дхәыцуан иара. – Ианбыкәыз аԥсуаа ирыхәахьоу милаҭк ианыҟаиҵахьаз? Урҭгьы егьырҭгьы рҿагылара ҳалшароуп, ирфахьоу ҳтәыла анеиқәҳархо.»
Хыгә Никәа дизыԥшын. Уи ихы ишәиуан ихала дахьымцаз азы, арԥыс дахьынӡаизыӡырҩуаз. Абырг Гагра Асовет мчы шышьақәдыргылаз атәы иаҳазижьҭеи, акырӡа игәы каҳан. Уи амч иаҳа ишдууз ицәа иалашәахьан. Аизарахь ицара иахырҟьаны, гәыбӷанк анирҭашаз аамҭа дацәшәон уи ари абжьарак. Аха, Никәа дандәықәиҵа нахыс, инапы злаҿаҳәаз ашахақәа ԥҵәазшәа баны, арԥыс ихынҳәра дгәаҭеиуа дазыԥшын.
Аҭаҳмада иҟаиҵаз азҵаарақәа убасҟак рҵакы ҵаулан, Никәа, рҭак цқьа изыҟамҵар ҳәа дшәаны, ҭынч дцәажәон. Иара уажәакәын цқьа ихшыҩ аназцаз, акраамҭа аус зциухьаз асҭаршын аамҭа зеиԥшраз ибзиаҵәҟьаны иеилырга ишимаз.
Хыгә иҿынтә Никәа дыҩдәылҵит, аизараҿынтә данаауаз аҵкыс игәы еиҟәԥаны. Мҷышьҭа абольшевикцәа рахь ихы еиҳа икыдызшәа ибазаргьы, уажәы иныруан Хыгә ицрыҵра иаразнак ишамуаз.
Уи аамҭаз Хыгә егьи ауада ашә ааиртын, Ермолаи дааиԥхьеит.
– Иуаҳаи? – Хыгә дҵаауан.
Ермолаигьы ихы ааиҟьеит.
– Аҭагылазаашьа даара иуадаҩуп, – аԥшәма дааҭгылеит. – Ҳаҷкәынцәа еиларгаӡеит, убри ауп сгәы иалоу. Уи, шәачатәи абольшевик, иахьа ара аусҳәарҭаҿ даакыдгылахьан. Игвардиа иманы, ацҳа дықәымсыр иушам.
Алшәындба Чагә аҽынгьы имацара аусҳәарҭа дыҩнатәан. Ақыҭа усқәа назыгӡоз иара иакәын. Миха аамҭа зынӡак имаӡамызт. Егьарааны иӡбахә уаҳауазаргьы, уи Гагра, Гәдоуҭа, Лыхны, Мгәыӡырхәа дыҟан. Уи
дзыцныҟәоз Несҭор, апап Уасил, ааигәа афронт ахьынтә ихынҳәыз Кәаҵиа Инал-иԥа, Чагә Ашьхаруа усгьы ҭыԥк аҿы изааиҿасуамызт.
Алшәындба, ахышә ахь дахьынаԥшуаз, ибон Хыгә Чыгәбар, игәашә дааҭыҵны, аанда иадҟаҵалаз арымӡ дшықәтәаз. Акы ааигәалашәазшәа, Хыгә дҩагылан, аусҳәарҭахь иҿааихеит. Уи арахь ашәхымс ишьапы химгацзижьҭеи, шықәсык ҵхьан. Абырг данааҩнашыла, Чагә, аҟәардә дизааханы, длаиртәеит.
– Дад Чагә, ҳара ҳхаан ажәлар рус знапы ианыз иахьа хәлаанӡа ақыҭа усқәа дырҿын, – иҳәеит иара. – Аусгьы шԥаауаз, аа?! Уажәы шәкомиссар дабаҟоу, аа?
– Ажәлар рус ауми дзышьҭоу, – арԥыс иааигәамԥхеит иаҳаз. – Аҵәаҟьасра дауцах.
– Ҳара ҳхаан аиҳабацәа ас ирацәажәаӡомызт.
– Шәарҭ шәхаан аиҵбацәагьы хаала ирацәажәон ауми иҟалаз.
– Абас ауп урҭ аурысқәа ишышәдырҵаз – иаахжәаны ацәажәара, – Хыгә арԥыс дихәаԥшуан дкылкааны. – Уара ухәыҷуп, иудыруазеи. Иуарҳәо акәу џьушьоит. Миха дызбар акәын иахьа исҭахыз.
– Уи узизҵаауа аҭак здыруазаргьы уздыруам иахьцалак, – Чагә датәеимбозшәа Хыгә дахьцәажәоз ааигәамԥхеит. – Ухы аҭәашьаны уанааих, ҳаицәажәап.
– Уи сара сиазҵаарц сҭахыуп абри изҿыу аус ахы ахькылсуа акридыруама ҳәа.
– Даналагах идыруазар акәхап.
– Ԥыхьа ауаа ҳаҭыр еиқәырҵон, еилацәажәаны аус амҩа азырыԥшаауан. Уажәы шәызлагаз закәызеи: ажәлар еиқәшаҳаҭны иалырхыз ауаа, абџьар рҿакны, рҭыԥ идәылцаны, шәара шәнатәеит, аусқәа зегьы мцабзла , аешьцәаҵәҟьа еиҿаргыланы, ршьа каршы, иҳаӡбап ҳәа шәаҿуп. Иабаҟоу ҳабиԥара рџьынџь ирыланааӡаз аҵасқәа?
Чагә дҩагылан, ахышә аҿы днеин, изқәа надҵашәа даагылеит, инапқәа игәыҵаԥса.
– Ҳара, – даахьаҳәит Чагә, – ҳаниз нахыс ҳцәа-ҳжьы иаладырҽуан аҵас бзиагьы аҵас бааԥсгьы. Хыгә ухаҵкы, уара уажәы узлахәыцуала, ҳара ҳахшыҩ маҷхеит, адунеи ыҵабгеит, акәымзар ауаа ирыҵалазеи, еиҳаби еиҵби зеихамҵгыло ҳәа, уҳахәаԥшуеит.
– Уара утәала сиашаӡам? – Хыгә ибон аҿыц хәыцра иаҳарц дшыҟаз, аха «асаби» абырг изыҟаиҵаз ахшыҩрҵара изычҳауамызт.
– Ажәлар рыбла хтуеит, – иҳәеит Чагә, игәыҵаԥсаз инапқәа аартны. – Ирҭахым, аихаҵгылара ҳәа узхашшаауа аҵас изыҵымҵуа, џьоукы рхәы руларц.
– Ҳара аӡәгьы ҳхәы иаҳмыруит.
– Уансҭаршныз иухьчоз азакәан имҩаԥнагоз убри аус акәын, – арԥыс дааҭгыломызт.
Сыздыруам шәара, ҳҵас еилагацәа, ишәырҿиара.
Чагә дааԥышәырччеит.
– Убарҭ аҵасқәа рылҵшәа заа еилзыргаз иоуп иҵабыргны ахшыҩ цҳафыр змоу. Убас ҟазҵаз изцәырҵуеит уажәраанӡа изышьҭамыз, аха иҳасабтәу аус ду: ауаа реиҟарамра иарҿиаз аҵас шаԥырхтәу.
– Убри уалны абольшевикцәа рыхәда иқәхеит?! – абырг аҵәы налеиҵеит.
– Уи ус дууп, – Чагә даахәыцт. – Анагӡара зҽазызкыз ауаагьы ирымарҽхәатәуп.
– Сара излазбо ала, урҭ зҿу аус ибзиаӡаны уаларгалеит. Уалалахьоума рпартиа?
– Уи саҭәаршьартә макьана ус рзыҟасымҵацт, ҵабыргны сгәы иалоуп.
– Уи апартиа иахьакәым џьара зны укылнагноит, убри ухаумыршҭын. Аԥсуаа еидгылароуп, егьирахь малла ишаны рыхәаԥшра амилаҭ иазеицәоуп. Аԥсуа нхаҩы еснагь аамсҭа бзиа дааивыаҟәыло дынхон.
– Иҟоуп амал змоу анхацәагьы. Урҭгьы аџьажәлар ираӷахеит уажәшьҭа.
Чагә ииҳәоз ззырхаз Хыгә иауизеилымкаахуаз.
Ермолаи идухан шыҟаз ӷьал-пал быжьқәак аагеит. Иҟалаз ибарц, Чагә дыҩдәылҟьеит. Адухан аҩныҵҟа џьоукы еиҿыхон. Хыгәгьы Чагә днаишьҭалеит.
Адухан аҩныҵҟантә Ермолаи Бедраҟ ддәылицарц даҿын. Бедраҟгьы Ермолаи диақәԥарц диҿагылан. Урҭ ааидыххылар иуамызт Сымсым Шьааиб.
– Ах, уара аменшевик! – Бедраҟ дыҳәҳәон, Шьааиб дивсны, Ермолаи ихәцә ҵикаарц дкәараҵо. – Иацоуп ара уанааиз, ҳара аԥшәмацәа ҳахыуцарц уҽазукхьеит, адухан ҳдәылуцо-егьиуа, агьааур!
– Уҽеиқәк, ахьчарада акгьы зымбац! – уаҩы дшимбацыз Ермолаи дыцәҳауан.
Бедраҟ деиҭажәылеит. Шьааиби Чагәи неихьынҳалан, днадыртәеит.
– Ашхырцәаӷьқәа реиԥш шәаҳхапапеит,– Бедраҟ дахьыладыртәазгьы дырзеиқәкуамызт. – Аԥсцаха ҳашәҭом, уара, ҳанхара ҳахыбааны. Ҳмал акәымшәа шәдуханқәа рҿы ишәҭиуа.
– Уара акгьы умсымхит, исҭиуа, иеиҭасырсуа, уи сара исусуп.
– Уаагыл, уаагыл! – ҭынч даатәеит Бедраҟ, инапқәа аишәа инықәҵаны, иватәаз арԥарцәа усгьы даурыжьуамызт. – Ҳхақәиҭра убахра уҟоуп.
– Уаҟәыҵ наҟ! Ахақәиҭрахымкәа, уҿаҳәаны урымазаап, аччиа.
– Ах!!!
– Шәаҟәыҵ наҟ! – Бедраҟ дҩаҵԥаанӡа, уажәраанӡа ҭынч ашә илагылаз Хыгә ибжьы ҵары аагеит. – Уҽеиқәк, Ермолаи! Амцхә уҳәацәоит, – иблақәа ҵархәны уи инаиирбеит. – Уаргьы уаҳа ҿумҭын! – Бедраҟ днаиқәҵәҟьеит. – Ахақәиҭра ыҟамызт аԥсуа милаҭ рзы. Иагьыҟалом.
– Иҟалоит! – Бедравҟ ҿааиҭит. – Бџьарла иҟалоит.
– Ҳарҭ ҳнапы абџьар акыуижьҭеи иахьакәым, – Хыгә ибжьы ааирӷәӷәеит, зегьы ааиқәнакит. – Ҳабдуцәа абџьар заҟантә ишьҭырххьаз? Ҳабацәа нҵәахьан. Урҭқәа бзианы сара издыруеит. Амҳаџьыр сақәлоуп. Уажәы ҳаргьы ҳаиҭалагеит аиӷыӷибагара. Ас ианбанӡа?
– Нас иҟауҵашаз? – Бедраҟ дааибакит. – Уааины уааҳадтәал. Уаҵәца шьҭых, уныҳәала, «аԥсуара Анцәа иныҳәааит! – ҳәа. – Аԥсни аԥсуареи еигымхааит!» ҳәа. Ас акәымзи анкьа ишыҟауҵалоз. Уажәгьы ахақәиҭра абақ ҳәа ирызкашәаргьы уздыруам.
– Уарак ауама ҟауҵозар аамбари, – иҳәеит Хыгә. – Узықәгәыӷуа аҟаԥшьқәа рхатә усқәа рымоуп. Уара иушьҭаӡам.
– Сгәанала, – арҭ «реицәажәара» Чагә ҭынч иҽналеигалеит, – аҟаԥшьқәа рус еилкаауп.
– Урҭ, ара иааир, изеиԥшрахара атәы нас ишәҳәалап, макьана шәмыццакын, – Ермолаи, чаврала ихаҿы рбо, насҭха днатәеит. – Уара, – уи ихы Чагә инаизирхеит, – аҵара умоуп. Иуаҭәасшьом убри еилымкааӡакәа уахьцәажәо.
– Уара уцәажәашьа уаҭәасшьоит, – деиҵамхеит Чагәгьы.
Ермолаи дааицралаӡеит, аԥынҵамрыцқьа (иара итәала) ас аҳәынҵәа игәыдҵара ахьилшаз изымчҳакәа.
– Башаҵәҟьа шәҽышәҟьашьуеит, – иҳәеит иара. – Шәыржьоит урҭ абольшевик гызмалқәа.
– Алымҳа ахьеиԥыршьуа удыруазар, Чагә, аа? – Бедраҟ арԥыс иахь даахьаҳәит.
Чагә иҽникылеит, аха Шьааиб изымчҳакәа аччара нхиҵеит.
Ермолаи ишихыччоз еиликааит, арԥарцәа рхымҩаԥгашьа игәамԥхакәа, Хыгә данынеиҿаԥшыҵәҟьа.
– Уара уакәҵәҟьами аҽада! – иҳәеит Хыгә иаарԥшқашәа, Бедраҟ дыҵнамырҟьарц.
Ермолаи дышҳазӡа даақәхеит. Нас мчыла иҟаҵаз ччаразшәа акы нхиҵан, аха игәы, аҵәы ршы нҭыршьызшәа, ишалсыз убартә, иблақәа цәымӷшақә иааиқәиҵеит. Ицәеижь еилыбзаауа дҩаҵҟьан, акәац ԥҟага аҳәызба аақәиԥааит.
Чагә дҩаҵҟьан, уи днаиҿагылеит.
– Даужьҭ, уара даужьҭ! – ҿааиҭит Бедраҟ.
– Ермолаи! – Хыгә, дымҵысӡакәа дахьгылаз, ибжьы Гаделиа дааиқәнакит. – Бедраҟ сылашара, хьымӡӷ ҳаумырган, суҳәоит: удәылҵ!
Бедраҟ, дыбжьажьозшәа анырба, Шьааиби Чагәи дындәылыргеит.
– Иҟалеи, Бедраҟ, – иҳәеит Чагә, – шәақьк урҭазар, иубалак ҟаҵала ҳәа уарҳәама?
– Исзымычҳаит, Чагә, – иҳәан, Бедраҟ, арԥарцәа дрыцны, иҿынеихеит.
– Ас акыр узыҟаҵома, Ермолаи? – Хыгә даахьаҳәт, Бедраҟ данындәылырга. – Уи уара иуаҭәашьам, аиашаз.
– Исзымычҳаит, Хыгә, – иҳәеит Ермолаи, Бедраҟ иеиԥшҵәҟьа. – Ақырҭуа демократиатә республика аӡбахә шиҳәо иҿы ҭыӡәӡәаацәҵәҟьаноуп. Ма акыр еиликаауандаз.
– Агьыззеилымкаауаз аԥыжәара ҳцәыргеит ауми иҟалаз, – Хыгә дцарц даахьаҳәит. – Амала, – дааҭгылеит иара ашәхымс аҿы, – акгьы рзеилымкааҵәҟьо џьумшьан. Ҳара еилаҳкаауазароуп абольшевикцәа ажәлар мчыла ишрыдрымҳәало. Џьара иаҳиааиуеит, аха ахьаҵра аҭахым.
Хыгә, амҩа ааихҵәаны, агәарԥ дынҭалеит. Ара аҵаҟа дхәыцуа акраамҭа дтәан.
«Аҟаԥшьқәа Гагра иаангылом… уаҩы изаанкылом. Лыхны иаарласны анхацәа реизара ду ҟаларц иҟоуп, аха уигьы узықәгәыӷша акакәым, ҳҩызцәа аӡәырҩы убра зегьы рыӡбарашәа ргәы ишабогьы. Амрагыларахьынтә мчык ҳазԥшымзар, ҳусқәа цәгьахоит, Урҭгьы егьырҭгьы зыгәра угода. Абџьар зкыу уаҩы диеигӡома аҟаԥшь, ашкәакәа – зегьакоуп, ирҳәцәахоит. Ҳаамҭа ишԥаҳханарбгеи?!.»
Аҭаҳмада (иныҟәашьала аҭаҳмада узизҳәозар) аҭуан, акьыба нкыдыргыланы, дҩыхәнеит. Уаҩы илаԥш ахьымнаӡоз анаӡара иҽыларҟәны днеин, акасыжәқәа иқәжьыз ааилырттаны, агәыгәым аарылихит. Иааирыцқьан, иманы дылбааит.
Аҽны иара ида аҩны уаҩы дыҟамызт. Аишәа днадгылан, ахьархьар бжьы мыргацәакәа, агәыгәым ахы ларханы, иҩежь еилаарцыруаз ахь-ԥара лықәиԥсеит. Хыгә иҵәахны имажьын ақьаад ԥарагьы, аха еиҳа дзықәгәыӷуаз ахьы акәын. Иԥсы ааивигазшәа аҭаҳмада длатәан, илаԥш ааҟәымгаӡакәа имал дахәаԥшуан, уи бзабааха иԥыларц, арҳаразы закәытә џьабааз иибахьаз, гәаҟраз дзықәшәахьаз мгеимцарала игәаларшәо. Аҵыхәтәан адырҩегь даақәыԥсычҳаит, аԥсеивгара нҭицазшәа. Ихьы еизыҳәҳәаны агәыгәым инҭеиԥсан, ахҩа лахҩаны, ицәарҭаӷәы иныҵаиргылеит. Анылашьца иааҵиган, ирхиахьаз ажыгагьы има, ауҭра дынҭалеит. Алаҳа аҵаҟа акырӡа ижны, агәыгәым нҭаиргылан, иааимеиԥсеит. Ҳаскьынк ақәиаанӡа, уаҩы илаԥш амаахарц, фацамацақәак нақәиԥсан, днахынҳәит.
Хыгә акыр игәы ҭынчын.
Уи иԥсы ахьынӡаҭаз имаӡа измырзеит, аха игәы иаанагозма мышкы зны аӡәы иҵихрын имал ҳәа…
Асҭамыр Инал-иԥа, иашҭа дшааҭалаз еиԥш, маҵуҩыс изынханы иҟаз идиҵеит иаарласны КәаҵиеиҞанчоубеии изиԥшаарц. Амаҵуҩы дмыԥшӡакәа Кәаҵиа Инал-иԥа иахь ихы ирхеит, уи дахьынхоз ацуҭа Аҭыӡҭа маҷк набжьан. Уаантәи дшаахынҳәлак, Ҟанчоубеи иҿы днеиуан, уи инхарҭа ахьыҟаз Асҭамыр иаҳҭынра иавагылаз ауахәама анаҩсан акәын.
Асҭамыр аҩны дныҩналан, жәабаҟа шықәса раԥхьа Франциантә иааргахьаз идиуан днықәтәеит. Уи Аԥсуа Совет аилатәара аҿынтә дхынҳәит. Уаҟагьы рҳәатәы еицҿакны аус рызуамызт. Иара дзыдгылоз агәыԥ ирҭахын аԥсуа-черкьес ҳәынҭқарра аԥырҵарц. Даҽа џьоукы ақырҭуа меншевикцәа ирыдгылон. Иҟан абольшевикцәа рахь зхы кыдыз афракциагьы.
«Ианамуӡах аменшевикра ҳҽазаҳкыр еиҳа иеиӷьуп, – Асҭамыр, дкараха дшыҟазгьы, дзымтәакәа даалаҩеит. – Аха аҟаԥшьқәа рыцәқәырԥа нкылашьас иамоузеи? Адунеи аиҟаратәра аӡбахә заҳауа анхаҩы дузынкылашам, иҭахыуп уигьы сара дсаҟарахарц. Аха шәышықәсала аамҭа иагәылҳәаны сабацәа исзааргаз аҭауадра злакасыжьрызеи. Уи шьала-дала исыӷроуп. Смаҵуҩы сивагыланы, аҽага кны амхы сҭаларыма? Доусы итәы имазароуп.»
Асҭамыр ас еиԥш иҟаз ахәыцра ырҵауланы игәаҵа иалымсыцызт азы, ицәеижьгьы ааилыблааит. Ус еиԥш аамҭа ҟалахьан.
«Ирыҵалазеи саб иашьцәа рԥацәа? Урҭ мал дук са сеиԥш ирымам, аха ҳадгьыл шаны ирымами, ирылаӡами аҭауад-аамсҭа шьа?»
Дааҩнашылеит Асҭамыр иԥҳәыс.
– Бзиала уаабеит, батоно Асҭамыр!
– Бара еснагь еиԥш быблахкыгоуп, – иҳәеит иара, иааидгылаз иԥҳәыс лыжәҩахырқәа анааникыла, игәырҩақәа ааихашҭызшәа ихы баны.
– Ус ҽеимк аӡбахә умаҳаит ҳәа сыҟам? – аҳкәажә лхаҵа, илакҭа дхыԥшыланы, илбон игәаҵӷа зкыз.
– Сааит бара бҿы, изаҭахыузеи урҭ рылацәажәара, – Асҭамыр ахышә ахь иҿынеихеит.
– Урҭ рҭыԥ иқәымҵакәа, ҳара ҳҭынчхом, убри азоуп рыӡбахә ҳамҳәар замуа.
– Еилаԥаҭеит аамҭа, – даахьаҳәит Асҭамыр. – Ҳашьцәаҵәҟьа ҳазхьамҳәырц иақәыркит. Аибашьрахьынтә рыԥсы ааргеит ҳәа ҳзықәгәырӷьоз ирыӡбеит, ҳанхацәа ҳаҟәганы, дара урҭ инархагыланы, иҳабашьырц. Афронт аҿы аибашьра рҭахымызт, уажәы аиашьеи-аиашьеи ршьеибакаршра иазыҳәоит. Урҭ ахьыҟаз архәҭақәа хазын, аха игьежьит идеиак рыманы. Анхаҩы иԥа Лакәаба дышьҭырхит ҩыза еиҳабыс. Иаргьы амца дақәуҵар дбылуам. Гагра дшыҟоу уаҳаанӡа, Мҷшьҭа дыҟоуп; уа дықәҵаанӡа, Калдахәара иӡбахә рҳәоит; Амраҭашәарахь ихы ирхеит ҳәа ишыԥшу, ҳаизарақәа еилеигарц, Аҟәа дыҩкылҟьоит. Уажәшьҭа изыҳаӡбарызеи, ииҭахыз ауаа рыла иҽеиқәиршәахьазар? Уажәы дцәырҵит ахылҵшьҭра мап ацәызкыз Ешбагьы, абольшевикцәа Москва дазыҟарҵеит рҳәеит.
– Уаҳа ҳзықәгәыӷша уаҩы дыҟаӡами? Аменшевикцәа роуп Қырҭтәыла еиқәзырхарц зылшо.
Асҭамыр иаҳкәажә ари азҵаараҿ дзылҿагыломызт, лгәы асра ицәымӷын.
– Урҭ зышьҭоу дара рҳәынҭқарроуп, иазхәыцуам аԥсуаа ртәы, – игәы иҭаз ааиртит Асҭамыр. – Макьана цқьа имааԥшыцт, аха Қарҭи Аԥсуа Совети еивҵамлар амуашәа збоит.
Аҳкәажә днахынҳәит дындәылҵырц. Ашә аҿы днаӡаанӡа, даахьаҳәит.
– Дызҿузеи Ермолаи, ухы зыхҭнуҵоз? Цхыраара шәзыҟаиҵарц игәы иҭаӡами?
– Уи идухан ауп еиҳараӡак уажәыҵәҟьа ихьаау.
– Нхаҩыки иареи, аполитика еимакны, ааигәа еибарԥсырц агьрыгымхенит, – лҳәеит лара. – Уи иҟазшьақәа, аиашаз, исгәаԥхом. Аха иаҳәшьаԥа аменшевикцәа рырхәҭак дахагылеит ҳәа саҳаит. Урҭ рмал асалдаҭцәа ирықәирӡыр ҳәа дшәоит Ермолаи.
– Уажәшьҭа иаҳәшьаԥа идагьы, ирҳаз ихатә мал еихеиҳартә дыҟоуп, – Асҭамыр аҭак ҟаиҵеит.
Аҳкәажә дындәылҵит.
Ашҭа ала уааҩназгалоз ашә аартны, амаҵуҩы дааҩнашылеит.
– Уажәыҵәҟьа дааиуеит Ҟанчоубеи. Кәаҵиагьы дшәыхьӡоит дук мырҵыкәа.
Уи дшындәылҵызҵәҟьа, ашәхымс даахыҵит Ҟанчоубеи.
– Усыԥхьазма, Асҭамыр ухаҵкы?
– Аамҭа шыҟоу убоит, – иҳәеит Асҭамыр, Ҟанчоубеи длартәаны. – Ухы абакыду?
– Иуҳәо сзеилкаауам.
– Сара издыруазарц сҭахыуп аамҭа ушазыҟоу.
Асҭамыр игәы иҭаз шизаамыртыз ихаҭагьы ибон.
– Сара изласаҳаз ала, Кәаҵиа, аибашьрахьынтә дхынҳәижьҭеи, абольшевикцәа рпропаганда дагеит, – уи ала далагарц иӡбеит аԥшәма.
– Аиеи, уи дбольшевикыуп.
Асҭамыр иааицәымӷахеит Ҟанчоубеи ииҳәаз дазгәдуузшәа аныԥшра ахьимаз.
– Уара? – дҵааит иара.
– Сара сбольшевикӡам, – иҳәеит Ҟанчоубеи. – Макьана, – ҳәагьы нациҵеит.
– Изахьӡузеи «макьана» – Асҭамыр дҩаҵҟьан, ишьаҿақәа ырццакны, даалеиҩеит. – Изахьӡузеи»макьана» – дааҭгылеит иара.
Ҟанчоубеи ҿимҭӡеит.
Амаҵуҩы дааҩналеит, ашә шаартыз иныжьны.
– Кәаҵиа дааит.
Инал-иԥа Ҟәаҵиа дшааҩналазҵәҟьа, амаҵуҩы днахынҳәит.
– Уара убольшевикҵәҟьоума? – Асҭамыр илакҭа ааирлашьцеит.
– Убри азы усызҵаарц аума сзааугаз? – Кәаҵиа ихымҩаԥгашьала ихашҭхьан Асҭамыр қәралагьы ҭагылазаашьалагьы дшеиҳабыз.
– Ааи! – аԥшәма ибжьы ааирӷәӷәеит.
– Сбольшевикыуп.
– Ухы еилагазар?
– Ус схы збом.
– Уара, ишәдырбазеи убри афронтаҿ шәахьнаргаз? – Асҭамыр дааҵҟьеит. – Ҟанчоубеи акавалеристцәа дахьрыцыз ихы аадырҳәит. Уара аҭырқә фронт аҿы, убзарбзан ушадгылаз, урыԥсахит.
– Асҭамыр ухаҵкы! – ииҳәоз агәраганы, Кәаҵиа ҿааиҭит. – ашәақь мца уанагәылакыу, акырӡа еилукаауеит, уқьаф ҭазза аҩны уантәоу аасҭа.
– Шәеилагаҵәҟьеит! – Асҭамыр даақәҵәит. – Шәеилагаӡеит. Схы ахьызгара смоуа сдәықәуп, ауаа ҳзеиқәырхозар ҳәа, иара «уқьаф ҭазза» утәоуп ҳәа дысхыччоит.
– Уи схазоуп изысҳәо, уара узакәӡам. Афронт акырӡа ҳабла аанартит.
– Иубазеи нас? – Асҭамыр аҵәы налеиҵеит.
– Аиҟарамра иҟаз.
– Уи злаԥырухуазеи?
– Ауаа злеиқәҳархаша ҳашьҭоуп ҳәа уаҿын ԥыхьа. Умҩала аиҟарамра узаԥырхуам. Ҳара ҳамеигӡароуп ҳхатә шьа, ҳашьа дҳаӷахозаргьы.
– Саргьы сыҭауадра нышьҭасҵароуп?
– Уи шузыҟамҵо здыруеит.
– Сара анхацәа рзы акгьы сеигӡомызт. Сыдгьылқәа шаны ирысҭеит, инсырхеит, срыцхрааит. Џьабаа дук дысмырбеит. Уаҳа исылшарызеи, сжьы рфарц иамхны ирымҵасымҵозар?
– Аиашазы, ацхыраара ируҭахьоу ахә шьатәуп, аха уи иаанагом дара уаҟароутәит ҳәа. Ушьҭаҵарҭаҿ иеиқәыжьу аҭаҭын аазрыхда?
– Дара уи азын рыхәҭа роухьеит.
– Аиҭарсра ахашәалахә згода? Уцақәа џьқәреила изырҭәуада?
– Адгьыл Анцәа иацишаз мап узацәкуам.
– Убри акәын саргьы исҳәоз: уара мап узацәкуам.
– Сара сыхьӡ, Аԥсны инахысны, ирдыруеит. Асасцәа сҭаауеит. Аԥсуа ичеиџьыка сымазароуп. Уаҳа ишԥаҟаҵатәу? – амца ицран Асҭамыр, ԥыхьа еиԥш уаҩы иҿимырҭыртәҵәҟьа изыҟаҵомызт акәымзар.
– Анхацәа ирымоу амал хәыҷы ала асасдкылара бзиа мҩаԥугоит. Усасцәеи уареи шәхәы иаҵоуп.
– Ҳарҭ акырӡа ҳабжьоуп… Аԥсуа ҭауади-аамсҭеи рыҷкәынцәа анхацәа ааӡатәыс ирырҭоит. Анхацәа, ҳара иҳаицәаны инхозар, ҳхәыҷқәа ус ираҳҭозма?
– Усҟатәи амал змоу анхацәа рацәам, аамсҭа рхәыҷқәа зегьы ирызрыҭом. Уи иалаҟоу Иналаа рмаҟа иадҳәалоуп.
– Ааит, уара аԥсцәеирымга!
Асҭамыр ичҳара нҵәан, иҟама дназыҭрысит. Кәаҵиа итапанча ааҭиԥаан, уи инаиқәикит. Цәгьарак рылибахаанӡа, урҭ рыгәҭа иаабжьаԥалаз Ҟанчоубеи Асҭамыр дааиҿагылеит диҳәо:
– Абааԥс, хьымӡӷы ҳашәмырган!
Асҭамыр иныруан ианыцәгьараха Ҟанчоубеигьы иара дышидымгылоз. Мчыла иауамызт. Арҭгьы ирылан иара иабиԥара ршьа, рыхгьы ладырҟәуамызт.
– Асҭамыр, – ҭынч деиҭаацәажәеит Кәаҵиа, итапанча ҵәахуа, – сгәы иалаӡоу уара сасцәас аменшевикцәа уҭаауа уалагеит. Урҭ роуп уажәы ҳара иҳаӷацәаҵәҟьоу. Урҭ рнапаҵаҟа Аԥсны иаиуам бзанҵырак.
– Аԥсны бзанҵырак аиуны изыҟалом, џьоукы рнапаҵаҟа иҟанаҵ, – Асҭамыр иблақәа цырцыруан. – Аԥсны ахы иақәиҭны иҟаларц зынӡа изалшом.
– Уи азоума аменшевикцәа уҽызрымаудаз?
– Урҭ роуп ҳара ҳазҿлымҳарақәа ззыхьчо.
– Анхацәа рызҿлымҳарақәа – аҟаԥшьқәа.
– Иуҳәарц иуҭахи?
– Ҳара уаҳа цәажәатә ҳамам.
– Шәарҭ, иналаа, ишәылшом абольшевикхара.
– Ҳара ҳанхацәа ҳзырҿагылом.
– Ус сымҳәеит. Ҳара ҳаидгыланы ҳажәлар агвардиа ҟаԥшьаа ирҿаҳаргылароуп.
– Агвардиа ҟаԥшьы уиҿагылами, акыр узыҟаҵозар.
– Ишԥа? – Асҭамыр дааҵҟьеит уажәы Ҟанчоубеи иахь. – Поиарко ухихма?
Ҟанчобеи иҭахымызт ара ицәыригар уи «дхызхыз» дарбаныз.
– Шәарҭ – аԥсахыҩцәа!
Асҭамыр иашьцәа дәылицарц иақәикуан, Кәаҵиа даахьаҳәны ашә ахь иҿанынеихоз. Аҩбатәи ашә аатын, аҳкәажәи лҭацеи ааҩналеит. Кәаҵиа даахьаҳәит.
– Забиԥара мап рцәызкуа диашьазаргьы ҳаҩнахьы ишьапы еихигар зынӡа исҭахым, – лҳәеит аҳкәажә.
– Ҟанчоубеи, уаала, арҭ раха змада, – Кәаҵиа, ашә ааимԥааны, дындәылԥеит, аҳҭынра ишьапы шҭигоз згәамԥхоз Ҟанчоубеигьы уи днаишьҭалеит.
– Аҳ Ду Николаи Аҩбатәи Аҟәа данааи, аҳаҭыр ду заҭәашьаз Асҭамыр уакәын ашҭаҿ идыркәашоз, – лҳәеит аҳкәажә. – Уԥшы уахькылыргаз уашьцәа!
– Аешьцәагьы зегьы еиԥшым! – ашә дылагылан Кәаҵиа иашьа, аменшевик полковник Асланбеи Инал-иԥа. – Сполк абольшевикцәа рыфронт аныхдырты ирҿасыргыларц иазыҟасҵахьеит.
– Аҩны ирабҳәахьоума? – иҽы аӷәра шикыз, Никәа Хәымҷа дналҿаԥшит.
Лара иаразнак аҭак лымҳәеит, аха нас:
– Уажәыҵәҟьа саха рымамшәа збоит. Саб, зынӡа дхынҳәижьҭеи, аҩны даныҟоуи даныҟами еиҟароуп. Дааиргьы нани иареи еснагь акы иалацәажәоит. Саргьы макьана схәыҷӡоушәоуп ишсыхәаԥшуа.
– Ибҭахызар, урҭ ирамҳәаӡакәа, аус ҟаҳҵап?
– Усҵәҟьа ргәы сасыр сҭахым, – Хәымҷа арԥыс днеиҿаԥшит. – Сеилкаа, сымацара заҵәык соуп изхәаԥшуа.
– Зегьы ргәы ҟабҵар бҭахыуп. Ауаа баб изынасышьҭып?
– Аиеи, аха… макьана. Аҩны зегьы ҳазхара ҳаибамбацт.
– Бзиоуп, Хәымҷа, – Никәа даақәыԥсычҳаит. – Ьара иахьынӡабҭахыу сыԥшуеит.
Аԥҳал налиркит, лыҩны ианазааигәаха.
– Акы уацәшәоит уаргьы, – лҳәеит лара.
Никәа абыржәоуп аҵыхәтәанӡа агәра анига Хәымҷа аамҭа даршәаҵәҟьаны дшамаз.
– Ҳажәлар нибарҵәоит, убри ауп исыгәҭыхоу, – иҳәеит иара.
– Уара уԥсыр ҳәа умшәаӡои? – Хәымҷа арԥыс илакҭа дҭаԥшуан, аҭак ҵабыргы лаҳарц дазгәаҟуа.
– Сымацара сшыԥсуа здыруанда! Аурысқәеи аҭырқәцәеи рааиҿаҳара аԥсуаа алаӡхьан. Ҳқыҭақәа ҭацәит, ҳаԥсадгьыл еибакәеибаха инхеит. Ааигәоуп ҳҽааидаҳкылозшәа ҳаналагақәаз. Аха ҳаазқәылаз, Аԥсны алашьцара ахатәаӡарц, ҳара-ҳара ҳаибакит. Џьоукы алада ҳахоит, џьоукы – аҩада.
Ус ҟалҵарын ҳәа дшымгәыӷӡоз, Хәымҷа лнапсыргәыҵа ԥшқа хәыҷы аӷәра зкыз Никәа инапы азқәа инақәылҵеит.
– Иҟала сыздыруам, уареи сареи ҳаиԥырымҵыр ада ԥсыхәа ҳмоур ҳәа сшәоит.
Никәа ицәа дааҭаӡыӡеит.
– Избан?
– Иуҳәо зегьы сара цқьа исзеилкаауам.
– Хәымҷа! – рыҩнапык ахьеиқәыз егьи инапгьы нарықәиҵеит. – Еилыбкаап бышнеиуа.
– Уи амацара акәым сзыцәшәо, – лхы лалырҟәит лара. – Сара зеилкаара сылымшо акы ҳԥырхагоушәа збоит.
– Сахьыҟазаалакгьы бара бысхашҭны зыҟалом.
– Џьара уҭахар ҳәа сцәа сыҭӡыӡаауеит бжеиҳан.
– Бымшәан! Сахьнанагозаалак бара бзы сгьежьуеит.
– Зегьакоуп сшәоит. Сара сыԥсыр ҳәагьы сшәоит.
– Ҳа-ҳа, сгәыԥшқа хәыҷы! Сара сыԥсы ахьынӡаҭоу, бара ак быхьыр зуам.
Инапсыргәыҵа лӡамҩа инадикылан, дааиргәыбзыӷит.
– Иаарласны сҽыбсырбоит.
Дыҩҽыжәлеит. Хәымҷа дналыхәлаччан, лгәы шааҟалаз аниба, иҽы амҩахәасҭа наирбеит, амҩаду аҿы инеиуаз Сымсым Шьааиб дихьӡарц. Шьааибгьы иҽы ирццакуамызт, иҩыза дааихьигӡаанӡа.
– Зегьы цахьеит, – иҳәеит Шьааиб, – ҳаццакыр цәгьам.
– Суцны сцар зуҭаххеи? – Никәа дҵаауан.
– Иацы Чагә Ашьхаруа аусҳәарҭаҿ дызбон, исабжьеигеит Лыхнашҭаҿ аизарахь узгарц. Миха уамак иҭахымызт, аха «дҳацзааит, иҟоу ибап» иҳәеит Чагә.
Никәа изеилкаауамызт аизарахь дцарц Хыгә изхаиабжьеимгаз. Издыруадаз уаҳа игәра имгозар? Даҽаӡәы иара диеиӷьеишьазар? Ихала дцазар?
Арԥарцәа, рҩызцәа ирышьҭалар, ирыхьӡомызт азы, рыҽқәа хәырымжәарц, амҩаду иааныҵын, амҩахәасҭақәаҵәҟьа еихыҵәҵәо, ацҳақәа рахь имнеиӡакәа, иахьалшоз аӡқәа ирыруа, рымҩа ркьаҿны, Лыхнашҭа ианынҭалоз, Амра аҽҩышьҭнаххьан. Илҽыжәԥан, рыҽқәа аандаҿы иныжьны, ажәлар инарылалеит.
Никәа, ашҭа дҭалаанӡагьы, ауаа рыгәҭа далагыла, збжьы гоз арԥыс кьаҿ дзусҭаз еилиргахьан.
– Аџьажәлар иаалаганы рхала аҭыԥ иқәырҵароуп изыргәаҟуа аусқәа, – анхацәа рахь дхьаҳәны ахшыҩ зҵаз ихәыцрақәа рызнеигон иара. – Урҭ русқәа нарыгӡарц рыӡбеит дунеихаан ажәлар рзы уск зымуц ауаа, – иҳәан, ҭауади-аамсҭеи аменшевикцәеи рхаҭарнакцәа ахьгылаз ахь даахьаҳәт.
Даргьы, ирҿықәтәаз амцеи аԥырӷеиԥш иԥхаз рыблеи еилаланы, амцабз еибаркны иҩаҵҟьарызшәа, иԥшуан, инапы нарықәкны, ччархәрак шыргәыдиҵоз рцәа иалашәахьан азы.
– Игылоуп абра, рчынқәа рыжәҩахырқәа ирықәҵаны. Арҭ ауаа, ҳара ҳаиԥш адәы иқәымшәа, аԥсҭазаара дара рзы ахатә ҷыдарақәа амоушәа збо, ауаа бсабаратәла иеиҟарамкәа иаанхарц, иазықәԥоит. Ҳара ҳаиҟарамра зыхҟьаз анхацәа иааҳрыхуа дара иахьыртәыртәуа, рмал иахьахырԥхьаӡало ауп. Дара ҳраҟарахарц амҩа ҳаԥшааит: ирымхтәуп рмали рымчи.
– Иашоуп, иашоуп, Несҭор, иуҳәаз! – деицраланы арԥыск ҿааиҭит.
Никәа хара дгылан, аха Мҷышьҭа аизараҿ Лакрба инапы иахьынҳалаз арԥыс дидырит.
– Избан аӡәы сыхәда дзықәтәазаара? – уи иҽеиқәикуамызт.
– Иҟам ҭауади-аамсҭеи ҳәа хылҵшьҭра! – аҵара змаз аӡәы иакәын ззуҳәашаз хаҵак, иԥарԥалыкь галстук даҵаҽырбо, ҿааиҭит.
– Зегьы ҳазхылҵуа дануп, дуаҩуп, – ибжьы аагеит ҭаҳмадак, илабашьа иҵаргыла. – Уаҳа акгьы.
– Уара, – Лакрба деилашәаӡаны ихы Несҭор инаиқәикит, амилициа аиункер ичынқәа ижәҩахырқәа ирықәыз руак изнапык нақәиҵан, – ахылҵшьҭра ыҟамзар, уахәаԥш! Уара излоуҳәо ала, – аамсҭа Несҭор иахь дыԥшуан дибылрызшәа, – ажәытә мчы ыҟам. Ус анакәха, счынқәагьы ықәухырц акәхап угәы иҭоу?
– Снапы сҟьашьыр сҭахым, – Несҭор ибжьы рӷәӷәа игон. – Амала, учынқәа рхала итланы ааигәа ишкашәара убахра уҟоуп. Шәара шәчынқәеи шәмали ианакәызаалак ажәлар ҳаҭыр рықәырҵаӡомызт.
– Ҭауади-аамсҭеи ианакәызаалак анхацәа рыхьчон, дад, – акыр ҿымҭкәа игылаз Калистрат Барцыц иҽналеигалеит. – Аменшевикцәа ракәзар – аџьажәлар рызҿлымҳарақәа рзы рхы рҭиуеит.
Ицәажәоз даниԥшаа, уи ивагылаз Асҭамыргьы Никәа илаԥш наиаахеит. Урҭ рнаҩс Хыгә дышлаӷәызӡа, кәмжәи кабалеи иҽеибыҭа дгылан.
– Оо! – Несҭор иахь ихы наирхеит. – Уара угәы иалазаапеи аменшевикцәа рыӡбахә ааҭкааны иахьаҳамҳәац. Уара, Калистрат Барцыц, анхаҩы цқьа иԥа, ажәлар ушырҟәыргаз узеилымкааӡакәа, уаларжьаларц аменшевикцәа еиҳабырак урҭазар, угәы иаанамгааит, амарџьа, абра иеилагылоу ргәазыҳәарақәа шухьчо ала агәра дургап ҳәа. Уара ашәыра узҭаз роуп иухьчо, анхацәа ракәым аха.
– Абольшевикцәа анархистцәоуп! – лозунгк ҟазҵаз иеиԥш, даақәгылеит Кәыҷа Картозиа.
– Абольшевикцәа роума ианархистцәоу? – Несҭор ихы ырнааны, ауезд акомиссар днеиҿаԥшит. – Анархистра захьӡу удыруоу уара? – иҳәан, џьоукгьы ааибарччеит. – Ус зуҳәогьы аадыруеит. Анхацәа ҳагәрагара иаҟәыҵырц цәгьа иубом алоухи.
– Сызкәыхшоу, с-Несҭор, – Кәыҷа ахьымӡӷ игарц иҭахымызт, – анхацәа ҳаргьы ҳагәра ргоит.
– Ус акәзар, сара насҭха сгылоит, абольшевикцәа ирықәгәыӷуа сахь шәиас! Аменшевикцәа рыда ҳзынхом ҳәа згәы иаанаго Кәыҷа Картозиа дшәызԥшуп.
Несҭор, амцаԥшь иҿатәаны, игәы еибафо ажәлар днарылҵын, Никәеи Шьааиби ахьгылаз рнаҩсан икажьыз ахсмаҟә днықәтәеит, чақыла дҟыцәҟыцәуа. Еилагылаз аменшевикцәа дцәыҵыԥшны дрылаԥшуан. Несҭор иахь рҿаархеит апап Уасил, Кәаҵиа Инал-иԥа, даҽа ԥыҭ-ҩык. Нас анхацәа зегьы урҭ иаарыдеизалеит.
Никәа дыԥшуан, иҭыԥ дахымҵысӡакәа. Калистрати Кәыҷеи зыдгылаз Уарлам Лакрба иааидибаҳәалеит амилициа аиункер Лакрба, аменшевикцәа рартиллериа акомандир афицар Ажәанба, Асҭамыр уҳәа, Никәа иибахьаз ҭауади-аамсҭеи рхылҵшьҭра аӡәырҩы.
– Аангылара ҳәа Лыхныҟа санаарышьҭлоз, – Шьааиб Никәа дааирӡырҩит, – Несҭори Кәыҷеи акамбашьқәа еицырыхьчон.
– Ишԥа!! – Никәа иааџьеишьеит.
– Убас иеиҩызцәан, бзиа еибабон.
– Иахьа ирыҵалазеи?
– Аамҭа. Аӡәы анхацәа ирзеиӷьу абольшевикцәа роуп иҳәеит, егьи ақырҭқәа амчра ирҭеит. Аха дара рҩыџьегь уажәгьы бзиа еибабоит рҳәеит.
– Асҟак иеиҿыхошәа ажәлар изыддырбои нас, иржьома? – Никәа иаҳауаз еиҳагьы изымбатәбарахеит.
– Иржьаӡом. Доусы изышьҭоу рус рхы ақәырҵоит, аха дара зеибакажьуам.
Никәа иибози иаҳауази игәыҩбараны даарыбжьахеит. Уи ихәыцрақәа даарылихит ахсмаҟә иҩықәгылаз Несҭор:
– Анхаҩыжәлар! Иааигәеит ҳара ҳзызԥшу аамҭа. Мырзаҟанраа раамҭа ииасит. Урҭ рхәура уаҳа ҳазҭалом. Ииасит аџьажәлар раӷацәа раамҭа! Иарбанзаалак рыгәра жәымган урҭ аргәаҟцәа. Ижәдыруаз ҭауади-аамсҭеи, аменшевикцәеи, егьырҭ аҵымҳәҳәарқәеи реидгылара анхацәа ишрызшәарҭоу. Урҭ, ражәа еибакаанӡа, рықәцҟьаара аҭахыуп. Аԥсны иқәынхо анхацәа, дарбан милаҭзаалак еилых ҟамҵакәа,
рызҿлымҳара акыуп. Нагӡара амаз Аԥсны анхацәа реидгыла! Ҳаӷацәа амилаҭқәа еичдырчарц ишаҿугьы, дарбанзаалак ачарҳәара иҽеимҭароуп. Дарбанзаалак аџьажәлар рус азы ақәԥара дазыҟаҵазароуп… – илаԥш ҵары ажәлар иаархигеит. Зынӡа ҭынчрахеит. – Сара, аԥсуа нхаҩыжәлар рԥа, а-Лакәаба Апполон иԥа Несҭор, «Кьараз» салалоны, анхаҩыжәлар рҿаԥхьа сқәуеит, гәыкала ажәлар рус сшазықәԥо, сылшарақәа зегьы ареволиуциа аусқәа ишырзыскуа. Сшьеи сыԥсҭазаареи среигӡом аусуцәеи анхацәеи рреволиуциа ахаҵгылараз, уи аӷацәа сырҿагыланы сықәԥалоит цәыкәбарк ашьа сыланаҵ, сыԥсахәа ҭанаҵы. Аԥсны ахақәира иара иадҳәалоуп. Аԥсадгьыл ахақәиҭраз, иаасылшо акы сеигӡом. Ажәлар рцәымӷреи ажьираҿ ма аныхаҿ инарыгӡо ашәиреи сара исыхьӡааит, сажәа сеижьозар!..
Никәа иқьышәқәа маҷк иааихыхшәа, анырра ҿыц шьҭыхуа дахьыӡрҩуаз, аԥхыӡ далазшәа, ицәажәоз дизыԥшуан.
Кәыдырҭа ҳӡыхгылан. Аменшевикцәа абжьыуаа рыдгьыл рымҽхаркхьан, рнапаҿы иааганы ирыман. Самырзаҟанынтә исзаарыцҳауаз адыррақәа ирҳәон уаҟа ишаҳзыԥшыз. Дара рымч маҷын. Павел Ӡыӷәа иотриад иманы, Амрагылара шыҟаз аменшевикцәа дызрыжәломызт. Урҭ ракәмызт. Аибашьра-револиуциатә Комитет, Кәыдырҭа инаркны, Амрагыларахь иҟаз амчқәа зегьы шеиднакылазгьы, аӡиас Кәыдры арра азыгәаӷьуамызт, амчқәа мхар алшон. Насгьы сара абжьыуатәи анхацәа срықәгәыӷуан, ҳара ҳаилкааны иҳадгыларын, Асовет мчы иақәшаҳаҭны игыларын ҳәа. Ус урҭ рхы шьҭырхыр, амацәаз еиԥш иҭатәаз аменшевикцәа, амшын заҵәык акәхон рыԥсгарҭа, ма, Ӡыӷәа иуаа ирыжәланы, рымҩа ылрымхыр ада ԥсыхәа роуамызт.
– Аменшевикцәа рымчқәа еизыргаанӡа, ҳрыжәлароуп, – сгәаанагара Несҭор даҿагылеит. – Ҳара даҽа цхыраарак ҳашьҭахьҟа иаҳмоур ҟалоит, нхыҵаа рҭагылазаашьа жәдыруеит, аҩызцәа, аҩыза Ешба! Аменшевикцәа ацхыраара роуртә иҟоуп, урҭ ркомиссариат ус ҟанамҵар ԥсыхәа амам.
– Абжьыуаа рхы иақәиҭтәны, самырзаҟанаа ҳрыцхраароуп, иара ус агырқәеи аҷоуқәеи ҳарманшәалоит асовдепқәа рышьақәыргылараҿ, – Несҭор араҟа диарӷьажәҩан Геворг Атарбеков. – Ареволиуциа зыԥшуам, ҳжәылароуп, Ефрем, уаҳа ԥсыхәа ҳамам.
– Ареволиуциа зыԥшуам, ижәылалароуп, уа уиашоуп, – сҳәеит сара. – Аха еиуеиԥшым аҭагылазаашьаз, аамҭа аҽанеиҭанакуа, атактика аԥсахра аҭахыуп, уи иаанагом ажәылара ҳаҟәыҵит ҳәа. Абжьыуаа рыдгьылаҿ инхо ҳажәлар роуп, ишәхашәмыршҭын. Аменшевикцәа урҭ
рахьынтә џьоукы хырымхыкәа иҟам. Убарҭ идеилыркаатәуп изҿу шиашам. Бџьармцала ҳрылалар, ҳарзеилкаауам, имҩахҟьаз рыуа-рҭынха рыдгылоит, абџьар шьҭырхуеит. Аишьцәа еиҿаргыла еибаҳаршьрым. Иауазар, ҭынчла аус мҩаԥаагап, даргьы ирбоит Кәыдры иӡыхгылоу амч шмаҷым, уи рыхдырра заа иаршәып. Ирзаҳашьҭып аделегациақәа, аицәажәарақәа бжьаҳҵап. Нас, рыхдырраа аҭыԥаҿ иаҳзаамгозар, ҳжәылар акәхоит. Аха уи аҵыхәтәанӡа. Абыржәы ҳжәыларгьы, ҳамч хап шәгәахәоу? Аменшевикцәа ирымчу цқьа иҳаздыруам уажәтәи аамҭаз, аиаша ҳҳәар иаҳа иеиӷьуп. Кәыдырҭанӡа инаҳцеит, аха ҳазхәыцп ҳара зшьапы иқәҳаргылаз ажәлар ргәеиҵамхара заҵәыкала шакәу ақырҭқәа злаԥхьаҳцаз. Зегь раҵкыс идуу, иӷәӷәоу «Кьараз» иалоу анхацәа роуп абџьар зҳаркыз. Поиарко Шәачантә иаҳзааигаз авзвод заҵәык ауп иахьа аибашьра иазыҟаҵоу. Арҭ зҿаҳаргыло аруаа роуп. Ақырҭуа рыр аибапшьра иазыҟаҵоуп. Рымчқәа еизырҳәҳәеит. Иаҳцәыуадаҩхоит урҭ ржәылара нкылара иахьа сҳәом, зынӡа иҳалымшар алшоит. Сгәы излаанаго ала, аамҭа хәыҷык ҳҭахыуп. Аиҿцәажәарақәа бжьаҳҵар, аменшевикцәа маҷк иааҭгылап ҳәа сгәыӷуеит. Уаанӡа иалшозар, Москва ҳацхыраап. Даҽа мҩак збом, исҭахыуп исҳәо шәазхәыцыр.
– Агха шыҟаҳамҵо агәра ганы уҟоу? – ибла ҵары уаблыртә, Несҭор дыԥшуан.
– Аибашьра Револиуциатә Комитет иахагылоу сара соуп. Зегь раԥхьа аҭакԥхықәра зду сара соуп.
– Ҳанаҵахалак ашьҭахь доусы иҟаҳҵо аҭак ажәлар иабарыхәо?
– Ҳҩызцәа ирҳәо ҳаҳап, – сҳәеит сара.
Арҭ ажәалагалақәа ирыдгылаз абжьқәа еиҟарахазар ҟаларын, аха сара сгәаанагара аԥыжәара маҷк агеит, избанзар, аокруг аболдшевикцәа сырхагылан, Аԥсны Аибашьра Револиуциатә Комитет сахантәаҩын, исҳәоз иадгылозгьы рацәамхар залшомызт. Сара сҽышәаӡаны ацхыраара ҳзаарышьҭырц сашьҭалеит. Москва, Ленин ихаҭа, ирылшоз анаҳзыҟарымҵа, хәшәы ҳауамызт. Сынтәа, смыцәа сазхәыцуан иарбан цхыраараз иҳарҭашаз ҳәа. Амшын Еиқәа иаҿыкәыршаз абаӷәазақәа рҿынтә аибашьыга ӷбақәа анаҳзаармышьҭ, даҽа мчык даргьы ирзыԥшаауамызт, – Ҟәыбан амцабз ахылҟьон. Дон ахықәан усгьы аибашьра ҿыцәаашьа аиуамызт. Ашьаҟауаа ҳзаазышьҭырц зылшоз шәачаа заҵәык ракәын, излалшоз ала, амла иакәа аҿаҵа иҿыҵкәкәааны амлашь данеиқәирхоз еиԥш, Ҭҟәаԥсынӡа гәыԥқәак ҳзеиқәдыршәар, ԥсымышьҭыгахон. Ас еиԥш аҳәара ҟасҵар, даргьы ирзеилымкаарц залшомызт, аменшевикцәа рымчқәа жәылар, Нхыҵ аконтрреволиуционерцәеи дареи рҽеибырҭар, Асовет мчы иазеицәамхозар ишазеиӷьымхоз. Ус анакәхәа, ацхыраара ҳарҭар акәын.
Исшьҭыз ателеграммақәа рлыҵшәақәа сырзымԥшӡакәа, имҩаԥызгеит Шәачеи Ҭҟәаԥси р-Советқәа реизара дуқәа рхаҭарнакцәеи ҳара ҳ-Комитети реицеилатәарақәа. Аҭагылазаашьа зеиԥшраз рхаҿы иааганы, идсырдырит ацхыраара ҳарымҭар ԥсыхәа шыҟамыз. Урҭ идеилсыркаазшәа сгәы иабон, аха рхаҭақәагьы ирзеилымкаауа иҟамызт ҳусқәа зеиԥшраз, акәымзар, аӡыблара ианҭагылаз аамҭазы иаханы
араанӡа иаҳзаарымызт. Излаҳаӡбаз ала, афлоти ашьаҟауааи ирылшоз ацхыраара Аҟәатәи афронт иагырмыжьыр акәын.
Аха уи ацхыраара ҳмоур ҳәа баша сшәомызт. Сыгәҭахәыцрақәа иашахеит. Брест иҟаҵаз аинаалара ҳԥырхагахеит. Москва излалшоз ала амшын Еиқәа абаӷәазақәа рҿынтә ацхыраара ҳзаарышьҭырц изҵыргашаз иашьҭан. Аха Германиа аиҳабыра иҟанаҵаз анота излаҳәоз ала, Асовет еиҳабыра Аԥсны иҟалоз ахҭысқәа рҽалархәра иаанагоз Бресттәи аиқәшаҳаҭра аԥыргара акәын. Урыстәылатәи Асоветтә республика ари аиқәшаҳаҭра аԥыргара алшомызт, аԥсеивгара аҭахыназ. Абасала ҳара ҳаанхеит цхыраарада, ҳхы ҳаԥшәымацәаны.
Ҳҿи-ҳнапи еиқәҵа ҳтәамызт, аиашаз, ҳхаҭа ҳамчқәа реизгара ҳаҿын. Аха ҳхы иаҳмырхәашаз маҷӡан, иҳамазаргьы иҳамамзаргьы еиԥшын. Абжьыуаа рахь имҩаԥаагоз аиҿцәажәарақәа лыҵшәадахеит. Аменшевикцәа ирылшеит ҳажәлар реиҟәшара. Ари ҳара иҳалдыршартә ҳахьыҟалаз хыршьыган, абас аус аныӡбатәыз аамҭаз ҳаидымгылара акәын ҳаԥсадгьыл аиқәырхара бжамҽамны еснагь изыҟаз. Аха ҳара иҳалымшеит уи аҽацәыхьчара уажәгьы. Уажәшьҭа мызкы иазынаԥшуа амч ҳампыҵакын, аҭагылазаашьа цқьа иззеилымкаауаз абольшевикцәа амчра ргаӡеит уҳәарын, аха сара сааҩнымҵӡакәа сзыҩнатәаз акомитет ахыбраҿ сзызхәыцуаз акы заҵәык акәын. Москва, Бресттәи аиқәшаҳаҭра еилазымгашаз формак ԥшааны, ацхыраара ҳнамҭар, ҳамхьаҵыр ԥсыхәа ҳауамызт. Ацхыраара ҳаур, агәра ганы сыҟан Аԥсны мацара шакәымхоз зхы иақәиҭаҳтәуаз. Аҟәатәи афронтаҿ, иагьа рҽыршәаргьы, аменшевикцәа рыр ҩ-нызқь солдаҭ иреиҳаны ирзаҿаргыломызт. Амшын мҩала аӷбақәа ҳзаарышьҭыр, ҳшьаҟауаа-нхацәа рымч ҩбартәуан, ихԥартәуан. Уажәы амшын Еиқәа зыхьчоз аԥсуа еибашьцәа амшын аҿықә зегьы ахы иақәиҭыртәырц алшарақәа рыԥшаауан, зхы иақәиҭыртәуаз ақыҭақәеи ақалақьқәеи рҿынтә анхацәеи аусуцәеи рҽеибырҭар, ирзымчҳауаз амалуааи урҭ рыхьчарц иаҿыз аменшевикцәа ргвардиеи рхырҳәарц.
Дааҩнашылеит Несҭор. Сҩеихаҵгылазшәа зуаанӡа, дласҿатәеит. Даҽазны еиԥшымкәа, ихаҿы еиқәара ашьа алыԥхаауан, дахьыццакуаз ишьа шшуаз мҩашьо. Ибла хәыҷқәа рыҭра ирҭашаҟьон. Дшынеибакәыз деибархха дтәан, иҽникылон акәымзар, ас деилашәаны дсымбацызт. Дҩагылан… мап, дҩаҵҟьан, ахышәқәа ааиртӡеит, адәахьынтә иааҩнаҳаз аҳауа имоур изымчҳарызшәа. Уамак шыҟалаз усгьы идырын, аха сара сымҵаакәа сизыԥшын, ихала далагозар ҳәа. Сҽырҭынчшьа изымчҳазт, ишьхәа даақәҵәиит.
– Ҳусқәа ҽеим, – иҳәеит иара.
– Саргьы избоит уи, – наиаҭаскит ҭынч. – Уҟазшьала избоит.
– Ефрем! – ҿааиҭит иара. – Абыржәоуп ҳаҟазаареи ҳаҟамзаареи аныӡбатәу.
– Саргьы избоит уи, – наиаҭаскит адыррҩегь. – Уҟазшьала избоит.
– Сара усзеилкаауам, – саԥхьа длатәеит Несҭор. – Ҳаҟазаареи ҳаҟамзаареи аамҭа ааит сҳәеит. Уара уҽырҭынчны улафуеит.
– Нас иҟасҵари? Иӡбатәуп иҟаҵатәу. Уаҳа иҟасҵари? Ухала уаханы Кәыдырҭантә уанаа, ҳхы неидаҳамкылар ԥсыхәа шҳамам збоит. Иҟалаз саҳәа!
– Кәыдры ахахьы нырцәынтә иахьа нхацәақәак ҿырҭуан, аарцәаа ираҳаит рыбжьы. Ҿызҭуаз абжьыуатәқәазаап. Шәықәҵны шәца, шәызҿагылоу ауааԥсыра рымч еибырҭеит, аԥсҭыр рызкылсит, шәымч рықәхом рҳәеит.
– Ус ддырҳәазар? – сара саахәыцит.
– Ҳаԥшыхәцәагьы ирҳәоит агвардиа амч ацлара иаҿуп ҳәа. Изларҳәо ала, аполковник Кониев ар дырхадыргылеит. Уи дицуп асеим иалахәу Џуӷьели. Абзарбзанқәагьы ӡхыргеит.
– Ус анакәха, иҳамоу аинформациақәа цқьа ҳрызхәыцроуп, сашьа Несҭор. Аԥшыхәцәа иаҳзааргаз агәрамгара ҳалшом. Абжьыуаагьы иҳарҭо адырра ус иҟоуп. Ақырҭқәа, арҭ абжьыуаа амц ддырҳәазар, ҳаршәаны ҳақәырцар рҭахыуп. Рабџьар маҷзар, рыр маҷзар, ҳаздыршәарыз? Ҳаршәаны мацара ҳақәырцап ҳәа иақәыркыма? Усгьы ҟалоит. Аха ҳара излаҳаҳаз ала, иаҳҿагылоу амчқәа ирызҳаит. Ус анакәха, ҳаӷа имч азҳаны ишыҟоу адырра ҳаиҭазар, иҟоу абри ауп, шәхы шәыхьча ҳәа? Усҟан аӷа имч зеиԥшроу иҵәахуан. Несҭор, угәы ишԥаанагои?
– Изакәи сгәы иаанаго?
– Иҟаҵатәузеи?
– Ҳжәылароуп.
– Ишԥа? Аӷа иаҳәа ҳахаԥаларц уҭахыума? Имч ирӷәӷәеит ҳәа адырра ҳауит. Ари маҷушьома?
– Нас ҳаибарыҩны шьҭахьҟа ҳцарыма? – дҩаҵҟьеит Несҭор, дагьаасҿагылеит. Абыржәы акәын ианыздыруаз, схәыцрақәа ахьынӡаиасҳәоз, исымбаӡакәа схаҭагьы сшьапы сшықәгылаз.
– Ус сымҳәеит, – сҳәеит сара.
– Иҟаҵатәуи ҳәа уансазҵаа, сгәы иаанагоз уасҳәеит, – ҿааиҭит иара, ибжьы ианыԥшуан, Кәыдры ҳанааӡыхгылаз инаркны, ажәылара иаҳәоз Несҭор мап ахьацәкыз гәыбӷан схаҭа ишсиҭоз.
Саргьы адырҩегь сааҭгылан, саахәыцит, усҟан ҳжәылар иашахарызу иашамхарызу ҳәа. Ҳашьҭахьҟа ацхыраара ҳарымҭар, ҳамацара иҳалшаврызу аиааира? Аԥсны мацара ҳнапаҿы иааганы, ҳааҭгылар ҟалон, аха иахьа аменшевикцәа рымч еизыргозар Кәыдры нырцә, Егры нырцә изеизырымгарызеи? Гыртәылеи Аҷареи аменшевикцәа ахаҳцоит ҳәа ҳдәықәлар, уаҟа иқәынхоз анхацәа ҳрықәгәыӷны, ҳаӷацәа амилаҭ хақәиҭра алозунг ҩышьҭхны, ажәлар ржьар рылшон. Урҭ рымчқәа еизыргар, зегьакакәын ҳамхьаҵыр ҟалаӡомызт. Дара анжәылах, Егры иааины иаанҿасуамызт, Аԥсны рнапаҿы иааргахуан. Нас иарбан мҩаз еиӷьыз ҳәа иалхтәыз? Ацхыраара ҳауаанӡа ҳәа аԥшра! Уаҳа мҩа збомызт.
– Ҳжәылар иаҳа еиӷьуп ҳәа изуԥхьаӡои? – саахьаҳәит.
– Ефрем, ухала иуҳәеит абжьыуа-нхацәа адырра иҳарҭаз аӷа идирҟаҵазар ҟалоит ҳәа. Ус анакәха, ари адыррала аӷа ҳамч иркәадарц
игәы иҭоуп ҳәа ухала уазааит. Избан аӷа ҳамч иркәадарц игәы изҭоу? Уи, иахьеи уаҵәи ирхымгакәа джәыларц игәы иҭоуп. Иаҳҳәап, аӷа издыруам абжьыуаа адырра шҳарҭаз. Ус анакәха, дара рхаҭа ирбоит ма ираҳаит иаҳҿагылоу амчқәа иаарласны ақәылара рыҽшазыҟарҵо. Избан иахьа изаарыцҳаз? Иахьа иаамҭаны ирыԥхьаӡоит азоуп, уаҵәы ихьшәахар ҳәа ишәоит. Ҳаргьы иаарласныҳжәылароуп, ҳаӷа имчқәа иҵегь еизигаанӡа, имоу еиԥхьырттатәуп. Игәы иҽанӡамкәа, ишьара дықәырҟьатәуп. Усҟан, мчыла ҩынтә дҳаиҳазаргьы, ҳалшарақәа еиҟарахоит, ма ҳара иаԥаагоит.
– Ҳҩыџьегь ҳамацара уи ҳзыӡбом. Аревком еизганы, ҳалацәажәароуп, қәҵарак ҳазааироуп.
– Ефренм, иудыруеит уареи сареи, ҳажәа акы анакәха, уаҩы дшаҳҿамгыло.
– Ҳажәа акакәым, убри ауп иҟалаз. Несҭор, цхыраара шаҳмоуа усгьы иудыруеит, изынҳарҵәари ҳанхацәа? Ҳамацара усгьы ҳаҵахоит. Аменшевикцәа Аахыҵ-Кавказ акомиссариат рыдгылоуп, арҭ рыбӷа зкыу аимпериалистцәа роуп. Урҭ ирымчу удыруеит. Адунеи Аимпериализм Аԥсны хәыҷы аҿасыргылоит ҳәа уалагар, ухы аӡмыжь иалаужьит. Сара сзықәгәыӷуаз Москва заҵәык акәын. Аха уаантә цхыраара ҳмоуит. Иалшом Германиеи Урыстәылеи ирыбжьарҵаз аиқәшаҳаҭра авалара, уи изавсуазҭгьы, цхыраарада ҳанрыжьуамызт. Аха асоциалисттә револиуциа ашәарҭа иҭагылоуп, уи алахьынҵа анырыӡбо, Аԥсны аразҟы мацара изазхәыцуам.
– Ефрем, уара угәы изаанагои Москва аҭагылавзаашьа сара еицәаны еилыскаауеит ҳәа? Ацхыраара уоуп ҳәа угәыӷуан аханатәгьы. Сара издыруан иарбанзаалак аӡәы даҳхаҵгылартә дшыҟамлоз. Нхыҵ сушьҭын, аха уамак сылшартә сзыҟамлеит. Иудыруеит нхыҵаагьы шгәаҟуа. Баталион заҵәык ҳзаарышьҭит. Абџьар амҩа иануп, аха уажәшьҭа уи ахархәара ҳауоу иаҳмоуоу здыруада. Абас шҳахьуаз здыруан. Убри азоуп аханатәгьы ажәылара сзаҳәоз. Уажәгьы издыруеит ԥсыхәажәла шаҳмоуа. Ҳхала ҳхы еиқәҳархароуп. Ҳжәылароуп!
– Мап, ус иауам.
– Иуӡбеи нас?
– Излауала аӷа Кәыдры ааигәа дызмырыртә ахыхьчара еиҿаҳкаароуп.
– Нас?
– Москваҟа ателеграмма сышьҭуеит Ленин ихьӡала. Сшьамхы арс сиҳәоит.
– Ареспублика аҭагылазаашьа удыруеит, ухы аџьабаа баша изаурбои?
– Иаабап иалшозар. Усықәшаҳаҭымзар, аревком иаӡбап.
– Уаҳа акыр соуҳәома? Даҽа мҩак умаӡами?
– Мап.
– Ус анакәха, сара аилатәараҿ сзаангылом, схы сақәиҭтәы. Аамҭа мырӡкәа, ахыхьчара еиҿкаатәуп.
Несҭор ицәалашәара ӷәӷәан. Акраамҭа азҵаарақәа шԥаӡбатәыз ҳәа амҩақәа реиҿарԥшра бзиа ибаӡомызт. Сара сахь данаауаз ас шыҟалоз идыруазар акәхарын, насгьы ҩа-жәалагалак ҳаилатәараҿ ианцәырҵ, сара сажәалагала иадгылоз бжьык иадамхаргьы ишеиҳахоз заа иӡбахьан. Уи азакәын, иаразнак дыҩдәылҵны, афронт ахь ихы зирхаз. Уажәы уакәын иара дахьаҭахыз. Аӷа ажәылара иахьеи уаҵәи ирхымгакәан иҟалон ҳәа аниҳәозгьы, аӡы дӡааԥшылозаарын. Аухаҵәҟьа, аҵх агәахьы инеихьазар ҟаларын, нырцәынтә аӷацәа ауаҩы даҳзаарышьҭит. Уи атәы фонопорла исеиҳәеит Несҭор.
– Иаҳзаарышьҭит аультиматум. Уахыки ҽнаки ирылагӡаны, абџьар шьҭаҳҵарц ҳадырҵеит.
– Азхәыцраз аамҭас иҳамеи?
– Ҩсааҭк рышьҭахь рыуаҩ дҳархынҳәыроуп.
– Даҽа ԥыҭрак иаанкылара ҳалшома? – исҭахын, маҷк иадамзаргьы, аԥсеивгаха ҳаур. – Иудыруеи ацхыраара ҳарҭар.
– Ус иауам, саргьы сҽысшәахьеит аха, – Несҭор даақәыԥсычҳаит.
– Ус акәзар, ҩ-сааҭк рышьҭахь иҭыԥаҿ дҟалартә иҟашәҵа. Заа доушәмышьҭааит. Аультиматум мап ацәышәкы!
– Бзиоуп.
Ашьыжьымҭан ашацкыраз, абзарбзанқәа ҳажәырҵеит. Хара имгакәа, ашьаҟауаа жәылеит, амшын инаркны ашьха ашьапаҿынӡа. Ҳара ҳгәыԥқәа хьамҵкәа, доусы рҭыԥқәа шыркыц иркын. Аменшевикцәа шьҭахьҟа рҭыԥқәа рахь ирзыхынҳәит. Ажәылара знык иақәызкыз, уажәшьҭа дшымаанҿасуаз усгьы еилкаан. Аибашьра ус маҷк издыруазшәа, иҟаз зегьы афронт ахь идәықәҵан, адҵа ӷәӷәақәа рыҭаны.
Аҽныҵәҟьа слатәан, Ленини Орџьоникиӡеи рыхьӡала ателеграмма снапала изҩит. Ҳара заҵәык ҳнапаҿы иҟан амшын Еиқәа ахьчара, аха цхыраарада ҳнапы ианыз аус нагӡашьа ҳамамызт. Ҳҭагылазаашьа еиқәзырхоз ианамух Новороссискынтә аибашьыга ӷбақәа ҳзаарышьҭыр акәын. Ҳҭагылазаашьа иаҳа-иаҳа иуадаҩхон, ҳамчқәа кәадахон, ҳалшарақәа ҭшәахон. Аҵыхәтәан аҩнқәа рҿынтә ҳаибашьцәа ирзааргоз афатә ҳархаанхеит. Аменшевикцәа ракәзар, есымша рымч ҭыззошәа, ажәылара иаҟәыҵуамызт. Аҿыц мчқәа шырзаауаз ҩашьогмызт. Амшын аҿынтә аӷбақәа рыбзарбзан ҭҟәац бжьы хҭацәыха ҳарҭомызт. Ҳзеибашьуаз рхаҭа ихәыцуазар акәхарын закәытә мчыз ирҿагылаз ҳәа. Арахь абџьар зҳаркыз ауаа рбар, иаҳагьы рымчқәа дырӷәӷәозар ҟаларын. Урҭ абиԥарала ирылааӡаз ахаҵара адоуҳаи ахақәиҭраз ақәԥареи ракәын ршьамхы зырӷәӷәоз, иркыз рабџьарқәа раасҭа.
Аменшевикцәа рырхәҭақәа аӡы ирырц агьрыгымкәа акырынтә аԥаҩнӡа иааӡақәахьан, аха аарцә иқәтәаз ирулак урҭ ржәылара ныркылон. Ари ансаҳа, адырҩегь исыӡбеит Москваҟа ателеграмма дәықәысҵарц, аха аҵыхәтәан иаур иудыруази ҳәа. Уаҟа аҳәара иҟасҵоз еиҭаҟасҵеит, уи адагьы Москва сыргәыӷит револиуционерк иаҳасабала, аӷбақәа рыла ацхыраара анҳарҭа, Қырҭтәылеи Шәамахьтәылеи Асовет мчы ашьақәыргылара ҳалшартә ҳшыҟоу. Ааи, ҳхы неилакны,
еиуеиԥшымыз амилаҭқәа рхаҭарнакцәа злаз ҳкомитет аҿы иҳаӡбахьан, ацхыраара анҳау, хамеигӡарыла ишынаҳагӡоз иаҳҳәаз ажәа.
Афонопорахь иансыԥхьа, уи снадгылеит, иара слымҳа инадкыла. Кәыдырҭантә иасуаз Несҭор иакәын. Аменшевикцәа рҽеибырҭаӡазаарын, рымчқәа зегьы еизганы, ижәылеит. Ҳаибашьцәа хьаҵырц ргәы иҭамызт, афронт аанкылара рхы ақәырҵон. Аха рымч маҷын, баша иҳацәҭадырхон ҳауаажәлар раԥхьагылаҩцәа, хык аҭаны ҳхьамҵыр.
– Ҳамч хадақәа хьчатәуп, – ибжьы ҿацаӡа, ԥхьаҟа аибашьра иазыҟаҵаз ибжьы ихан Несҭор.
– Априказ ҟасҵоит, ҳаибашьра мчқәа хьаҵырц! – ҿаасҭит сара. – Несҭор, ахьаҵра шеиҿукаалак, ухала арахь усзааи. Араагьы сымацара соуп иҟоу, иудыруеит. Аревком ақәгара еиҿкаатәуп.
– Уамак усырԥшуам.
Саргьы сымԥшӡакуәа аҷаԥшьаҩ сааиԥхьан, зыгәра згоз ауаа сзеизигарц наидысҵеит. Аха Несҭор ирласны дзымааит. Ҳаибашьцәа ахьаҵра мап ркуазаарын. Ихала дрылаланы ԥыҭ-ҩык агәра диргазаап ус ада мҩак шҳамамыз.
Лыхнытәи аизара ашьҭахь ҭынчрак ҳәа ҩнаҭак иҟамызт. Ауаа ргәы ак ыҵхон, иаараҳарызеишь ҳәа иԥшын, уи аамҭазы аӡәырҩы еиқәных рыҽшааибырҭара ихиан.
Урҭ дук иԥшыртә, аамҭа ыҟамызт, аиҿыхарақәа уаҳа царҭа рымамкәа иӷәӷәахахьан. Гәдоуҭатәи аревком ааԥхьара иҟанаҵаз ала, ақыҭантәи ахеидкылақәа ргәыԥқәа рҽеидыркылеит. Гагрантә ирзаарышьҭыз шәачатәи агвардиа ҟаԥшьаа урҭ инарылагылеит.
Калдахәараа ргәыԥ дәықәырҵеит усҟан, Чагә Ашьхаруа днархаргыланы. Уи игәыԥ ишеит хәҭа-хәҭала. Аррахьынтә иааз Ҟанчоубеии Ҭышькәеи урҭ ахәҭақәа арраҿеиԥш авзводқәа ҳәа хьӡыс инарырҭан, инархаиргылеит. Кьаразаа Ԥсырӡха ргеит, Аҟәаҟа рхы шдырхаз, ирыцхыраарц шырҭахыз «Кьараз» аштаб иалаз Кәаҵиа Инал-иԥа иҿынтә адырра шааҟалазҵәҟьа, Чагә Ашьхаруа Миха Хышба диԥшаан, Чагә Алшәындбеи иареи Калдахәаратәи аревком ахьӡала ақыҭа рнапы ишаныз иеиҳәеит. Урҭ рҩыџьегь агәыԥ еизырган, шаанӡа амҩа иқәлеит, Чагә Ашьхаруа драԥгыла.
Кьаразаа иаадырԥшуаз агәымшәаратәы ааҩуан аҩны инхаз Никәа илымҳаҿынӡа. Урҭ, Аҟәа иаанымгылакәа, ақырҭқәа Кәыдры ирырцеит.
Никәа ихы-игәы еикәаҽы дықәын. Аԥсуа нхацәа, рынхарҭақәа ирхыҵны, ҳаӷацәа ҳәа ирыԥхьаӡоз ахырцеит. Абольшевикцәа амчра рымпыҵаркӡеит, аха ақыҭа шыҟац иҟан, арԥыс иблаҿ ԥсахрак ҳәа изадбаломызт. Аусҳәарҭаҿ Хышба Михеи Алшәындба Чагәи акомиссарреи амаӡаныҟәгаҩреи шымҩаԥыргацыз имҩаԥыргон. Чыгәбар Хыгә дшыҟацыз аҩны дыҟан, аменшевик Ермолаигьы идухан аҿы амал
ирҳауан, џьоукы қьаф дируазшәа ҟаҵаны. Ермолаи изааиуаз аргама иреиҳәон аменшевикцәа миааир ада ԥсыхәа шыҟамыз, кьаразаа ус аамҭала аԥыжәара шыргазгьы. Уи аамҭаз Маф иҩызцәа анхацәа амхылаҵара рҽызыҟарҵон.
Ҽнак зынгьы Никәа Хыгә Чыгәбар диқәшәеит Степан Столиаров ижьираҿ. Усҟан аԥсуаа рхаҭарнакцәа, Кәыдры ирны, анхацәа ирацәажәеит, аменшевикцәа рыгәра мгакәа, Асовет мчы ақыҭақәа рҿы ишьақәдыргыларц, аха алыҵшәа аимоуит, ақырҭқәагьы жәылеит, аибашьра ӷәӷәа шцоз ажәабжьс ирылан. Хыгәи Никәеи ажьира ианыҩдәылҵ, абырг дҵааит:
– Уҩызцәа ахьцоз уара узымцеи?
Никәа, аиашаз, игәы иалан иҟаиҵашаз Хыгә уажәраанӡа иахьиабжьаимгацыз. Ашьтхаруа идҵақәак Никәа ишынаигӡахьаз абырг идыруазар илшон, уи иахырҟьаны игәра изымгозар, гәыбӷанс иуҭози. Чагәгьы иҩызцәа ахьигоз дахьышьҭимхыз Никәа иахиҳәаарыз издыруамызт. Ацҳаражәҳәараз даниҭахыз, игәра игон, уажәы, абџьар анышьҭырхуаз, икәша-мыкәша дымнеит.
Уажәы Чагә иҵаашьа игәы иҭаз аартны иаҳәомызт.
– Урҭ рус уамак агәра згом, – Никәа иҟаиҵаз аҭак еилыргамызт.
– Иахьцалак, урҭ рыгәҭа уалагылазар цәгьамызт. Урҭ рыгәрагара уоур, иалудырааи уахьаҳҭаххаша.
Абыржәакәын Никәа ианеилиргаҵәҟьаз Чагә игәҭакы.
– Нас уажәшьҭа ишԥаҟасҵари? – дҵааит иара.
– Аҭагылазаашьа ушаманшәалахалак, унрылалароуп.
Урҭ реицәажәара ашьҭахь, хы-мшҟа ҵхьан. Ашьыжь Никәа дангылоз лашахьан. Иимбацыз армаҭәақәа рышәҵаны, џьоукы днархьыԥшит, Ермолаи дызхатәаз анхарҭа шыҟаз. Агәара дыҩҭыҵын, ахәы дықәгыла, аӡиас ахь длаԥшит. Ана-ара ԥыхьа иибаз иреиԥшыз аруаа аԥшаҳәа иазааигәаз анхарҭақәа рахь ибон.
Никәа Бедраҟ иахь иҿынеихеит. Аԥшәма аҩны дыҟаӡамызт. Излаиарҳәаз ала, уи иаха ацхагәҭаны даакыдгылан, ицәымшәарц нарабжьеиган, иаарлас дшыхынҳәуаз ала иргәыӷны, дцеит.
– Уаҳа аӡәыр ицызма? – Никәа дҵааит.
– Аҩны иааиз имацара иакәын, фатәқәак аашьҭых, дцеит, ихы ахьирхаз ҳәа еилырга ҳзынмыжькәа, – лҳәеит Бедраҟ иԥҳәыс.
Никәа ааигәа инхоз Сымсым Шьааиб иахь иҿынеихеит, иҟалаз здыруаз уи иакәхарын ҳәа, диқәгәыӷшәа.
– Дыҟан, – иҳәеит уи иашьа. – «Аусҳәарҭа ҳахьчалароуп, ааигәа сшәымбозар, шәысцәымшәан» ҳәа, дцеит.
– Ҵаҟа ар итәоу убахьоу? – Никәа инапы алада илаирхеит, араантә ак шубарҭамызгьы. – Аусҳәарҭа ацҳа уахьнықәсуоуп иахьыҟоу, ирыхьчо закәи, ақырҭқәа аарцәынӡа иааизар?
– Иаша уҳәону?!. – Никәа алада дылҭалеит. Аарцә ацҳа зыхьчоз рҿынӡа длалбааит. – Шәара шәзусҭқәада? – дрызҵааит урысшәала.
– Ҳақырҭқәоуп, – иҳәеит аӡәы, иоурысшәа еилаҟәаҟәа.
– Ақырҭқәа зегьы еиԥшым, – иҳәеит Никәа.
– Ҳара Ақырҭуа Демократиатә республика архәҭак ҳатәуп. Ақырҭуа Демократиатә республика ҳахьчоит.
– Иацы ара шәыҟаӡамызтеи?
– Наҟ даԥырышәхи, уара! Сыԥсы ирмаҷуеит уи аԥсуа, – ҿааиҭит даҽаӡәы.
– Уара уаԥсыуоума? – дҵааит аԥсышәала уажәраанӡа ҿызымҭуаз салдаҭк дааидгылан.
– Саԥсыуоуп.
– Сара сгәылацәа аԥсыуаауп. Саҳәшьагьы аԥсыуак димоуп. Сымаҳә апартизанцәа иҽрыдикылан, иахьагьы дахьыҟоу ҳаздырӡом. Саҳәшьа илҳәаӡом уи иӡбахәык лдыруазаргьы. Сара абарҭ срыднагалеит. Аҟаԥшьқәа Кәыдрынтә иааҳцон, иаха Бзыԥ ирны ицеит. Ҳаԥшыхәцәа излаарыцҳауала, урҭ Гагра рыҽдырӷәӷәарц иааҭгылоит. Ҳаргьы, абра ҳахтәалазарц, адҵа ҳауит.
– Иҭабуп, – иҳәеит Никәа. – Абыржәоуп зегьы анеилыскаа. Нырцәыҟа ацҳа сықәсыр ҟалома?
– Макьана азин ыҟам. Аха афицар ҳизҵаап.
Уи ааигәа иҟаз ҩнык дныҩналеит. Афицарк дима даадәылҵит.
– Узусҭада? – ихаҿы ԥшқа ианымаалартә, ибла еиҵырҟәаҿны, дааидххылеит.
– Сынхаҩуп. Ацҳа сықәсыр сҭахыуап.
– Абольшевикцәеи аменшевикцәеи еиҳа уззааигәада?
– Сара сзын зегьакоуп, – Никәа амц изымҳәеит.
– Уи иаанагои?
– Анхацәа ирзеиӷьу аполитика мҩаԥызго макьана дысзеилымкаацт. Шәара шәара шәеиҿыхоит акәымзар, аџьаусуаҩ изы бзиара ҟазҵаз уаҩы дзымбеит.
– Уара даара угәымшәаҩуп, – уи игәы иаахәеит аменшевик фицар. – Аха ҳара аблольшевизм адац ҳаԥсадгьыл ахь иаҳзаашьҭуам. Аӡ нырцә зҿы уцода?
Никәа азныказ ииҳәарыз ааиҿамшәеит.
– Хыгә Чыгәбар иҿы. Ареволиуциа ҟалаанӡа, дысҭаршынан. Сара уи имаӡаныҟәгаҩ сакәын.
– Аиаша?!. – аменшевик иааџьеишьеит. – Зегьакоуп уахь ауаа роужьра азин макьана иҳамам, – даахьаҳәит афицар дцарц. Нас дааҭгылеит: – Иудыруама Гаделиа идухан ахьыҟоу?
Никәа, афицар маҭәала даниба, ари дшицәҩашьазгьы, уажәы иаԥхьа иниаҟьеит ҵыԥхтәи аӡынра асахьақәа.
– Издыруеит. Нырцә ауп. Ихаҭа арахь, аарцә ауп дахьынхо. Шьыжьы шәсалдаҭцәа инхарҭаҿ избон.
– Аиаша?!. Сара уи иаҳәшьаԥа соуп.
«Ермолаи уажәшьҭа ишьа иурц далагашт», – ааигәахәит Никәа.
– Сара Давид сыхьӡуп, – иҳәеит Ермолаи иаҳәшьаԥа, – ҳаибадыруаз.
– Сара – Никәа.
– Никәа! Уца нырцә. Амала уаҳа уаҩы доушәмыжьын, Васо, – даахьаҳәит иара аԥсшәа здыруа агыруа иахь. – Сара саншьа иҿынӡа снеироуп.
Уи данца, Никәа ацҳахь ихы наирхеит. Нырцә ала уаҩы дибомызт.
– Никәа, уаангыл! – игеит ашьха ашьапаҿы иқәгылаз ахьараџь чықьқәа рҿынтә Никәа иидыруаз бжьык. – Уабацои?
– Уа иҟада? – уахь ишьаҿы неихигеит арԥыс.
– Уаагыл, ҳхысуеит!
Никәа идырит уа илатәаз дшаӡәымыз.
– Бзыԥ иавоу ар маҷӡам, шәызцозар шәцала, – Никәа ибжьы урҭ инарықәиргеит. – Арахь иӡхыҵыр, шәы-ԥсык шәхазар, акы нхом.
– Ҳахьцара ҳара иаадыруеит. Уара еиҳа узоурыжьи?
– Сыздыруам. Арахь иҟоу еилыскаарц сааит.
– Ушиашоу акомиссариат ахь уца. Уанаахьаԥш ахы цаҳәцаҳә уаҳаргоит.
Никәа дахьлеиуаз ибӷа амца ықәхәмаруан. Аусҳәарҭахь дахьылаԥшуаз , Кәынта Барганџьиеи ашәамахь Саниа Багдасариани агәашә иахьылагылаз ибон. Никәа уа даннеи, Саниа агәашә аҿы даанхеит. Кәынта, Никәа дицны, акомиссариат дныҩналеит. Амаӡаныҟәгаҩ Чагәи, Сымсым Шьааиби, даҽа ԥшь-ҩык аҷкәынцәеи иҩаихаҵгылеит.
– Абра иҟоу аӡиас иавоу наҳкылап ҳәа шәгәыӷуама? – Никәа иааизымчҳаҵәҟьеит.
– Ара заҟаҩы ҳаҟоу уара иабоуҭахыу, – иҳәеит Чагә. – Изҿуи дара нырцә?
– Сыздыруам, аха акыр ирацәоуп.
– Иаадыруеит.
– Ҳақәҵыр иаҳа еиӷьҵәҟьазар?– ҷкәынак дҵааит.
– Миха Гагрантә дхынҳәаанӡа, џьаргьы ҳазцаӡом, – Чагә уи арԥыс днеиҿаԥшит, иакәымз шиҳәаз ирдыруа. – Ҳаргьы усҵәҟьа ҳмаҷӡам, урҭ ҳрыцәшәартә, – иҳәеит иара, Никәа агәра игартә.
– Сара издыруекит, Чагә, – Никәа даахьаҳәит, – шәара шәышмаҷу. Миха Гагра дыҟазар, Несҭор, Кәаҵиа, Чагә уҳәа зегьы уаанӡа ихьаҵхьеит. Аӡхыҵра аныргәаӷь, ар баша шәрымпыҵаԥсуеит. Шәара еиҳа шәхы зҭашәырхои, шәеиҳабацәа цахьазар? Шәца шәаргьы!
– Мамоу! – Чагә ибжьы ааирӷәӷәеит. – Ус иаҭахыуп. Амала уара ула ҳара ҳчарҳәаҩымхааит.
Никәа ибла амца ааҵагьежьын, шьҭахьҟа дындәылҟьеит. Аусҳәарҭа иҩнагылаз ишырбоз, уи Хыгә игәарԥ дынҭашылеит.
– Игәы иҭоузеишь? – Шьааиб даақәҵәиит.
– Ихы ахьигара издыруам, – иҳәеит Кәынта.
– Аа, дааигоит, – Шьааиб ҿааиҭит, даҽа ԥыҭк анҵы.
Хыгәи Никәеи еицны акомиссариат ахь иааиуан. Урҭ аҩныҵҟа ианааҩнашыла, зегьы ршьапы иқәгылан. Хыгә длатәеит, рызынтәык шихаҵгылаз.
– Чагә, – иҳәеит иара, еиҳабыз уаҳа уаҩы данимба, – сара инысҵыз ақәра даараӡа идууп, аха ихәыҷуп, икьаҿуп ауаҩы иԥсҭазаара. Баша ирҳәом аԥсҭазаара кәтыҿырҳасроуп ҳәа. Баша аҷкәынцәа ҭоумырхан.
Чагә еиликаауан Никәа иҟаиҵшз гәык-ԥсык ала дшаҿыз. Иҭахымызт даныхәыҷыз аахыс ицзызҳауаз арԥарцәа ршьа кашыр. Аха абри абырг иман ихатәы хықәкы.
– Чагә, иашазар? – Кәынта даахьаҳәит.
– Кәыдрынтә абраанӡа ахеидкыла шынеибакәыз иаарцазар, ҳара ҳзықәгәыӷҵәҟьари? – даҽаӡәгьы дааиҵақыџьқыџьит.
– Ихаҵам аӡәыр шәыҟазар, шәца! – Чагә дааҵҟьеит. – Шәца! Сара сымацара саангылоит. Ҳара ҳашнықәҵлакгьы, урҭ арахь иаауеит, абри шԥашәзеилымкаауеи? Хыс бжьык араантәы ираҳауанаҵы, нырцә итәазаауеит, аӡы ирратә мчы ӷәӷәак рзааиаанӡа.
Уи аӡбахә Чагә уаҳа имҳәеит, аха уи дгәыӷуан аменшевикцәа ааԥынраз ахықәқәа агәыҵаҳәҳәа, иҭҭәааӡа илеиуаз аӡиас иҭаларымызт ҳәа, рхаҿы зызхаз аҟәараҿынтә хыс бжьык гонаҵы. Урҭ зжәылоз, ус акыр ргәы иҭазар, ацҳа акәын. Уи ӷәӷәала ихьчатәын. Амала, ақырҭқәа Гагра ргарц ргәы ианҭарк (ус ак ҭамшәар акәын ҳәа), рымчқәа Бзыԥ аӡиас аҿықәан иузаанкыломызт. Даргьы ааҭгылеит, акы иазыԥшны. Рымчқәа маҷзар акәхарын. Нас избан аԥсуа рԥарцәа зхьаҵрыз?
– Уара, Хыгә, – Чагә даахьаҳәит абырг иахь, – идыруп, умаҵура умаҳхижьҭеи, ақырҭқәа рахь ухы шкыду. Ҳара ҳшеимыплак еиԥш, урҭ ара иааиуеит шьакаҭәарада. Акалагьы уазыҟарҵазшәоуп арԥарцәа ушрацәажәо.
– Сара ажәлар дунеихаан исымҭиицт, ушԥацәажәо уабду иқәлоу иҿаԥхьа? – аҭаҳмада дааҵҟьеит. – Шәыԥсы еиқәшәырха ҳәа шәасҳәазар, цәгьара аҵоума уи? Шәрыызхәыцуоу шәҭаацәа? Иахьагьы итәоуп, ишәзырхәыцра рзымдыруа. Шәара шәхы зқәышәҵо акыр жәдыруама, асабиацәа!
Иаагеит аҽышьҭыбжь. Чагә идырт Миха дшыхынҳәыз.
– Гагра ҳамчқәа рҽеибырҭоит, ҳааԥшыроуп, – иҳәеит иара данааҩнала, итәазгьы игылазгьы днарылаԥшны, иеибырҳәоз рылахь аҿы даԥхьозшәа. – Ақырҭуа мчқәа Гәдоуҭоуп иахьеизгоу. Ара аҟәара иавоу усҟак ишәарҭам. Еибашьра ахьаҳамбац, уамашәа иаабоит ҳәа. Урҭгьы ықәҵышт.
Амнешевикцәа, уи ауха, аӡиас акырџьара ирны, игәарҭеит нырцә Калдахәареи Алаҳаӡи рҿы ирҿагылашаз мчы дук шыҟамыз. Иара ус хәыҷы-хәыҷла ҽынлагьы еиҭанеиааиуа рҿаархеит. Чагә, уи аниаҳа, иааӡхыҵлак ԥхеиҵаларц иҽазикит, аха Миха имуит.:
– Уаангыл, иааишьцылақәап, цәгьарак ҟарымҵааит… Нас иаабахп.
«Нас» ҳәа Миха дызҿыз аамҭа дахгәаҟуан Чагә.
– Екатеринодар сышәҭ! Екатеринодар ! – Ефрем , амца иҿықәтәаны, афонопор илымҳа иадкыла, дҭаҟаауан. – Екатеринодар?! Изҳәода? Аа, Иаков Антонов?! Мшыбзиа!.. «Мшыбзиа» сҳәеит… Шәачантә . Шәача сыҟоуп сҳәеит… Ҳусқәа цәгьоуп. Гагра ркыуп ҳҩызцәа, ацхыраара анаҳмоу, аԥсуаа ҭахоит. Ацхыраараз Шәача сахьааиз, мап сцәыркит… Анхацәа реизараҿ ҳахьыҟаз… Аиеи, Несҭор дсыцуп. Аизараҿ сықәгыланы ирасҳәеит аԥсуаа рыцхыраараз амобилизациа мҩаԥыргарц. Воронович дысҿагылеит… Исҳәахи… Уконтрреволиуционеруп инаркны, зегьы иаҳәаны, сдәылҵит… Аа? – Ефрем акраамҭа дӡырҩуан, Антонов ииҳәоз дшақәшаҳаҭхоз убартә, ихы ҟьо. – Аҩыза Антонов, Москваҟа сасуеит уажәыҵәҟьа, адҵа шәырҭарц срыҳәап. Абзиараз, абзиараз! Ацхыраара ӷәӷәа ҳҭахыуп, ҳажәлар ҭадырхоит. Абзиараз!..
Ефрем, зегьы маншәалан аҵыхәтәан иҳәозшәа, Несҭор днаихәаԥшын, афонопор ҿыц иааирхиеит.
– Аԥҳәызба, Москва сыҭ, Москва… Москва!..
Ефрем Москваҟа иҟаиҵаз аиҿцәажәара ашьҭахь, Несҭори иареи мыԥшӡакәа Екатеринодарҟа амҩа иқәлеит. Урҭ, рыԥсгьы цқьа иааиҭамкӡакәан, иахьнеишаз инаӡарц агьрыгымкәа, аказакцәа иааныркылеит, ӡыхьк ржәырц, рмашгьына ианааҭыҵ.
– Шәнапқәа шәырҩаха, схысуеит! – иаагеит абжьы.
– Шәарбан? – Лакоба, инапқәа ҩышьҭыхшәа, наиқәҿиҭит.
– Шәара шәарбан? – иаагеит наҟынтә.
– Ҳбольшевикцәоуп, – нарықәҿиҭит Ефрем, Несҭор аиаша иҳәарызу изымдыруа данаанха.
– Шәачантә шәаауама?
– Ааи, – иҳәеит Несҭор, нас, иҩыза иахь даахьаҳәшәа, даахәышхәыҭит: – арҭ аказакцәа рыгәрагара цәгьоуп. Ҳаҿашәазар ҟалап.
– Уи ауп саргьы сзызхәыцуа, – Ефрем дақәшаҳаҭхеит. – Ишыҟаԥшьқәам еилаҳкаар, аҭырқәцәа Аԥсны иақәлеит ҳәа раҳҳәароуп.
– Еи! – Несҭор ачықь ахь ихы наирхеит, инапқәа аужьны.
– Унапқәа урҩаха! – игеит абжьы.
– Снапқәа сзышьҭыхуам, иааԥсеит. Ас икны сабанӡагылазаауеи?
– Шәнапқәа шәырҩаха сымҳәеи! – дҟааит егьи, Ефремгьы, уаҳа злам иҽиеиԥшытәны, инапқәа анауижь.
– Ҳаҵҟьароуп, – иҳәеит аныҟәцаҩ.
– Иҟалаӡом! – иҳәеит Ефрем, аныҟәцаҩ иакәым акы иҽазикаангӡа.
– Ҳнапқәа ирылоухи, усгьы ҳуцны ҳцоит, – Несҭор аказакцәа рызҿиҭит. – Уеиҳабацәа ҳбар ҳҭахыуп. Несҭор иҿанынеиха, Ефремгьы днаишьҭалеит, ус еиҳа ишеиӷьыҵәҟьаз дазхәыцны.
– Уа шәаангыл!
Арԥарцәа ааҭгылеит. Уи аамҭаз арҭ рыбжьы заҳаз гәыԥ-ҩык аказакцәа аҩны иаадәылҵит. Дара аанызкылаз даҽа ҩыџьагьы абна
иаалҵит. Рызынтәыкгьы аарыкәшан, рых-ҩык рнапқәа ҿаҳәаны инараԥырцеит.
Казак ҩны хәыҷык иахьыныҩнаргалаз, иԥаҵа дуқәа ыршаны итәаз аказак фицар иҽырԥагьаӡаны ихы ааирҳәит, ихәамци ихәдаџьали ҭыџьла еибаркызшәа. Иаҳәа ду шьҭарҳәазо, имагә цырцыр иҭаҵаны ишьаз аҭырқәа еиқәа ҭбаа иадҳало, дҩагылеит.
– Шәарбақәан? – дҵааит иара, ауаткаршы иарчхьаз ибла ҟәазқәа аԥсуаа инарылаирҵәан.
– Ҳара ҳбаандацәоума? – дҵааит зычҳара маҷхаз Несҭор, аказак фицар диеицәамкәа, иблақәа ааирцырцырын.
– Уажәы иҵаауа сара соуп, – иҳәеит абла ҟәаз, Несҭор ииҳәаз агәхьаа мкыкәа, длатәан.
– Ажәакгьы ҳҳәом, ҳнапқәа ааԥшәыртаанӡа, – ҭынч иааҿахиҵәеит Ефрем.
Афицар иуаа рахь инапы неиҟьеит. Ҩыџьа аказакцәа, уи идырра иазыԥшызшәа, арԥарцәа инарыдԥалан, рнапқәа ааԥдыртит.
– Нас шәарбақәан?
– Шәара шәарбақәан? – аҭак ацынхәрас, дҵааит Ефрем, аказак иԥсы еибаркуа. Зны, Москватәи ауниверситет дҭыхны данҭаркыз, аполициа аначальник иԥсы шеибаирфазгьы ааигәалашәеит.
– Адырҩегь уԥхамшьаӡакәа усызҵаахуама? – афицар дыҵҟьарц ихәажьы ааилагылеит.
– Сзырԥхашьахуеи? Ҳаргьы ус ибашам уаазар акәхап.
– Асоветқәа иеиҿыркааз Ҟәбантәи Ар иалоу Маиҟәаԥтәи аполк акомандир ахорунжи Орехов! – иааҭирҟьеит иара. – Шәара шәарбан? Заа ишәасҳәоит: даҽа зҵаарак аныҟашәҵа, уаҳа шәмырҳәаӡакәа, шәынкыдҵаны шәысшьуеит.
– Ҳы! – иҳәеит Несҭор. – Аҟаԥшьқәа ркомандир шәиеиԥшнысшьалом. Аха ҳанақәшәах, ишәаҳҳәап: ҳара ҳаԥсыуаауп.
– Заҟа аԥсуаа еиԥхьытта арахь идәықәу жәдыруама?
– Лакоба Несҭор! – Ефрем инапы иҩыза инаиқәикит. Сара – Ешба Ефрем. Ҳахьӡқәа ак шәарҳәозар акәхап?
– Да-а! Закәытә ԥсаатәқәоузеи исымпыҵашәаз! – ахорунжи Орехов, арахь иқәызгалаз шидыруаз удырратә, илакыҵақәа ааҵышәшәааит. – Ара шәабаҟаз?
– Аказакцәа рполкқәа уаҳа еиҿкааума? – Несҭор дҵааит.
– Адырҩегь дҵаахуеит! – иааилашәаӡаз Орехов дҩаҵҟьеит.
– Ахорунжи Орехов, – дынцәыҵаччеит Несҭор, – ҳара ҳанкыдҵаны ҳашьра шзыҟамло шәзымдырӡои?
– Уҽеиқәкы! Ар рымаӡа сара иаазбалак ишрыласмырҵәо шәзымдырӡои?
– Ҳара иҳалахәмарырц ҳмааит, – иҳәеит Ефрем, ччаԥшьк иҿықәӡамкәа. – Иҟалап сара сзинқәа еиҳа имчызар, шәара шәтәқәа раҵкыс.
Орехов ииҳәоз иҿамшәо, длацәҟәысуа даақәхеит.
– Аҩыза Лакоба иҟаиҵаз азҵаара аҭак саргьы сазыԥшуп, – Ефрем Орехов иахь дааскьеит.
– Ааи, иеиҿкаауп. Лабинскгьы полкк еиҿкаауп, избан сыздыруам.
– Аҟәатәи афронт ахь адәықәлараз, иахьаҵәҟьа аҽазыҟаҵара шәалагароцуп. Аҭырқәцәа хыҵны Аԥсны рымпыҵаркит. Уахь ицо реиҿкаараз ҳааит, иахьаҭахыу аиҳабыраҿ сааҭк ашьҭахь ҳаныҟамла, аҭакԥхықәра зегьы ахорунжи Орехов ихәда иқәхоит.
– Ишԥа-а? Амцҳәаҩ! Иганы иҭашәк!
Аказакцәа аԥсуаа, ажәак аҳәаха рымҭакәа, ирыгәҭасны индәықәырҵан, ираԥцаны ҩныжәк иныҩнарыжьын, ашә аркны, аҟараул днықәдыргылеит.
– Ҳы-ы! – Ефрем даақәыԥсычҳаит. – Закәытә қашьузеи ҳазлаҳаз.
– Асоветқәа амобилизациа ҟарҵеит, – иҳәеит Несҭор акәақь аҿынтә, – аха ркомандиргьы издырӡом урҭ ахьдәықәырҵо. Аҭырқәцәа рыӡбахә ахьцәыраагаз игәамԥхеит.
– Иҟалап зегьы идыруазаргьы изымдыруазаргьы, аха абольшевик асҵәҟьа ҳзиуамызт, зегьы еилымкаакәа.
– Абольшевикцәа рыԥсы еибамкуа џьушьома.
– Ас иҟоу аполк анапхгара дазыркуамызт, – иҳәеит Ефрем. – Ҳиԥхьаны цқьа ҳиацәажәароуп. Ҳажәлар ықәырххьазаргьы ҳаздыруам ара ҳшыҟаз.
Несҭор дҩагылан, ҭачкәымла ашә днасит.
– Ҳеи! Орехов даҳҭахыуп.
– Уаҳа иуҭахи? – аҟараул ибжьы геит.
– Убри аӡәзаҵәык иоуп, – даҵамхакәа Несҭор ашә деиҭасит.
– Уаангыл минуҭк! – игеит даҽа ҟараулк ибжьы.
Орехов данааҩнашыла, аԥсуаа уи изыԥшны игылан.
– Нас абольшевикцәа, аҭырқәцәа шәықәлеит? – аҵәы рылиҵеит иара. – Апровокаторцәа! Шәа шәакәызма сара сызжьоз! Заманалаҵәҟьа издыруеит сара абольшевикцәеи аменшевикцәеи шракәу Аԥсны инибарҵәо.
– Шәара шәбольшевикыу, мамзар урҭ шәраӷоу? – Орехов иажәа Ефрем зҵаарала иааԥиҵәеит.
– Уи уара сумазҵааит.
– Абыржәыҵәҟьа ҳажәга асоветқәа рхаҭарнакцәа рахь!
– Узымгар?
– Ҳшаауаз рдыруеит, ҳрымбар иҳашьҭалоит, – иҳәеит Несҭор.
– Ҳаи! Усҵәҟьоу? Удмырбаӡакәа улкыдҵаны усшьыр?
– Дара ирдыруеит маиҟәаԥтәи апрлк ахь амҩа ҳшықәлаз. Даушәышьҭ амашьына аныҟәцаҩгьы.
Орехов иқәшәацәгьаны Несҭор диҿаԥшуан.
– Шәара шәахьҭахаз акыр рдыруоу, – иҳәан, дындәылҵит.
Ԥыҭк анҵы, аказакцәа ааин, рҩыџьегь рыма, ицеит. Акыр хара шьапыла амҩа ианын, ақалақь аҿы иахьнеишаз аҩнаҿы инаӡаанӡа.
– Ефрем?! – иҳәан, араҟа итәаз дҩаҵҟьеит. – Несҭор! – ашьҭахь иааҩнаргалазгьы илаԥш наиқәшәеит.
Аԥсшәа раҳәаны, илаиртәан, изхара изымбо, ихаҭагьы днарыдтәалт.
– Нас иҟоуи? – иаразнак дҵааит иара.
Аԥсуаа анааҩнаргалоз, араҟа иҟаз Орехов, адәахьы дыԥшуа, ахышә дшадгылац дадгылан.
– Иҳахьыз уаҳахьазар акәхап, Иаков, – иҳәеит Ефрем, ахорунжи илаԥш наиҟәганы, Антонов иахь.
– Ажәакала, – иҳәеит Орехов, даахьаҳәны ихылԥа анынеихеиҵа, – сара сполк Аԥсныҟа изгом.
Ахорунжи дындәылԥеит. Иҽы хианы иахьгылаз днеин, аӷәра наиркны, данынҽыжәырҵа, ҩыџьа аказакцәагьы наишьҭалеит.
Антонов дҩагылан, ахышә ахь дыԥшуан, Орехов архәара даваӡаанӡа, нас афонопор аақәихит, иҟаиҵашаз ахьизымыӡбаз гәынганы.
– Аревком? – дынҭацәажәеит иара. – Антонов соуп изҳәо. Антонов... Аа!.. Ҩ-полкк шәыдҵала реиқәыршәара иахьа салгеит ҳәа сшыԥшыз, Орехов ҳиԥсахит. Азин сышәҭа Маиҟәаԥтәи аполк, ҳауаа акәыршаны, ибџьардастәырц! Иҭабуп. Уажәыҵәҟьа напасыркуеит. Аҩызцәа Ешбеи Лакобеи сҿы иааихьеит… Уажәыҵәҟьа инасышьҭуеит… Сароу?.. Иҭабуп сыгәра ахьыжәгаз!
Антонов, атрубка нықәҵаны, итәаз рахь даахьаҳәит.
– Зыгәрагоу архәҭа сыманы, сара сшәыццоит Аԥсныҟа. Аҟәатәи афронт акомандаҟаҵара сыдырҵеит.. Уажәы аревком аҿы шәырбар рҭахыуп.
– Излеилыскааз ала, – иҳәеит Ефрем, – Орехов иполк ахь уцоит. Уи аҭыԥ ақәҵара ҳаргьы ҳалахәзароуп.
– Ус ада ныҟәашьа ҳамам, – иҳәеит Несҭоргьы.
– Сыуаа еиқәсыршәаанӡа, шәаргьы шәхынҳәып. Адиутант! – ҿиҭит иара.
Казак қәыԥшк дааҩнашылан, иҽеиҵхәаа днагылеит.
– Арҭ аҩызцәа, мҩаԥызаҩык дрыцҵаны, аревком ахь идәықәҵа. Нас акомандирцәа зегьы усзаарыԥхьа. Инагӡа!
Орехов иполк амацәаз ишҭаркхьазгьы, ас иаарлас рҽеиқәдыршәарын ҳәа ихаҭа дыҟамызт. Ирхәҭахь иҽкынҵа данаауаз акәын аԥсахра шымҩаԥигаҵәҟьаз даназхәыц. Уажәшьҭа хьаҵшьа амамызт. Ихы рцәыхьчарада дзызхәыцшаз имаӡамкәа, иполк зегьы аибашьра иазыҟаҵаны, уажәы-уажәы анықәҵра иҽазирхиауан. Иҽазикуан, афронт дхыҵны, аменшевикцәа рреспубликахь дцарц. Афронт аҿынӡа анаӡаракәын ицәгьаз, нас иарԥарцәа еилӷәыцәӡа иҟаз рзын, аибашьра аҳәаа ахыҵра закәыхзи. Амҩа дахьынӡанызаауаз, бџьарлагьы иҽеибиҭарын. Аракәын иахьшәарҭаҵәҟьаз, – макьана пулемиоткгьы ирымҭацызт.
Ихәыцрақәа дырзыӡырҩрызу, иаарлас имҩаԥгатәыз аусқәа напрылеикрызу изымдыруа, уажәшьҭа дықәҵырц ӡбаны, аштаб данаадәылҵ, зыбжьы газ шпулемиотыз идырын, иполк ахьгылаз ахь днаҭрысит.
Аполк аилауаҭырра аҽазнакырц ааиласымҭаз, апулемиот аҿы ааиханакын, харантә игоз абжьы Антонов ишитәыз Орехов идырит.
– Аказакцәа! Шәара шәполк акомандир Орехов асоветқәа рымч даӷоуп, дыԥсахыҩхеит. Уи ицназымго зегьы шәабџьар шьҭашәҵа. Шәара ишәыкәшаны итәоуп ар. Зыҽҳазҭаз зегьы шәыԥсы нҳархоит. Иаҭахым амцхә ашьакаршра. Адырҩегь ишәабжьазгоит шәабџьар шьҭашәҵарц…
– Аказакцәа! – Антонов ибжьы аҵарӡны, хысбжьҵас иаагеит Орехов иприказ. – Казакс зхы зыԥхьаӡо зегьы сара шәсышьҭал! Иԥаажәап иҳакәдыршаз амацәаз! Ура-а!!.
Аказакцәа рыҽқәа наҵдырҟьеит. Урҭ ирҿагылаз абџьар амцабз нароурыжьит. Аҽқәа, кьыркьыруа ихышәҭны ианкаҳалак, ирхыҩруаз хәахәажьахәаны иҩагылон, иманшәаламхаз џьоукы иҭахаз рыҽқәа ркырц ирышьҭалон.
Орехов, Антонов ибжьы ахьгаз ала, амацәаз еиҳа икәадаз џьишьеит, ԥхьаҟа цашьа шыҟамыз аниба.
– Шьҭахьҟа, шьҭахьҟа!.. Шьҭахьҟа, ашьхахь шәеиха!..
Орехов, иҽы аарҳәны, аказакцәа данынрылҟьа, даргьы ишьҭалеит. Ԥыҭк дҩаӡахьан еиԥш, Орехов идырт, иҽы аанкыланы, иеибашьцәа ԥыҭ-ҩык иаԥхьа ианоуимыжь, ихы шьҭеимҵар ада шыҟамлоз. Ихаҭа дкәараҵаны, апулемиот ганла дазааигәахарц, иҿынеихеит. Аҽқәа ҽыҳәҵәыла акәын ишжәылоз, аха ирххны икаԥсон. Жәабаҟа граната аполк аҿы ирымаз руак Орехов ишьҭиххьан. Имаҟа иаавҵхны, уи иршәит. Апулемиот аԥхьаҵәҟьа ианҭҟәац, анышә шьҭырԥаны иақәнаԥсеит, зҿы еихазымкӡоз абџьар ҭрысны иаангылеит. Орехов ишьхәа иҽы инаирбеит. Уажәшьҭа издыруадаз дицәцар уи Антонов. Антонов! Зны Гәдоуҭа Лакоба еиҿикааз аревком иалаз! Ашьҭахь Нхыҵ Кавказҟа Асовет мчы ашьақәыргылараз апартиа иаанаашьҭыз! Орехов дыццакуан, апулемиот еиқәдыршәаанӡа, амацәаз ԥижәарц.
Уи аамҭаз апулемиот даҽаӡәы днаҿатәеит, еилаҳәашьала аказакцәа дреиԥшӡамкәа. Абџьар ижәылоз иреиарханы, дхысырц иҽыназикит, аха иԥхасҭан. Орехов а-Ешба дидырын, итапанча хырша инаиқәикит. Уи ихысымҭаз, Ефрем ихы лаирҟәит. Ахорунжи, аԥсуа дишьыз џьишьан, ихаԥыц аҿҿа рыҵго, амацәаз ԥжәаны, ахыҵырҭахь зхы зырхаз гәыԥк ир днарылагылеит. Несҭори казакки зхы хәыз Ефрем, иааизааигәахоз дыреихсуа, ажәытә жра дахьҭагьежьуаз, иааихьӡеит.
– Апулемиот.. Апулемиот еиқәшәыршәа! – ҳәа инадирбеит Ефрем.
Урҭ рҩыџьегь абџьар инаҿатәеит. Несҭор ирлас аҟанҭаруаз ааириашан, иҽырманшәаланы адгьыл днықәиеит. Аказак дкылԥшны дхысуан. Инхаз Орехов ир ахәҭак еилагьежьуа иааилахеит.
Ашьха зхы зырхаз рыԥсы ргарц еиԥхныҩлон, инхаз рызхәыцха рымамызт.
Адырҩаҽны зхы ҿаҳәаз Ефреми Несҭори ахьыҩназ Иаков дааҩнашылеит.
– Абыржәыҵәҟьа Екатеринодар телефонла срацәажәон. Ефрем уахь иуԥхьоит. Аԥсныҟа хынҳәышьа умам. Москвантә адырра ҟарҵеит, дҵак урҭар рҭахыуп. Сара, баталионк сыманы, Несҭор суццоит Гаграҟа. Иаахҵәаны ирыӡбеит сара срышьҭырц. Уажәтәиала уаҳа цхыраара Аҟәатәи афронт ирзаҭом.
Аԥсуаа неихәаԥшны иаақәыԥсычҳаит ҭынч, Антонов изгәамҭартә: ирбон закәытә ҭагылазаашьаз араҟагьы иҟаз. Аха урҭ ргәы зҟычшазгьы рыман: Антонов Гаграҟа ицара акырӡа иаԥсан.
Ашьхаруа Чагә Гагра аҟаԥшьқәа рыштаб аҿы дахьнеиз, Никифор Полиарко Несҭори Иаков Антонови драцәажәон. Никифор Шәачаҟа иԥхьон, Антонов афронт ахь дахьааз дазхон ҳәа иԥхьаӡаны.
– Ҷнагә, уахьцо уаалеит! – Чагә Несҭор даагәыдикылеит. – Аҩыза Антонов? – уи Иаков иахь даахьаҳәит.
– Аҩыза Антонов Аҟәатәи афронт акомандаҟаҵаҩыс даарышьҭит, – иҳәеит Несҭор, егьырҭ аԥсшәа анааибырҳәа. – Иҟоузеи, Чагә? – уи нас ихы Чагә инаизирхеит.
– Ақыҭақәа рымчқәа еизыргоит. Иахантәарак схаҭа калдахәараа срылан. Иахьагьы ирылоуп аревком иалоу.
– Аменшевикцәа рыхабар?
– Ақыҭақәа рҿы ԥыҭ-чыҭк ыҟоуп. Гәдоуҭа рымчқәа еизыргеит.
– Ашьыжьӡа амҩа ҳақәлароуп. Лыхнынӡа уаҩы дзаҳԥырхагахом. Чагә, уаалаганы Кәаҵиа Инал-иԥа даҳзыԥшаа, иагьиаҳәа ауезд ақыҭақәа рахь иуаа шьҭны, анхацәа зегьы уаҵәы ауха Лыхнашҭа иҳақәиршәарц. Ибзиан илаԥшықәрымҵаша аӡәы дизушьҭыр.
– Бзиоуп, – иҳәеит Чагә данаахәыц.
– Дарбан?
– Ԥыхьа писарс иҳамаз.
Несҭор, ишигәамԥхаз иныԥшуа, Чагә илакҭа дынҭаԥшит, аха иҿаԥшылара иаҳәон: «Сажәа сымоумкын, сара узжьом».
Џьара гхак рмыхьырц, зегьы ирызкылԥшуаз Антонов арҭ гәеилаԥшырак шаарыбжьашәаз ааицәалашәеит.
– Зыгәра шәзымго иакәзар, шәиҟәамҵуеи!
– Мап, игәра аагоит, – иҳәеит Несҭор, нас Чагә иахь: – Шәқыҭа ҳаналсуа аламҭалаз, еизарак мҩаԥаагар цәгьамызт. Ҳбаталионгьы аԥсы ааиҭанакрын.
– Шәеиҵахом, – Чагә уи диргәыӷуан. – Аказы сузҵаашан, – уи Несҭор дааирӡырҩыхт. – Ефрем дзыхнымҳәи?
– Москвантә дҵак иоуит.
Несҭор идҵа еиԥшраз Кәаҵиа Инал-иԥа дыԥшааны иеиҳәеит Никәа. Иахьатәи амш азы дызлаԥшрыз изымдыруа, игәы хыҭхыҭуа, ашьыжь шаанӡа ҽыла Калдахәара амҩа данын иара. Ҭышькәа инхарҭала
иҿынеихеит, устәи аҩныҟа дахьцоз, Хәымҷа џьара дналхьыԥшырц длыхгәаҟуа.
Хәымҷа аҳәарақәа нҭылцахьан, Никәа илаԥшҳәаа данааҵашәа. Уи иҽышьҭыбжь анлаҳа, дааҭгылеит. Лҭагылазаашьа аилыргара уадаҩын, иааиуаз дарбаныз анылба нахыс. Агәырӷьареи алахьеиқәҵареи лҿықәыҳәҳә, амҩа дангылан. Ибаразы игәжәажәоз, аха ааигәа изыԥшымыз аӡӷаб лаԥхьа арԥыс дылкаԥан, лыжәҩахырқәа аанкыла, даалыхеит. Лҭачкәым бамбақәа игәышԥы ҭбаа инадгылеит.
– Бымҵәыуан, Хәымҷа, бымҵәыуан!.. – уаҳа ииҳәарыз издыруамызт, лҭачкәымқәа инарыдылҵаз лхы шҵысуаз аниба.
– Иҟалеи, Никәа, иҟалеи? Уаҳа шәхабарк ҳамбаӡо, аҳәса ҳааилартәаны, ахацәа шәабацеи? Изышәзымдыруеи ҳашгәаҟуа, шәшыгәхьааго?.. – Хәымҷа лнапсыргәыҵақәа аалҿалгәеит.
Никәа еиликаауан иара ааигәа иҽахьилмырбацыз мацара шакәмыз лара ас лгәы кыдзыргылаз.
– Иҟалаз саҳәеи! – длыҳәеит иара.
– Иахьа ашьыжьӡа дааин… – лылаӷырӡ илнарҳәомызт, – иҽааҳарбашәа дцеит, даазықәшәаз фатәқәак ааидкылашәа.
– Дабацеи?
– Аусҳәарҭаҿ анхацәа реизара ҳамоуп иҳәеит. «Уаантәы Гәдоуҭа ҳцоит, ааигәа схабар шәсырҳауеит» иҳәеит. Ааигәа закәыхи, ҽнак ҳара ҳзы шықәсык иаҩызоуп.
– Аҳы, бҽааиқәки! Аамҭа ус иҟоуп. Аԥсадгьыл ашәарҭа иҭагылоуп…
Хәымҷа, Никәа лҽааимжәаны, лган иеирханы даагылеит.
– Аԥсадгьыл, аԥсадгьыл… ахақәиҭра! Уаҳа? Уара – Аԥсадгьыл, Бедраҟ – Аԥсадгьыл, Шәануа – Аԥсадгьыл. Сабгьы – Аԥсадгьыл. Ашьа карҭәарц ргәы иҭоуп зегьы. Ишәнаҭеи нас?
– Сыздыруам, – даақәыԥсыҳаит арԥыс.
– Уца уаргьы убрахь! Аҳәсақәа зегьы аҩны итәуп. Саргьы стәазаауеит, – Хәымҷа дыццакы лҿыналхеит.
Аԥхыӡ бааԥсы баны, дыҭрыс дааԥшызшәа, Никәа дыҩны уи дналыхьӡан, даахьаирҵәиит.
– Хәымҷа, беилагама! Бхада акы базымхәыцыр ҟалома! Адунеи ахьеилашуа, иҭҟәацырц агьагым, бымбаӡои?
– Изыԥсоуи зегьы шәызҿу? Анхацәа еснагь инхацәан, амал змаз ирыман. Абыржәы убри аашәзымычҳартә еиҭа иҿиазеи?
– Сыздыруам, Хәымҷа. Саргьы исзеилкаауам иҳарҿиарц ҳазҿу. Сара ҳәа бызҿу аӡәгьы силам.
– Ишԥа? Аӡәгьы уидгылаӡами? Нас узышьҭоузеи?
– Аԥсуараз еиҳа иҳахәаша збозар ҳәа сашьҭоуп.
– Саб ақырҭқәа ҳрыжәларц ҳцоит иҳәеит, уаргьы уцома?
– Аԥсуаа ахьцо срыцымцои, – Никәа дыҩҽыжәлеит. – Ҳазԥшызаап иеиӷьу аамҭа, – иҳәан, иҽы, ацҳахь амҩа нарбаны, аҟамчы нахиҟьеит.
Аӡиас даваланы дахьнеиуаз, ибон егьи ахықәала иӡхықәгылаз аусҳәарҭеи, амҩадуи, аӡиаси иаарыбжьанакуаз ашҭаҿ еилақь ауаа
шеилагылаз. Урҭ дырхыҳәҳәо, акы дықәгылазар акәхарын, инапқәа иҟьон аӡәы, дшықадақуаз убартә.
Никәа иҽы ааирццакын, ацҳа днықәлеит. Еизаз данырзааигәахашаз, иааиаҳаит Несҭор ибжьы.
– Уажәы ажәақәак шәеиҳәар иҭахыуп аб ԥшьа Агырба Уасил.
Апап Несҭор иҭыԥ ахьынӡаникылоз, Никәа дылҽыжәԥан, иҽы аандаҿ инҿаҳәаны, Ашьхаруа Чагә диԥшаарц, ауаа рыжәпара дналалеит. Анхацәа раасҭа аказакцәа акырӡа ирацәан. Ицәажәоз изааигәара рҽеидкыла, Ашьхаруа игәыԥ гылан. Урҭ раԥхьа еилагылан Ашьхаруа ихаҭа, Инал-иԥа Ҟанчоубеи, Миха Хышба уҳәа хадара зуаз. Алшәындба Чагәгьы Никәа илаԥш наиаахеит. Уи Миха дивагылан, диԥыршәар ҳәа дшәозшәа. Ус игәы иаанагон Никәа дахьхәыцуаз, уажәгьы диҵашьыцуан азы.
Ауаа дрылсны, урҭ рахь дахьнеиуаз, Никәа дибон Несҭор ивагылаз аурыс аруаҩы. Уи Антонов иакәын.
– Сара саԥхьа иқәгылаз, – арԥыс иаҳауан апап ибжьы, – ишәеиҳәеит анхацәа зжьоны иҟоу ауаа арбақәаныз, шәара шәхеиԥш зыгәра жәго апапцәагьы шәшыржьо.
Ажәлар, азҿлымҳара ду роуны, рҽаадырҵарит.
– Ааи, ааи! Амц сҳәо џьышәымшьан! Анцәа имаҵура ҳәа аӡыхь иадышәкыло, аԥсы ихәы зго абза диҩызоуп. Рыгәра шәымган апапцәеи урҭ рдикәанцәеи! Ирдыруеит амал рҳашьа. Урҭ, имҩаԥырго ашьапкрала, аӡәыр ишәыхәахьоума?
– Нас уаргьы ҳаужьоит акәу? – ҿааиҭит Шәаныуа, илымҳақәа рыгәра изымго.
– Иахьанахыс исшәысхуеит сара снаԥар. Уаҳа спапны сҽышәсырбом. Ҳамҩахь папык, шәикьымсырц Анцәа диашьапкуа иҽышәирбар, сара сахь даажәга! Уи ибызшәа здыруа сара соуп.
Никәа, Ашьхаруа днаидгылан, илымҳа дынҭахәыҭхәыҭит:
– Удҵа нагӡоуп.
Даақәгылеит Несҭор:
– Уажәшьҭа, анхаҩыжәлар, ҳцап ԥхьаҟа! Ар ҟаԥшьааи ҳареи, ҳамч еибыҭаны, Аԥсны иахаҳҳәап ақырҭуа меншевикцәеи урҭ зыҽрышьклазҳәаз аԥсуа ҭауади-аамҭацәақәаки! Ԥхьаҟа аџьажәлар!
Амҩы заҟа иҭҭәаауаз аҟара, ашҭа ҭацәуан.
Никәа иҽы аӷәра ааԥыртны, дааҭгылеит, ԥыҭ-ҩык науижьырц. Убри аамҭаз ҽыла иааиуаз Несҭори Антонови даарышьҭалеит Никәа зыԥшра ибахьаз, аха игәаламшәоз даҽа ҽыуаҩык. Аҽыбӷаҟазараз дизшәа, иҽы даласаны, ауаа дахьрылсуаз изыԥшуан.
– Уа Уасил?! – Бедраҟ иааизымычҳаит.
Никәа дидырит зыԥшра ԥсаххаз апап Уасил шиакәыз. Иаргьы инапы ааиҟьеит, «сара соуп, сумбои?» иҳәозшәа. Ижакьа зынӡа иамхын, иркьаҿны ихырффаз иԥаҵеиқәаҵәа дрыҵаҽырбон. Инаԥар ахьигаз здыруадаз, аԥсуа маҭәала деилаҳәан. Иаҳәа гьалдызуа аҽы агәчама иадҳалон.
«Иҟалазеи, – Никәа уамашәа дибон уи, – аб ԥшьагьы деиларгама? Иаразнак иҽагьабеибиҭеи, инаԥар аҵаҟа бџьарла деиқәныхзу? Кьагәа ихаҭа…»
Никәеи Бедраҟи Чагә Ашьхаруа даарыхьӡеит, ақыҭаҿ иаанхаз Миха Хышбеи Чагә Алшәындбеи акы рнапы ианҵаны данаахынҳә.
– Сжакьа зламысхша аусҳәарҭаҿ иҵәахны иумаз ҳәа Кәыкә-иԥа инапы ианиҵахьан, абыржәоуп зегьы ианаадыр уи зиҭахыз, – иҳәеит Ашьхаруа. – Уара, – даахьаҳәит иара нас Никәа ишҟа, – уҳацны умцаӡои?
– Иаҭахызар сымцои, – игәы ааиҭаԥеит арԥыс.
– Сара исымҳәар, иаҭахыу ухаҭа иузымдырӡои?
– Аҩны сынкыдгыланы, сшәыхьӡоит, – Никәа дынҽыжәлеит.
Макьана шьыжьын, ацҳа иахакнаҳаз ашьха ашәшьырҵа ҟанаҵартә.
Аԥхын мшы даара ишоуран, амҩа ианыз ари кьаразааи аԥхӡы рылхәаҭон. Хыԥсҭа инырын, рыԥсы шьаны, ӡыкгьы нарықәҭәашәа, аҳабла Алгыҭ шыҟаз, Лыхнашҭаҟа рҿыҩархеит. Амҩан анхацәа рацәаны кьаразаа ротриад хадырҭәаауан. Икылсуаз аӡәы ишәақьажә, иҭзыжьыз афирмагьы узеилмырго, ихыжәжәарӡа икын. Егьи – аберданка, даҽаӡәы – ажәытә шьанҵашәақь; џьоукых рҟамақәа рыда бџьар рымамызт, аха аотриад аҿы бџьарла ишеиқәдыршәоз иақәдыргәыӷхьан.
Амраҭашәарахь, аԥырӷы иаҭәҳәозшәа, Амра хәыжжаӡа азыбжарак убарҭан, Антонови Лакобеи зхагылаз ар Лыхнашҭа ианынҭалоз. Дук мырҵыкәан, Кәаҵиа Инал-иԥа ашьхара иадыз ақыҭақәа рыҟнытәи еизигаз анхацәа иманы даакылсит. Ихаҭагьы дмыԥшӡакәа аштаб зыҩназ ахыбра дныҩналеит. Несҭори иареи еилаҳәаҵаны иаагәыдибакылеит. Ахышә иадгылаз Антонов дшибазҵәҟьа, Кәаҵиа уахь иҿынеихеит.
– Абар адырҩегь ҳахьеиқәшәаз! – иҳәеит Кәаҵиа, Антонов дааигәыдирӷәӷәалан.
– Иугәалашәома, – деихаччон Иаков, – араантәи санцоз ишсоуҳәаз: ага бӷьыци ашьха бӷьыци еиқәымшәар ҟалаӡом.
– Ҳус акәымзар, еиқәшәашьас иҳамоуи, – дгәырӷьон Кәаҵиа.
– Ацәаныррақәа наԥхьашәки, – урҭ Несҭор иааирӡырҩит, аишәа иқәыз ахсаала днадгылан. – Иаков, Кәаҵиа аус ҳзиуит.
– Қыҭак аҿынтәи хаҵа еибагак дынхом, – Несҭор иахь а-Инал-иԥа даахьаҳәит. – Уаханӡа иҵегь аауеит. Уажәы ақырҭқәа Гәдоуҭа рыҽдырӷәӷәеит, дара ртәала.
– Угәы иаанагома урҭ рымчқәа ԥсыҽуп ҳәа? – Несҭор дҵааит.
– Рпозициақәа ҽеим. Иаарыкәыршаны дәы хтыроуп. Иахантәарак уахь сыԥшыхәуан. Амшын ала заҵәык ҳазнеиуам ақалақь ахь. Нышьақәак ҳамазар, амацәаз иҭаҳкуан. Амала, ақалақь иакәыршаӡаны, рыр дыртәеит. Артиллериа ӷәӷәаны ирымоуп.
– Иаков, – иҳәеит Несҭор, Кәаҵиа арраҿ дартиллеристын. – Ҳабзарбзанқәа инапы ианаҳҵап.
– Мап ацәыскуам, – Антонов дақәшаҳаҭхеит.
– Ҳартиллериа ашҭаҿ аҭыԥ азылырхырц иаҿуп, – Несҭор ихы Кәаҵиа инаиқәикит. – Уашьҭаншәа урыцхраа!
– Уаҳа акгьы сашәымҳәозар, сцеит, – иҳәеит Кәаҵиа.
– Маҷк уԥсы шьа, – наиаҭеикит Антонов.
– Ақырҭқәа аныԥхаҳҵалак, – уи иажәа Кәаҵиа иааиҿиԥааит.
Инал-иԥа иафицартә хылԥа, аеҵәа аҭаны, инеихеиҵан, дындәылҵит.
Рацәак мҵыцкәа, Несҭор идҵала, аотриадқәа ркомандирцәа еизеит. Дхынҳәыр акәхеит артиллериа аиҳабагьы.
– Аҩызцәа, – иааирӡырҩит Антонов дҩагылан. – ашарԥазы ҳжәылоит. Лакобеи сареи еиқәҳаршәеит ҳжәылара аплан. Уажәы Несҭор Аполлон-иԥа ишәеиҳәоит доусы шәнапы ианаҳҵо.
Дҩагылеит Несҭор.
– Ишыжәдыруа еиԥш ҳаԥхьа аус ӷәӷәа шьҭоуп. Сара агәра згоит кьаразаа хьымӡӷы шаҳамго, аказакцәа рбаталион салацәажәом, избанзар аруаа ахәшә фҩы ӷәӷәала ираҳахьеит, хыблаҟьак зкьымсыц дрылам. Убри азын аԥсуаа зегьы сшәыҳәоит иаҳзыԥшу ажәылараз ишьақәҳарӷәӷәаз аплан цқьа шәазыӡырҩырц. Уасил Лакоба иотриад, – Несҭор аишәахь даахьаҳәын, напыла иҭыхыз ахсаала ааиҵыхны, зегьы анааидизала, инаигӡон, – иацаҳҵоит аотриад ссақәа. Уи аотриад аӷа игәыдлоит Бамбора шыҟоу.
Несҭор, икарандашь ала ацәаҳәа нанҵаны, идирбеит ацуҭа Алгыҭ иалсны, амшын аԥшаҳәахьы излакылсшаз. Урҭ Бамбора инаӡаанӡа иааҭгылон, адырра анроулак ижәыларц.
– Николаи Бахтаӡе иотриад дәықәлоит Гәдоу иаваланы. Аменшевикцәа азыԥшӡам арстәиала амҩа ҳкуеит ҳәа. Убри аҟнытә араҟа урҭ рус аиҵаҟьара еиҳа иманшәалахоит, уи хархәагас иҳауроуп. Аҵыхәтәан аменшевикцәа рартиллериа агәҭаҵәҟьа ҳасроуп, дара зегьы зызԥшу ажәыларагьы злаҟоу Лыхнынтә ауп. Ари адҵа рыдаҳҵоит калдахәарааи алазқәеи.
Чагә Ашьхаруеи зыԥҵырша ԥаџьԥаџьуаз Риза Бибин-оӷлыи неиҿаԥшын, блала иааибадырит.
– Убарҭ роуп хыла аӷацәа иагьрысуа, артиллериагьы знапаҿы иаазгаша. Ихьаҵуа аменшевикцәа Бахтаӡе иотриад рзыԥшуп. Уахатәи аҵх иалагӡаны, доусы ҳҭыԥқәа аанаҳкылароуп. Зегь раԥхьа, актәи адыррала, Уасил Лакобеи Николаи Бахтаӡеи еицжәылоит. Уи азы адырра ҟарҵоит ҳартиллеристцәа. Аменшевикцәа рымчқәа арҭ ирҿадыргыларц ианыршалак, ижәылоит калдахәарааи лазааи. Абас реилахынҳәра ҳхы иаҳархәар, ҳаӷацәа рартиллериа акгьы алҳаршом. Ишыжәбо еиԥш кьаразаа рымчала Гәдоуҭа аагоит. Аказакцәа рбаталион ахәҭак Уасил Лакоба иотриад иалаҳҵоит. Избанзар, урҭ роуп, аменшевикцәа алцаны, ақалақь знапаҿы аагара зду. Аха ас еиԥш иҟоу аибашьра ашьҭахь, кьаразаа ирылшом аӷацәа рыԥхаҵара. Урҭ
рыԥсахуеит аказакцәа рбаталион инхаз ахәҭа. Абаталион аменшевикцәа рымҩа ркуеит Ааԥсҭа. Ирыцәцогьы ирышьҭала ижәылоит, заҟа ирылшо рымҽхак ырҭбаа.
Несҭор ишьҭахь иқәгылоз акомандирцәа аплан хазырҭәаашаз гәаанагарақәак рҳәеит. Аилатәара аихшьаала ҟазҵаз Антонов аҵыхәтәан дрызҵааит:
– Уаҳа аӡәыр акыр шәазҵаауама?.. Зҵаара шәымамзар, шәыдҵақәа рынагӡараз шәца!
– Чагә, – Несҭор Ашьхаруа наиқәҿиҭит. – Мысҭарбеи Мқанба даҳзааушьҭроуп.
Мысҭарбеи, Несҭор дмырԥшыкәа, дааҩналеит.
– Уара, – иҳәеит Несҭор, – хаҭала адҵа унапы ианаҳҵоит. Ҩыџьа, аимадага аиқәыршәашьа здыруа, уаҳҭоит. Гәдоуҭеи Лыхни аҭел рыбжьыганы, аимадара еиқәыршәатәуп.
– Афронт аҭел алызгону? – арԥыс изеилымкааит.
– Гәдоуҭа унапсыргәыҵеиԥш иахьубарҭоу џьара утәароуп, убраантәи ес минуҭ иаҳзаауцҳалароуп ақалақь аҭагылазаашьа шыҟало.
– Аҳы! Еилыскааит.
Ажәҩан аеҵәа алыџьџьаауан. Аҵх гәазырҳагаха изқәыз адәы аҭынчра иахатәаз наӡаӡа иазыҳәон. Иныҵакшәа игоз арҵу бжьы харантә аӡбаажәқәа рҿынтә иааҩуаз адаӷь руаҟьуаҟьшьеи адунеи еиҳагьы иарҭынчуан. Уи ауха аԥсабара иазыӡрҩуаз ракәын еилызкаауаз доусы ргәы аҭыԥ иҭамгыло, рыҩныҵҟа шҭынчрамыз, рхаҭа згәеисыбжь умаҳауаз аҵх ишалаз еиԥш.
Мысҭарбеии Чагә Ашьхаруеи еидтәаланы Гәдоуҭа иалаԥшуан. Риза Бибин-оӷлы иотриад ааира иазыԥшны. Ақалақь аҿы лашарак аркӡамызт. Ус рышьҭахьҟа згәы зҽаныз шьапышьҭыбжьқәак анраҳа, ирдырит алазцәа шааиз. Риза изыԥшыз даарыдтәалеит.
– Иҟоузеи? – дҵааит иара.
– Ҭынчроуп, – иҳәеит Мысҭарбеи.
– Риза, – Чагә ихы алазцәа рԥыза инаизирхеит, – адырра усҭоит ҳанжәылаша, аӡәы днашьҭны.
– Сцеит.
Риза данрыдҵ ашьҭахь, уамакгьы мҵыцкәа, Лыхнашҭантә абзарбзан хысыбжьы геит.Изҿыз цқьа аилкаара шыцәгьазгьы, иубарҭан гагаҵас џьоукы шеилауаҭыруаз агаҿахьы. Ателефон абжьы анга, атрубка Мысҭарбеи иаақәихит.
– Сӡырҩуеит!
– Ҷнагә соуп изҳәо, – Мысҭарбеи ари абжьы ауизымдырхуаз. – Уасил Лакобеи Николаи Бахтаӡеи иаарыцҳауеит, амч ӷәӷәа рҿаргыланы, амца шрыжәырҵаз. Аҭагылазаашьа маҷӡак аҽеиҭанакит. Чагәи Ризеи мыԥшыкәа ижәылааит!
– Еилыскааит.
– Инашәыгӡа! – атрубка априказ ааҭыҩит.
– Чагә! – ҿиҭит арԥыс. – Аштаб аҿынтә адырра ҟарҵеит ажәылараз.
– Ҭышькәа! – иуаа данынрылагыла, Чагә ҿиҭит, ивзвод акомандир ида ари аус даҽаӡәы инапынҵара изымгәаӷьыкәа. – Никәа думаны, уца Риза иҿы. Ажәылараз адырра ҟарҵеит ҳәа сызиаҳәа. Уаҳа дымԥшыкәа, джәылааит.
Ҭышькәа ихьӡ инашьҭарххны, Никәа, ишиԥхьаз аниаҳа, ицәа дааҭӡыӡаан, Чагә дааизааигәахеит, иабхәхаран иҟаз инаҩсан днагылеит. Адҵа анроу, арԥыс, Ҭышькәа дишьҭала, иҿынеихеит.
Алазцәа ахьыҟаз зынӡагьы харамызт, рықәҿуҭыр ираҳауан. Риза изааргаз адырра илымҳа Ҭышькәа ианынҭишь, «аҳы!» иҳәан, иҩызцәа днарызхьаҳәшәа, атрышә днасит. Зегьы ԥхьаҟа инеишьҭалеит. Ацҳаражәҳәаҩцәагьы нахынҳәит. Ҭышькәа аԥхьа днеиуан ҿымҭӡакәа, дагьхьаԥшуамызт. Уи игәы иҭаз адҵа заҵәык акәын. Аҭыԥаҿ Мысҭарбеи имацара дтәан. Чагә иотриад иманы ддәықәлахьан. Ҭышькәеи Никәеи калдахәараа инарыхьӡан, реиҳабы дыԥшааны идҵа шынагӡаз иарҳәеит.
– Бзиоуп, шәҭыԥқәа аанышәкыл! – иҳәеит Чагә, Гәдоуҭа аԥшаҳәа злаҟаз ала наҟ-ааҟ аиҿахысыбжьы иҭарҵаз дазыӡырҩуа.
Иара ус пулемиотк абжьы аагеит калдахәараа раԥхьаҟа. Дыррада ахысра ҟалаӡомызт ҳәа згәы зҽаниҵахьаз иуаа ааҭгылеит, џьоукгьы рҽынкарыԥсеит адгьыл аҿы ихәхәаӡа. Ахысыбжьы шааихсыӷьҵәҟьаз, Чагә иҿынеихеит бжьы мыргаӡакәа, егьырҭгьы хыма-ԥсыма инаишьҭалеит. Уажәшьҭа еилкаан артиллериа зыхьчоз раԥхьа аҭабиаҿ апулемиот шықәгылаз.
Никәа, ахысра зынӡагьы игәы иҭамкәа, иқыҭауаа дышрылаз, Ҭышькәа дицәыӡит. Уи уажәыҵәҟьа Хәымҷа лаҳаҭыр азы дихьчар иҭахын, аха уи ахаҵа аԥхьа инеиуаз рахь деихахьазар акәхарын, ааигәа-сигәа дыҟамызт.
– Ԥхьаҟа! Аҳаҳаира! – Чагә ибжьы ладеки-ҩадеи иаарыхьӡеит.
Зегьы еиқәибаҵа рҿанынарха, аҭабиаҿынтә хысбыжьқәак аагеит, аха иаарлас аихәлацәара рҽыназыркит, кьаразаа уахь анеира ишахьӡаз удырратә. Иахьаацәылашоз Никәа инарбон абзарбзанқәа раԥхьа напышьашәла ишеилахынҳәуаз. Анаӡарагь алазқәа кылсхьан. Риза иашьа Руфеҭ иакәын уҳәартә, аӡәы дрылҵәраа раԥхьа длеиуан, ахылаӷьара дҭаланы. Никәа, уаҳа дымхәыцӡакәа, ԥхьаҟа иҿынеихеит, Ҭышькәа диԥшаарц. Уи илаԥш иааҵашәеит Бедраҟ Хагәшьи аменшевикцәа рартиллериа афицари еибарԥсны ишеиқәԥоз. Бедраҟ илуршахуази, аха, даҵахарын ҳәа згәы иҭамыз анхаҩы иарма напала аҳәа ццышә зкыз Ажәанба иарӷьа напы иҽалаирԥсит. Бедраҟ егьи инапала аамсҭа ихәдацәа ҵкааны иауижьуамызт. Ажәанба анхаҩы алада диршәуан, аҩада диҟьон, аха иатәаимбоз ауаҩы иҽизимхуамызт. Уи аамҭазы артиллеристк, иафицар дицхраарц данынаҭрыс, абжьас еиԥш иаԥхьа илкаԥаз Никәа иҭачкәым раҵәа даныкша, абзарбзан длаахан, иӡамҩа ашьа аҿашы дынхышәҭит. Никәа, уи иахь уаҳа дзымԥшыкәа, ижәҩахыр дамҵас, Ажәанба дааихеит. Зыбжа ҿжәахьаз иафицар чынқәа ракәын арԥыс иааимпыҵахаз. Никәа деиҵас дыԥаны Ажәанба даниҿас, аамсҭа рԥыс дхышәҭуа инапы шымҩаниҵазгьы, абзарбзан иаҵгаз ашьапы длахыҩрын, иҽеиҵых ҿыцха дынкаҳаит. Бедраҟ, уи
данимпыҵҟьоз ижьы ицан, деихеиго дҩаҵыззеит. Ажәанбагьы, дҩагыларц ишьапы днықәгылон еиԥш, аҵықь анааҭга, иҟатара кны дааиҵалан, ашьшьыҳәа днеизҟәыҿын, зҿы цырцыруа икажьыз иаҳәа днаваҳаит. Ихаҿы ԥшӡа ашәытахара иналагеит. Иаԥхьа ишәақь ихарззала, Ҭышькәа даацәырҵын, иус наигӡеит иҳәозшәа, ԥхьаҟа иҿынеихеит, ажәак уаҳа иааиҿыҵымшәакәа.
Зхы иамеигӡа иқәԥоз аӡәык-ҩыџьак аменшевик артеллеристцәа, рафицар нырцәҟа амҩа ицықәырҵар ҳәа ишәаны, аӷьара-сараҳәа илаҵибарҟьеит, кьаразаа ираԥхныҩуазшәа ирылагыла. Џьоукгьы рнапқәа ирҩахон, иаҳихсуа дарбаншь ҳәа, ихьаԥш-кәаԥшуа иааилахеит.
Никәа дышҳазӡа даақәхеит. Абзарбзан еихаӡа ианиҟьаз иахь аԥшра изыгәаӷьуамызт, арахь ибла Ажәанба дыхгылан. Арԥыс игәалашәон ари афицар аизарақәа рҿы угәы иаамыхәартә зхы мҩаԥызгоз еснагь дышрылагылаз. Аха уи иҭархара инапы ахьалакыз ихы игәы ахнаршәон. Ҭышькәагьы дҭамхандаз ҳәа уажәыҵәҟьа дихылаԥшырц игәы азыҳәомызт.
Аӡәы изқәа днаснасит.
– Иҟалазеи, Никәа, ушәама? – ҳәа ибжьы аагеит уи. – Уажәшьҭа агьҳагым, иԥхаҳҵоит, уласы!
Ус зҳәазгьы ԥхьаҟа дласит. Арԥыс дазхәыцуамызт уи дарбаныз ҳәа. Аҵыхәтәан ишьҭахьҟа иаҳаит аӡәы иуарчарбжьы. Даахьаҳәит Бедраҟ, Ажәанба днарҳәы-аарҳәуа дихан, иафицартә китель ԥшқа ишәихырц. Никәа уи диҵаҳәҳәарц иҭахын, аха дахьыԥшуаз игәы хынҳәуан, цқьагьы ихшыҩ еилгамызт:
«Узҿу закәузеи? Узҿу закәузеи, Бедраҟ? Иҭахаз иҟәых иакьысуама? Уара улазаарын, агәымха».Бедраҟ акитель ааишәиҵеит, изшәихыз дагьизхьаԥшуамызт, усс имазеи, иара итәызшәа далаҽырбон ҳәа гәыбӷанс ииҭарызшәа. Амаҟақәа еихданы инапы наркылидан, иааибаркны, иацраҳәаз амаузер аарҽеи, аҳәа аашьҭыхны, аҭра инҭеиҵеит. Нас аҿы цырцыруа иааҭихын, днеихеит ахысбжьқәа ахьгоз Гәдоу ихыз ацҳахь.
Гәдоуҭа акомиссарра шидыз анизаарыцҳа, Мысҭарбеи Риза алазцәа имихит, уи иашьа Руфеҭ днархаргыланы. Ус змамкәан амҩақәа рҿы иибоз аԥсуаагьы ааидикылан, ақалақь аиҿкаара иҽазикит. Мысҭарбеи Ашьхаруа диҳәаны имихыз Никәа, ихы икәаҽ, дахьцалак дицхраарц дицын.
Аха Гәдоуҭа акомиссар дицны, Никәа дзымнеит жәеиза-ҩык аменшевикцәа иҭахаз анышә иахьарҭоз.
– Аҭҟәацәа ахьҭакыу зыхьчо уаархылаԥш, анышәаҭарахь узымцазар, – наиабжьеигеит уи Мысҭарбеи.
Аҳәынҭқар ихаан ауезд еиҳабыс иамаз Кьелбакьиани ибахҭа уажәы ҩажәеижәаба-ҩык ақырҭуа ҭҟәацәа ҭакын. Урҭ рҟыҭ бжьы гомызт. Изыхьчоз алазцәа аӷды-мдыҳәа иеицәажәо ашә илагылан.
Никәа аԥшаҳәахьы иҿынеихеит, ашоура анизымчҳа. Арԥыс ибла ихгылаз абзарбзан ианиҟьаз артиллерист иакәын. Раԥхьа ауаҩы ишьра ахгара цәгьан. Игәалаимыршәарц ихы дшақәԥозгьы, ихашҭуамызт, афицар Ажәанба иҟатара кны данкаҳауаз аламҭалаз, Ҭышькәа ишәақь ихарззала дшаацәырҵыз. Уи изымариан ауаҩы ишьра. Иабажәпахеи уи игәы?
Ацәқәырԥақәа ршәах ргыла, еихьымӡа-еиԥымӡо, еиқәҵәраауа аҟәры иахьаҿасуаз, аӡҵаа зхьысуаз ԥшҭәыла еиуеиԥшымз ахаҳә сса цәаакқәа еилыџьџьон. Амра ахьрылаҷҷоз, аԥҭа шкәакәақәа еилыбзаауа, амшын агәы иахьхыз, ахылҩа-ԥсылҩа ԥха рхыҵызшәа, улаԥш иааҵашәон.
«Амшын агәы шԥеисуеи, аԥҭа ҽыҭқәа анаӡара ихышьшьыла! Арахь шоурахыуп, – Никәа длалбаан, аҟәры днықәлеит. Игәы алаҟамызт акәымзар, аҽыкәабара иаамҭан. – Амшын агәы ҭынчым, – даахынҳәит иара аҵыхәтәан, Амраҭашәара дазыԥшуа., – сара сеиԥш».
Нахьхьи, амшыни уи ихиаалоз анаҟәи рыбжьара, ашьхақәа ирҵәахуаз Амра ацыԥхьқәа алаԥшҳәааҿы ибылуазшәа, ицәыҟаԥшьын.
Ашьхеи амшыни рыбжьара аҭыԥ ҭшәара рхы иархәаны, аменшевикцәа рыҽдырӷәӷәеит. Аҟаԥшьқәа рымч еизыргон, аха уааԥсыла еиҳа имаҷын. Калдахәара иҟаз аизара ашьҭахь, Несҭор идҵала Уасил Агырба Маиҟәаԥҟа ддәықәҵан, иауазар уааԥсырала ацхыраара еиҭаҟарҵарц. Агырба иааигаз арота Гәдоуҭа иааӡахьан еиԥш, Несҭори Антонови адырра роуит аменшевикцәа ирыцхраараз Мазниев дшыӡхыҵыз. Агенерал дызхадыргылаз ар рхыԥхьаӡара шмаҷмыз усгьы идырын.
Чабанлықә ала аӷацәа хыҵыр ҳәа дшәаны, Несҭор иабжьагарала, Иаков Антонов уахь лаза шынеибакәыз идәықәиҵеит. Лакоба гәрҩас ишимаз еиԥш, аӷацәа алазқәа зҿатәаз ахәы иагәыдлеит. Риза иҵаҟа, амшын ахықәаҿ, иеибашьуаз шхьаҵуаз адырра иоуаанӡа, деиҭамҵырц ӡбаны, иуаа дырхагылан.
Ҵаҟагьы, ахәқәеи амшыни ирыбжьаркыз Ԥсырӡха, уаҩы дзымааиртә, апартизанцәа аԥыратәан, аӡышьҭра аныршәаҳауаз еиԥш. Аха аӡиас, иаԥыраужьыз аҵкыс амч андуха, ганкала иамургьы, даҽа ганкала ацарҭа аԥшаауеит. Аӷацәа рымч шыӷәӷәахаз шаараҳазҵәҟьа, Гәдоуҭа абџьар зкыз зегьы афронт ахь идәықәҵан. Риза Бибин-оӷлы иашьа Руфеҭгьы ицыз иуаа има данца, Никәа ақалақь аҿы аанхара изымычҳаит, шәыргәындаҵас дрыԥхьаӡар иҭахымкәа. Уи, араҟа аус рацәа шымҩаԥгатәыз ҳәа, Мысҭарбеи дилабжьазаргьы, ҳәатәык имаҳаит. Арсаулынӡа ицоз ҽыуардынхьчак диԥшаан, ашьыжьынӡа дҩеигеит ишәарҭамызт ҳәа иахьынӡаиԥхьаӡоз аҭыԥ аҿынӡа. Шәамахь шәыргәындак, аԥсҭазаара икыднаҟьацәахьаз, зхы зшаҭацәоз иакәын иара.
Никәа шьапыла иҿынеихеит. Амра ҩыҵхахарц агьагмызт. Уи ацынхәрас ашьха иаавҵыз аԥҭа хәхәаӡа, ахаҳә зхы аавҵзырҳәҳәаз, згәышҵа шкәакәаз амаҭ иеиԥшын. Ԥсырӡха дналалахьан еиԥш, улаԥш уамак иҵамшәоз ҩнык аԥхьа кьаразк ҟарулра шиуаз днаихьыԥшит.
– Иҟоузеи ара? – Никәа ааигәа игылаз даҽаӡәы дизҵааит.
– Уа иҟоу уара усс изумоузеи? – иҳәеит егьи. – Умҩала уцала.
– Иаарманшәаланы уцәажәар ҟамлаӡои? – амалагьы зыԥсахы еиҟәыҷҷоз Никәа дышнаҵҟьара даагылеит.
– Еимашәкуазеи? – даацәырҵит арҭ рыбжьы заҳаз казақк, дахьынтәаанагаз уаҩы изымдырӡо.
«Арҭ ара ирацәаӡазаапеи!» – ишибоз еиԥш аҭагылазаашьа шыҟамыз Никәа иауимдырхуаз.
– Абра иҟоуи ҳәа сизҵаан, аҭак аҟаҵара ицәыуадаҩхеит, – иҳәеит иара.
– Зегьы ираҳәатәума ара иҟоу, угәы ишԥаанаго, арԥыс? – аказақ дҵархәылаӡа дыԥшуан.
– Сара афронт ахьыҟоу еилыскаар сҭахыуп.
– Афронт уахгәаҟуазар, уааит. Даҽа хәышәҟа метра бжьамзаргьы ҟалап.
– Хысбжьыкгьы гомеи, закәытә фронтузеи?
– Ақырҭқәа уажәы Чабанлықә ауп иахьжәыло. Ҳара араҟа ҳжәылартә ҳаиқәшәам. Уара иҵаауа узагьентыда?
– Сқыҭауаа ахьеибашьуа срызцар сҭахыуп.
– Уахьеибашьлак еибашьрами?
Убри аамҭаз ирыхьчоз аҩны дааҩныҵит арԥыс кьаҿк.
– Шәызмырҭынчуеи? – ҿааиҭит иара.
– Несҭор, снауацәажәар сҭахын, аамҭа умазар, – уи иахь Никәа иҿынеихеит.
Несҭор изааиуаз, дахьибахьаз игәалашәазар акәхарын, инапы ааимхны, аҩныҟа длеигеит.
– Узыҷкәыназ схашҭит, – иҳәеит Несҭор, ибжьы рмаҷны, Никәа дтәарц ҟәардәк даахан, ихаҭагьы длатәеит.
– Кардба Маф иԥа Никәа соуп.
Несҭор ихаҿы цәышын, иҵегь игхахьан. Ааигәа дышмыцәацыз убартә, иблацәа чын.
«Сабаанагеи? – Никәа уи дихәаԥшуан. – Схы сақәиҭны сызиацәажәарыма? Жәларык ирхагыларц зыӡбаз зныкыр сиҿцәажәахьоу схатә гәаԥхарала».
– Сузыӡырҩуеит, Никәа, – Несҭор дыхиан, иагьа дкарахазаргьы.
– Несҭор, аԥсуараз сыԥсы ҭоуп, – калдахәаратәи арԥыс ихы ҩышьҭиԥааит, уа игәра зымгоз дарбаныз ҳәа дҵаауазшәа. – Аԥсназы схы сеигӡом, сыуаажәлар рзоуп сыԥсы зҭоу. Урҭ мыӡраз иҟаҵатәу сыздыруам умҳәозар. Схы ԥҽуа ари аҳасабтә сашьҭоуп, аха исзыӡбауам… даҽак иҳәарц инапы игәышԥы аҟнынӡа иҩышьҭихит, аха игәы иҭаз изеиқәыршәомызт азы, иԥсахы еибакны иқьышә днацҳаит.
Несҭор ибон арԥыс еилкаак дазкылымсӡакәа адунеи ақәзаара игәы шԥнаҵәахьаз. Иара ицәымӷын, аешьеи аешьеи еиҿазыргылоз аамҭаз, зымҩа ззымԥшаакәа ибжьажьоз ауаа. Аха ибон иара ицхыраара Никәа ишиҭахыз.
– Убжьы умырдуцәан, иулшозар, – иҳәеит Несҭор, нас, дзыдтәалаз ихшыҩ ацашьа еиқәнаршәарын ҳәа, инациҵеит:– Уԥсуара уҭахызар, уара ажәлар рыламгылара уаҭәашьам.
– Ажәлар еиҿаргыланы ашьа кадыршырц шәыӡбеит, – Несҭор игәы ишаанамгаӡоз калдахәаратәи аҷкәын даацәажәеит. – Ауаа рыԥсҭазаара ари аибашьра иақәырҵар сҭахым сара.
– Иҳабжьоугои?
– Сыздыруам.
– Ҳара ҳакәым ауаа еиҿазыргылаз, – Несҭор дымхәыцӡакәа аҭак иҳәон, – дыхиан еснагь. – Урҭ еиҿамгылар ада ԥсыхәа ҟамлеит. Ҳара, абольшевикцәа, амҩа иқәаҳҵоит, еиҳа еиӷьуп ҳәа ҳгәы излаанаго ала.
– Уи акәӡам. Абольшевикцәеи аменшевикцәеи шәоуп иеиӷацәоу. Шәаргьы егьырҭгьы ажәлар шәхы иашәырхәоит, доусы шәхықәкы анагӡараҿы.
– Угәанала, ҳара иеимаҳкуеи? – Несҭор дҵааит.
– Уи шәара шәоуп иеиҳа издыруа, – Никәа даахәыцит. – Убри аилкаара ауп сагьзышьҭоу.
– Аиаша уҳәеит. Амала иуҳәаз акы сгәы иалоуп. Угәы ишԥаанагои, ажәлар ирыхәаша ус ҳмыӡбозар, ҳара иҳаҵагыларызу?
– Ажәлар рыхәҭак ақырҭқәа ирыдгылоуп. Урҭгьы ирҳәоит аҟаԥшьқәа шәыржьоит ҳәа. Шәара шәакәзар, ахара дара ирыдышәҵоит. Зыгәра ҳгарыда?
– Сара усазҵаауазар, абольшевикцәа роуп зыгәра гатәу, – Несҭор дааԥышәарччеит. – Аха аамҭа иунарбап аҵабырг ахьыҟоу, – дҩагылеит иара, уажәшьҭа атәарагьы шицәыхьанҭаз ааиныԥшуа. – Иуасҳәо убри ауп: ҳара ҳазлагылоу ауаа ҳзеибашьуа рахь рцәымӷра убасҟак изҳаит, рхы иамеигӡа иқәԥартә. Кәыдры ҳанеибашьуаз, мчылоуп афырхацәа шҳаргьежьыз. Уаҳа ԥсыхәа шыҟамыз ҳбон, аха ируамызт. Уажәгьы иузынкылом. Уахгьы-ҽынгьы адҵа ҟаҳҵоит, приказда имжәыларц. Иаҳҿагылоу амчқәа зеиԥшроу еилаҳкаахьеит. Ас еиԥш иҟоу зыжәлару игәы дырхаҵоит. Урҭ рыламгылара иаанаго рыԥсахроуп. Аԥсадгьыл атәамбароуп.
– Аменшевикцәагьы аԥсадгьыл шырыхьчо рӡом.
– Аԥсадгьыл абзиабара доусы ртәала еилыркаауеит. Ҳаӷацәа ртәыла рҭахым ҳәа сҳәом. Дабаҟоу уажәы Асҭамыр угәаныла? Уи иашҭа ԥшӡа ныжьны Аҟәа дыҟоуп, и-Аԥсынра еиқәирхарц. Аха уи иԥсадгьыл даҽа ԥсадгьылуп. Малла ауаа еиҟарамкәан, иара ибеиара еиҳазтәуа аԥсадгьыл дашьҭоуп. Убри азоуп аменшевикра дзашьҭоу, иаԥсуараҿы урҭи иареи акгьы шырзеиламгьы. Асҭамыр иҩызцәагьы аменшевикцәагьы ишырҭахыу еиԥш рыԥсадгьылқәа анышьақәдыргыла, анхаҩыжәлар шгәаҟуа инхахуеит. Амалуаҩы бзиа ибоит иаҳҭынра, идгьыл, ихан. Уаргьы уаб инхарҭа уҭахыуп. Аха ауаҩы имахыуп даҽа
бзиабарак. Уара уԥсадгьыл бзиа иубоит. Хаҭала иухатәу ҳәа ара акгьы ыҟаӡам, аха бзиа иубоит… Мап, иҟоуп, – Несҭор дааиԥхьхәыцит. – Иҟоуп, аха уи ҩныҵҟала уцәанырроуп излоу.
– Аԥсуа большевикцәа шәызныу амҩала, аԥсуаа рхьыԥшымра ҳзаагома?
– Иаҳзаагарым ҳәа угәы изаанагои? – Несҭор изҵаара аҭак никәа изыҟаҵомызт. – Аменшевикцәа рабашьра инацҵаны, қырҭуа зхылаҳәоу Аԥсны дзаламгыло дықәаҳцароуп, – ҳәа, иахьабалак изымҳәоз ахшыҩҵак Несҭор уамак изымдыруаз арԥыс изааиртит.
– Шәарҭ шәықәԥараҿ ишәоушт ацхыраара, – Никәа ицәыригоз Несҭор дазыԥшӡамызт.
– Иҳауеит.
– Ус анакәха, ацхыраара узҭо уихьыԥшымкәа зыҟалом уажәшьҭан.
Несҭор абыржәакәын Никәа иацәажәара зынӡа ишхәыдамыз агәра анигаз.
– Аԥсуа жәлар хәыҷуп, – иҳәеит иара. – Урҭ аӡәы ихьыԥшымзар аушам макьана. Аус злоу ҳазхьыԥшыша ҳәа ишьҭаҳхуа амҩа ауп. Макьана иузеилкаауам, аха ԥхьаҟа ицо аус азын ажәларқәа еидымгыларц залшом. Идырны иумаз: ҳаззықәԥо аус мышкымзар-мышкы амилаҭқәа зегьы азықәԥо рҿынархоит. Ҳара иахьа ҳаҵахар ҟалоит, аха ҳгәы каҳмыжьроуп, ҳазхәыцлароуп ԥхьаҟатәи ҳақәԥара. Ҳаиааироуп! Уаҳа ԥсыхәа ҳамам. Ҳанаҵадырха, ҳаԥсадгьылгьы ҳхақәиҭрагьы мчыла иргоит, угәы иҭаз.
– Зегьакоуп, ҳара ҳхы ҳақәиҭны ҳзыҟалом, – Никәа илахь еиқәын. – Ақәыџьма ауаса ахәда ианазыҭрыс, ауасагьы қәыџьмахароуп, аԥсы нхар аҭахызар. Амала уасак зқәыџьмамхацт.
Несҭор арԥыс дкылкааны днеиҿаԥшит. Никәа, ихшыҩ ӷәӷәала ишеилгазгьы, еилыргатәыз азҵаарақәа рацәаны иман, дманшәаламхар алшон. Аԥсҭазаара дазкылыԥшуан, иҭахымызт длашәны дықәԥаларц.
Дыззықәԥоз аилкаараз иҽԥишәон. Уажәы аамҭа змадаз, ас еиԥш иҟаз аиҿцәажәараз. Аха Никәа имоуцызт аҭагылазаашьа, зегьы еиҿыршәшәаны, еишьҭаргыланы еиликаартә еиԥш. Амҩа дацәхҟьар, аҽеимра ӷәӷәаны иҟаиҵар илшон; дырманшәалазар, алым даҩызаха дықәԥарын ажәлар рус азы.
Несҭор аҟәардә изшьапык нықәиргылеит.
– Уазхәыц даҽакы, – иҳәеит иара, – ауаса ауаса ахәда иазыҭрысӡом. Ауаа анеидгылалак, «ақәыџьмақәа» мчыдаханы, ишәаԥырҳаԥо иаақәхоит.
– Гыгшәыгс иҟоу зегьы аӡәгьы изнырҵәом.
– Ахьча бзиа дыҟанаҵ иуасақәа шәарҭам. Иахьцалак ҳақәԥалароуп.
Ашә ааимԥааны, Чагә Ашьхаруа дааҩнашылеит. Никәа дҩаҵҟьеит, уи иԥшҭәы игәамԥхакәа.
– Несҭор, усыԥхьазма?
– Чагә, – иҳәеит Лакоба, – еилаҳкааит қыҭақәак рҿы аконтрреволиуционерцәа аус шыруа. Еиҳарак ишәарҭоуп Гагра ақалақь.
Уи иазааигәаӡоу ақыҭа Калдахәара аменшевикцәа ԥыҭ-ҩык шыҟоу удыруеит. Урҭ рзын агәаҽанызаара ҳамазароуп. Афронт аштаб излаӡбаз ала, ақыҭақәа рҿы абџьар еизгара иалагахьеит. Уи аиҿкаара знапы иану Кәаҵиа Инал-иԥа иус напаиркхьеит. Уара уқыҭаҿ ари аус ҳзынаугӡароуп. Ҩы-мшы рашьҭахь Кәаҵиа уа днеиуеит.
– Несҭор, – Чагә дааиԥхьхәыцит, – уажәыҵәҟьа сықәҵра иашам. Никәа дсышьҭыр Миха илымҳа инҭишьуеит, уаҳа аҭахӡам, уа рхала еизыргоит.
– Ухаҭа уцароуп. Уи ӡбоуп. Угәыԥ знапы иануҵода?
– Ҟанчоубеи Инеал-иԥа.
– Бзиоуп, – дақәшаҳаҭхеит Несҭор. – Никәа дга, дуцхраап. Уахь уажәы ауаа маҷуп. Амҩа алыԥха шәоуааит!
Никәа игәы ҿыцхазшәа дааҟалан, Чагә дицны, дындәылҟьеит. Ԥыхьа дзацәажәоз аказак дааихьӡеит.
– Узхара уиацәажәоу? – дҵааит иара. – Угәы иалумырсын, аха Антонови Лакобеи лацәааихьшь ҟарымҵеижьҭеи, акыр ҵуеит. Хәыҷык рыԥсы ршьарц ргәы ишҭаз, уааит.
Никәа абыржәы акәын ианидыруаз Несҭор ибжьы рмаҷны дызхацәажәоз: егьи ауадаҿы дышьҭан Антонов. Ихаҭа дзышьҭамлацкәа дынхеит Никәа имшала.
– Никәа, – иҳәеит Чагә, ԥыҭк ианынаскьа. – Уара сара усыцны узцаӡом. Сара, Ҟанчоубеи снаиацәажәаны, уажәыҵәҟьа амҩа сықәлароуп. Уара ҽыуардынк уԥшаароуп. Иацжәацы, ԥшыхәра дахьдәықәырҵаз, дҭахеит Ҭышькәа.
– Иа-а?!. – Никәа илымҳа «ҵи-и» ааҭгеит, ахымҩас ааигәаӡаны инаивҟьазшәа.
– Иаха, амца шыра далганы, маӡала даагеит. Дызтәу дрызгатәуп. Уи унапы иануп.
Ашьхаруа Чагә дышиашаз Калдахәара дзымааит. Ԥсырӡха дықәҵаанӡа, Лакобеи Антонови ирҭеит даҽа дҵак. Гәдоуҭа акомиссар дыԥшааны иеиҳәар акәын афронт ахь афатә ԥыҭк шдәықәҵатәыз. Иҽы ԥхарс, уаантәы Лыхны, Дәырԥшь, Хәаԥ, Џьырхәа даарыбжьысит, ақыҭақәа рҿы асовдепқәа абџьар еизгараз рлыҵшәақәа еилкааны афронт акомандаҟаҵаҩ изырыцҳарц. Џьырхәантә Мгәыӡырхәа ицарц згәы иҭаз Кәаҵиа Инал-иԥа диԥшаан, идҵазы диацәажәеит.
Кәаҵиа дмыԥшӡакәа џьырхәаа рырԥарцәа ақыҭақәа рахь ишьҭит, аҵыхәтәантәи адыррақәа изааргаразы… Уи еиликаауан афронт аҭагылазаашьа зда царҭа амамыз аҿынӡа ишыуадаҩхаз, ас иаалырҟьаны идҵа алыҵшәа зеиԥшраз раҳарц анырҭахха. Еиҳагьы аус уадаҩхон афронт зықәсыз адгьыл аҿы аконтрреволиуционерцәа рхы шьҭырхыр.
Кәаҵиа Чагә дақәиргәыӷит адырҩаҽны ахәымҽхан Калдахәара дшыҟалоз ала. Уаанӡа Чагә ихәҭан абџьар еизгара иҽазикырц. Кәаҵиа
дызлысхьаз ақыҭақәа рҿынтә иаҳахьан ауаа абџьар рацәаны иҵәахны ишрымаз. Урҭ, еиҿкаарақәакгьы ирылазшәа, лымҳаҭасқәак ҟарҵахьан.
Ашьхаруа усгьы иеиликаауан Кәаҵиа иԥшааразы аамҭа шицәыӡыз. Уи, дмыԥшӡакәа Калдахәараҟа амҩа дшықәлазгьы, аалашьцахьан еиԥш акәын ақыҭахь дшааӡаз.
Ҭышькәа инхарҭа шыҟаз аҳәҳәабжь гон. «Иагьанбараҳаи?» – Чагә иҽы уахь ахы наирхеит.
Иара игәы ишҭашәаз акәымкәа, Ҭышькәа игәараҿ аишәа игылаз рхылԥақәа нықәҵаны, рхы иаасуа еишьҭагыла иныҩналон аҳәса рҵәыуабжь ахьгоз аҩныҵҟахь. Чагә идырт арԥыс Никәа дмыԥшӡакәа иара дышиаԥысыз. Гәаныла уи дырҽхәо, агәашә даннадххыла, дылҽыжәԥан, иаӷәра аҵәҩан инахаршәны, Чагә агәарԥ дынҭалеит. Иаҳәеи, итапанчеи, иҟамеи рыҭрақәа иаарҭихын, аишәа инықәҵаны, ихылԥагьы нарываиҵеит. Ихы даасуа иҿынеихеит аԥсуа хаҵа. Аҩныҵҟа дыҩналаанӡа, зыхцәы ԥшӡа лаӷырӡызшәа зӡамҩа иаҿеибаҳәаны, заб ихагьежьуаз Хәымҷа, аҵеи заҵәы, илаԥш налаахеит. Чагә игәы ааԥшқахацәан, игәышԥы дынкыдсылан, дқьызқьызуа ашәхымс дынхыҵит.
– Ҭышькәа рыцҳа! – иҳәеит иара инароуны.
Уи дшааиуаз збаз аҳәсақәа еиҳагьы инеимарҭәеит.
– Чагә, ишԥазуеи сара? – дӷызыӷызуан Хәымҷа. –
Дырфеит саб… Изури, саб?
Икараха иҟаз ахаҵа, илаӷырӡ анылеиҿеибаҳәа, аԥсы дшихагылаз, ахыхь ааизцәырҵит. Шьҭахьҟа днахынҳәит. Аҩныҵҟа иҟаз Ашьхаруа Чагә шиакәыз збаз џьоукы ԥшны агәарԥ аҿы аишәа иадгылан. Иара дшаадәылҵыз, рҿынархеит. Арԥыск Чагә иабџьари ихылԥеи изааигеит. Насҭха игылаз Ҭышькәа изааигәаз ҩыџьа днарыдашшылан, ахацәа ахьгылаз иҿынеихеит. Миха Хышба драԥгыланы, даргьы ааиԥылан, ҳаҭыр иқәҵо инапы ааимырхит. Урҭ ҭынч данаарылагыла, аанда ибӷа адҵашәа, инкахәыцуаз Никәа даагәеиҭеит.
«Иигәырҩозеишь? – Чагә уи хьаас диман. – Иҭахаз иабхәа иакәызшәоуп иԥшроу».
Никәа ибла ҭраа аԥсы дахьыкҿаз дыԥшуан. Уа лаб дихагьежьуан Хәымҷа. Чагә иааигәалашәеит, Ҭышькәа иҭахаратәы аниеиҳәа, Никәа мбатәы дышцәышхаз.
– Чагә, – ҿааиҭит Миха, – Ҭышькәа дҭахеижьҭеи, иахьа хы-мшуп. Ус ауп адырра шҳауз. Сгәанала, анышәаҭара анаскьагара иаԥсам. Ус уҳәартә дызбоит.
Уи зҭахымыз аӡәыр дыҟазаргьы, Миха ииҳәоз иахьа изаҿагыломызт азы, ҿырымҭит.
– Ԥхными, уи ҳазхәыцроуп, – Чагә дақәшаҳаҭхеит.
– Ԥсырӡха ҳауаа захымҵит, уигьы ҳахәаԥшыроуп, – даҽаӡәы иҽаарылеигалеит.
Уи диқәшаҳаҭхо, Чагә ихы ааирҵысит, ргәы ҭиҟьарцгьы иҭахымкәа.
– Уаҵәы ахырԥара иаԥсам, – иҳәеит иара.
– Ҟоҳ! Усҵәҟьа убахьоу?! – иааџьеишьеит егьи. – Иаҳҳәеит ҳәа, дызҭахыу рхы-ргәы далырхаанӡа, анышәаҭара шԥамҩаԥаагари. Ашәаџьҳәаҩцәа рылаҳҵароупеи. Ҩы-мшҟа ҳрықәиҭызааит.
– Аамҭа иауам, – иҳәеит Чагә.
Миха ибон Чагә игәҭакы ҩ-хәыцрак шузнарҵысуаз. Шоуран, аԥсы дыкҿаҵаны дузааныжьуамызт ҳәа иазхәыцыр ҟалон. Аха ахара ихәыцуаз идыруан афронт аҿы аҭагылазаашьақәа уажәы иеицәаны ишыҟамлоз.
– Зшьапы инанагоз зегьы Ԥсырӡха иҟоуп, – иҳәеит иара. – Ҳаамҭагьы акалашәа иҟоуп, уаҵәы иҳазыԥшу ҳаздыруам. Еиӷьуп Чагә ииҳәаз аҿы ҳаангылар. Уаха идәықәышәҵа ашәаџьҳәацәа, аԥсы иааихамгылар ада ззыҟамло рахь, уаҵәы иаартә еиԥш. Сгәанала, уи аӡбахә ҳарҳауҳаурым. Ус ауп.
Ҭынч даацәажәан, иажәа шынагӡахоз дақәгәыӷны, Миха днарылҵит, Чагә уи днаишьҭалеит.
Хазы аанда инадгылан, иеицәажәеит. Ирӡбеит жәаф-жәибжь шықәса зхыҵуаз арԥарцәа (урҭ ракәын узықәгәыӷратә инханы ақыҭаҿ иҟаз) еизганы, аиҳабацәа нарыцҵаны, абџьар еизгара рҽазыркырц.
Урҭ, уаҳа инымхакәа, рыҽқәа рахь рҿынархеит.
Аусҳәарҭаҿ аԥсраҿынтә ааигәа ихынҳәыз Алшәындба Чагә дтәан, ацәашьы аркны. Ааигәа-сигәа инхоз аҷкәынцәа дрыԥхьарц ддәықәырҵеит иара. Уи дхынҳәаанӡа, аҳаблақәа рахь ирышьҭышаз ауаа гәыԥла иршеит. Уаҟа ирыцхраашаз ҳәа иҟаз аҷкәынцәагьы ашәҟәы инанырҵеит.
Аҳабла Аҭыӡҭа знапы ианыз Алшәындба Чагә ицыз ауаа шәақьла иеидараха акомиссариат аҿы ианааи, Михеи Кәаҵиа Инал-иԥеи ԥшны итәан.
– Уаха џьаргьы умцакәа, – Миха ихы Чагә инаизирхеит, – иааргахьоуи иааргараны иҟоуи абџьар ашәҟәы ианҵала. Уи ахьчара уаха унапы иануп.
– Бзиоуп, – иҳәеит Чагә, уаҳа назлоу иԥсра убеит ҳәа икарахахьаз, а-Инал-иԥа данынеиҿаԥшы, иааԥсара наихҟьазшәа ибан.
Дааҩнашылеит Чагә Ашьхаруа, Сымсым Шьааиби, Шамбаки, ашәамахь Саниеи ицны. Урҭ иааргаз абџьарқәа акәақь инкҿарыжьит.
Алшәындба Чагә ашәҟынҵара дахьынӡаҿыз, шәақьк ларха-ҩархо, изхара изымбо Шьааиб икын, аӡәы имихыр ҳәа дшәозшәа.
– Чагә, – даахьаҳәит иара Ашьхаруа иахь, – убаашәт, абри даара исгәаԥхеит, иҟалозар, сара исуҭандаз!
– Уаҵәы иусҭоит, иахьа ара иҟазароуп, – иҳәан, Ашьхаруа Шьааиб изқәа днаснасын, ашәақь ааимхны аҩызцәа инарылеиҵеит.
Шаахәлаз Чагәи Михеи, Кәаҵиа дрыманы, ицеит, ашьыжьынӡа рыԥсы ааиҭаркырц.
– Иакәым акыр ҟалозар, – иҳәеит Миха Алшәындба иахь, егьырҭ анындәылҵ, – ҷкәынак даҳзылашьҭны, адырра ҳаҭ.
Урҭ шцазҵәҟьа, амаӡаныҟәгаҩ акомиссариат асапат ҩылеиҵан, Кәынта Барганџьиеи Саниа Багдасариани ашә иныларгыла, ҽыкәабара
дцеит, егьырҭ иманы. Амза каххаа аеҵәақәа иргәылыџьџьаауан. Аԥхӡы зылхәаҭа ицоз арԥарцәа рыҽдырхьшәашәеит. Чагә урҭ има дшаахынҳәызҵәҟьа, Кәынтеи Саниеи ҽыкәабара идәықәиҵеит.
Зегьы рыԥсы ааивгашәа илатәақәеит. Аӡыхь рцәаржь ианалс, ацәа инҭанагалан, доусы ахьылатәақәаз рылацәа неиқәырыԥсеит.
Аҭакԥхықәра идыз Чагә дарцәомызт. Ацҳала џьоукы шаауаз рцәаара аагәеиҭеит. Уи данҩаҵҟьа, зыцәа уамак иҭынчмыз иҩызцәа рабџьарқәа иаарыхан, рҽаадырхиеит. Аха игәгукылодаз, ацәаарақәа рацәахон. Арԥарцәа, аусҳәарҭа рҽаварӡны ишыԥшуаз, ирбеит ахҭырԥақәа, акабақәа…Абар аказакцәагьы ахьрылаз!.. Чагә урҭ днарԥылеит.
– Иҟалеи?!. Шәабацои?!!
– Иамуит, – иҳәеит аӡәы дагьааҭымгылаӡакәа. – Аменшевикцәа ҳашьҭоуп. Ҳаргьы ҳаицырхәхәа амҩа ҳануп.
– Кәынта! – Чагә ҿиҭит. – Ашьхаруа иҿы уца. Аҩны думбозар, Миха иҿы дыҟоуп.
Кәынта аусҳәарҭа ашьҭахь иҿаҳәаз иҽы акәадыр амгәарххақәа ааирххан, дҽыжәланы амҩаду аԥҟараҳәа дҩанылеит. Агәыԥқәа еиԥхьытта иаауан ацҳаҿынтә.
– Ара иҟада? – игәы иҽанӡамкәа амҩахьынтә Чагә иидыруаз бжьык аагеит.
Уахь иҿынеихаанӡагьы, Чагә идырит уа зцәаара иԥылоз Несҭори Иакови шракәыз.
– Амаӡаныҟәгаҩ Алшәындба соуп, – урҭ днарыдххылеит иара.
– Акомиссар дабаҟоу?
– Ашьхаруеи иареи, Кәаҵиа Инал-иԥа, дрыманы ицеит. Дара икараха иҟоуп.
– Арҭ иаауа ԥсшьара ицома? – Несҭор ибжьы хьанҭан.
Аибашьцәа злацоз амҩала, арахь ишаауаз мҩашьо, аҽышьҭыбжьқәа гон. Ԥшь-ҩык рыҽқәа аанкыланы илҽыжәԥеит. Несҭори Иакови даарыдгылеит Кәаҵиа.
– Сыдҵа насыгӡеит.
– Иҭабуп, Кәаҵиа, – иҳәеит Несҭор. – Амала уи уажәшьҭа иҳахәашам. Чагә, – ҿааиҭит иара еиқәных а-Инал-иԥа ишьҭахь игылаз Ашьхаруа иахь. – Уара угәыԥ Ҟанчоубеи Инал-иԥа иманы даауеит ҳҵыхәпхь. Урҭ ирылаҵаны лазаагьы узынҳажьуеит, 50-ҩык раҟара шәҟалартә. Аӡиас аарцәала иахыкәыршаны иртәа. Ҩы-мшы аӡиас укызароуп. Уаанӡа ҳажәлар Урыстәылаҟа икылаагоит. Зынӡа икарахеит: уара уанынҳадҵ, уамак мҵыцкәа ҳамхьаҵыр амуит. Аменшевикцәа рыбзарбзанқәа иаразнак арахь ирызкылгарым. Ҩы-мшы рышьҭахь угәыԥ ашьха ига. Хьҭак ҟалаанӡа, ргәы ашыра еиқәтәап арҭ аменшевикцәа. Шәаргьы шәыҩныҟақәа аӡәаӡәала шәхынҳәып.
– Бзиала шәаабеит! – абжьы ахьгаз инхьаԥшзар, уажәраанӡа аанда иадгылаз, аха ирызгәамҭацыз Хыгә Чыгәбар дааиуан кабазаҵәы.
Зегьы наиеихырхәеит.
– Икашит илыҵшәадаз ашьа, – иҳәеит иара, жәеинраалак еиқәиршәозшәа, Несҭор ибла дынхыҵшыланы. Несҭоргьы бда ҵарыла дыԥшуан, аха ҿиҭуамызт. – Несҭор, ажәақәак соуҳәарц сҭахыуп сара, уабду иқәлоу, – иҳәеит Хыгә.
– Уажәы иуасҳәо ҳәа акгьы сымам, – ҿааиҭит Несҭор. – Ҳара аамҭала ҳамхьаҵыр ҟалом. Аха ҳаахуеит. Амала ҳахьынӡыҟам урҭ, Аԥсны ампыҵакра иашьҭоу, иаҳцәынхо ҳаҷкәынцәа, ма иҳаццо рҭаацәара агәырҩа иадыргар ҟалоит. Уара уеиԥш иҟоу абыргцәа ҳрыҳәоит ҳажәлар ирыцхраарц. Уаархылаԥш уаргьы ҷыдала, ҳаҭыр зқәу Хыгә! Ҳаныгьежьлак зны ҳухәап.
– Ҳы!.. – угьежьырц угәы иҭахыума ҳәа, абырг дыԥшуан. – Абџьарла иаҳҿаургылеит ҳауаа, Несҭор. Ианугәаԥхагьы ҳаҭыр кауршәуам. Амала иузеилымкааит акы: ҳара ҳажәлар рзы ианакәызаалак ҳақәԥон, уи шыҟаҳҵоз уареи уҩызцәеи ишәгәамԥхазаргьы.
– Иҭабуп уи азгьы, Хыгә! Абзиараз!
– Амҩа алыԥха шәоуааит!
Ашьыжь Чагә Ашьхаруа изынрыжьыз аотриад аҭыԥ ылнаххьан. Миха Хышбеи Чагә Алшәындбеи, анхацәа ирылагьежьны, афатә еизыргон. Хыгә Инаԥҳа даара дрыхәеит уи аус аҿы. Иара аҟаԥшьқәа, ашкәакәақәа ҳәа ауаа еилихӡомызт. Аха иҩызцәа зегьы анкьаразха, урҭ дрыдгыланы, аус иуит. Еиқәҵаны имаз иҭәаҟәақәа аотриадқәа ирзишеит. Иҽыуардын има, ақыҭа дрылан, доусы ирылшоз ала ицхыраарц. Иахьагьы Бзыԥын иргәалашәоит Хыгә ихьӡ.
Нырцәи аарцәи еиҿахысуан. Аарцә ԥхасҭа рмоуцызт, нырцә иҟаз здыруадаз аха.
Ашьхаруа аԥшыхәра идәықәиҵаз Шьааиб нырцә акәын дахьынхоз. Уи, аӡы дырырц, аԥсҭа дҭалеит. Уаантәи ацҳа иахакнаҳаз ашьха дхыҵит. Игәылацәа дрызҵааны, иеиликааит аменшевикцәа рымч шдууз, хәыҷы-хәыҷла ар аара ишаҿыз.
Уахыки ҩы-мши ааҵхьан, калдахәарааи лазааи Бзыԥ ихықәгылазижьҭеи. Аҩбатәи аухазы акомиссариат аҿы иеизеит Чагәи, Риза Бибин-оӷлыи, Михеи. Урҭ Алшәындба иԥхьеит.
– Чагә, – иҳәеит Ашьхаруа. – Дҵа ӷәӷәак удаҳҵарц ҳгәы иҭоуп. Уара удагьы даҽаӡәы инапы иаҳзанҵом. Уаха ҳотриад ықәаагоит. Уара иузынҳажьуеит гәыԥ-ҩык арԥарцәа. Аӷацәа ирҿагылоу амчқәа шыҟоу надшәырбала уаҵәы ауханӡа. Нас шәеимпы доусы шәыҩныҟақәа. Уара, иамуашәа убозар, Гагра усурҭак ԥшаа, уаҩы илаԥш уҵамшәацәартә. Егьырҭ агьырзыруам. Инҭарк-ааҭаркқәаргьы, иаурыжьуеит.
– Уаҵәы ауханӡа аӡы ируам ҳәа шәгәы иаанагома? – Чагә дҵааит иԥсы ааивганы.
– Ара ҳтәеижьҭеи зныкгьы ижәыларц иаламгацт, – иҳәеит Риза. – Шьааиб излеиҳәаз ала, урҭ рыбзарбзанқәа кылрымгацт. Абзарбзан ҭыдмырҟьакәа, ижәылаӡом. Урҭ ар ду рҿагылоу џьыршьоит.
– Ишәҳәаз саҳаит, – арԥыс дақәшаҳаҭхеит.
– Саҭоумҵан, умала уахьынсыжьуа! – Чагә дааидгылеит Миха. Уажәраанӡа уи ҿымҭкәа ахышә ахь дыԥшуан.
– Дҳаццар иҭахымызт, аха ҳара иҳамуит, ус иаҭахыуп, ҳаилкаа! – Ашьхаруа дҩагылеит. – Дрымпыҵашәар, минуҭбжак ааихдырҵуам.
– Ишаҭахыу иҟаҳамҵои нас, – арԥыс дааччазшәа иуит, ргәы каҳаны иԥырымҵырц.
Ахацәа арԥыс абзиараз ҳәа наиарҳәеит. Урҭ мыԥшӡакәа рыуаа ааизырган, аҵх рҽалак иқәҵит. Ашьхаруа ашьха ихы ирхеит, Маҳҭы Кьахьыр-иԥа иаԥхьа днаргыланы, Цәҳәын ихәнарц, убраҟа аԥхын рхыргарц.
Риза Бибин-оӷлы Ҵандрыԥшь шыҟаз ддәықәлеит, Несҭор Лакоба дихьӡарц.
Чагә Алшәындба иҩызцәа еизиган, Сымсым Шьааиби, Шамба Алҵыкәи, Багдасариан Саниеи, даҽа ҩыџьа ашәамахьцәа нарыцҵаны, ацҳа ахьчара идәықәиҵеит. Инхаз Бзыԥ аҟәраҿы иртәеит аӡәаӡәала, акырӡа нарыбжьаҵаны, аӷацәа хысуазар, аҭак ҟарҵаларц нарыдиҵеит. Рызынтәык ргәы рҽаниҵеит, ақырҭқәа аӡиас арра рыҽшазырклак еиԥш, рыԥсы ргартә иахьаақәшәалак рҽырҵәахырц.
Арбаӷьқәа рыбжьы ааиларҵахьан еиԥш, Чагә акомиссариат аҿы дааит. Уи ихьчон Кәынта Барганџьиа. Ҩы-мшы раахыс имаҳацыз арбаӷь бжьы дазыӡырҩуан Кәынта. Убас ҭынчран.
Чагәи иареи аҩныҵҟа иныҩналан, инатәеит.
Ацәылашара аҽазнакуан.
Иаалырҟьаныарԥарцәа апулемиот абжьы раҳаит. Идәылԥеит ицыхцыхуа. Апулемиот бжьы иаалырҟьаны, авинтовка ахысбжьы еиқәырццак, ладеи-ҩадеи рымҽхак, нырцә аӡиас иаваршәны игон. Ацҳаҟнытә архәара даавшәеит Шамба Алҵыкә.
– Ижәылеит! – дыҳәҳәон иара, дҳақьԥысқьуа даарыдԥалаанӡагьы. – Арымӡаа ыҟоуп. Ашәамахьцәа ҩыџьа ршьит. Шьааиб иҟаҵатәу еилыскаарц сааишьҭит.
Чагә итапанча 0ԥаа иҿанынеиха, Кәынтеи Алҵыкәи наишьҭалеит. Ашәамахь Саниа дыҿҟьаса даауан.
– Уабацои? – Чагә ҿыҭны дҵаауан.
– Шьааиб дыршьит, – ибжьы қыџьқыџьуан уи. – Ашәамахьцәагьы, – зымҩа хаҳәык иҽнаваижьит. – Сара аӡәк сынхеит.
Ацҳаҟнытә, архәара иаавҟьа, рҿаархеит аӷа ишьаҟауаа. Раԥхьаҟа ихысуазшәа анырба, арҭ амҩа дрыцқьан, аганқәа рахь рҽырыԥсаҟьеит.
– Џьоукы ахәы иаҿалеит, хыхьла иҳакәшоит, – Чагә иаҳаит Кәынта ибжьы.
– Шьҭахьҟа шәхьаҵ! – Чагә иҩызцәа рықәҿиҭит.
Алҵыкәи Саниеи Хыгә иаанда инхыԥан, уаантәи ихысуан. Чагәи, Кәынтеи, Канџьариаа ахьеиланхоз ала мхык инҭалан, иааԥшит.
Гәыԥ-ҩык аҽцәа, раҳәақәа ҭӷәыцәаа, амҩаду иҩанылеит, ашьаҟауаа ираԥысны.
– Уажәшьҭа ҳхы еиқәҳархароуп, уаҳа ҳзыхәо акгьы ыҟам, – Чагә ишьҭахьҟа иҿынеихеит, иҩызагьы уи днаишьҭалеит.
Барганџьиа Кәынта инхарҭа инавсны, алшәындаа рахьгьы имҩахымҵкәа, ашыцра ишылаз мацара, иласкьан, Аҭыӡҭа илаӡаанӡа инхоз Кьасыгә Қәҭарба илаҵаны имаз ачеиқәаҵәа инылатәеит. Рԥсы ааиҭаркырц, ҿымҭӡакәа рҽааиқәыркит.
Рыгәқәа ҭынчӡамызт.
Аамҭа акырӡа цеит. Рыбӷақәа еидҵаны иштәаз, Чагә маҷк дамхацәеит, ицәеижь аԥсшьара иаҳәон. Арахь ашьыжь шаанӡа дызлаԥшыз ихшыҩ арҭынчуамызт, игәаламшәашаз ԥхыӡқәак дрылан. Ус ихьанҭаӡа акы неигәыдҳалазшәа, дааԥшит. Кәынта иҩыза иҭагылазаашьа деиӷьӡамызт.
– Закәытә ԥхыӡ бааԥсузеи сызлаз, – иҳәеит Кәынтагьы.
– Иубазеи? – Чагә иблақәа ирҟәыҷуан.
– Исгәалашәом.
– Нас ишбааԥсыз иалудырааи?
– Акрыздыруоу… Сҭынчны сызмыцәеит.
– Ҭынч уабацәахуеи, ухы ахчы илоу џьушьома.
Чагә адырҩегь ибла аахиҩеит. Уаҳа ацәа изааиуамызт. Кәынта аҳәцымцра игәаԥхон, иҩыза диԥырхагамхарц, иҽирҵысуамызт акәымзар. Урҭ рҩыџьегь абыржәы ргәы иҭаз ирыцәҭахаз рҩызцәа ракәын.
– Кәынта! – Чагә ибжьы ааиргеит.
– Ыы?
– Уцәаӡами!
– Сыцәами.
– Уцәазар узлацәажәои?
– Сшыцәам удыруазар, узҵаауеи?
– Абџьаргьы еизганы ираҳҭеит, – Чагә игәы иалан.
– Уи иашьҭоума, еиқәных иҟоупеи.
– Уа руак Шьааиб деилаҳан.
– Нас уи аӡбахә ҳхашҭит, иара иаҳгәалаимыршәеит.
– Уажәшьҭа ҳсовдепгьы ыҟам.
– Ақырҭқәа рхатә «совдеп» ҟарҵоит.
– Ҳара ача ҳалатәоуп. Аха урҭ ус хара изцо џьыршьоит.
– Уԥсы ахьеиқәхаз иҭабуп ҳәалеи. Доусы ргәаанагарақәа рыманы, ҳамҭакы ҿымҭӡакәа иаатәеит.
Амраҭашәарахь, ашьхақәа иҩархык, ихчылаз аԥсҭҳәа жәпақәа еиҟәшан, афымца ларыбжьасит, ааигәа амацәыс ларыбжьҟьазшәа. Амра наҟтәиала иахьырҿаҷҷоз иахҟьаны, иеиҟәшаз аԥсҭҳәа рганқәа амца ркызшәа акәын рыԥшҭәы шыҟаз. Иара ус урҭ ааизааигәахаӡан, аиха еиладырҭәозшәа, ашәахәа идырҟаԥшьуаз аԥсҭҳәа ԥшқара нарыбжьалеит.
Зҟазшьа изеилмыргоз амш ахәлара дшазхәыцуаз, Чагә ишьҭахьҟа Кәынта ҿааиҭит:
– Чагә, ани Даҭикәа иоуп ҳәа сыҟоуп.
Чагә даахьаҳәзар, ачаҭра дхыԥшыло, быцала икыз аанда иашьеиҳабы дахагылан. Чагә иоуразоураз дҩагылан, инапы Даҭикәа изиҟьеит дырзааирц. Егьигьы дгәырӷьаҵәа дылкаԥан, дыҩны иҿааихеит.
– Иҟоуи, уара?!. – Чагә иааизымычҳаит.
– Шәабаҟаз? Шьыжьаахыс сшәышьҭоуп, – Даҭикәа иԥсы ааибакит, дахьааишаз данааи.
– Абра ҳтәан, уаҳа ҳабацоз, – Кәынта иҽналеигалеит. – Уаҳа акгьы ҳаумҳәаӡои?
– Кәыкә дцан, Хыгәгьы Ермолаигьы драцәажәеит, – иҳәеит Даҭикәа. – Урҭ дақәдыргәыӷит аӡәы дшәызҵаартә ишыҟарымҵоз, дшәылакьысыргьы шырымуаз. Ицәырҵааит имшәакәа рҳәеит.
– Урҭ рхатә қәкык рымоуп, аха ҳаргьы аҭагылазаашьа ҳхы иаҳархәароуп, – Чагә иҿынеихеит, егьырҭ ишьҭаларц.
– Ермолаи иахьа шәизнеир иҭахын, – Даҭикәа иашьа днаихьӡеит, – аха уаҵәы дшәыԥшаа.
– Илаҳхи? – Чагә иааџьеишьеит.
– Ашәамахьцәа зтәу ирзыжәгар иҭахыуп ҳәа сыҟоуп.
– Ҳамнеиӡаргьы уа ишьҭазаауама? – Кәынта иаҳаз ааигәамԥхеит.
– Ак ҳаҵеигалар? – Чагә дааҭгылеит.
– Сгәы иаанагом, убас Кәыкә агәра ииргеит, – иҳәеит Даҭикәа.
– Ашәамахьцәа рыҩныҟақәа иҳгар иҭахыуп, – Чагә иашьеиҳабы днаиҿаԥшит. – Шьааиб?
– Иҭаацәа дыргахьеит.
– Кәынта, – Чагә иҿынеихеит, – уаҵәы ашьыжь, уҽыуардын уманы унеи ақырҭуа комиссариат аҿы. Ҳаԥсцәа рылаагап.
– Иахьцалак ԥыҭк шәгәы шәҽаныз! – Даҭикәа игәы ааиҭаԥахт. – Кьаразаа ирышьҭоуп. Рыҩнқәа рбылуеит.
– Зыҩны рыблыда? – Чагә даақәгьежьит.
Ҭышькәа рыцҳа анышә днарҭаанӡа, Никәа аԥсраҿы дыҟан. Зегьы анааилыҵқәа, ааилашәшәымҭаз иҩныҟа дцеит. Рыҩны-ргәара дамкуа дықәын. Данышьҭала, аҵх агәахьы инеиаанӡа, лацәааихьшь изыҟамҵеит. Хәымҷа лҭагылазаашьа игәы иҵхон. Аибареи аиаҭымреи рхылеит лани лареи. Уи дигарц иақәикыцыԥхьаӡа, уск шаарыхҭықәгылозгьы, Никәа игәнигон лара хаҵара-ԥҳәысра рыбжьалартә иахьа уажәраанӡа дахьазааимгацыз. Уажәшьҭа, шықәсык бжьысны, лаб иԥсхәы руаанӡа, хаҵацара лхахьы иаалгомызт. Уи ашьҭахь ирԥықәсылашаз здыруадаз. Иара, ишиҭахыз еиԥш днеины, лани лареи дызрыцхраашамызт. Усс имази, иҭынхадақәазшәа рҳәарын инаԥшуаз. Аха иара идыруан Хәымҷа лыҩнаҭа заҟа иҽазааигәаитәуаз аҟара, лара лзы ишгәыҟажагаз. Уи акәын аԥсҭазаараҿ иҟаз, егьырҭ зегьы еижьаган.
Еиҳараӡак игәнигоз, афронт ахь дымцакәа, Мысҭарбеи ҩызара изуа, Гәдоуҭа дахьаангылаз акәын. Дцар акәын иара, дихьчарц Ҭышькәа дицны.
Ацәа дынҭанагалеит…
Хысбжьқәак шиаҳаз еиԥшҵәҟьа, дааԥшит. Иҵегь диандаз игәахәуа, иԥсы изымшьацызт. Макьана лашьцан, ашара акрагын иҳәартә. Аха иҭагылазаашьа азхәыцха изҭадаз, аӡиас шыҟаз игоз ахысбжьқәа ҭаха Ир-омызт. Ажәжәаҳәа иҽааилаҳәашәа, дыҩдәылҟьеит. Иаб абарҵа дааҵаххит.
– Иҟалазеи, уара? – уи ҿааиҭит.
– Акрыздыруоу, – Никәа днахынҳәны бџьарла иҽааибиҭан, агәарԥ дынҭҟьеит.
Ацәылашара аҽазнакуан, амҩаду ааихҵәаны, абна днылсны, ахылаӷьара данынҭалоз. Ақырҭқәа рыр ирҩызаз дынрыԥххылеит. Урҭ рбара шџьеишьазгьы, иабџьар дазымыҭрыскәа, дааҭгылеит.
– Узусҭада? – руаӡә дҵааит.
– Ара сынхоит, – иҳәеит Никәа, иҟалаз ихахьы иааго. – Сынхаҩы ҷкәыноуп. Шәара ара шәабаҟаз?
– Аҟаԥшьқәа ԥхаҳарсуеит. Нырцә итәоуп. Ҳамчқәа ҳахьӡаанӡа, ҳааԥшыроуп.
– Џьоукы мҩасуа иҳамбаӡеитеи, – иара иааџьеишьеит.
– Ԥҳәыск лҿы уԥсы ушьозар акәхарын, акгьы умбазар, – даҽаӡәы дааччеит. – Итапанча имышәхи, уара! – уи иҩызцәа инарабжьеигеит.
– Шәиҟәаҵ, уара! Уи ҳара дҳашьҭам, ихатә усқәа имоуп, – иҳәеит аԥхьатәи. – Уца, ҳафицарцәа урбаанӡа, – иара Никәа дааидгылеит.– Ма уааҳалагыл ҳахьеибашьуа, мамзар уркуеит.
– Нырцә сцар сҭахызар? – иҳәеит арԥыс имырхьаацәакәа.
– Уахь унхозаргьы, уаагыл ара, иудыруа џьоукы ыҟамзар ҟалашам. Аӡиас ҳахыкәшаны ҳтәоуп, ушыруа рбар, инаугәыдырҵеит ауп.
– Иҭабуп, – Никәа уи асалдаҭ днаиеихырхәан, днахынҳәит.
Ишьҭахьҟа иеиҿахысуан.
Аҩны дшааиз еиԥшҵәҟьа, изԥшыз иаб иибаз наиеиҳәан, аамҭа игарц, арахә днарылалеит. Ашьҭахь амхы дынҭалан, уаҟа ус шимамызгьы, инапы ак шамкуазгьы, шьыбжьышьҭахьынӡа дҭан. Алада ахысра ааиқәтәаӡахьан. Никәа ашәшьырҵа дыҵаиан, адгьыл аӡа дшықәиаз иԥсы ааиҭеикырц.
Ахәымҽхан уа даакылсит иаб Маф.
– Ҽцәақәак ицны, апап иԥа Гьегьечкори дузааит, – иара дшәаны дыҟан.
– Дабаҟоу?!. – Никәа дҩаҵҟьеит.
– Агәарԥ аҿы дтәоуп.
Арԥыс даахәыцын, аҩныҟа иҿынеихеит.
– Убаандаҩитәырц иҭахызар? – Маф иԥа днаишьҭалеит.
– Душьҭаланы дмаауази, – Никәа дагьааҭымгылеит.
Апап Гьегьечкори Анцәа имаҵ иахьиуаз Чагә Ашьхаруа дахьынхоз нымҩахыҵ игылаз амҿтәы уахәама аҿакәын. Миха Хышба иааҩсан дынхон иара. Уажәшьҭа ԥыҭк ааҵуан уи дшынҭаацәараз дықәҵижьҭеи. Апап иҷкәынцәа руаӡә Акакьи ихьӡын. Уи иӡбахә Маф иҿынтә ианиаҳа,
Никәа идырт Акакьи дахьиз, дахьааӡаз ақыҭахь дшыгьежьыз, ақырҭуа меншевикцәа дрыцны.
Џьоукы рчынқәа еиқәыцырцыруа ашәшьырҵа итәан, игылан. Урҭ даарылҵны иҿааихеит Акакьи ихаҭа. Никәа зегьы аԥсшәа нареиҳәеит.
– Аҩныҟа шәҳазлеи, – даарыԥхьеит иара
– Ус аамҭа ҳамам, – иҳәеит Гьегьечкори, арԥыс ижәҩахыр аанкыланы, хазы диацәажәарц днаихан. – Уҳацхраарц ҳааит.
– Сыззышәҭахи?
– Еилаҳкаар ҳҭахыуп нырцә ар итәоу заҟаҩы ыҟоу. Цҳала уаҩы доурыжьшам. Маӡала аӡиас урроуп.
– Аҟәара ахьынӡанаӡааӡо еимызак ихысуеит. Аӡәаӡәала анҭ зегьы сзыԥхьаӡарыма?
– Никәа, ушәома? Ус иҟаз уиеиԥшымызт.
– Сара сыгәра еиҳа изугои? – Никәа даақәҵәиит.
– Аҳәынҭқар ихаан угәраган, аҟаԥшьқәа иаразнак урымҟьашьызар, Қырҭтәыла ашәарҭа ианҭагылоу аамҭаз.
– Зегьы реиҳа ишәарҭоу Аԥсынтәылоуп, – арԥыс иааизымчҳаит.
– Уи уара уацәымшәан. Уажәшьҭа урҭ реидгылара узаԥырхуам. Аԥсуаа рхаҭарнак иашацәа шынеибакәу ҳдемократиатә республика иадгылоуп. Абольшевикцәа ирылоухи, аурысқәа иржьан, аха ацхыраара ӷәӷәа рырымҭеит. Уажәы уаала уҳацны аштаб ахь.
Никәа иаҳахьаз ажәытә жәаԥҟа – ауаҩы ианиашьа ихаҵашьоуп – ааигәалашәан, иҽы аармазеины, дыҩҽыжәлеит.
Уи, Гьегьечкори дивагыланы, дҩеиуан. Аштаб ианыныҩнала, уа итәаз зегьы ҩаҵибарҟьеит. Гьегьечкори ара башамаша изхәаԥшуаз шыуаҩымыз Никәа уажәакәын ианидыруаз. «Ихала дызсызнеизеи? Аӡәы днаишьҭыр сааигонеи», – Никәа ихы дазҵаауан.
– Ҿыцс иҟоузеи? – дҵааит иара урысшәала.
«Аԥсшәеиԥш иҳәоит аурысшәагьы», – Никәа у идиҿаԥшуан.
– Иаарласны архәҭа ҳзааиуеит. Абзарбзанқәагьы Гәдоуҭа иааӡоит уажәшьҭа. Уаҵәы ара иҟалоит, – дласӡаны аҭак ҟаиҵон афицарк.
– Акомандаҟаҵаҩы ҩы-мшы рышьҭахь даҳзаарц дыҟоуп, – нациҵеит уи.
– Цҳаражәҳәара иаарышьҭыда?
– Алеитенант Давид Калмахьиӡе.
– Шәиԥхьа!
Афицар салдаҭк дааиԥхьан, қырҭшәала дҵак наииҭеит. Уи дшындәылҵыз еиԥш, дааҩнашылеит Давид – Никәа ибзианы зхаҿы идыруаз ақырҭуа рԥыс. Уи дишьҭагыла, ашәхымс даахыҵит Ермолаи Гаделиа. Давид қырҭшәала аԥсшәа иҳәан, Ермолаи Гьегьечкори диирдыит. Нас қырҭшәала иеицәажәон рызынтәык.
Ахышә ааҩсан, урҭ дрызԥшуа, Никәа дгылан. Гьегьечкори идгылаз иара иахь иаахьаирԥшит, аԥсуа ҷкәын дзиҭахыз реиҳәозар акәхарын.
– Аа, дыздыруеит, – иҳәеит Давид. – Зны ҳаизыуаамызт, аха ҳаимҩалацәазаапеи.
Ермолаи ҿимҭит, аҭагылазаашьа аниоу, игәы иалаз шыҵархаз иныԥшуа.
– Аҟаԥшьқәа ара ианыҟаз, уара узҿызи? – Давид дҵааит.
– Урҭ срыцны, Ԥсырӡханӡа снаӡеит, – иҳәеит Никәа, азныказ игәы ааиҭаԥазаргьы, иҽааирӷәӷәан.
Еидгылаз неихәаԥшы-ааихәаԥшит. Џьоукы уи шырдыруаз ҩашьомызт, аԥсуа ҷкәын игәы иҭаз ахьимҵәахыз акәын еиҳараӡак иџьаршьоз.
– Сара исазҳәа уи атәы Ермолаи иоуп, – Акакьи иҽааирҵабыргит. – Аха, изласаҳаз ала, Никәа ихатә гәаԥхарала уахь дымцеит.
– Аибашьраҿ аҟаԥшьқәа урылахәымызт сгәанала? – Давид шьаҿақәак ԥхьаҟа дааскьеит.
– Срылахәын.
– Ари арԥыс ихы имаԥызацәеит ҳәа сыҟоуп, шәгәы ишԥаанаго? – Давид даахьаҳәит.
– Сара сқыҭаҿоуп адгьыл сахьықәгылоу, – Никәа ижьышәа ааилаҵәеит, – ус ирымчны сацәажәара аҭахымзар ҟалап.
– Сара сеибашьҩуп, – дааччеит Давид. – Сара сзын зегьакоуп уқыҭа зыдгьылзаалак. Уажәшьҭа сара истәуп.
– Усҟатәи аиҿагылара аҭахым, – иҳәеит Акакьи, арҭ реиныршәарада хықәкы змамыз. – Афронт ахь данцоз, уи адҵа иман. Уажәы дҳацхраарц дааит. Еиликаауеит ҳара шҳакәу Аԥсны ахақәиҭтәра зылшо. Ус ауми, Ермолаи?
– Ус ауп, – иҳәеит Ермолаи, аичырчыара шаԥсамыз еилкааны. – Никәа афронт ахь ддәықәҵан, абольшевикцәа анаҳхаԥалак, дахьҳахәаша ҟалап ҳәа.
«Арҭ сызкылԥшуан, – ааигәахәит Никәа. – Рҩыџьегь иеицәажәаны рхы садырхәарц ргәы иҭан».
– Ҳара иаҳҭахын,– арԥыс игәҭакы даԥхьозшәа, Ермолаи имацара аҽыргамара иҽазикит, – кьаразаа рыгәҭаны Никәа агәрагара ду ирҳарц. Аха урҭгьы иеилыркааит уи игәы шрызҭамыз.
«Избан? Избан сыгәра зырымгарыз? Ҷнагә сыҿцәажәашьа игәамԥхазар? Сыӡбахә зеиҳәарыдаз? Арҭ иабеилыркаарыз?..»
– Ус угәы изаанагои? – иааизымчҳаит иара.
– Акәымзар ара унрыжьуазма? – иҳәеит Ермолаи.
«Ус акәзаргьы ҟалап. Аха урҭ саха роурызушь?»
– Уҽырхиа! – Акакьи инаиабжьеигеит. – Лашьцеит.
Никәа усгьы дыхиан.
Акакьи даҽа х-ҩык аашьҭихын, Аџьаԥхәны ацуҭа иналсны, ашьха ашьапы аӡиас иахьӡаакылаз инеит. Аҵх иҵегь инеигәарц, илатәеит.
Амза аархагьежьуан еиԥш, Никәа иҽааилихит.
– Адҵа ӷәӷәа унапы ишану удыруаз, – иҳәеит Акакьи. – Ауадаҩ уаласҵаӡомызт, аха иаԥсам ашьа каҭәар сҭахым. Уаҟагьы иҟоу иржьаз ҳауаажәлар роуп. Ҳара ҳзышьҭоу иқәҵны рцароуп. Ус акәзар, убас раҳәа: «Ақырҭуа рыр даара ирацәоуп. Ааигәа ижәыларц рҽазыҟарҵоит.
Шәзықәҵуазар шәықәҵ, шәыԥсы жәга». Аӡы ушхыу, уршьуашәа убар, ухынҳәы.
Аӡы данырлак, дызқәылашаз амҩа изеилмыргаӡацкәан, Никәа иеиларҳәыз имаҭәақәа иарма напала иҩышьҭихын, иарӷьа напала дыӡсо, иҿынеихеит. Уажәшьҭа аҟәарахьы днаӡоит шиҳәоз, иаԥхьаҟа ахыс бжьы геит. Аӡиас даманы аҿыланахеит, ахықә дазааигәахар, икылкаа иехсыр ҳәа дшәаны. Даҽа џьарантә иҭҟьахт. Имаҭәа лаимпыҵшәан, аӡы иналаҳаит: аиларҳә ахызаҵә аахеит. Дыӡсо днашьҭалан, ишааимпыҵашәазҵәҟьа, шьҭахьҟа деихеит.
Наҟ-ааҟ лашәыла иеиҿахысуан. Ашьха ӡиас иахьадыҽҽалоз анырцә кьаразаа тәан. Никәа игәы дажьеит. Урҭ аӡхыҵха зирымҭаз изеилкаауамызт. Дырыр длышьҭагәа дрымкрызи. Русқәа ҽеимзар акәхарын, ирбаз ицәаара асҟатәи иацәшәазар.
Аӡы иӡаакьыслоз амахә ааникылан, дахьынҳаланы Никәа ацаҟьа дҩаҿалеит. Днапыршьышьуа хыхь дҩыхәнан, ахықә аҿы инижьыз рахь ддәықәлеит. Аиҿахысра еиқәтәахьан, уа даннеи.
– Иамуит, – иҳәеит иара, Гьегьечкори данынидгыла.
– Угәы ишԥаанаго: ирацәоу уа итәоу ауаа?
– Даара ирацәазар ҟалап, – иҳәеит ҩ-бџьарк рымцабз ада шизгәамҭазгьы.
– Ҳгьежьлап, – Акакьи днахынҳәит, Маф иҩны ихы ақәкны.
Иҽеилых дшыҟаз, имаҭәа еиқәыбааӡа икны, Никәа аԥхьа иҿынеихеит. Аҩны дныҩналаны, иҽеиҭеикит. Нас фатәқәак аақәиргылеит. Иԥхазу ихьшәашәазу рзеиԥшны, дара амла еиқәынҵәон. Уаҳа лацәааихьшьк рзыҟамҵакәа, ашара аҽазнакит. Никәа, ицыз има, агәарԥ дынҭыҵит.
– Анҭ зҿу закәи? – Аџьаԥхәны ахәқәа рыбжьара, абна агәҭа ишьҭаз адәҳәыԥш хәыҷы абзарбзан ықәдыргыларц иеилыхоз гәыԥк асалдаҭцәа рахь Акакьи илаирԥшит. – Шәаалеи!
Аладара илҭалан, иццакны ишлеиуаз, урҭ инарыдгылеит.
– Иахьа шьыбжьонынӡа абзарбзан ҭыԥ ҳархиарц ҳадуп, – агәыԥ аиҳабы Г ьегьечкори дааидххылеит.
– Шәаҟәыҵ шәызҿу! – хьаҳәхьаҵра шзалымшоз уи ирбо, Акакьи ибла ааирцәгьеит.
– Априказ ишԥазызуеи?! – егьи иааџьеишьеит.
– Сара иҟасҵаз приказӡами?1!
– Сара хыла аиҳабы дсымоуп.
– Аштаб аҿы уажәыҵәҟьа сцоит, – Акакьи даақәҵәиит. – Шәара шәааҭгыл.
Акакьи иҿанынеиха, ицызз аԥшь-ҩык наишьҭалеит, аштаб рхы ақәкны. Аштаб ахь Акакьи имацара длеит. Акраамҭа ддәылымҵит. Никәа уи дизыԥшны дгылан. Акакьи, абарҵа данаақәгыла, иблақәа, аԥсҭазаара рхылазшәа, ихалашон.
– Абзарбзан ҭҟьар ҟалом, – уи Никәа иахь иҿааихеит. – Сқыҭа абзарбзан аласҵома. Сызлиааз ауаа уа инхоитеи.
Никәа ари ауаҩы дизымбатәбараха днеиҿаԥшит, акраамҭа дзышьҭаз диԥшааз аҟара игәы ааҟалан.
– Акакьи, узусҭада уара? – дҵааит иара.
– Архәҭа аотриад ҷыда аиҳабы соуп. Уажәы Калдахәара аотриад ҷыда аҟәша еиҿыскаарц снапы иануп. Қырҭуа контрԥшыхәра сахаҭарнакыуп сара.
Ахәылбыҽха инаркны ашьыжьынӡа, архәҭақәа аауан, аӡиас Бзыԥ акәша-мыкәша рнапаҿы иааргарц. Урҭқәа акгьы имбеит Никәа. Зыцәа маҷыз арԥыс шьыжьымҭанынӡа доурышьҭын, дҭаҳәахаа дыцәан. Шаанӡа ацҳа иқәсырц ижәылаз аменшевикцәа рхысбжьы анга, Никәа дааԥшын, иҽеибыҭаны ақырҭуа штаб аҿы даакылҟьеит. Ар нырцә еибашьуан. Уа ирҿагылашаз уаҩы данырымба, амҩаду ишаныз, Гаграҟа рхы дырхеит. Уи аоперациа мҩаԥызгоз драԥхьагылан Давид Колмахьиӡе.
Гьегьечкори, аштаб иалаз дрыцны, ацҳа дықәсырц игәы ишҭаз, дааихьӡеит Никәа. Уи аамҭаз аԥҟараҳәа аҽышьҭыбжь аагеит. Аизарақәа рҿы Никәа зҽырцәгьаны иибалоз аамсҭа афицар Лакрба драԥхьагыланы, аҽыуаа аакылҟьеит.
– Дабанхои Бедраҟ Хагәшьы? – ҿааиҭит уи.
– Анахь ауп, – иҳәеит Гьегьечкори. – Илоухи?
Уи азҵаара аҭак ҟамҵаӡакәа, аамсҭа иҽы аахьаирҵәиин, инаҵирҟьеит. Ицызгьы наишьҭалеит.
Урҭ аныхынҳәуаз, Хагәшьы Бедраҟ иҩны, ица, ибора – инхарҭа зегьы амцабз ҩахылҟьеит.
Игылаз рыгәхьаа мкыкәа, аҽыуаа ларыжәҟьан, ацҳахь рҿынархеит.
Никәа Бедраҟ дахьынхоз ахь даннаҵҟьа, Акакьи уи дааникылеит.
– Уа урыцхраартә иҟам. Уҽыжәланы уихьӡа, иакәым даҽакы ҟаимҵарц, априказ сызиҭа. Сызхаҭарнакыу ихашҭзар игәаларшәа. Агаӡа! Абыржәыҵәҟьа дхынҳәааит. Ажәлар ҳҿаҳаргылоит, агаӡа!
Никәа аштабаҿ иааиԥыхьашәаз ҽык дҩахьынԥашылан, иааҩҵәаны аӡы днырын, аҽцәа днарышьҭалеит. Ашьхаруа Чагә инхарҭаҿ инеины иааҭгылаанӡа, урҭ дзырхьымӡеит.
– Ари закәызеи?! – ҿааиҭит а-Лакрба. – Раԥхьа уназыдгыло аҩноуп Ашьхаруа итәы рымҳәази? Ари абираҟ шкәакәа ахаргылоупеи.
– Гьегьечкори априказ шәзааиҭиит, иакәым акы ҟамҵакәа, иаарлас аштаб ахь шәхынҳәырц, – иҳәеит Никәа, уи дшааидгылазҵәҟьа.
– Уи икәын иҳагыз, – аамсҭа аӷьара ааҭиргеит.
– Анхацәа рыҩнқәа жәблыр иҭахым, анхацәа ҳҿанаргылоит иҳәеит.
– Сара зегьы срышьҭоума? Дабаҟаз иара, Бедраҟажә сашьа иԥа рыцҳа имаҭәақәа ишәҵаны данықәыз? Уи иартиллериа хаха Ашьхаруа ауаа анагәыдиҵоз, дабаҟаз апап иԥа? Уи аҵкыс иҳаҳәа Чагә Ашьхаруа дахьынхо! Ауахәамаҿ уахьылаӡо, арымарахь ала игылоуп рҳәеит, аха ари аҩны абираҟ шкәакәа ахагылоуп.
Никәа Чагә ақырҭқәа шижьоз еиликааит.
– Уи дахьынхо сыздырӡом, – иҳәеит Никәа, Лакрба диҿаԥшуа, идгылаз ауаҩы дидыруандаз ҳәа дхәыцуа.
– Издыруада абни акәзар? – аҽцәа руаӡә, Чагә инхарҭа ахахьы игылаз нхаҩык ихыбра аҟара иеиҿкааз Инаԥҳа Хыгә иказарма ахь инхьаирԥшит.
– Иароуп! – згәы былбылуаз аамсҭа ибла ашьа аахыҵәҵәалеит.
Аҽқәа наҵдырҟьеит.
Аказарма иҩназ аҭәа амца анацрарҵа, амцабз ҩаҵҟьеит. Згәы зырдаз, иеицыз аҽцәа аахынҳәит. Урҭ дрызхьамԥшкәа, Никәа днахынҳәын, иҽы аҟамчы нахиҟьеит.
Аштаб калдахәараа русҳәарҭаҿ иааӡахьан. Ар еицрыхәхәа амҩа ианын, Амраҭашәарахь рхы рханы.
– Уигьы деилкаатәуп, – иҳәеит Акакьи, Никәа данизыӡырҩ. – Игәы шны дыҟоуп. Уара иудызгалар сҭахыуп уск: уалала сара сотриад ҷыда!
Никәа даахәыцит, нас:
– Сааԥсеит, Акакьи.
– Узырааԥсеи, уҷкәыноупеи макьана?
– Ажәлар реиҿагылара, реиҿыхара саркареит.
– Уи уажәшьҭа аҵыхәтәа ҟалазар ҳәа угәыӷла. Апориадок ҟалоит, умшәан. Нас?
– Иахьцалак исҭахым.
– Аамсҭа Лакрба Бедраҟ иҩны еиԥш, уара унхарҭагьы иццышәитәыр ҟалоит, уи уазхәыцхьоу? – Акакьи Никәа иблақәа шшәаз ибарц днархыԥшылеит. – Бедраҟ дыҟам, аха уара ара уҟоуп, уеиликаар уаԥырихуеит.
Уи иидыруаз иеицәаз акы иҵидыраар иҭахымкәа, Никәа ихы лаирҟәит, аотриад ҷыда даламлар ада ԥсыхәа шыҟамыз ихшыҩ азышьҭуа.
Алшәындба Чагә, Кәынтеи иареи иҭахаз ашәамахьцәа рыҩнқәа рахь ианыргоз, нас ианыхынҳәуаз, ажьирахь дыԥшуан, Степан Столиаров уа дыҟазар гәеиҭарц. Ажьира ашә ыҵашьыхаа иаркызшәа аниба, ааигәа анеира изымгәаӷьит. Издыруадаз иҿаԥарҭаҿ дыҟазар ҳәа дышизхәыцуазгьы, џьоукы длаԥшықәырҵар иҭахымызт.
Хәымҽханк Чагә, анхаҩы инапы зыгхаз имхы драшәо дышҭаз, абаҳчаҿынтә иидыруаз бжьыла аӡәы иқәҿиҭит. Дааԥшызар, Столиаров аҵлақәа рыбӷьы иаҵәара дыҵагылан. Арԥыс, иҽага аҽара инхыжьланы, дгәырӷьаны уахь иҿынеихеит. Иҩыза еиҳабы иҽынеигәыджьыланы, аԥхӡы фҩы шихышәшәозгьы, даагәыдикылеит.
– Уԥсы ҭоума? – Чагә деихаччо дҵаауан.
– Уара уԥсы анынха, сара исзыруп зугәахәуаз.
Рҩыџьегь аҵла амҵан инатәеит.
– Уабаҟаз асҟаамҭа?
– Сыгәхьааугозма? – Столиаров дԥышәырччон.
Степан амалагьы игын, иӡамҩақәа зынӡа иҭаҳаны иҟалеит.
– Уанызымба, укылсуеит ҳәа сыҟ амызт, – иҳәеит Чагә.
– Сара сызлаҭаркша ҵаҵӷәы рымам. Сыдҵақәа асовдеп аамҭазгьы уаҩы сибартә сҟарымҵеит. Афронт ахь сыҟамызт. Ус ԥыҭк схы сыхьчоит, рыгәшыра ааиқәтәаанӡа, сҽыдсырбацәом. Рхы шԥамҩаԥыргои ақырҭқәа?
– Наџьнатә абра иҳаланхоны, аҳра рыманы, рнапаҵаҟа ҳаҟазшәоуп ишыҟоу, – Чагә даақәыԥсычҳаит.
– Ажәлар ирҳәои?
– Ирҳәагәышьои. Зыгәра еибаго иеиҿахәыҭхәыҭуеит, иааҭырҟьаны ацәажәара рцәымӷыуп, ирхаԥаз шырцәымӷыу еиԥш. Дабаҟоу Криволапов? – Чагә дааиԥхьхәыцит.
– Дшәарҭам. Да, исхашҭыз: Мариа асалам узаалышьҭит.
– Иҭабуп! – арԥыс даагәырӷьеит. – Дызҿыуи?
– Аҭаҭын шьҭаҵарҭаҿ аус луеит. Уажәшьҭа дыԥҳәызбоуп, дыԥшӡахеит.
– Дзымбеижьҭеи хәыҷык ҵуеит.
– Сцап сжьирахь, – Степан дҩагылеит. – Мыцхәы ҳаидырбалацәар ҽеим. Сыхабар усырбоит.
Столиаров, дызлааз ахҵысҭра дынхыԥаны, дцеит. Уи ибара иаҟара ицнаҵан, Чагә дхынҳәны иус нап аиркит, хәлаанӡа даҽа маҭак наигӡарц.
Уи аҽны иашьҭанеиуаз амшқәа раан, Чагә Столиаров дизыԥшын, уажәы-уашьҭан ааиқәҿиҭрын ҳәа. Ажьи дыҟамызт. Чагә ажьирахьгьы днықәлақәеит, аха мызкы аԥхьеиԥш ашә аартымызт, ажьаҳәа бжьгьы ҩныҩуамызт.
Мчыбжьык аҟара ҵхьан. Чагә, Степан дшизыԥшымызгьы, игәы иамукәа абаҳча дынҭалеит. Аусуцәеи иареи аполитика иалацәажәо, изҵатәалоз амжәаҵлақәеи алқәеи днарылс-аарылсит. Урҭ ракәын иара иқәԥараҿ раԥхьатәи рҵаҩцәас изыҟалаз, ареволиуциатә гәалаҟазаашьа изҭазҵазгьы. Уажәы, дара ахьынӡаицымыз, иҟаҵатәыз еилкааны имамызт. Паршин, уажәы ара дыҟазҭгьы, аусқәа даҽа хырхырҭак риҭон. Аҭагылазаашьа дахәаԥшны, амҩа ҿыц алхшьа дақәшәон. Адҵа ирҭаз наигӡарц, Шәачаҟа дцахьан Александр Паршин. Уаантәи Краснодарҟа ддәықәырҵеит, уи аахыс ихабарк ыҟамызт. Ареволиуциа ус ауаҩы дахькылнагоз аилкаара уадаҩын.
Чагә ахҵысҭрақәа ааимидеит. Абрантә акәын иҩызцәа злеизааиуаз. Аанда даадҵын, аҩныҟа днеирц, иҿынеихеит. Уи игәы иҭеикит ауха Стлиаров диԥшаарц. Абаҳча агәҭаны днеихьан еиԥш, изеилымкаауаз мчык даахьанарԥшит. Иблақәа ааихаччеит. Абна иаалҵны, иааиуан Стлолиарови Криволапови. Урҭ, ахҵысҭра иаахыҵны, рҿаархеит. Чагә днарԥылан, Криволапови иареи неилаҵәеит.
– Убара сеигәырӷьоит, гәыкала суеигәырӷьоит! – иҳәеит арԥыс, аусуаҩ ижәҩахырқәа ааушьҭуа.
– Саргьы убасҵәҟьоуп сшыҟоу, – аҭак ҟаиҵеит Криволапов, ԥшҭәы ихаӡамкәа дахьгылаз.
Ашәшьырҵахь инаскьан, иахьнақәшәаз илатәеит. Криволапов дааԥсан, даазцашаз уск имазар акәхарын ҳәа Чагә дихәаԥшуан.
– Аменшевикцәа, ақырҭқәа, Ҭҟәаԥсынӡа инаӡеит, – иҳәеит Криволапов. – Аха урҭ мхьаҵыр ада ԥсыхәа рымам, Ирҿагылоу амчқәа рзынкылом. Урҭ араҟагьы изышьақәгылом. Имҩаԥырго ахҭҟьарақәа аџьажәлар амыргыларц залшом.
– Имҩаԥырго ашовинизм политика даара имчуп аԥсуаа рзын, – Степан иҽналеигалеит. – Ажәлар роуп акәымзар, узықәгәыӷша уаҩы дыҟам. Аԥсуа ҭауади-аамысҭеи рыԥсадгьыл иазықәԥоит, аха амҩа рзыԥшаауам. Урҭ ринтересқәа аменшевикцәа ирзааигәоуп азы, реидгылашьа маншәалахеит.
– Ҳанхацәа зыхьчашаз ҭауади-аамысҭеи ианакәызаалак иҳамамызт, – Чагә инапы неиҟьеит. – Ҳкультура еихазҳашаз уаҩы дҳалымҵит, избанзар, маҷк аҵара ҳаҷкәынцәа ирҵартә, уажәоуп ианааҟалаз. Амалуаа рхакәын хәыцырҭас ирымаз. Аурысқәа Пушкин ихьӡ иазԥагьа ирҳәоит. Пиотр Актәи, Урыстәыла Европа аҳәынҭқаррақәа ирываиргылеит. Ақырҭқәа рыхьӡ ҭигеит Русҭавели. Ҳара? Уи акәындаз, лымҳаҭасқәак исоуз рыгәра угар, Аԥсны Аԥсҳа иҳәынҭқарра ҳамҭас ианыҟаиҵоз аамҭа ҳалаҟан.
– Сара агәра згоит, Чагә, – ихәыцуа иӡырҩуаз Криволапов ихы ҩышьҭихит, – Аԥсны аԥацәа ҿыцқәа шәшазгылаз. Ақырҭуа большевикцәеи шәареи шәҽеибыҭа абуржуазиа-демократиатә республика Қырҭтәыла ахышәҳәароуп. Аурысқәа ацхыраара шәырҭоит изларылшо ала. Урыстәылагьы аҭагылазаашьа уахыҽхәартә иҟам. Уажәшьҭа ҳзузааз ахь ҳаиасып, – Иван Криволапов дагьыҩагылеит. – Чагә, уцароуп Ашьхаруа иахь. Уи иотриад има дахьыҟоу уара ишудыруа ҳаиҳәахьан. Зегь раԥхьа урҭ идеилыркаатәуп иахьа ҳазлацәажәоз зегьы. Нас аҭагылазаашьа зеиԥшроу рзеиҭоуҳәароуп. Урҭ рлыбаара макьана даара изаацәоуп. Аԥхынра нҵәаанӡа, рызынгтәык уахь иҟазааит. Аӡынра ааигәо ишаалагалак, аӡәаӡәала рыҩнқәа ирхылап. Амнистиак ҟаларцгьы иҟоуп, иудыруеи иҳахәарҭахаша ак анылар. Настәи аинструкциақәа ирзыԥшызааит.
– Еилкаауп, – Чагә дақәшаҳаҭын.
– Ҳара ҳцеит, – Иван иҿынеихеит, Степангьы уи днаишьҭалеит.
Ахҵысҭра инхыҵны, ашыцра ишнылалазҵәҟьа, Чагә амҩахь иҿынеихеит. Иҭахын, адухан ахь днықәланы, иҟаз-ианыз еиликаарц.
Акомиссариат аҿы гәыԥ-ҩык еидгылан. Урҭ раԥхьа иаарыликааз Чыгәбар Хыгә иакәын. Уи иаҳаракышьеи ишлашьеи рыла, уаҩы дилаҩашьомызт. Чагә иаб Кәыкә иҳәо иаҳахьан, акомиссарра идыргалан, аха Хыгә, иқәра цахьеит ҳәа инаҵга, ишимуз, амала, аменшевикцәа рыцхыраара мап ацәикуамызт. Алшәынды ҷкәын еиликаауан Хыгә иқәра шакәмыз дзыршәоз. Акомиссар даналырхуаз, еизарашәагьы ак мҩаԥыргеит. Абырг иҿагылоз ауаа «ҵәык изаларҵар» иҭахымызт. Аиашаз ара ихәмаруаз ақәра акәҵәҟьан.
Чагә адухан дныҩналеит.
– Оо, Чагә! – Акакьи дҩагылеит, иуаа гәыԥ-ҩык ахьтәаз даарылҵны. – Уаҳҩызаз!
Ажәабжь ҿыцқәа абракәын иахьиаҳауаз. Чагә, адухан иахагылаз Ермолаи иахьгьы дымԥшыкәа, аотриад ҷыдаа рахь иҿынеихеит. Аҭыԥ ахьааҭадырцәыз Никәа инаҩсан акәын, Чагә, уи диҿаԥшуа, длатәеит. Рҩыџьегь еибадырит: арҭ еизааигәаз уаамызт. Чагә ибон Никәа дызлазгьы игәы уамак ишрызҭамыз.
– Қьаф жәуеит! – Чагә даахьаҳәын, дааччеит.
– Аиааира згаз қьаф иуроуп, – Чагә, ихәы има, зҿаазхаз амаҵуаҩы дишьҭан Ермолаи, арԥыс ииҳәаз аҭакс иеиҭарызи ҳәа дкылԥшуазшәа.
– Уиашоуп, Ермолаи, – Акакьи ҿааиҭит. – Афырхаҵа! Аусутә ҳамоуп насгьы. Умч ҭаумҵар, уаӷацәа узларақәԥои. Амала абольшевик ихы аакылирҳәҳәар ҳушам. Ҳреспублика ҳарӷәӷәароуп. Ус ауми, Чагә! Иацы уаҳҿагылан, иахьа уҳадтәаланы акруфоит.
– Ҳамԥсыр иагьа аабап, – инаҵишьит Чагә. – Аамҭоуп хәшәыс иҟоу.
-Акы угәы иҭазар, уагьымгәыӷн ҭыԥ уоуп ҳәа. Калдахәара иаарц иҟоуп архәҭа. Убас қыҭацыԥхьаӡа ар ҳартәоит. Ҳамԥсыр иагьа аабап.
«Абар раԥхьатәи ажәабжь ҿыц. Ҳамԥсыр иагьа аабап!» – ааигәахәт Чагә.
– Ҳара ҳаӡәыкым, – Ермолаи дгәырӷьон. – Иаҳҩызцәоуп англызаа, афранцызаа!
«Аҳы!» – Чагә дхәыцуан.
– Ирылшари абольшевикцәа нас, аа! – Акакьи ҿааиҭит, ԥыҭк шижәхьаз мҩашьо.
– Сара абольшевик партиа салам, – Чагә ихы ҩышьҭихит. – Амала урҭ риааира шәцәыцәгьахоит, сара излазбо ала.
– Уара уҳалаӡами? – Акакьи дҵааит. – Уажәгьы агәра умгаӡои урҭ уаҳа ишзымхынҳәуа?
Чагә емиликаауан уажәшьҭа Акакьи иҿы ԥзыртыз аҩы шакәыз. Уи иҭахын аменшевикцәа рымч шаҟа иӷәӷәаз ауаа идирдырыр.
– Сара уаҩы силам. Иахьа ус саақәлеит, анҭыҵра сҭахӡам.
– Угәыӷрақәа ԥхасҭахама?
– Анхара ус ада акгьы снапаласкырц сҭахӡам.
– Ус акәзар икы ҳара ҳус маншәалахарц, уҽҳалаурхәырц уҭахымзаргьы.
Чагә аҵәца даахеит:
– Анхара ус ада акгьы сҽаласырхәырц сҭахым сҳәеит. Иныҳәазааит ҳажәлар, урҭ ирзықәԥо ауаагьы.
– Аамҭа иаҳнарбап зныҳәаҿа укыз ҳара шҳакәу, – иҳәеит Акакьи.
Ааилашәшәымҭаз, аҩны данааи, Чагә иан ус леиҳәеит:
– Хы-мшҟа исызхаша фатәқәак сзырхиа.
– Уабацои! – Кәыкә дҵааит, згәы назымҟьаз иԥҳәыс акы лҳәаанӡа.
– Аӡәыр дсызҵаауазар, усурҭак сԥшаауеит ҳәа Гагранӡа дцеит ҳәа сызиашәҳәа, – иҳәеит Чагә, иоуз азҵаара аҭакс.
Ҭагалара ааигәахацыԥхьаӡа, анхаҩы игәы ҟазҵашаз Амра ашәахәақәа адгьыл иагхомызт. Амала ауаа рыхшыҩ уахь иҟацәамызт, аԥсабара лашара ргәаҵанӡа инеиртә.
Ҳтәыла ҿацә хәыҷы абла ҭакнаҳан. Гәынқьран, ӷызран. Иуаҳауамызт «ух гәышьа» ҳәа зыԥсы ааивызгашаз аӡәы иқәыԥсычҳабжьы. Ахәрақәа ӷьарын ҳәа агәыӷра цәгьан, алашә лашарак ибарын ҳәа илацәа хитырц дшаламгоз еиԥш, иахьабалак ҭынчран.
Аԥсны аҵеицәа, ажәлар рԥацәаҵәҟьа, ргәалаҟазаара еснагь ихазын. Урҭ иаԥырҵон рхатәы хымҩаԥгашьа, иреиԥшыз агәҭакы змаз дрыԥшаауан. Ирзыԥшыз ақәԥара рҽазыҟарҵон, убри азын рыԥсы ҭан, акәымзар аԥсҭазаара уаҳа иалырхызи? Урҭ ирдыруан Амрагыларахь Амра еснагь ишгылоз, адырҩегь Адгьыл ашәахәақәа нықәнарԥхарц; иеилыркаауан згәы разыз уи алашара ажәлар ргәаҭа шзамырԥхоз, Аԥсадгьыл алахьынҵа шазымыӡбоз.
Убри аамҭаз Амраҭашәарахьынтә даҽа лашарак цәыҵыҷҷалон. Акырынтә иҿдырцәон уи акәиц иахылҵуаз ацәылашара, аха иара адырҩегь ицәыҵлашон, аԥсы шҭаз, наӡаӡагьы ишмыцәоз агәра унаргартә, тәрас акрыҟазар зегьы ықәнацҟьаарызшәа.
Аҵеи иашацәаҵәҟьа ианакәызаалак иаҿагылон дара злиааз аԥсҭазаара ашьақәгылашьа, уи аԥсахра, аиӷьтәра иазықәԥон. Аҿыц анцәырҵуаз аламҭалаз еснагь иԥшқан, аҽарӷәӷәаанӡагьы ахы аӡыргара ацәыуадаҩын.
Ақыҭақәа рахь ажьҭаара рҽазыркхьан, калдахәараа ротриад аҽахьыԥхьанакыз Цәҳәын асы ӷәӷәаны ианлеиз. Урҭ реимадаҩ Алшәындба Кәыкә иҷкәын Чагә иреиҳәахьан ақыҭан иаангылақәаз аӡәык-ҩыџьак апартизанцәа уажәшьҭа аменшевикцәа ишрыламкьысуаз. Аус рыцырурцгьы, аотриад ҷыдаа рацәажәалозаарын.
Ашьхаруа Чагә, зхы маҷк макьана иацәшәоз Бедраҟ иҩны дшахылаз аниаҳа, иуаа хәыҷы-хәыҷла рыҩныҟақәа идәықәиҵеит. Урҭ рҿынтә игәы иаамыхәашаз агьанимаҳа, инхаз иуаа има, Кьахьыр-иԥа Маҳҭы ирахә анлыбааицоз, дицны аҩныҟа дхнҳәит.
Чагә хы-мшҟа раахыс иҩны дахын, ҽынла адәахьы дцәырымҵцәакәа.
Ианеибырҳәаз ауха аҵхагәҭазын, уи иҿы иеизеит Кьахьыр-иԥа Маҳҭы, Инал-иԥа Ҟанчоубеи. Ацуҭақәа рҿынтә даҽа ҩыџьа ааираны иҟан, аха урҭ Маҳҭы адырра ирҭахьан, ақырҭқәа иахьлаԥшықәырҵахьаз иахҟьаны, рыҩнқәа рҽааҩнарымкыр ада ԥсыхәа шрымамыз. Иеизаз ргәы
иҭан кьаразаа рҭагылазаашьа зеиԥшраз ааибырҳәарц, уи ашьҭахь, дырра ҷыдак роуаанӡа, реиҭанеиааира ааиԥдырҟьарц.
Ашарԥазра аҽазнакырц агьагмызт, Чагә исасцәа рыҩныҟақәа ицарц ргәы ианҭаз. Иаалырҟьаны ашә ааимиԥаан, аҩнаргәы даақәгылеит Қардба Маф иԥа Никәа. Аотриад ҷыдаа рабџьармаҭәала деиқәных дышгылазгьы, инапқәа ҭацәын. Ашә абжьы шаараҳазҵәҟьа, х-ҩык ахацәа ҩаҵҟьеит. Никәа, ибла шылашьцазгьы, иҟамаҵәҟьа инапы ақәымшәа збаз Чагә иабџьар ахьыкнаҳаз ахьгьы дымнаԥшит. А мала зҽырхиа итәаз Ҟанчобеи итапанча хиршахьан.
– Уабџьар улаха, Ҟанчоубеи! – ажәа мыцхәы уаҳа ишҳәатәымыз ирдыруа, Никәа ҭынч аамсҭа днаизыԥшит.
Чагә инапала Ҟанчоубеи иабџьар лаирҟәын, Никәа иахь даахьаҳәит:
– Аиашаз, ҳара ҳзыԥсахыз дҳалаҳаргыларц ҳҭахым, аха сыҩны уанааих, бзиала уаабеит!
Никәа амца неиҿықәтәеит, ииҳәашазгьы дақәымшәакәа.
– Чагә, – шьаҿак ԥхьаҟа дааиҭаҵит иара нас, – иҽеимкәа усыхцәажәоит, ауаа шгылоу, аха сара ажәлар сраӷам, суҳәоит уҿы иҭашәо ала усхымцәажәарц. Уареи, Кәасҭеи, шәԥыза Несҭори шәоуп ҳара – анхацәа рыҷкәынцәа – ҳазжьаз. Иалҵзеи шәымҩа? – Никәа, иблақәа ырҵар, Ашьхаруа днеиҿаԥшит. – Ԥыҭ-ҩык ҭашәырхеит, урҭ рҭаацәа еибакәеибаха, аиаҭымра ашәы ршәышәҵеит. Зыԥсы нхаз ишәаԥырҳаԥуа алашара цқьа ирызбом.
– Уара ҳазҭнуԥсахлаз аменшевикцәа иааргаз алашара зеиԥшроузеишь? – Чагә иԥаҵеиқәаҵәа гәаӷшақә дналаччеит.
– Сара сзыдгылазаалак ауаа рзы цәгьара сгәы иҭам.
– Угәы иҭоу иаласхыузеи, умҩа атышахь ихазар.
– Чагә, – Никәа ибжьы ааирӷәӷәеит, – иахьа уажәраанӡа ҩыџьа ахьеидгылаз уӡбахә саламцәажәацт, аха иахурҟьацәоит, излазбо ала. Уажәшьҭа нахыс зегьы ирдыруазааит уара калдахәараа шужьаз.
– Уца, ираҳәа ус, – иҳәеит Чагә, – угәра ргап ҳәа угәыӷуазар.
– Сыгәра зырымгари?
– Избан акәзар, ари ииҳәаз иашоума ҳәа, сара сҿы иааиуеит. Усҟан ирасҳәаша здыруеит сыгәра ргартә.
– Избан узыхынҳәыз? – реицәажәара маҷк Никәа иааиҭеикит, дызхааиз ааигәалашәазшәа. – Миха дшыркыз умаҳаӡацзи? Ишԥаузеилымкаауеи уара умҩа абыржәыҵәҟьа ишынҵәаз.
– Миха дышҭакыу иацоуп иансаҳаз. Егьирахь еилыргамкәа умцәажәалан, – иҳәеит Чагә, Никәа аҵыхәтәан ииҳәаз ахы ахьхаз изеилмыргаҵәҟьакәа. – Амала сзыхынҳәыз атәы уасҳәап. Хәаџьа Шарадын агәарԥ дықәын дыԥшаауа. Иҽада ааидгылан, «иҟоузеи?» ҳәа изҵааит. «Ԥарақәак сцәыӡит», – иҳәеит Шарадын. «Иаба?» – иаазҿлымҳахеит аҽада. «Аҩны», – аҭак ҟаиҵеит иаргьы. «Аҩны умԥшаауеи нас?» – аҽада иџьанашьеит. «Уаҟа лашьцахьеит, ара лашароуп», – иҳәеит иара. Никәахеит, алашара абнаҿ иҟоуп ҳәа соуҳәарц аума уахь сызхьаурԥшуа. Сус ароуп иахьыҟоу.
– Уара иузеицәоу сҭахымызт, Чагә, – иҳәеит Никәа дааиҭаԥан. – Аха уажәшьҭа иаҳҳәо зегьы иалаҳхыузеи. Аҩны ушахыу рдыруеит. Гьегьечкори иуаа угәарԥ иакәыршаны иртәеит. Априказ изаарышьҭит, уара уркырц. Агәылацәеи ухәыҷқәеи ргәы ҭаҳҟьарым ҳәа сиацәажәаны, схала сузааит. Даҽа жәабаҟа минуҭ рышьҭахь ҳдәылымҵыр, ихысуеит, исҳәо агәра удыргарц.
– Бзиоуп, Никәа, – Чагә иҽааирҭынчит. – Иуҳәо агәра згоит. Иакәымкәа уаха шәынсырхеит, – уи иҩызцәа рахь даахьаҳәит.
– Урҭ ара ишыҟоу уаҩы издырӡом, – иҳәеит Никәа. – Ҳара ҳандәылҵлак, сааҭ-бжак ашьҭахь шәцап. Уаҩы шәҽишәмырбан. Уара, Чагә, уласы!
– Иҭабуп, Никәа, – Чагә ирлас икәымжәы ааишәиҵан, ихылԥарч неихаҵаны, иҩызцәа рлакҭа дынҭаԥшын, дындәылҵит.
Уаҳа дааҭымгылаӡакәа, аԥшәма агәарԥ дынҭыҵын, амҩаду днанылеит. Никәа уи днаивагылан, иҿынеихеит. Чагә илаԥшҳәаа инарбон, аандақәа иаарывҵны, аӡәырҩы рыгыгақәа рыҿшаархаз. Урҭ, арҭ аҩыџьа ршьаҿа аицеихгашьа анырба, рҽааизырган, игәыԥны хара-хара инарышьҭалеит.
Аотриад ҷыда ахьыҩназ ианнадгылоз, лашахьан. Акакьи иуада ашә аартын. Никәа уи џьашьаны акәын уахь Чагә дшыҩнеигалаз. Нхаҩык иҿы аԥхын аахыс ауаҭах амхны измаз Владимир Ҭевзаӡе дтәан уаҟа. Уи, ақыҭахь дықәнагалеижьҭеи, инцәыҵак ихцәажәон. Акакьиҵәҟьа дицәшәаны иӡбахә иҳәаӡомызт. Никәа агәра изгомызт, дәахьыла уахьынеиҿаԥшуаз, зықәрахь инеихьаз, зхымҩаԥгашьала агәыраҳаҭра згымыз ззуҳәашаз ахаҵа, ақырҭуа контрԥшыхәра дшахаҭарнакыз. Аха уи имшала лахьык аӡәы иоухьан ҳәа имаҳацызт, анхацәагьы еснагь дҿаԥхаҿаччо дрылагылан.
– Бзиала уаабеит, Чагә, – дҩаихаҵгылеит иара аԥшәымаҵас.
Акакьигьы дааҩнашылеит.
– Утәа, Чагә, – уи инаиабжьеигеит Ашьхаруа, аҟәардә наирбаны. – Ҳаиқәшәеит аҵыхәтәан.
Акакьи дшааԥсаз убартә, аишәа днахатәеит иҽааиҵыхны.
– Уара, аҩныҟа уцаны, уԥсы шьа иахьатәиала,– уи Никәа иахь инапы неиҟьеит.
Никәа днахынҳәит. Дыԥшырц иҭахын, аха ас аӡә данааргалак, акраамҭа иҿцәажәон. Иеибырҳәоз инҭкааны уаҩы иарҳәаӡомызт, зегьы ираҳашаз илымҳа аҿынӡа усгьы инаргон.
Никәа аҩныҟа иҿынеихеит.
Маф иҷкәын уахынла имхынҳәрақәа дызрышьцыломызт. Аухагьы, лацәааихьшь имаӡамкәа, иршеит. Ашьыжьгьы дыԥшын иаҳарызеишь ҳәа.
– Уаама! – дҵааит иара, Никәа даниба.
Арԥыс ҿимҭӡеит.
– Абарҭ аиласрақәа ухы рцәыхьчалеи, изуасҳәозаалак. Аӡәы заҵәык аҩны уҩноуп, абри шԥаузеилымкаауеи? Ауаа рус уаҩы изымыӡбацт, иақәсырӡыша уаҩы дсымаӡам сара. Сыҵәҩаншьапзаҵәуп, –
уи игәы иалаз уажәшьҭа изыҵәахуамызт. – Дыԥсу, дыршьу ҳәа схәыцуа сыҩноуп. Ухы уашьҭалар еиҳа иеиӷьуп, ҟамак уӷра иҭыршьаанӡа.
Никәа длатәеит, зымҩа дыԥшуа. Дааԥсан. Иаб ииҳәоз хырҩ азимурц дшаҿызгьы, дазыӡрыҩны дазымхәыцыр ауамызт. Маф игәы ԥҵәахьан.
– Исҳәо ухахьы иааугом, аха зны уахьхәышт, – аб ахышә днадгылан, инапы нықәҵаны, адәахьы дыԥшуан, нас хәыцра дук изцәырҵызшәа, иԥа иахь даахьаҳәит. – Ахьхәра анааиуа удыруоу? Ианыхьшәахалакгьы.
«Сыԥсадгьыл ахақәиҭраз ақәԥара сара сахьхәуам. Амала изуша сыздыруам. Сҩашьеит. Баша ҳаибаҟәаҟәеит, ҳаибафеит. Ас акгьы ҳзалыршом. Аха излалҳаршарызеи? Изла?..»
– Ҭышькәагьы баша дылшәылаӡт. Убас ухьыр?
Арԥыс игәы агәыр аԥынҵеиԥш иалакьакьон. Дыҩдәылҵит иара. Агәарԥ дынҭыҵын, амҩахәасҭа днанылеит.
«Хәымҷа рыцҳа… Дысзымыхьчеит баб бара бзы. Уи акәын сзыхгәаҟуаз, аха ауаҩы дансымхашьы, зегьы схашҭит. Абџьар шьҭыхны, сышԥарыццоз усҟан? Аха даҽакала ишԥаҟаҵатәыз? Бџьарла иеиҿагылеит наҟ-ааҟ. Ус ала иамуҵәҟьозар? Нас иалаҳхи, ауаа нырҵәаны, иеиҿаҳкаауа аамҭа бзиа? Иалихи Ҭышькәа дзышьҭаз уажәшьҭа, бара биаҭымны, бан деибаны шәынижьзар? Снабҿаԥшыхындаз! Баб дҭахеижьҭеи, есышьыжь иҳаҭгәын аҿы бнеиуеит. Аибашьра дахьынӡыҟаз ибычҳаитеи, нырцәы дцеижьҭеи, иаҳа дыбзааигәахама?»
Аҳаҭгәын иавеиҭаҳаз ашәҭқәа аԥхасҭахара иаҿын, напы шрыгыжьымызгьы. Хәымҷа уажәгьы уа дҭахынҳәуан, аха иааиуаз аӡын иара атәы ҟанаҵон, лгәы арԥсӡарц аҭахызшәа.
Никәа ақьашана днадгылеит. Уи данлыба, Хәымҷа лҽыҩеиҵылхын, лган иеирханы, лхы ларҟәы, анышә ҩылгәыгә дахәаԥшуан.
– Бгәы сыхшәама? Бызбацыԥхьаӡа ҿыбҭӡомеи?
– Сыздыруам. Схы аҭыԥаҿ имааицт, уи сазхәыцыртә.
– Сара еснагь сбызхәыцуеит.
– Саб дызшьыз ауаа уахьрылоу сгәы снархьуеит.
– Саҭабымҵан! Уажәы уаҳа даҽа мҩак збом. Исаҳәа: излаҳахьчари ҳаԥсадгьыл? Сықәҵа мҩак.
– Исыздыруам уи амҩа. Амала исгәаԥхом саб зхымҭа дагаз уахьрылоу.
Агәырҩа ду зцәа-зжьы иагнархаз аӡӷаб лхы лзышьҭыхуамызт.
Аԥхын анҵәамҭаз, аҿыц мчы ажәлар ирзааиз агәшыра маҷк иааиқәтәахьан еиԥш, Иван Криволапов ахыхьчара даҟәыҵуан. Уи Гагрантә Калдахәараҟа диасын, иҩызцәа рҿы дааҭгылалон. Гагра асовдеп амаӡаныҟәгаҩс дшыҟаз здыруаз ара еиҳа имаҷҩын. Чагә Алшәындба дицырхырааны, ақыҭаҿ макьана еимырымхыцкәан
аихамҩаргылацәа рказармақәа ирыҩназ архәҭа асалдаҭцәа рыҽрымардеит, иеиҿыркааит абольшевик хеилак. Урҭ рказармахь Иван зынӡагьы днеиӡомызт, зыгәра игоз аӡәык-ҩыџьак дрыҿцәажәалон амҩан иахьааиқәшәоз, ма Степан иҿы дара аннеиуаз. Архәҭа ахьгылаз аруаа ирызнеиуаз Чагә иакәын. Уи Иван изааигалоз ақьаадқәа абольшевик хеилак иалаз дырзаԥхьалон, егьырҭ рҩызцәа рыҽдмырдырӡакәа, аменшевикцәа рымч иаҿагылашаз амчқәа еиҿыркааларц. Амала уи ус имариамызт.
Чагә дигәаԥхон архәҭа акомандир Арчил Табатаӡе. Аштаб-квартираҿ, ма Ермолаи идухан аҿы итәаны, рҩыџьегь аполитика иалацәажәалон.
– Аменшевик еиҳабыра сгәаԥхом, – иҳәеит Арчил зны, Чагә иҭаацәара ду днарылаԥшны, аԥшәма ҷкәыни иареи анеицылатәа.
– Избан? – Чагә уи ааџьеишьеит, афицар игәҭакы шидыруазгьы, иара иҿаԥхьа ас иҽааиртыцәҟьарын ҳәа дгәыӷӡомызт.
– Урҭ атрибуна ианықәгылоу, «ҳара ҳпатриотцәоуп, иҳахьчароуп ҳдемократиатә республика» ҳәа, ажәлар рахь ҿырҭуеит. Арахь рдемократиа ҳәа егьызбом.
– Избан? – Чагә деиҭаҵаахт.
– Уи ушнеиуа иубахп.
– Нас рпатриотизмра узақәшаҳаҭми?
– Англызтәылеи Афранцызтәылеи реиҳабыра рымҵақьақьара аума апатриотизмра? – игәы каҳаны дцәажәон ақырҭуа аруаҩы.
– Аменшевикцәа рнапхгара, рхықәкы анагӡараҿы иеиӷьуп ҳәа ирԥхьаӡо аполитика алырхуеит.
– Чагә, сара ибзианы издыруеит угәы иҭоу шумҳәо, – Арчил аԥшәма ҷкәын ибла дынҭаԥшит. – Англызи афранцызи рхатә қәкы рымоуп. Ақырҭуа демократцәеи абольшевикцәеи реидыслараҿы ақырҭқәа раасҭа, урҭ аимпериалистцәа еиҳа алыргоит. Сара иеилыскаауеит абольшевикцәа рпатриотизмра: урҭ амҵахырхәара рхахьы иааргарц рҭахым.
Арчимл игәалаҟазаара бжьыхны дҩагылан, аҵәыцак аақәихит.
– Иҭабуп, Чагә! Ибеиахааит шәыҩнаҭа ачеиџьыка.
Иаҵәца ҭарцәны инықәиргылан, акы днацҳаны, аԥшәма дицны, дындәылҵит. Чагә уи днаскьеигеит. Дхынҳәырц данаақәгьежь, амҩахәасҭала Степан дшааиуаз гәеиҭеит.
– Ҳусқәа ҽеим, – иҳәеит Степан. – Иван Гагратә абыржәы дааит. Мариа лыла адырра иоуит рыҽкынҵа ишишьҭоу. Пивневаа рҿы дышнеилоз еилыркааит. Лара илыҿцәажәозаарын. Калдахәара зҿы дыҟада ҳәа илызҵаауан.
– Лара иралҳәеи? – Чагә иааизымчҳаит Степан иаахҵәаны дахьымцәажәоз.
– Иеилыргаз акгьы ралымҳәеит. Аха уи излеилылкааз ала, Гьегьечкори адҵа иоуит Иван ибаандаҩтәразы. Дабаҳҵәахри?
– Шаахәлалак сузнеиуеит, – иҳәеит Чагә. Нас акы ааигәалашәан, зҿыназхахьаз Степан даахьаирԥшит. – Аамҭала дҵәахтәуп аказармаҿ. Уа еиԥшҵәҟьа ишәарҭам ҭыԥ зынӡак уажәы иҳамаӡам.
– Сышԥазымхәыци! – Степан дааихаччеит.
Адырҩаҽны Чагә аштаб-квартираҿ деиҭатәахын, Арчил иказармақәа руакаҿ ауаҩы дшырҵәахыз шиеиҳәара дақәымшәо.
Усҟан афицар игәҭыхақәа даҽаџьара иҟан.
– Сара санаауаз исоуз аинструкциақәа ирҳәо удыруоу? – игәы иалан Арчил. – Ашовинизм аполитика мҩаԥызгаларц… Сара иеиуеиԥшым амилаҭқәа срылашәахьеит, аиаша уасҳәап, сара стәала сагьпатриотуп, аха ажәлар риешьарада иахьатәи ҳаамҭазы адемократиа фикциоуп.
– Иҟаҵатәузеи?
Чагә Арчил игәы аҵәы налеиҵеит изымдырӡакәа.
– Убри ауми саргьы есымша сзызхәыцуа. Сзызкылсшаз ҳәа акы сзымԥшааит умҳәозар.
Чагә ахышә ала игәеиҭеит Акакьи, Никәа дима, аштаб-квартирахь дшааиуаз.
– Арҭ ара ирҭахи? Арчил иааигәамԥхеит.
– Сара сҽыдсмырбар еиҳа еиӷьзар? – Чагә дҩагылеит.
– Узыршәозеи? Ус акгьы ыҟам ҳәа сыҟоуп.
Аотриад ҷыдаа ааҩнашылеит.
– Аҳа, уаргьы ара уҟоуп, – иҳәеит Акакьи, Чагә дшынеиҿаԥшызҵәҟьа. – Иҳамоу адыррақәа иашазар акәхап. Апатын аштабс-капитан, уи архәҭа акомандир иахь ихы наирхеит, – абыржәыҵәҟьа дҳашәҭароуп иҵәахны ишәымоу абольшевик Иван Тимофеи-иԥа Криволапов.
– Абольшевик Иван Тимофеи-иԥа Криволапов, – афицар ҭынч даацәажәеит, аотриад ҷыда аиҳабы иеиԥшҵәҟьа, абольшевик ихьӡ, иабхьӡ, ижәла цыра-цырала еиҟәыҭхауа, – дыздырратә анасыԥ смоуӡацт.
– Шәхы шәхамшҭын, апатын аштабс-капитан! – Гьегьечкори дааиқәыхьшәашәеит.
– Ас шәуада сыҩнамԥалацт схы схашҭыртә, апатын Гьегьечкори.
– Сара адҵа сымоуп шәказармақәа еимыздарц.
– Аӡәыр дышәзыԥшаап шәгәахәуазар.
– Иҟалозар, иаҳшәырба шәказармақәа, – Акакьи андәылҵраз даахьаҳәт.
Ауадаҿ аангылашьа дақәымшәакәа, Чагә Арчил иҿанынеиха днаишьҭалеит.
Аштабс-капитан, аотриад ҷыдаа иманы, аказармақәа руак даныныҩнала, афатәшьҭаҵарҭахь инеиуаз асалдаҭ Васо Чагә днаихьӡеит. Уи ахеилак далан.
– Иван адырра иҭатәуп, уи изоуп изаа, – иҳәеит Чагә, аҭаҭын Васо имхуа.
– Издыруеит, аха акгьы ҳзыҟаҵом. Иахьнеиз аказарма аҿоуп дахьыҟоу. Заа иаҳдырыр…
Арчил дандәылҵуаз иԥшҭәы иԥсаххьан, илахь шеиқәазгьы, иблақәа цырцыруан.
Акакьии Никәеи Васо даадәылыргеит.
Иван, Чагәи Васои шеидгылаз аниба, дара ишырхарамыз шеиликааз дирдырырц, длацәҟәит.
Арчил Акакьи иахь даахьаҳәит.
– Саҭымыз, апатын Гьегьечкори! Аиашаз, исыздырҵәҟьомызт сказармаҿ атәымуаҩ дшыҟаз.
– Уажәшьҭа иеилыскаауеит ус шакәу, – иҳәеит егьи. – Ма уажәшьҭа нахыс иудыруаз урхәҭаҿ изҿу.
– Акакьи, – Чагә, иҟаиҵоз цқьа дазымхәыцӡакәа, иҿааихеит, – дзыхшәырҟьои Иван Тимофеи-иԥа? Ари сҩыза иоуп.
– Издыруеит, – Акакьи даахшәааит. – Амала исзеилкаауам 50 шықәса зхыҵуа ахаҵеи уара, аҷкәыни, ҩызарас ишәзеилазаара, – иҿынеихеит иара, дагьаахьамҳәӡакәа инациҵеит: – абольшевикрада. Урҭ ушрылаҩашьоу факт ҿыцк ансоу, ушысқыҭантәиу схашҭуеит. Угәы уҽаныз!
Акакьи абаандаҩы дназгоз Никәа днаишьҭалеит.
– Чагә, – даахьаҳәит Арчил, рҩыџьегь анааизынха, – аиаша саҳәа: абольшевик сказармаҿ дшыҟаз удыруазу иузымдыруазу?
– Издыруан.
– Изсоумҳәеи?
– Убри азакәын уштаб аҿы сызтәаз, аха сахьымӡеит.
– Уахьымӡеит, – гәаӷшақәыз Арчил арԥыс днаиҿаԥшит. – Узхьымӡаз алыҵшәа угәаԥхоу?
Аштабс-капитан насҭха игылаз Васо иахь даахьаҳәит:
– Уласны авзвод акомандирцәа сыприказ рыҭа: хә-минуҭк рышьҭахь архәҭа ацәаҳәа иқәгылазароуп. Абольшевик иҵәахышьа дсырбап, ацәыгьманқәа.
Уи дизыԥшуа дахьгылаз, Чагә дхәыцуан:
«Ҳзыԥсахдашь?..»
Убри ахҭыс ашьҭахьгьы, Чагә Алшәындба асалдаҭцәа дрыҿцаауан. Уи аргама, аҽны шьыбжьон дырзааны, зыгәра игоз ахьааидтәалоз драцәажәон. Даргьы асалдаҭра ргәы канажьхьан, доусы рыҩныҟақәа ицарц акәын изеилаҳауаз.
– Закәытә фатәузеи иҳарҭо? – Васо зынӡа иҽизынкыломызт.
– Ачахәҵәы лагашәа, қашьк ҳарҭоит, – рыфатә ргәы шыԥнаҵәаз убартә, иажәа налеигалон даҽаӡәы.
– Гьегьечкори иотриад ҷыда ҽнак хынтә Гаделиа идухан аҿы идырчоит, ҳара урҭ ҳазлареицәоузеи? – ажәак аӡәы иҳәацыԥхьаӡа, Васо днаԥжьаԥалахуан.
– Џьара акы рҿиатәуп, аха иҟаҳҵо сыздыруам, – даҽаӡәы ихахьы иааиуан рҭагылазаашьа ахала ишеиӷьымхоз.
– Аиаша уҳәеит, – Васо даақәгылахуан. – Иҟаҵатәузеи? – уи Чагә днаизыԥшуан. – Аҵара змоу уара уоуп, еиҳа иудырп.
– Шәыҽшәырҭынч ҳамҭакы, цқьа иазхәыцтәуп, – иҳәон Чагә. – Зны уи алыҵшәас иҟало ҳазхәыцны, ахықәкы шьҭыхтәуп. Нас ауп ҳхықәкы анагӡараз илхтәу амҩа анаабо.
Аԥсуа рԥыс иҭахын иҩызцәа дрыҿцәажәарц, дызқәырҵоз амҩа дазхәыцырц. Аццакра акгьы иаԥсамызт.
Инықәыршәны Гагра дцеит. Ивани Степани идырдырхьаз Павличев иҩны диԥшааит. Ӡхыда иҭагылаз аӡлагара уаннавслак, амҩа анаҩсан иҟаз аԥсыжырҭа унҭысны, уи анхарҭа ҭшәа иҭагылаз иҩны хәыҷы унадгылон.
– Убара сахгәаҟуан, арԥыс, – дааихаччеит ааигәа зусурахьынтә ихынҳәыз аԥшәма. – Сара исҭахыуп уқыҭеи уи азааигәара иҟоу аҭыԥқәеи рҿы архәҭақәа заҟа ыҟоу, закәытә архәҭақәоу итәоу уаҟа, изыҩноу аҩнқәа зеиԥшроу, абџьарс ирымоу уҳәа здыруазарц, инҭкааны иҭҵаатәуп. Џьаԥҳаныла ишеибыҭоу, акомандирцәа рыжәлақәа уҳәа азҵаарақәа жәпакы еилкаатәуп. Усҭ! – уи Чагә бӷьыцк наииркит. – Уа иануп иаҳҭахыу зегьы. Аус аҭыԥ ишаақәуҵалак, ари абӷьыц былтәуп.
Аким Иван-иԥа Павличев зыҭбааҭыцәра наӡаз хаҵан. Чагә, уи дахьиҿаԥшуаз, игәалашәон иҩызцәа иара изкны иарҳәақәахьаз.Аким акреисер «Потиомкин» аҿы авосстание шьҭызхыз аматросцәа дрылан 1905 шықәсазы. Убри аахыс ари ауаҩы иҽӡо Урыстәыла аимпериа далан, апартиа адҵақәа нагӡо. Аҵыхәтәан Гагра дықәнагалан, амшын азааигәара ҩны хәыҷык ргылашәа дыҩналеит.
– Саргьы усқәак рҵыхәала сузааит, – Чагә уи дааирӡырҩит. – Ҳабрагьцәа ирдырырц рҭахыуп рыхынҳәра ахьынӡашәарҭоу.
– Уаргьы саргьы ҳҭакым, ишубо еиԥш, – аҭак ҟаиҵеит Павличев данааиԥхьхәыц. – Алаԥшықәҵара заҭәарымшьаз ҳаҟоуп, аха Криволапов уажәгьы дҭакыми.
– Аӡын аауеит, асҟатәи ауаа уа изаагылом. Хыгә Инаԥҳа, ирҭаххаша има, уажәгьы дрызцалоит, аха ас ианбанӡа?
– Сҩызцәа срацәажәап. Азҵаарақәа иусҭаз рҭак рхиа. Хәы-мшы аҿҳәара умоуп. Афы-мшы рзы ҳауаҩы дузылаҳашьҭуеит. Убасҟан абрагьцәа рзын иуаҳҭо абжьагарақәа узлеигоит.
– Бзиоуп, – Чагә дҩагылеит, ацара иҽазкуа. – Амала даҽа уск азы агәхьаа уасыргоит. Апартиа хеилак ахьеиҿаҳкааз асалдаҭцәа азабастовка шьҭырхырц рҭахыуп, рҭагылазаашьа ахьҽеим азы. Рыфатә мап ацәыркыр ишԥаҟалари?
– Уажәыҵәҟьа уи лыҵшәа амоур алшоит. Аха, – иҳәеит иара даахәыцны, – шьыжьык рыфатә иаламкьысааит, ишьҭырхааит абунт. Ари аус наҟ-наҟтәи ақәԥараз ауаа еиланарҵәоит. Урҭ унапхгара бзиа рҭахыуп, арԥыс.
– Абзиараз! – Чагә дындәылҵит.
Дшыхынҳәыз еиԥшҵәҟьа, Алаҳаӡы, Лӡаа, Аџьаԥхәны уҳәа, рыуацәа рахь сасра дцо-даауа, еиликааит Аким Иван-иԥа дзызҵаауаз рҭак. Фы-мшы анааҵуаз аҽны, Степан, ӡӷабк диманы, Алшәындаа рынхарҭахь дшаауаз аагәеиҭеит. Уи аӡӷаб дзусҭаз ауизеилымкаахуаз, аха Чагә ибла агәра игомызт.
– Мариа, ари бара бакәну?!! – Степан дгылаӡамызшәа, Чагә иҩыза ӡӷаб дналгәыдыххылан, дагьаагәыдикылеит. – Баазцазеи? – уи дахьибоз Чагә изхаҵомызт. Дыгәхьааигон, убри хымԥада убасҟан идырит.
– Сааит, усқәак рҵыхәала узбарц, Мариа деихаччон.
– Шәааи аҩныҟа!
– Иҭабуп, сыццакуеит, – лҳәан, Мариа аандаҿ дааҭгылеит. – Аким Иван-иԥа сааишьҭит. Ихиоума иудиҵаз?
Чагә, уаҳа длыдымхалакәа, днахынҳәит. Аҩны дныҩналан, ирхиахьаз абӷьыцқәа ииарҭа иааҵԥааны, иҿааихеит.
– Абольшевикцәа рыдҵақәа набыгӡоит ҳәа ԥхыӡ избар ихасҵомызт, – Чагә иеиларҳәы Мариа иналиркит.
– Павличев даҽак уасҳәарц дсыҳәеит: уҩызцәа ирзыцҳа, асы иҭанакуашәа рбаанӡа, имлыбаарц; уи ашьҭахь ихынҳәааит, аха рхы уамак иӡыррымгааит; ибаандаҩыртәуагьы мшәааит, амнистиа ҟаларц иҟоуп. Чагә, сара сцалароуп, саҭоумҵан!
– Иҭабуп, Мариа!
Степани аԥҳәызбеи наваҵәиаанӡа, Чагә дыԥшуан. Игәы хыҭхыҭуа данаахынҳә, иан даадәылҵит.
– Ани аурыс ԥҳәыс иузааз илҭахи? – амца лҿықәтәан лара.
– Бара дыбԥырхагоума? – Чагә ианакәызаалак аҩны акы имаркыр иҭахӡамызт.
– Лхы уҭалырԥарц даҿызар?
– Амыцхә бымҳәан! Уаҵәы ашьыжь ашьханӡа сымцар ҟалом, мгьалқәак сзырхиа.
– Амца иацәшәаз аӡыршы дҭаԥалеит ҳәа, уи закәыхи? – уаҳа ламҳәакәа, иара днахынҳәит.
Адырҩаҽны Чагә Цәҳәын дыхәнеит.
Ашьхаруа Чагә иҩызцәа анлыбааигашаз ҳәа ихьӡныла акгьы шиеимҳәазгьы, арԥыс иахьамзар уаҵәы кьаразк дылбаарын, ма Хыгә Инаԥҳа адырра изааигарын ҳәа дыԥшын. Асалдаҭцәа рықәгыларагьы дахыццакуамызт. Иҭахын Ашьхаруа иуаа рлыбаареи аказармақәа рҿы аилаҩынтреи еиқәшәақәар. Гьегьечкори ихшыҩ зегьы аруаа ирызкхон, абрагьцәа игәаланаршәарымызт, урҭ рҭыԥқәа ылырхаанӡа.
Ус уахык агәашәахьынтә аӡәы ҿааиҭит:
– О, Чагә!
Иидыруаз шыбжьыз еилкааны, Чагә иаԥхьа аӡәы ддәылҵыр иҭахымкәа, ашә ааимиԥааит.
– Ҳаи! – ибжьгьы наиргеит, агәашәгьы днадыххылеит. – Мысҭарбеи?!. Бзиала уаабеит.
– Ашьхаруа сузааишьҭит. Ҳауаа ҩыџьа-хҩыла албаара рҽазыркит. Урыцхыраароуп ианаҭахха. Амшцәгьақәа ҟалеижьҭеи, асы леиуеит. Сара ҳамҭакы сыуацәақәак рахь сцоит. Аӡәыр сиҭаххозар, Аацы зҿы сыҟоу саб идыруеит.
Мысҭарбеи дыццакуа днахынҳәит.
Чагә, Васо ибара аухантәарак дахгәаҟуан. Ашьыжь дцеит аказармақәа рахь.
– Ачахәҵәы ҳҿарҵахт, – ҳаҭырк ихы изақәымҵо, даахәынгоушьартә Васо дынкажьцәеит, акрыфаны данаадәылҵ. Чагә днаидгылан, – нас иҟаҳҵари, аа?
– Шәыфатә мап ацәышәкыроуп.
– Ианба?
– Иахьа, уаҵәы, ианышәҭахыу.
– Ус анакәха, азабастовка ҟаҳҵоит ауп?
– Иҟаҵатәуп. Уҩызцәа уаҵәынӡа иазыҟаҵа. Нас саауеит. Ҳаиҭеицәажәап.
– Ах, Гьегьечкори аламҵ иҿаҳҵарц ҳашԥаҟоу! – Васо дааччеит.
Адырҩаҽны гәыԥ-ҩык асалдаҭцәа аказармаҿ Чагә дрыдтәалан.
– Шәара раԥхьа мап ацәышәкуеит уи шәқашьчахәҵәы, – иҳәеит иара. – Шәҩызцәа рычҳара хыҵны иҟоуп, аҵәы шынарылоуҵалак, ишәышьҭалоит.
Чагә игәеиҭон иахьантәарак Васо ажәак шааиҿыцымшәацыз.
– Избахьоу уакәӡамкәан утәоуп, иухьи, Васо?
Уи, ихьӡ шааиаҳазҵәҟьа, дааҭрысит.
– Акымзарак.
– Ушәама?
– Гьегьечкори ҳҭеикуеит раԥхьа иқәгылаз ҳара ҳгәыԥ шакәу ааиликаар, – дҩагылеит иара дцарц, аха изымчҳазт, дааҭгылеит. – Ҳааԥшып даҽа хәыҷык. Иҟало аабап. Ижәдыруеи ҳафатә еиӷьыртәыргьы. Убри ачахәҵәы ҳзымфартә иҳахьзеи? Иахьабалак уи ауп ирфо.
Аҩызцәа иахырҳәаара Чагә дазыԥшын.
– Уара иуҭахи нас, – дааҵԥеит аӡәы, – ачахәҵәы ыфала, амала ухы уақәиҭзааит? Шәгәы ишԥаанаго, аа? – даахьаҳәит уи иҩызцәа рахь.
– Васо диашазаргьы здыруада?
– А-а ваи!
Ихьаҵит аргама даҽа ҩыџьагьы.
– Баша шәыгәра аагеит, излазбо ала, – иҳәеит Чагә. – Ишәфала нас шәчахәҵәы. Сара сзын зегьакоуп, сара иаусҿарҵахуа.
Иҩагылеит даҽа ҩыџьа, индәылҵыз Васо инаишьҭаларц.
Чагә имала днахынҳәит. Амҩа дахьаныз иааигәалашәеит Иван Криволапов даныркуазгьы, Васо дшәеит уҳәартә иԥшҭәы шиԥсахыз. Уи, аус хыла днадгылаанӡа, иҽирхаҵон, аха, амаҷ аҿы данааилак, игәы ҭыԥсаауан.
Ҩы-мшы рышьҭахь Васо ихала Чагә диԥшааит.
– Сшәеит, Чагә. Аха уаҳа иауҵәҟьом. Иацы, ҟарулра сахьдәықәырҵаз, Гьегьечкори дааин, сгылашьа игәамԥхазт, дысҿасырц агьигымхеит. Иззакәу сыздыруам, аха сгәы ахаҳә нҭаҳазшәа иааҟалан, сшәарагьы насхыԥазшәа сыҟоуп.
– Иуӡбеи?
– Инаҳагӡароуп ҳус. Уаҵәы ҟарулра сеиҭарышьҭуеит, иацы цқьа иахьысзынамыгӡаз ацынхәрас. Уаҵәашьҭахь ҳузԥшуп.
Ианеибырҳәаз ауха Чагә шьыжьынӡа ахеилак иалахәыз драцәажәон. Доусы ргәы иалаз азы иеидашшылаанӡа, изеидымҵит. Ирыӡбеит аӡәаӡәала рыҽшаны, архәҭа авзводқәа рҿы даҽа ԥыҭ-ҩык азыҟаҵаны, мчыбжьык ашьҭахь, ашәахьа аҽны, иқәгыларц. Уаанӡа Цәҳәын иҟаз лбаарын ҳәа Чагә иԥхьаӡон.
Ашарԥазшәа асалдаҭцәа рказармақәа рахь ихынҳәит. Васо Чагә игәашә дынҭыганы дауижьит.
Чагә, амҩа анааихиҵәоз, ҩыџьа еицны алаӡара ишааиуаз илаԥш иааҵашәеит. Уи ҽеирак ишазҳәамыз идырит, урҭ рышьҭахьҟа даҽа џьоукы ацәылашара ианалибаа. Нымҩахыҵ ашыцра днавҵагылеит. Никәеи Ашьхаруеи реицымҩалара шџьеишьоз, дара ирышьҭаз аотриад ҷыдаа ангәеиҭа, арԥыс Чагә иҟалаз изеилымкааит.
«Аус рыциуазар? – иара ихы дазҵаауан, Акакьи дзаԥхьагылаз дрышьҭаԥшуа. – Ус ҟазҵо иакәым, – игәы нхьаԥссыхт. – Избан рыҽшашәа изцо? Дбаандаҩыртәит уҳәогьы избом. Драԥца дызкарымцои? Арахь дабаанагеи? Уамашәа дубап. Зегьы лыбаазар акәхап, Чагә ара даныҟала. Ишԥаҟасҵари? Аус рыциуазар, уажәы иҩызцәа арбақәану реиҳәашт, иахьыҟоу еилыркаашт. Асалдаҭцәа иаарласны рус иаларгазар еиӷьуп. Еилаҩынтрахар… Уаанӡа саргьы доусы дзызкыу еилсыргап».
Чагә аказармахь иҿынеихеит.
Аштабс-капитан, абыржәы дшыҩадыргылаз убартә, ихәда еибаркуа, аҟарул дааидгылеит. Уи ишьҭан Акакьи иуаа ҩыџьа. Имҩасны ишцоз, дҵак рыҭаны, реиҳабы аштаб-квартирахь инаишьҭзар акәхарын. Чагә идырит архәҭа ргәы рҽанырҵарц ишаҿыз. Иаргьы уахь инеира уажәы иаԥсамызт.
«Сагхеит, сагхеит!… – иеиликаауан иус анагӡара шыхьшәахаз. Дахьцашаз ҳәа ҳасабк ҟамҵаӡакәа, аотриад ҷыдаа рыҩнахьы иҿынеихеит. Урҭ рахь анеирагьы изымчҳакәа, акомиссариат иаадәылҵыз амаӡаныҟәгаҩ Мелаӡе Гьаргь иахь ихы наирхеит, акы згәы иаламыз иҽиеиԥшытәны.
– Шарԥазӡа уабаҟа?
– Уаргьы убасҵәҟьа сузҵаар ҟалоит, – Гьаргь дԥышәырччон.
Арԥарцәа реизыҟазаашьақәа бзиан, ажәлар рмаҵзуразы илырхуаз рымҩақәа шхазхазызгьы.
Гьаргь, апап Трофим Мелаӡе диԥан. Ихаҭагьы ԥсаломшьикс зны аус иуан. Апап Трофим Аԥсныҟа дшықәнагалаз ҳәа уаҩы издыруамызт,
аха Калдахәара даналанагала, Аџьаԥхәны инхоз аԥсуа ԥҳәыск дылхатәеит.
– Умбои, абольшевикцәа шәхада дахьыркыз, – инациҵеит иара уажәы. – Зегьы уи икразы игеит Акакьи. Сара акомиссариат ахьчара сыдын.
– Исзеилымкааит: дарбан большевик хадоу узҿу?
– Ашҳьхаруа Чагә!
Гьаргь меншевик цқьас ихы иԥхьаӡон, аԥсуа шьа илаз ихаршҭны. Уи Чагә иҿы аполитика далацәажәалаӡомызт, избанзар Кәыкә иԥа еиҳарак ҿиҭӡомызт абольшевикцәеи аменшевикцәеи рыӡбахә ахь ианиаслак. Аха Алшәынды ҷкәын ианааҭирҟьалак, иаахжәаны акәын аменшевикцәа бзиа ишимбоз атәы дшалацәажәоз. Уажәы Чагә иҿаԥхьа Гьаргь изымчҳаит именшевик шьа илаз шыхәмаруаз аацәыримгар.
Ашьыжь ҭынчран. Аҵарақәаҵәҟьа рыбжьы уаҳауамызт. Еснагь аԥсҭа иҭҟьоз аԥша уи аҽны иҟамызт иааџьоушьартә. Никәа ҽыла амҩа дахьаныз, амш цәгьахар ҟаларын, аӡын мшы иаалырҟьаны ас аҽаԥсахзар ҳәа дхәыцуан. Аӡиас, изырбеиауаз ашьха рҩашқәа маҷхан, аҽырҭшәаны илеиуан, аԥсабара иахатәаз ахақәиҭра иаԥырхагахар ҳәа ишәозшәа.
Ҭынчран… Аха аԥсҭазаара амҩала ицон. Уи аԥсы ҭан еснагь.
Ацҳа дшаақәсызҵәҟьа, иҽы наирццакын, Никәа аотриадҷыдаа зыҩназ ахыбра днадгылеит. Дылҽыжәԥан, иҿаҳәаз аҽқәа рнаҩс аанда иаӷәра нахаршә, амардуан хәыҷы дыҩхалеит. Гьегьечкори иуада ашә аартны даныныҩнашыла, уаҟа итәаз ҩаихаҵгылазшәа руит. Зҭыԥ аҿы итәаз аотриад ҷыда аиҳабы иакәын. Уи уаҟа ибара Никәа илаԥш ашьцылахьан. Зымаха-зышьаха зшәымҭа иҭагылаз ахаҵа иеиԥш, иӷәӷәаз аҭаҳмада Хыгә Чыгәбар ари ауадаҿ иҟазаарагьы уамашәа ибатәымызт, уи ирлас-ырлас дааилон, Акакьии иареи адемократиатә республика ақәҵарақәа ақыҭаҿы изланаргӡашаз иалацәажәон. Аха Никәа уи аҽны ада араҟа димбацызт аҭауад Инал-иԥа Асҭамыр.
– Утәа! – Акакьи Никәа инаиабжьеигеит. – Ара акы ҳалацәажәоит, нас уаҳҭахыуп.
– Сара иахьа уажәраанӡагьы сазхәыцуеит, – иҳәеит Асҭамыр, Никәа данылатәа, Хыгә иахь даахьаҳәын, – илаҳхыз амҩа акыр иҳахәоу иаҳмыхәоу.
– Ақырҭуа демократиатә республика ҳахьыԥшызароуп, даҽа мҩак ҳара илаҳхырц залшом, – еснагьтәи ипозициа каижьуамызт Акакьи.
– Асҭамыр, – Хыгә дҵаауан, – нас еиҳа угәы зызцо арбану?
– Адемократьиатә республикеи ҳареи акырӡа ҳаидҳәалоуп, аха иҳауама ахатәҳәаақәҵара?
– Аԥсны анапхгара еиҿыркаазар, уаҳа иарбан хақәиҭроу шәзышьҭалаша? – ҩныҵҟала дбылуан Акакьи, ицадаҿ ас еиԥш иҟаз аицәажәарақәа ахьымҩаԥысуаз азы, Асҭамыр иаҳаҭыр баны, иҽникылон
акәымзар. – Асҭамыр, уара Аԥсны жәлар р-Совет уалахәхарц уҟоуп, уажәгьы иузеилымкааӡаци Аԥсны ахатәҳәаақәҵараз уи иаҵанакуа? – Акакьи Никәа иахьгьы днаԥшит, уи дахьааникылаз уажәы иааицәымӷахан.
– Аԥсны жәлар р-Совет аӡәырҩы агәра ргоит, аха уи алшарақәа сара уамак ихасҵом, – иҳәеит Асҭамыр, ихаҿы ԥшӡа дзацәажәоз илаԥш иԥхасҭанатәыр ҳәа дшәозшәа, дҩагыланы ахышә ахь иҿынахо. – Акы ҳаӡбошәа ҳаҿуп, аха ҳабакылси иахьазы?
– Уи зхароу шәара шәхаҭа шәоуп, – иааизымчҳазт, Акакьи даахьаҳәит ахышә ахь. – Қарҭынтә ишәабжьаргеит шәтерртиориа аҳәаақәа еиҵышәхырц. Ҭоурыхла аԥсуаа Анапанӡа иртәуп. Исаҳауеит Ҟрымынӡа шәыхьӡ аҳәоит ҳәа. Заҟаҩы шәхаҵгылада? Шәара шәаалаган, ачерқьес жәларқәа ҳрылаланы, арепублика ҿыц аԥышәҵарц шәҽазышәкит. Ишәхашҭит урҭ абольшевикцәа рагитациа рыҽшарҭахьоу.
Асҭамыр даақәҵәиит. Агәыр наиларҵазшәа, игәы иналакьакьеит Акакьи иажәақәа. Асҭамыр иҩызцәа ргәы иҭыхоз азҵаара ахьшәашәара аҽазнакхьан, аха ҳаамҭазы а-Инал-иԥа изы уи аҽарҿыцит.
– Анапанӡа иахьа Аԥсны жәлар р-Совет напхгара аиуртә иҟам, – иҳәеит иара, игәы иҵхоз азҵаара наԥхьакны. – Уаанӡа ҳаибашьратәы ҳхатәы ар ҳамоума?
– Ацхыраара ҟарымҵои, – Акакьи дааҭгыломызт.
– Ацхыраара ҳазҭо рхатә қәкы иаҵанарӡуеит ҳара ҳазҿлымҳарақәа.
– Иуҳәо агәра угаҵәҟьозар, избан Аԥсны жәлар р-Совет аҿы уи азҵаара нҭкааны изықәумыргыло? – дҵааит Хыгә
– Сара ҳәа узҿу сыбжьажьоит иахьаҵәҟьа. Аха сҩызцәа абжеиҳарак адемократиатә республика агәра ргоит.
– Сгәанала, – иҳәеит Хыгә, – иахьа ҳазну амҩа ауп акәымзар, даҽакы ҳзықәлом. Аменшевикцәа зегьы раҵкыс рыгәра згоит. Урҭ ауаҩы ахақәиҭра еиҳа ирҭоит, имлашьуагьы зымч ҭоугьы хызак рықәырҵарц иаҿу раасҭа. Сара сынхаҩуп, аха сыԥсҭазаара шынеибакәыз сынхара бзиа аихаҳара иақәсырӡит, уи шаны ауаа исызрылаҵагәышьом. Ацхыраара атәы рҳәозар – уи даҽакыуп.
Асҭамыр уи ибла ахԥшылара ааицәымӷахеит. Аиашазы, ари анхаҩы хатәра ибӷа даҽа хәыҷык иааиҵихыр, амал шьҭрала измаз а-Инал-иԥа иаҵкыс дыӷәӷәахон. Малын ахьӡ зчаԥоз. Даҽа зны иеиԥшымкәа, Асҭамыр иаагәнигеит, аԥсуа жәлар ирыхәаша ҳәа иԥхьаӡаны, Аԥсны жәлар р-ҿСовет аҿы аамҭа рацәа ахьирӡуаз. Уи аамҭазы Хыгә иҩызцәа рҿи рнапи еиқәыԥса итәамызт, аҿыц аамҭа иашьашәалоз рхатә усқәа ирышьҭан.
Арҭ аҩыџьа, Асҭамыри Хыгәи, иара изеилымкаауаз акы шаарыбжьашәаз Никәа игәеиҭеит: Асҭамыр, иҭынчмыз ибла илрыҵак, иӡамҩа ҟәымшәышә нҭаҳазшәа арԥыс ибла иаахгылеит.
– Аа, ҳаамҭа еилызкаауа! – Акакьи Хыгә ицәажәашьа даргәырӷьеит.
– Дабаҟоу ари шәыуаҩы? – Асҭамыр дааццакит, реицәажәара инахигарц. Иара ииҭахыз арҭ усгьы аҵыхәанӡа ргәы азцомызт. Амалагьы ақырҭуа контрԥшыхәра дахаҭарнакын ҳәа, уи ауаҩ изыԥшра дахьақәдыршәаз аҭауад игәаԥхомызт.
Иӡбахә рҳәарызушь ҳәа дкылӡырҩуазшәа, ашә аартны, дааҩналеит Ҭевзаӡе.
– Шьыжьбзиақәа! – уажәшьҭа ашьыжьраҵәҟьа ишынахысхьазгьы, Ҭевзаӡе даԥсышәаха игылазгьы иҩеихаҵгылазгьы рнапқәа аарымихит. – Шәахьсырԥшыз саҭамыз! Абаандаҩы даагатәуп, сгәанала, – иҳәеит иара нас. – Уи дааргаанӡа, ҳаргьы ҳнеилацәажәап.
– Никәа, – ҿиҭит Акакьи. – Ашьхаруа Чагә дааугароуп. Сааҭбжак ашьҭахь. Уца! – иҳәан, абаандаҩы иаагара азин изҭоз ашәҟәы наииркит. Никәа дындәылҵит, инхаз иеибырҳәоз ӷәӷәалаҵәҟьа дшазҿлымҳазгьы.
Бахҭашәа ирымаз аҭыԥаҿ уажәыҵәҟьа уаҳа уаҩы дҭакымызт Чагә ида. Егьырҭ ақалақь ахь идәықәҵатәыз рышьҭхьан, ахара ирыдыз маҷын ҳәа ирыԥхьаӡақәаз аурышьҭқәахьан. Ашьхаруа ихақәиҭтәраз азин рмоуцызт. Абахҭа хәыҷы асалдаҭцәа ирыхьчон, аотриад ҷыдаа ракәзар – рылаԥш еснагь иахын.
Аҟарулцәа реиҳабы, Никәа ишәҟәы аниба, абахҭа ашә ааиртын, ацәыҵлашьцарахь иҭакыз диԥхьеит. Ашьхантә данлыбааз деицәаны, иблацә ҭакнаҳа, Чагә Ашьхаруа даацәырҵит. Уи инапқәа ҿарҳәарц рҽаназырк, Никәа мап икит.
– Ус иҟалом, – иҳәеит аҟарул реиҳабы.
– Аҭакԥхықәра сара изгоит, – ҿаиҭит Никәа. – Ари сара дысқыҭантәиуп, деиқәыҿаҳәа саԥхьа дысзыргылом. Ихаҭагьы ахьымӡӷ сиргом.
Чагә, бла хаала Никәа дшынеиҿаԥшызгьы, дынцәыҵаччан, иҿынеихеит. Уи ишьаҿақәа ааирццакын, Никәа зыҩны ашә ааиртыз дныҩналеит.
– Бзиала уаабеит! Утәа! – Акакьи зегьы рцынхәрас даԥсышәан.
– Иҟоузеи абольшевик Ашьхаруа? – Ҭевзаӡе ихаҿы ихалашон, Асҭамыр дахьиватәаз.
– Сбольшевикзар шәымуеи? – Чагә дааччеит, азҵаара аҭак хықәкыла иҽацәыхьчаны. – Асҟатәи ауаа дуқәа шәанысзеиза, ус дук сшәырҟаҵар шәҭахызар акәхап.
– Еснагь еиԥш алаф уҳәоит, – Хыгә ибла ҵархәҵәла дыԥшуан. – аха уара удагьы аусқәа ҳаман ҳара.
– Угәыла апатын Асҭамыри ҳаҭыр зқәу Хыгәи аиҳабыра рахь аҳәара ҟарҵеит ухы уақәиҭыртәраз, – Ҭевзаӡе зыӡбахә иҳәоз ауаа днарыхәаԥшын, Чагә иахь даахьаҳәит.
– Акәты ашьыга ашьапхыц иҵнахуеит ҳәа, – Чагә дааихаччеит, – сара, абольшевик, сзы шәхы агәхьаа зашәырбеи?
– Аԥсны жәлар р-Совет, – ҿызымҭыцыз Асҭамыр ихы ҩышьҭихит, – аҳәара ҟанаҵеит ареспублика аиҳабыра аҿаԥхьа, амнистиа иҟалаз инақәыршәаны, Аԥсны иҭакыу ауаа рхы иақәиҭхарц азы.
– Ус анакәха, сара сцеит. Иҭабуп! – Чагә дҩагыларц дҩеихеит.
– Минуҭк, – Акакьи уи дааникылеит. – Чагә, ҳаилукаарц ҳҭахыуп. Ҳара зегьы ауҳажьит. Уара ухақәиҭраз иаҭахыуп аиҳабыра ақәшаҳаҭхарц.
– Сара амнистиа ҟарҵаҵәҟьаз џьысшьан, – Чагә дгызмалын.
– Аиҳабыра уара иуабжьаргоит аотриад ҷыдаа маӡала аус рыцууларц. Ухы уақәиҭхарц уҭахыҵәҟьазар. Абри уасҳәарц сыдуп сара, – Ҭевзаӡе Чагә иблақәа дынрыхԥшылеит. – Убри азоуп ара уҭакны уагьызҳамоу, иагьараан иахьуҭыԥу удәықәаҳҵахьазаарын.
– Сара, абольшевик, сыжәлар рыԥсахра сылшом.
– Уаҟәыҵ, амарџьа! – Акакьи ҿааиҭит.
Азныказ ааҭынчрахеит.
– Умыццакын, уазхәыц! – зегь раҵкыс зхы зҟажоз Ҭевзаӡе иабжьеигон. – Ҩы-мшы аҿҳәара умоуп, уақәшаҳаҭымхар, Гьегьечкори удәықәиҵап ақалақь ахь. Уа даҽакала иуацәажәап. Иалх уара иуҭахыу.
– Никәа, – Акакьи арԥыс иахь ихы наирхеит. – Ашьхаруа дга!
Чагә ишьаҿа неихигеит. Уи дишьҭаланы, Никәа иҿынеихеит.
Ҩы-мшы раҵкыс шҵызгьы, Акакьи Чагә дааргарц рыдиҵомызт. Уаҩы издыруамызт, аха аҟарулцәа реиҳабы маӡала диацәажәахьан, абаандаҩы аотриад ҷыда аиҳабы дшиҭахыз иҳәозар, адырра ихаҭа ииҭарц. Чагәгьы иҽырԥсны дтәан, иааирҭоз шыла мгьалк ыфо. Ахы-мшы рзы уи иԥҳәыс Кәакәала азин лырҭан, ихәы изналгеит.
Никәа, Чагә маӡала акы изырур ҳәа дышшәозгьы, ҿымҭкәа дааиуан. Ааигәа ақыҭа акомиссар маӡаныҟәгаҩс ирҭаз Гьаргь Мелаӡеи иареи еицны, доусы рмаҵурахьы иаауан.
– Чагә Ашьхаруа ииҳәои? – Гьаргь дазҿлымҳан.
– Макьана ус дҭакыуп.
– Алшәындба Чагәи иареи адырҩегь иеидҳәалазар ҟалап. Уи данбаандаҩышәтәуаз ашьыжьымҭан Чагә Алшәындба дшәышьҭаланы даауазшәа збеит. Изкылԥшра аҭахыуп, аха Акакьи илымҳахь иноумган. Ҳаҷкәынцәа зегьы азҩа ркит, рызынтәык злаҭоукри.
Урҭ анааицрыҵ, Чагә Ашьхаруа, ишьҭахь инапқәа ҿаҳәаны, дшааргоз Никәа илаԥш наиқәшәеит. Урҭ дрызԥшырц иақәикын, аха дрышьҭаланы Акакьи иахь дышзымнеиуаз даазхәыцын, ираԥигарц ирлас аотриад ҷыда аиҳабы иҭыԥ ашә ааиртит.
– Ушысҭахыз уааит, – иҳәеит иара, Никәа дшибазҵәҟьа. – Хыгәи Ермолаии ааирц ирзысыцҳаит, уажәыҵәҟьа ашьра зуз деилаҳкаароуп.
Ашьхаруа Чагә дааҩнаргалеит.
– Апатын Гьегьечкори, – уи ихы аиҳабы инаиқәикит, – исзеилкаауам ас сеиқәыҿаҳәа сзааугаз. Усыԥхьозар ҳәа ариабжьарак сшыԥшыз сынҵәеит. Сара жәаха шәыԥшь-ҩык исабжьажәгаз сшақәшаҳаҭу шәасҳәарц сҭахын. Иалшозар Ҭевзаӡе изышәыцҳа сыгәҭакы.
Акакьи иҟаиҵарыз дақәымшәо дааилахан, длаҩеиуан.
– Ҳажәа уақәшаҳаҭхарц зуӡбеи?
– Уи акәымзи ишәҭахыхыз, уажәы уи еиԥш иҟоу азҵаара сагьазԥшӡамызт, – иҳәеит Чагә, дзацәажәоз иҟазшьақәа ааигәамԥхакәа.
– Иахьцалак?
– Сҭакызар еиҳа иеиӷьума? Усгьы иеилкаауп абольшевизмра араҟа агьшалымшо уажәшьҭа. Насгьы сҭаацәа збода?
– Урҭ уахьрызхәыцыз цәгьам, – Акакьи дақәшаҳаҭхеит. – АмалаҬевзаӡе иахь уи сзыцҳауам уажәшьҭа.
– Избан? – Чагә иблақәа аџьшьара ду рхын.
– Дыԥшәырты? – Акакьи асалдаҭцәа инарыдиҵеит. – Уажәшьҭа шәца! – урҭ рхы иақәиҭитәит. – Ҭевзаӡе дахьыҩназ, ахышә ала иехсны, иаха дыршьит.
Никәа иаҳауаз изхаҵомызт.
– Дызшьыда? – Чагәгьы иааицәымӷахеит.
– Уи здырхуандаз, – Акакьи даақәыԥсычҳаит. – Уажәшьҭа, Чагә, уаргьы уҳацхраароуп. Угәаныла ус ацәгьара зурыдаз?
Чагә азныказ даахәыцит.
– Сыздыруам. Аӡәы игәнаҳа сықәысҵар сҭахым.
Иааҩналеит Хыгәи Ермолаии.
– Ҩызак дҳауит ҳәа сыҟоуп, – иҳәеит Хыгә, Чагә игылашьа аниба. – Уи бзиоуп, ҳәа нациҵеит. Нас Хыгә ихы Акакьи инаиқәикит: – Иҟалаз ҳаҳахьеит.
– Дарбан убас ҟазҵарыз, аа? – Ермолаи игәы ԥжәон, иҩыза ҳалал бзиахә дахьҭахаз.
– Дыррақәак сымоуп Кәыкә иԥа иҟаиҵазар ҳәа, – иҳәеит Акакьи.
Никәа Гьаргь Алшәынды ҷкәын изы ииҳәазгьы ааигәалашәеит.
Ермолаи иаҳауаз изычҳауамызт:
– Алшәындба ҷкәын иоуп уажәыҵәҟьа зхы иақәиҭны идәықәу. Уи гәыԥ-ҩык шеицәажәо анаагәеиҭалак, абольшевикцәеи аменшевикцәеи ҳәа ҳааилыхны ҳанрымҵаижьуеит, иҟоу зегьы ҳақәҳәацәо.
– Ҳааиԥхьаны ҳаимацәажәари, – иҽналеигалеит Ашьхаруа, уаҩы изеилымкаашаз ихатәы қәкы иманы. – Ижәдыруеи џьара акы дадҳәалазар.
– Чагә, – иҳәеит Акакьи. – уара ус аргама аус уҳарурц ҳҭахӡам. Ауаа уахьынрылагыло ируа ирҳәо убоит, ҳаргьы ҩызцәаҵас уааҳадҵаалоит улаԥшықәрымҵацәартә. Хыгә, – абырг иахь даахьаҳәит иара, – Ермолаи Кәыкә иҷкәын изы ииҳәаз иахыуҳәаауеи?
– Издыруада уи акгьы ихарамзаргьы. Ус ацәгьара згәы иҭоу, анхацәа даарылагыланы шәызҿагылаша арҭ роуп ҳәа изҳәарымызт, Ермолаи ишиҳәаз еиԥш. Ари уамак ихы ихьчом. Иахьцалакгьы шәиҿцәажәароуп. Уи адагьы Ҭевзаӡе иаурыс ԥҳәыс цқьа шәлацәажәеи! Уигьы, лҟазшьақәа злаҟаз ала, лхаҵа иполитика лгәаԥхацәомызт. Миха Хышбагьы даалаԥшықәҵазар цәгьамызт. Алшәынды ҷкәыни иареи уажәгьы иеиҿцаалоит ҳәа, лымҳаҭасқәак соухьеит.
– Уи дысгәылами, дызҿу сара издыруеит. Аҟаԥшьқәа аҵаҳархеижьҭеи, игәы каҳазшәа збоит. Чагә уа днеилоит, аха еицны шьаҿак агәарԥ иҭымҵӡацт.
Акакьи ас аниҳәоз, ауаа рылаԥш игәыла Миха иҟәигарц иҭахын. Акакьи иан д-Хыш-ԥҳан, Миха дизааигәаӡан. Аха Кәыкә иԥа ақыҭаҿ иааҟалоз зегьы дрылахәызшәа игәы иабон, Ашьхаруа данҭаркыз аҽны ашарԥазӡа акомиссариат аҿаԥхьа Гьаргьи иареи шеидгылаз ибазижьҭеи. Акакьи Гьаргь уи аӡбахә ала димазҵааит, даҽазны иеидибалар, амаӡаныҟәгаҩгьы илаԥшықәҵара ахәҭахоит ҳәа иԥхьаӡаны. Уажәы Кәыкә иԥа дызлаҿеиҳәашаз аҭагылазаашьа иман.
– Никәа, – Акакьи ихы уи иахь инаирхеит. – Ҭевзаӡе иԥҳәыс уҳазлыԥхьа. Ҳарҭ иҟаҳҵақәаша ҳаарызхәыцп уааиаанӡа.
Ариабжьарак Алшәындба Чагә асалдаҭцәа рҿы имҩаԥигоз аус ахьицәыбжьаӡыз игәы иалан. Урҭ рахь ишиҭахыз дзымнеиуа аҿынӡа, аотриадҷыдаа аказармақәа ирхылаԥшуан. Архәҭа акомандир Арчил Табатаӡе иахьгьы анеира хҭеикуамызт, уигьы изкылԥшуазар ҳәа агәра изгомызт. Иҭаркқәазгьы аурыжьхьан. Чагә Ашьхаруа заҵәык дбаандаҩтәны дахьрымаз ҵакыс иамаз изеилкаауамызт.
Уи ауха Алшәындба ҷкәын Арчил иҿы аҵх агәаҿынӡа дтәан. Анард иеицасуан, доусы рполитикатә позициақәа мӡакәа иеибыҳәо. Чагә аҵыхәтәан иеиликааит Арчил дызлаз ауаа дышрыцәтәымҵәҟьаз.
Убри дазхәыцуа, арԥыс аҩныҟа дхынҳәит, убас дышьҭалеит, аԥхыӡгьы даланагалеит…
Ашьыжь заа дышзымгылазгьы, ицәа хаан.
Аӡын мшы шеихәлаччызгьы, Чагә дҩагылеит, ихы игәы ақәбзианы. Иҿы ӡык ақәҭәаны ирбо, агәарԥ данаақәгыла, иаб дыццакы џьарантә дшаауан.
– Иухьи ашьыжь шаанӡа?
Иԥа дахьҵааз аб гәҩарак еиҳагьы иааиоун, абарҵан игылаз ацәарҭаӷәы днықәтәеит.
– Исыхьрыз зугәахәуа?
– Иахьцалак, уаашьа акалашәа иҟоуп, – Чагә иаб дааизааигәахеит.
– Ишԥаҟоу? – Кәыкә иԥа днеиҿаԥшит.
– Акрыздыруоу, ауаҩы душьызшәоуп ушаауаз.
– Изакәи, уара?!. Аҽы иаҳәашаз акәадыр иаҳәон ҳәа.
– Жәаԥҟа сызҭуҵаауеи, иуҭахыу умҳәо! – иҽеимз акы шыҟалаз Чагә идыруан, игәалаҟазаара ԥшҭәы неиҿықәбеит.
– Иаха уабаҟаз?
– Аҩны сыҟамзи.
Кәыкә дҩагылан, Даҭикәа аус ахьиуаз ажәгәарахь иҿынеихеит. Иԥеиҳабы зегьы шеилиргахьаз ангәеиҭа, даахынҳәит.
– Иухьыз соуҳәоу исоумҳәоу? – Чагә ибжьы ааирӷәӷәеит.
– Тевзаӡе дыршьит рҳәеит.
– Дызшьыда? – арԥыс дааҭгылеит.
– Уи уара исоуҳәозар ҳәа акәын.
– Сара дысшьит ҳәа угәы иаанагозар?
– Иудыруеи. Ианааугәаԥхалак заа уааӡом. Арахәҵәҟьа шгәарлара рдыруеит, аԥсаатә ԥхьарылоит.
– Уаҟәыҵ, џьушьт! – Чагә иааигәамԥхеит иаб ицәажәашьа. – Дызхыршьааи зырҳәа?
– Дызхыршьааз здыруа дызшьыз роуп.
– Дменшевикми, иҟаиҵаз здыруада, – Чагә даахәыцит, амалагьы уи гәрамгарҭас диман.
– Уҽеиқәк, Чагә! – аб иԥа днаиқәыӷәӷәеит. – Убжьы аӡәы иумырҳан. Уи џьоукы иқәӡырц иҟоуп. Аӡәы акы иҿҟьарушь ҳәа иӡырҩуеит. Уара убз уаҩы дамыхәошәа убоит, аха… Ҭаацәара дук ҳаилатәоуп, ҳхы ахькыдаҳҵара ҳақәымшәо ҳҟоуҵоит.
– Арахь шәлеир, шьыжьхьак шәфап, – лҳәеит Ан, ашә даалагыланы. – Анҭ зусҭқәада, ирҭахи? – уи лгәы ҭҟьеит, ҩыџьа асалдаҭ зцыз Никәа дыццакы агәашә а дшазааиуаз анылба.
– Чагә, – Никәа ацәажәара ицәыуадаҩын. – Гьегьечкори дуԥхьоит.
– Аа, ашьоура ахьухьӡаз! – Кәыкә игәы иҭаз шҵабыргхоз ибон.
Никәа убри акәын дагьзыцәшәаӡоз.
– Иҟаиҵазеи, нан, дабаугои? – ан дӷьаҵәыӷьаҵәуа лҿанаалха, уи лгәыԥшқашьа аазцәанырыз лԥеиҵбаӡы Мирод дҵәыуа даалышьҭалеит.
– Дсыԥхьазар, асалдаҭ зуциҵеи, сбаандаҩутәуашәа? – Чагә дҵауан.
– Уа унеир еилукаап, суҳәоит уҽумырххан! – Никәа уи диашьапкыҵәҟьон.
Чагә зҵаарак уаҳа иҟаиҵарцгьы имыӡбеит, избанзар иеиқәных игылаз, уаала ахьырҳәаз умцар, рхала ургон. Никәа иҭагылазаашьа еилкаатәын. Арахь агәараҭаҿ ишьклаҵәыуа ишьҭалар иҭахымызт.
– Арҭ уск рымазар акәхап, – Чагә иан лгәы маҷк иааирҭынчит, – ишааилыркаалак саауеит.
Иуҳәо агьыҟам ҳәа зҳәоз иҿаԥшылара шәаԥырҳаԥуа, Кәыкә абагьыр иҽнадиҵеит, ишьамхқәа ҟәуарҟәаруан азы. Чагә иҽырлас агәашә дынҭыҵын, иҭаацәа рылаԥш ибӷа иахьықәхәмаруаз изымчҳауа, ишилшоз ишьаҿақәа неихигеит.
Ашыршырҳәа амҩақәа ааихыҵәҵәа, аотриадҷыдаа рыҩны даназааигәаха, иныҟәашәа ааирмаҷит.
Адәны иеидгылан Мысҭарбеии иаб Маҭбеии а-Мқанбақәеи, Гьегьечкории… Ашьхаруа Чагәи.
«Чагә? !. – Алшәындба даахәыцит. – Дҭакымзи… Ишԥеидгылоу?»
– Ашьхаруа дабаҟаз? – Чагә Никәа иахь даахьаҳәит.
– Иахьа доурышьҭит.
Арԥыс Чагә игәы ааҭынчхеит.
Ашьхаруа, идгылаз рнапқәа аарымхны, дцеит. Акакьии Маҭбеии наҟ иныҩналеит, Алшәынды ҷкәын дшааргоз анырба.
– Ҳазхауԥхьаз удыруама? – Акакьи дҵааит, Чагә дшааҩнаргалазҵәҟьа.
– Исыздырӡом.
– Иаха Ҭевзаӡе дыршьит.
– Дызшьыз дшәымкуа нас, сара дысшьызшәа сызбаандаҩышәтәи?
– Убас мацарада узымцәажәозар, аҩныҟа узыхынҳәуам.
– Чагә, – Маҭбеи илаԥш ааирхааит. – Ҭевзаӡе ишьра уара иудыркылоит. Еиӷьми ҿабызшәа хала иуҳәар иаха уахьыҟаз. Нас урҭ ҳрызҵаап, еилаҳкаап иуҳәо иашоу иашаму.
– Сара уаҳа ҳәатә сымаӡам, ҳаҭыр зқәу Маҭбеи.
– Ус акәзар, Никәа, – Акакьи Қардба иахь даахьаҳәит, – уцаны Чагә иаб даҳзаага. Иаха иҷкәын аҩны дыҟазар еилаҳкаап.
– Иаҭахӡам, – Чагә Никәа дааникылеит, Акакьигьы илымҳақәа ааирҵарит. Ари шәус хәымга далазгалар сҭахымызт… Иаха Арчил Ҭабатаӡе иҿы сыҟан.
– Уи даҳзаагеи! – Акакьи Никәа инаидиҵеит.
Никәа дындәылҵын, асалдаҭцәа руаӡә, икомандир дааигарц, ддәықәиҵеит.
Арчил, арҭ мырԥшыкәа, даарыхҭықәгылеит.
– Асааҭ хԥа рҿынӡа иареи сареи анард ҳаицасуан, – иҳәеит иара, дыззырҭахыз аниарҳәа.
– Владимир Ҭевзаӡе иԥшәма излалҳо ала, уи ахаҵа ашарԥазра маҷк шагыз ауп даныршьыз. Дабаҟаз Чагә, аштаб-квартира дандәылҵ
– Уи сыздыруам, – Арчил даагачамкит. – Аха сгәы иаанагом аӡә ишьра иҽазикрын ҳәа.
– Апатын аштабс-капитан, агәаанагара мацара агәрагара цәгьоуп. Алшәындба агьшихарам фактла иаарԥштәуп. Уи еилаҳкаанӡа, даҳзоужьуам. Дыжәга!
– Ҳаҭыр зқәу Акакьи, – аштабс-капитан дааиԥхьхәыцит, Чагә дындәылыргаанӡа. – Азин соуазар, Алшәындба сказармақәа руакаҿ ссалдаҭцәа дыдсырыхьчоит. Абахҭаҿы хьҭоуп, дычмазаҩхоит.
– Ҳбахҭа указармақәа иреицәам, – Акакьи игәы иалсит иаҳаз. – Насгьы уа абольшевик гәалаҟазаара риҭар ҳәа умшәаӡои?
– Мап, сшәаӡом.
– Хаҭала аҭакԥхықәра узышьҭаҵозар, дга! Амала, анард шәшеицасуа анеилыскаа, шәусқәа цәгьахоит.
Табатаӡе исалдаҭцәа аашьҭихын, абаандаҩы ҷкәын дима, ирхәҭахь дцеит. Чагә ибзианы иидыруаз аказарма дныҩнаргалеит.
– Васо! – ҿиҭит Арчил. – Абаандаҩы Алшәындба ихьчара аиҿкаара хаҭала иудуп.
– Сӡырҩуеит, апатын аштабс-капитан.
Арчил днахынҳәит.
Васо, иҟалаз анеиликаа, иҭацәыз цәарҭақәак иирбан, Чагә днықәириеит.
Рҿаҵа еицеиҩыршон, анхара иаҟәыхны, абџьар здыркыз ауаа. Чагә адәаҿы шьыжьи хәылбыҽхани дибалон урҭ ркомандир. Арчил аказармақәа гәеиҭон, аха Чагә дахьыҟаз дааиӡомызт. Ҽынла асалдаҭцәа аказармаҿ ианыҟази ианыҟамзи еиҟаран. Уахгьы-ҽынгьы ашә аԥхьа ихарҟәысуаз аҟарул ихьанҭаз акала ихы еиҟәырԥаны, иабџьар ааихыхны, днылаӡ дцар ауан. Чагә ииулак иҽыҟажо ицәарҭаӷәы
дықәиан. Зегь раԥхьа, акгьы зхараӡамыз аҟарул-салдаҭ иҭархара иламыс инаруамызт; насгьы ибналарала ихаҭа иҭагылазаашьа ирцәгьон, иара игәрамгара аҽарӷәӷәон. Акы ихараӡамкәа, уи иалеихызи?
Ахы-мшы рзы ахәымҽхан Арчил аказарма дааҩнашылеит.
Уаб, ҳаҭыр змоу идырцәа ихы иархәаны, уус ирццакит. Уаҵәы аусеилыргаҩ Субботин Гагрантәи дузаауеит. Иоуҳәақәаша урызхәыцла. Акруҭахызар?
– Акымзарак.
Арчил днахынҳәит.
Адырҩаҽны Чагә Субботин дидтәалан Акакьи икабинет аҿы.
– Ашьра аныҟалаз аамҭазы шәабаҟаз? – Субботин дҵааит.
– Сыцәан аҩны.
– Шәабгьы ус иҳәеит. Шәара асовдеп аҿы маӡаныҟәгаҩыс аус жәуан?
– Иахьатәи аус уи зынӡак иадҳәалам.
– Ақыҭауаа бзианы ижәдыруеит азоуп изысҳәо. Шәгәы ишԥаанаго, ашьра ҟазҵарыдаз?
– Апатын аусеилыргаҩы. Ҭевзаӡе иҭахара иарбанзаалак сус алаӡам, иҟазҵазгьы аброи иоуп ҳәа изқәысҵаша дсыздыруам. Сара сзыҳәан ари ахҭыс аалырҟьаноуп ишыҟалаз.
– Аштабс-капитан Табатаӡеи шәареи шәеибадыруеижьҭеи иҵуеи?
– Аштаб-квартираҿ дааижьҭеи.
– Уи шәара ишәгәамԥхашаз ус ҟаиҵахьоума?
Чагә дазхәыцны акәын аҭак шыҟаиҵаз:
– Анард ҳаицаслоит акәымзар, уи ицәгьагьы ибзиагьы сыздыруам.
– Ус аӡәы акы изиҳәо шәаҳахьазар?
Арԥыс ибон иҿахәы иҿызхуаз ашьацҳәақәа шиҳауаз.
– Акгьы смаҳаит.
– Шәызҿуи уажәы? – Субботин излацәажәоз аӡбахә ааиԥсахит.
– Сбаандаҩуп.
Субботин дагьааччеит.
– Уи ада ҳәоуп исҳәо.
– Саби сашьеи аҩны срыцхыраауеит, уаҳа акгьы.
– Аменшевикцәа рҿы амаҵзура шәзаламгои?
– Аҩны ҳаилахоуп, – Чагә иҽацәигеит. – Ҳҭаацәара дууп, аха сымам.
– Асовдеп аан аамҭа шәыԥшаауанеи?
– Убасҟан ацҳаҿ сҩызцәа ҭахеит. Убри азын аполитика сҽаласымгаларц сыӡбеит.
– Уи шәара шәоуп изусу. Уажәы шәхы шәақәиҭуп.
Чагә агәрагьы изымгеит.
– Сара зҵаарак сымоуп, – иҳәеит иара маҷӡак анҵы. – Ахара сара изсыдырҵеи?
– Ҭевзаӡе шәара дышәшьит ҳәа адырра ҳауит.
– Иҟазҵарыдаз?
– Уи маӡаны инхааит.
– Абзиараз, апатын Субботин.
Чагә дҩагылан, дындәылҵит, абас зшьа зурц згәы иҭакыз игәаӷ кны даго.
Чагә иԥсы ахьынӡаҭаз уаҳа иааизеилымкааӡеит уи аҽны дзызхәыцуаз ауаҩы дарбаныз. Ацәгьахәыц зҳәази изеиҳәази ирзынхеит наӡаӡа.
Иҭаацәа ааԥшырц иҭахымкәа, ишьи-ишьи еиқәҵо, Ашьхаруа Чагә ииарҭа дҩагәылҵын, иҽеилаҳәашәа дындәылҵуан. «О, Чагә!» – ҳәа иныҵак, иидыруаз аҿҭыбжьы адырҩегь иаҳауан. Аҽазны игар ҳәа дшәаны, ирлас дындәылҵит. Ҿызҭуаз агәарԥ дааҭалахьан. Ихы-иҿы ҭаҳәҳәа, иуапа ишьапаны илеиуа, асас аԥшәма иахь иҿааихеит.
– Бзиала уаабеит! – иҳәан Чагә, зцәаара аҵх иалибаауаз иахь инапқәа ааиҵихит.
– Хәлабзиа! Бзиа збаша! – иаагеит Несҭор ибжьы Чагә илымҳаҿыҵәҟьа.
– Бзиала шәгьежьу, уара? – иааизымчҳаит аԥшәма.
– Ԥхасҭа ӷәӷәас иҳамоу – ҳаҵадырхеит уажәтәиала, – иҳәеит Несҭор, зыжәҩахырқәа рҿынӡа дҩаӡоз Чагә дахьидгылаз. – Арахь иҟоуи?
– Қәԥароуп, – Чагә иааҿахиҵәеит, нас инациҵеит: – Ефрем иаб иашьа иԥа Аԥсны аотриад ҷыда дахагылоуп. Рҽырӷәӷәаны иҟоуп.
– Ҭарсхану? Уи зымдыруеи.
– Аӡәы дыршаҭарц ргәы иҭам, – иҳәан Чагә, дааиқәҟьашеит: – Ҳлеип аҩныҟа, ургыланы сышԥаухәаԥшуеи?
Аҩныҟа рҿынархеит.
Чагә ацәашьы аиркын, асурахьы днеирц даагьежьит. Несҭор уи дааникылеит:
– Кәакәала думырҿыхан, иаҭахым.
– Ишԥоуҳәои, Несҭорхеит, – аԥшәма иааџьеишьеит, – асас даҳҭаны, ҳкашьшьы ҳазлаиари?
– Ус акәым, Чагә, – Несҭор лаԥшылагьы аԥшәма диҳәон, – сааԥсаха сыҟоуп. Ацәароуп исҭахыу. Ашьха схыҵны, иахьоуп Кьахьыр-иԥа Маҳҭы иахь санлыбааз. Уаҟа ҳнеидтәалақәан, аҩны ушыҟаз ансеиҳәа, сдәықәлеит, аҵх иалагӡаны сааӡарц. Сҿы ҭбашәа сыҟоуп, ӡык сыржә, уаҳа акгьы сҭахӡам.
Чагә исас иажәа ҩбамтәкәа, деилкааны, аҵәыцала аҩы изааигеит, џьынџьыӷәак надкыла. Несҭоргьы ижәит иҭыркәкәа.
– Иҭабуп, сукәахшоуп.
– Уԥсы шьагәышьа. Усгьы уаха заҵәык ауп уанҭынчу, – Чагә аҵәца нықәиргылан, даагьежьит. – Уасил дышԥаҟоу? – дҵааит иара, Несҭор иаб иашьа иԥа изы.
– Ӷәӷәала дырхәит, Ҭҟәаԥс ҳлаӡахьан еиԥш, ашкәакәақәа ҳанрылашәа. Уаҟа џьара дынҳажьын, аха, хар имамшәа даныҟала, дҳахьӡеит.
Несҭор ӷәӷәала аҿырҳасра ибжьы иааныԥшит. Чагә ихы анҩышьҭих, уи иблацәа еиқәыԥсан.
– Ушьҭалар уцәап, укарахаҵәҟьоуп ушыҟоу.
Несҭор, икаба ааишәиххьан еиԥш, ихы ҩышьҭихит.
– Чагә, уара иуздырӡом даҽакы: дҳаԥхеит Антонов.
– Ишԥа?! – Чагә уи агәра изхаҵомызт. – Иаков адауаԥшьу?
– Атиф ихьын, Краснодар дшышьҭаз, дыԥсит.
Чагә ицәа ааилыбзааит. Кьараз агәыԥқәа рнапхгацәа Антонов ишьцылахьан.
– Уцәа, уцәа! – иҳәеит иара, иԥа иабжьеигозшәа, иаҳаз ашьҭахь даҽа хымҩаԥгашьак иҽизақәмыршәакәа. – Ашара узыбзиахааит.
– Аҵх алԥха зауша! – Несҭоргьы аҭӡахьы иҿы наирҳәит, аԥшәма асура ашә аҿынӡа днаӡахьан еиԥш.
Чагә дызмыцәакәа ииарҭа дылатәан. Лхаҵа иҭагылазаашьа знырыз Кәакәала дааԥшын, ахәыҷқәа аалмырԥшырц, лыбжьы ныҵак дҵааит:
– Иухьи, уара?
– Акымзарак.
– Нас узыргәаҟуеи?
– Ҳаамҭа шыҟоу бымбои.
– Нас уахык уҭынчны уцәар ҟамлаӡои?
– Сзыцәом, – Чагә, ихыза дҩаха, ииарҭа дҩагәылаиеит. – Сзыцәом, абарҭ аламҵқәа ҳхыҵаанӡа.
– Урҭ аламҵқәа уҽрылаугалахтеи.
– Быцәа. Уаҵәы ашьыжь ҳгылароуп.
– Ашьыжь ҳанбамгылацыз.
– Ҷнагә дхынҳәит. Ҳаҩны дышьҭоуп.
– Иаша уҳәону?!. Анцәа иџьшьоуп. Уаргьы ухы уалаирԥшып, ақырҭқәа уахьрылахәхаз азы.
Кәакәала дааҭынчхан, дыцәарц лҽыназылкит.
Ашьыжь аԥша аҽарӷәӷәаӡан, аурҭ асуан. Ишымҵаазгьы, даара хьҭан. Аҳауа еилаҩынтуа аҵла махәқәа шыхнажәжәозгьы, Амра аҽыларҟәӡаны ахра иҩарывҵаҷҷын, амшын ихиаала, аарла аҽҩышьҭнахуан.
Ааигәа ицәаз асас дааԥшыр ҳәа ишәаны, аԥшәмацәа рыбжьы мыргаӡакәа, аҩны иҩнан. Аԥсҭазаара иаршәахьаз ахәыҷқәа, асас даара дааԥсаны дыҟан, дандырҿыха адәахьы ишдәылицоз Чагә ианреиҳәа нахыс, риарҭақәа рхаҿқәа цәыҵырҳәҳәа, ишьҭан. Кәакәала акәты илшьыз, аӡыршы инӡаашьуа, ицәлырҳәын, аҩныҵҟа рыцқьаны, амца инахалкын, ахәы сса еиқәҷианы, ақәаб хәыҷы инҭаҵа, инкналҳаит.
Чагә, ирахә еилырганы, ажәқәа злархьоз аҟәардә хәыҷы днықәтәан, даахәыцит. Ԥыхьа акәындаз. Шьтәак изшьны, исас ауаа идимгалози, аха иахьа аамҭа иауамызт. Несҭор иара иҿы дшыҟаз Чагә зыгәра игозгьы ирдырыр уажәыҵәҟьа иҟалаӡомызт. Иҭааз арԥыс иԥсы
раҳаҭӡа ишьар аԥшәма иҭахын, арахь уи иҿцәажәарагьы дахгәаҟуан. Иҭаҭын днаҿыханы, алҩа ирыԥҳақәа анааимнада, маҷк дааҭынчхазшәа, иҽааиқәикит. Иҭаҭын цәынха нкажь днаӷрагылан, дыҩдәылҵит, аҩныҟа дныҩналарц.
Несҭор дҩықәтәахьан, иблақәа рҟәыҷуа.
– Ас ӷәӷәала ааигәа смыцәацт, – Несҭор, икаба еибаркуа, Чагә дҩаихаҵгылеит.
Кәакәала данааҩнала, Несҭор дналԥылан, илыргьежьуаз лнапы ааникылан, даагәыдикылеит.
– Анцәа иџьшьоуп! – дныҳәон Кәакәала. – Ари дышшәызԥшыз уаҳа илам. Уама злаз аамҭа ҳҭамхеи. Иалышәхызеи ҳаҷкәынцәа абасҟатәи агәаҟра? Иауа-иамуа ашьшьыҳәа шәынхаландаз!
– Аҳы, бара ибмуӡахт, – Чагә дааԥышәырччеит. – Арҭ аҳәсақәа зеиԥшроу убахра уҟоуп. Аҭынчра! Изеиԥшразаалак – аҭынчра. Ахәыҷқәа ркалҭ иҵартәаны, аҟәарҭ еиԥш ихтәалазар – абри ауп насыԥс иҟоу.
– Уи ауми ԥсҭазаарасгьы иҟоу, – Кәакәала, ԥыхьа еиԥш лхаҵа аҩны дахәьылбоз, дгәырӷьон.
Аԥшәма ԥҳәыс днахынҳәын, аныга абжа аӡи акәапеии лыма, даагьежьит. Уи ишылымуаз илкыз аалымихын, ашьамхқәыршәгьы ижәҩахыр инықәыршә, Несҭор абарҵа дныҵашылт.
– Ахьҭа уагоит, уара, адәахьы уабацои? – Кәакәала наиқәҿылҭит.
– Биҟәаҵишь, ари ахьҭеиԥш иагьа ичҳахьеит. Аус злоу – аӡәы димбандаз.
– Ақырҭқәа рҿы аус иуеит, Ҷнагә диеигӡозма ҳәа, ахьӡ ааухырҵеит ауп.
– Уи ауми, – Чагә днахынҳәит.
Несҭор данаагьежь, аԥшәмацәа ришәа дырхиахьан. Кәакәала даарыдтәаларц Несҭор ианлабжьеига, мап лкын азы, дырхагылар имузт, асурахьы днеин, лхәыҷқәа дырҿын.
Чагә иаҳарц иҭахын аҵыхәтәантәи аамҭаз Лакоба ицны Нхыҵ Кавказынтә Аԥсныҟа идәықәлаз рыӡбахәык. Еиҳарак иара дзызҿлымҳаз иқыҭауаҩы Кәаҵиа Инал-иԥа иакәын.
– Дхаҵоуп! – иҳәеит Несҭор, уи изы акы ааигәалашәан.
Усҟан Несҭор Лакоба кьаразаа бнала аҩныҟа рхы ирхахьан. Аҵыхәтәанӡа идәықәиҵаз Риза Бимбин-оӷлы иотриад ашьхара рҽарҭан, Аԥсны аҳәаа ихыҵит. Несҭор, аҽыуаа ротриад дахагыланы Ҟәбан дахьалсуаз, акырынтә ашкәакәақәа дрылашәеит. Аԥсуаа, џьоукы маанала ирыцәцаны, џьоукы ирабашьны, Преградниа астаница аҿынӡа иахьынаӡаз, зҽырхианы итәаз аказакцәа иаарҿаҳаит. Астаница уналалаанӡа, амҩа шкыз Несҭор ибеит, иланарԥшыга дкылыԥшны. Уи дылҽыжәҵын, Кәаҵиа Инал-иԥа дынидгылеит.
– Ҳҽеимкәа ҳарҿаҳаит, убоу! – иҳәеит иара.
– Маанада иауам, – Кәаҵиа ихылԥарч илахь илҭаиршьшьит.
– Џьара ак хәыцтәуп, – Несҭор уи диқәшаҳаҭын.
Иара аҽцәа раԥхьа даалаҩеит.
– Уҟамчы сырбеи, – Несҭор дыццакны Кәаҵиа дааидыххылахт.
Несҭор ичавра шкәакәа аҟамчы инадҳәалан, инаииркит. Бӷьыцк иџьыба иааҭиган, акәадыр инақәҵаны, карандашьла дахьиҩуаз, Кәаҵиа уи дихәаԥшны инапҩымҭа даԥхьон:
– Усҭ! – Несҭор абӷьыц Кәаҵиа инаииркит. – Атаман исызиҭа. Умԥшӡакәангьы угьежьы.
Кәаҵиа ачавра зхарԥаз иҟамчы ҩышьҭихын, иҽы наҵирҟьеит, уаҳа ажәак мҳәаӡакәа. Аказакцәа амҩа аадрыцқьан, аҽыуаҩ дааурыжьит.
Кәаҵиа амҩа данааваҵәи, аказакцәа еиқәных игылан. Даарылаԥшит, аха атаман ицәаара здибалашаз уаҩы дыҟамызт. Дылҽыжәԥан, иааиԥылаз аказак аӷәра наиркы, иеилагылаз агәыԥ-уаа днарыдгылеит.
– Атаман дысҭахыуп, – уи ихы наизирхеит ирылҵшәа игылаз руаӡә.
Уигьы дцәывҵыԥшышәа Кәаҵиа датәамбаӡакәа дышихәаԥшуаз, дааҳәын, амҩа изҭаз иуаа днарылсын, ааигәа игылаз ҩнык ахь иҿынеихеит. Кәаҵиа уи днаишьҭалан, ахыбраҿ данынаӡа, имҩа ааныркылеит. Иаԥхьа инеиуаз уаҳа дхьамԥшкәа дныҩналан, иҽынмырхакәа даадәылҵит. Еиқәныхыз ауаа, инапы анынадирба, Кәаҵҵиа иааиԥырҵит. Атаман аишәа дахатәан, ааигәа еилацәажәарак шымҩаԥигоз мҩашьо, хатәрақәак ахышәқәа ирыдгылан.
– Уара, абольшевик, уаҳзаазгазеи? – Кәаҵиа аԥсшәаҳәаха имҭакәа, атаман иблақәа еиҵырҟәыҿны днаԥшит.
– Шәымацара сшәацәажәарц сҭахыуп.
– Иҳәа иуҭахыу! – атаман иааиз ииҭахыз агәхьаагьы имкит.
Кәаҵиа, ижәҩахырқәа ԥҽаҽаӡа, шьаҿак ԥхьаҟа иныҟаиҵан, атаман иаԥхьа инықәиҵеит иџьыба иааҭихыз абӷьыц. Аказак дшаԥхьоз иблақәа зынӡа иааҟәазхеит. Уи ифырхаҵара аԥшҭәы наиҿықәба ицеит. Дҩагылан, Кәаҵиа дааидгылеит. Иблақәа днархыԥшылеит инҭырҳәцааӡаны. Кәаҵиагьы иааихмырсыӷьӡакәа атаман иблақәа шкылиблаауазгьы, аҵыхәтәантәи изеилымкааит аԥсуа игәҭакы.
– Иарбан дивизиоу? Еиҳабыс иамада?
– Шәызҵаара аҭакҟаҵара азин сымаӡам, – наиаҭеикит Кәаҵиа аруаҩ иеиԥш, аха бжьы ҭынчла.
Атаман итапанчахь данынаҭрыс, Кәаҵиа дааԥышәырччеит:
– Атаман, сара сыԥсҭазаараз шәара аҭакԥхықәра ӷәӷәа шәыдуп, ишәасҳәарц сгәы ишҭаз, исхашҭит. Асҟатәи аамҭа сырымҭаӡеит. Срымбар, абзарбзан шәыларҵоит. Ишәыӡбаша анышәыӡбалак, шәхала ацҳаражәҳәаҩ даҳзынашәышьҭ. Шәыҟаз!
Здак мқәацоз абольшевик ихаҿы еимыздоз атаман днеиԥырҵит. Уи ихымҩаԥгашьа џьазшьоз иуаа рахь атаман даахьаҳәит, афы исызшәа.
– Априказ ҟасҵоит: абыржәыҵәҟьа, аказакцәа шәыманы, абнахь шәеиха!
Зегьы еибарҩны индәылҵит.
Дук мырҵыкәа астаница еилаҩынтуа иааилалеит.
Несҭор ҩыџьа иԥшыхәцәа ангьежьы иарҳәеит аказакцәа рҭыԥаҿ ишыҟамыз. Кьаразаа ргәыԥ астаница иналалан, рыҽқәагьы даргьы ирызхашаз афатә шьҭыхны, амҩа иқәлеит.
Адырҩаҽны, атаман, иԥшыхәцәа иҟалаз анеилыркаа, дхагаха, ақџәыџьмеиԥш дыцҳауа, ир астаница иалеигалеит. Дзыхьӡарц дыццакуаз аԥсуаа ашьхара рҽарҭахьан. Агьенерал Покровски ирхәҭақәа рыцырхырааны, аказакцәа аԥсуаа рышьҭа ихылеит, аха кьаразаа ахыҵырҭахь иҩаӡахьан.
– Аа, ӷәӷәала ишәжьеит! – Чагә игәы иаахәеит Несҭор даламлацәакәа изеиҭеиҳәаз ахҭыс.
– Ԥсҳәы ҳлыбааит. Уаҟа шәамахьк ҳаиҵәахит. Ашьҭахь зегьы рыҩныҟақәа ицеит. Саргьы уара уахь схы сырхеит. Амала дук сзаангылом. Ҳус рацәоуп. Кәаҵиа, Аԥсныҟа данаа, дҭаркит Нас доурышьҭит ҳәа адырра соуит. Уажәы дахьыҟоу уара уакәын еиҳа издыршаз.
– Сара соурышьҭижьҭеи, уамак ауҵыхуа. Уажәыҵәҟьа уаҩы симадаӡам. Изласаҳақәаз рыла, Кәаҵиа деиҭаҭаркит.
– Уигьы здыруеит
Чагә даахәыцит, игәы иҭаз шиҳәарыз дақәымшәо.
– Несҭор, сара саурышьҭӡомызт, аотриадҷыдаа рыцхыраара сақәшаҳаҭымхар.
– Еилыскаауеит, – даахәыцит асас.
Абнара бӷьыдан, еснагь ииаҵәаз аҵлақәа ртәы умҳәозар. Иахьцалак асы зықәказказуаз акаҵәара ухыҵны, ашьха цәҳәырақәа урықәсны, адгьылаҿ ашьац иаҵәара уаннықәыԥшлак, адунеи ааԥынраз имшәҭыцыз шәҭызшәа убла иааҵагылон. Ааи, сара Ҟлыхәра схыҵны акәын сшылбааз. Уи ахыҵырҭада мҩак сымамызт, ашьхаруаа русқәа рзы акомиссар, Нхыҵ-Кавказтәи ареспублика ЦИК иалахәыз, Асовет мчы иачарҳәаҩхаз, Нхыҵ-Кавказтәи ар акомандаҟаҵаҩ Сорокини ашкәакәақәа ргьенерал Шкурои санрыбжьаха. Сыҭҟәаны сшыҟаз, сарбаныз еилыркаанӡа, срыцәцеит, сеиҭарԥыхьашәаанӡа ахреибаркырахь сҩеихьан. Уажәы схы хан Ешыраҟа. Агә-Бедиа ахьынӡанаӡааӡоз, хәыҷи-дуи сырдыруеит. Аҵлақәаҵәҟьа сеилыркаауеит. Схаҭа издыруеит ҭыԥцыԥхьаӡа, кәараҷҷацыԥхьаӡа, ҳәыгәрацыԥхьаӡа… Ҽынла аныҟәара шәарҭан. Сазыԥшуан алашьцара. Усгьы сцәа-сжьы аԥсшьара иаҳәон. Сыԥшын абнаҿ.
Ешқыҭҟа заа схы смырхакәа, сцеит Рекаҟа. Абар Лабахәуа Гьаргь иԥа Зосим иҩны. Алашара ҭааӡа иаркын. Ала ансеиш, аԥшәма ирлас даадәылҵуеит. Иабџьар харшаланы икын. Санидыр, дшысԥылаз ԥхашьаны, ирлас аҩныҟа слеигеит. Иабџьар наҟ иныкҿаиргылеит. Зосим данҿаз усура Алықьсандр Инал-иԥа Алаҳаӡы иигоз анхацәа дрылан. Иӡхыганы Алықьсандр иаҳҭынраҿы абџьар зҵәахуаз дрылан иара. Аҳ даныршь, Зосим длаԥшықәырҵеит, ианаму аҩныҟа дхынҳәит.Убри аахыс иара аибашьрагьы далахәын, аџьамыӷәақәа ихигеит, аха Зосим абри ашәақь ирӡуамызт.
Сахьынӡаҽсырԥхоз аԥшәма ԥҳәыс ҳхәы аақәлыргылеит. Сшымлашьҵәҟьоз дысмырбарц, сҽыҟажо ашьшьыҳәа акрыфон. Исфоз аҵкыс аԥшәма исзеиҭеиҳәоз сазҿлымҳан. Избанзар аԥхын ҳанынҭагылаз аахыс, Аԥсны ахҭысқәа срылахәымызт, цқьа исыздыруамызт. Самырзаҟан иаҭагылазаашьаз усгьы иџьасшьон. Амла сшакуаз схашҭӡаны, аҵыхәтәан акрыфара сааҟәыҵӡеит. Издыруадаз сыхәда икылымсуазар. Исаҳауаз убасҟак игәырҩа усын. Аԥшәма, сцәаԥшҭәхәы сыԥсахзар акәхарын, ицәымыӷхеит, аха уажәшьҭа, исеиҳәоз аҵыхәтәа неигаанӡа, дышзаанымылоз идырын, иажәабжь наигӡон.
– Ақырҭқәа Аԥсны шынеибакәу рнапаҿы ишааргахьазгьы, Самырзаҟан Асовет мчы шьақәыргыланы иҳаман, аибашьрагьы ҳаҿын. Амраҭашәарахь рҽандырӷәӷәа акәын рыр ахәҭа ӷәӷәак анҳажәырҵаҵәҟьаз. Уажәшьҭа ҽаҩраҭагалра иаамҭан, аиаша уасҳәап. Ҳарцҟьаӡозшәа аниба, Павел Ӡыӷәа азин ҳаиҭеит ҳгәыԥқәа ауҳашьҭырц. Изыбналаз дабрагьит, зыҩны иахылартә зхы збаз рҭаацәарақәа рахь ихынҳәит. Ӡыӷәа Ҟлыхәра дхыҵырц игәы иҭан. Иҭацәа абзиараз ҳәа реиҳәарц иҭаххеит. Иҟалашаз – умбои. Аҩны дышнеиуаз еилыркаахьазаарын, икәдыршеит. Иааигәыдҵаны дыршьаанӡа, рнырҵәара даҿын. Ааит, уи дхаҵаҵәҟьан!
Ахышә снадгылан, икаҷҷоз Амзахь сыԥшуан, амала уи ихәашьызшәа избон. Зосим дааҟәымҵӡакәа дцәажәон, иааигәалашәоз зегьы хәыц-хәыц еиҭаҳәо. Сара сыҩны ахылаԥшра уажәшьҭа уамак ихҭарымкцәозаарын, ирдыруан Урыстәыла сшыҟаз, ааигәагьы сшырымбоз. Уи иаҳагьы еиӷьын, аха, аӡәы сибар, ҽеирахомызт. Аԥшәма исабжьеигеит аҩны иҟаз саҳәшьцәа збарц сынкыдгыларц, аха саангылар иҭахымызт. Сара Зосим адырҩаҽны Аҟәаҟа ддәықәысҵеит, сҩызцәа иԥшаарц, иҟаз-ианыз аилкаа сзаарыцҳарын ҳәа. Схаҭа, ахәылԥаз аҩны снеиртә, амҩа сықәлеит. Сышьҭахьҟа инсыжьыз лаӷырӡыла ишысԥылаз атәы салацәажәарым, уи дареи сареи ҳамацара иаҳусын. Цәгьала сыҽрыҟәкәкәааны, сахьцоз ҳәагьы инықәмырԥшӡакәан, сырԥырҵит. Ҵхла сааит Зосим иҿы. Иара уи аухаз дзымааит. Сизыԥшыр акәын даҽа ҽнак. Ааилашәшәымҭаз згәарԥ иааҭалаз Зосим ахышәала санынеиҿаԥш, издырит дшеиқәшәаз. Уи аухаз ԥсшьара имҭакәа, ҩ-ҽык исыркәадырит, аҵх агәҭаны амҩа ҳангыларц. Ашацкыра маҷк шагыз, ақыҭа Репо ҳнаӡеит. Ҳҩыза Ӡыӷәа инышәынҭра снапы нықәысшьит. Амҩадуахь ҳанкылс, Зосим аҽвакы наисҭан, дсырхынҳәит. Аҟәа ицоз ҽыуардынхьчак силаӡан, амҩа сықәлеит.
Аҟәа ҳаазықәгәыӷӡоз уаҩы дыҟамызт. Ԥыхьеиԥш ԥсҭазаарала амҩақәа ҭәын, аха, иҭыкка иҭацәызшәа, ауаа срылан. Сыздыруаз аӡәы сҽисмырбарц, схылаԥ сылахь иҭажьны, спалта ахәда шьҭыхны, амҩа санын, снапқәа сџьыба ирҭарӷәӷәа, ахьҭа иакӡаны, амца шоура шьҭызхуаз иеиԥш. Уажәраанӡа сԥаҵақәа паны, ирԥшӡаны иаансыжьуазҭгьы, инықәыршәны исан. Сыԥшра иагьа исзырҩашьозаргьы исырҩашьарц сашьҭан. Сара сеиԥш сҩызак џьара иҽирҩашьозар ҳәа, блала мацара снаԥшааԥшуан, аха санхәыцх, сара иаҳа ирлас сеилыркаарц рылшон, сара даҽаӡәы дыздырыр аасҭа. Кухалеишьвили Севериан иҩны снеит, иара дшыҟамыз шыздыруазгьы. Иаҳәшьа дысзыԥшын.
Уи ауха сара дсындыриеит Александр Белиаков, Ленин инапаҵаҟа аус зухьаз ауаҩы. Иара арахь даашьҭын маӡалатәи аус аиҿкаараҿ ацхыраара ҳаиҭарц.
– Уӡбахә бзианы исаҳахьеит, – иҳәеит Белиаков.
– Сгәы иаахәеитВладимир Илиа-иԥа иҩыза гәакьа сахьиқәшәаз, – саргьы гәыкала инаиаҭаскит.
– Уԥсы ушьарц угәы иабаҭоу?
– Аԥсшьара зынӡагьы сгәы иҭам.
Белиаков дсыцырхырааны, Аҟәа апартхеилакқәа ахьеиҿаҳкаашаз, ишеиҿаҳкаашаз аплан шьақәсыргылеит. Егьырҭ ақалақьқәа рҿы ҳҽызмаадашаз срызхәыцит. Ҳаплан анагӡараз хара имгакәа напхгара зушаз апартиатә комитет шьақәыргылан. Маӡалатәи агәыԥқәа реиҿкаара ҳалагеит. Ҳара капеи кылҵәак ҳамамызт, аусура уадаҩын. Џьара ҳазлацоз, ҳазлаауаҵәҟьоз ҳалхәыдагн. Аха иааулак-иаҳҳәалак, ҳус ӷәӷәала напаркын.
– Апартиатә комитет еиҿаҳкааит, – сҳәеит сара ҽнак, Белиаков дансықәшәа. – Акырџьара ҳгәыԥқәа еиҭашьақәҳаргылеит. Уажәшьҭа ԥхьаҟа иҟаҳҵаша аусқәа ҳрызхәыцроуп.
– Ус еиԥш иҟоу апроблема узцәырҵзар, планк умазар акәхап?
– Зегь раԥхьаӡа авосстание ҳҽазыҟаҳҵалароуп. Уи аамҭа аныкәу, аҭагылавзаашьа зеиԥшрахаша ртәы аҳәара уадаҩуп. Урҭ рхала иааиуеит. Аха уи амоментаз ҳара ҳахиамзар, аиааира ҳазгом. Убри азын ҳгәыԥқәа еиҿыркаалароуп бџьарла еиқәных иҟоу аотриадқәа.Асалдаҭцәа рыҩныҵҟа еиҿкаалатәуп аиҵаҟьаратә усқәа. Аусуцәа ракәзар, асаботажқәа рыҽрыздырхиароуп. Амилаҭқәа еидгылароуп, ԥыхьа аасҭа еиӷьны. Абасала ажәлар имҩаԥырго аус дара рхаҭа иааӡозароуп.
– Аусуцәеи асалдаҭцәеи рыбжьара маӡала аус ҳзымҩаԥызго ҳаԥшаап. Аха анхацәа хадара рызҭо дабаҳаԥшаауеи? Несҭор Лакоба ара дыҟаӡам. Уи, анхацәеи, аусуцәеи, асалдаҭцәеи рус еиларӡҩашьа дақәшәон, иӡбахә зласаҳауала.
– Уи аус иазктәу Уасил Агырба иоуп, – сҳәеит маҷк санхәыц. – Несҭор ишьҭахь уи иаҟара ҳаҭыр уаҩы имам. Аиҳарак Бзыԥын.
– Урҭқәа зегьы бзиоуп. Аха даҽа ус ӷәӷәак ҳнапы иануп. Уи ҟамҵакәа, Аԥсны авосстание ҳзышьҭыхуам. Аменшевикцәа Аԥсны
лагьерҵас иҭаркит. Ацентр аҿынтә дыррак аиура уадаҩхеит. Аимадара ҳамаӡам. Адунеиаҿ изҿу акгьы ҳаздыруам. Еиҿаҳкааз агәыԥқәа ааигәатәи рхықәкқәа ҳзышьақәыргылом… Москваҟа амҩа уқәлароуп, Ефрем.
– Акомитет ааныжьны, цашьас исымоузеи? – уамашәа избеит исаҳаз. – Ҳгәыԥқәа макьана иӷьацаӡа иҟам. Зегьы ҿыц ҳалагар акәхеит. Мҩабжара аангылашьа ҳамам.
– Ацентр ҳҽамаҳдаргьы шамуа удыруеит.
– Еиӷьӡами ухала амҩа уқәлар? – Белиаков иабжьазгар сҭахыуп.
– Сара адҵа сымоуп, иудыруеит. Ҳҩызцәа еизганы ҳрацәажәап, ирҳәо ҳмаҳари?
– Сара сцоит, апартиатә комитет уара уахагылазаауазар схынҳәаанӡа. Сҩызцәа уаҩы дыҟам, иубоит.
– Шықәсык аҿынӡа Аҟәа сааҭгыларц сылшоит. Нас сықәҵроуп.
– Иахьцалак акомитет иалоу ирҳәо аабап.
Дук мырҵыкәа Аҟәа салҵит, Урыстәыла агәахьы схы рханы. Ибылуаз аӷацәа рыдгьылаҿ ишьҭан сымҩа.
Изҵаара рацәа рҭак ахьизымԥшаауаз, Никәа адунеи дакуамызт. Еилкаамыз акы иӡбеит игәахәуазшәа дшааҟалалак, уи аӡбашьа даҽа мҩак аацәырҵуан, ԥыхьатәи еилаҟәыбаса иагон. Ашьҭахьтәигьы, угәы нызкылашаз акакәӡамкәа, иԥсыршьыгаха, иҵәааҵәаауа ухы инҭалон. Иаргьы далашыҩкӡаны, иҟаиҵашаз изымдыруа даақәхон. Абас аусқәа жәпакы дышрызхәыцуаз, адырҩегь акаҵкыс даҽакы еицәаны, иҵегь ааизцәырҵуан… Ашьхаруа Чагә ақырҭқәа аус рыцура дақәшаҳаҭхазижьҭеи, Никәа зегьы ицәеилагаӡеит.
«Анхацәа, бџьарла еибыҭаны, ҳаӷацәа роуп ҳәа изҿаиргылоз ауаа дышԥарыдгыла? Иҟамзаап иԥшьоу акгьы».
Аӡын шьыжьазы мшацызт, аха дзыцәомызт азы, заа дгыланы, иаҵәарак згәылымҵыцыз абаҳча дыҵан. Ҵлак аҿынтә даҽакахьы дцон. Иҽааилиҟьараз руак амахә днахьынҳаларц агәазыҳәара аарла ишааизцәырҵызгьы, ус ҟаиҵомызт – дәахьыла илахҿых ԥсыҽын. Амахә па нҭарс иахьааникылаз, иеилаирҟәҿырц ижьышәақәа ирххон; инацәақәа рымч ирзымиааикәа, иара ҵәины иԥҵәеит. Усҟан Никәа иҟаиҵоз ихшыҩ азишьҭӡомызт. Амала аҿҿа зыҵгоз ихаԥыцқәа иԥсы ааивыргазшәа дааҟарҵеит.
«Сара уи сызлаиеиӷьузеи? – ихшыҩ ааимыггон. – Аотриад ҷыда салалеит, афронт шынхьаҵызҵәҟьа».
Џьара дшьацәхныслеит. Иҽникылар здыруадаз, ахсмаҟә иаахаз ишьапы даманшәаланы иахьиргылоз адгьыл иаша иқәымгылакәа, ибырны ажра инҭамшәар. Дцәыҵахх инапқәа анышә иахьнықәҳәазаз дамырҭрысыр, дышныҟәоз дазхәыцыртә дҟаломызт.
Анышә ԥсаара шимпыҵататазгьы, иара уаҟа, ашьацра еиҳа иахьыҟаз аган ахь иҽаҭаны, ибӷа адгьыл иаазымариашан, иҽааиҵихит. Ԥыхьатәи ихәыцшьа аҵӷа дақәшәарц иҭахын, аха иҽизеизгомызт.
«Адунеи ақәзаара шԥажьагоу… Иабаҟоу сзызхәыцуаз арахәыц?»
Ацәаакыра ахьилсуаз адагьы, афҩы иаҳауан.
Никәа дҩагылеит. Ахҵысҭра дынхыԥаны, абнара днылсит. Иара иҿыҵуаз аԥсԥха Бзыԥ аԥшаҳәа иаанагоз, аҵааршәыра злысыз, ихьанҭаӡа адәы иқәжьыз аҳауа ианадкьыслалак, ишкәакәаӡа ахьшәашәара иалсуа ишҩеиуаз, иналаӡыҭуан. Дахьынхықәгылаз, инапқәа ргәаҩа асыӡҭ злаз аӡиас инӡааикылеит. Аӡы хьшәашәа, уцәа иақәҵааны, удақәа ардысуан. Иҽрыцқьаны аӡы ижәит, ишхьшәашәазгьы игәы иаахәаны. Иҩныҵҟа ааихьааит, иижәыз шинымаалаз ирдыруа. Ахьшәашәара ихгьы иҭалеит, цқьа дархәыцуамызт. Аӡы хьшәашәа агәрамгара ааизнарҵысит. Ауаҩы игәрамгара. Изцәырҵыз ахәыцра аиашамреи аҵабыргреи дрызҵаауамызт уажәыҵәҟьа.
Дҩагылан, амҩаду ахь иҿынеихеит.
Никәа аотриадҷыдаа рыҩны даннадгылоз, ишшара ишахьан. Изыхьчоз ида уаҩы дыҟамызт. Уи анаҩсан игылаз Ермолаи идухан ааиртхьан. Уахь иҿынеихеит, исуаз аԥша ҳамҭакы иҽацәихьчарц. Дызҿыз здырхуадаз, уаантәи Ашьхаруа даадәылҵит. Никәа уи димбеижьҭеи, хәыҷык ҵуан. Ахаҵа деихаччо арԥыс дааидгылеит.
– Уԥшҭәы злаҟоу ала, иаха узмыцәеит, – Чагә Никәа игәы дҭаԥшуан. – Уԥсы еибаумыркын, уи акгьы иахәом.
– Лакәаба дхынҳәит рҳәеит, иашоума?
– Аотриадҷыдаа рнапаҿы дыҟами, – иџьеишьаӡеит Чагә ари ахьидыруаз. – Уара ишԥоуҭахыз? Лакәаба дықәԥоит, ақырҭ дырҿагыланы. Уажәы, амч анроу, ршьа руеит. Иӷәӷәоу диааиуеит.
– Узҿыз аус мап зацәуки?
– Ус ухы уазҵаахьоу? – Чагә иҳәашьа Никәа даархәацыхәаԥшьит. – Убри ауп саргьы исыхьыз.
– Уажәшьҭа иҟаҵатәузеи?
– Избан ус узҵаауа? Аменшевик ажәлар ирмыхәошәа убама?
– Сыгәра умгошәа уцәажәоит, Чагә.
Ашьхаруа дааиԥхьхәыцит:
– Усҟан иҳауит агхақәа, урҭ риашатәуп иуҭахызар. Зегь раԥхьа, агәаӷьра ду ҳзымхеит.
– Иуҳәо закәи? – Никәа иаҳауаз изеилымкааҵәҟьеит. – Ҳара гха дус иҳауӡаз аԥсуа жәлар гәыԥла ишаны иахьеиҿаҳажьыз ауп.
– Ишԥаҟаҵатәыз?
– Еидкылатәуп аԥсуа жәлар шынеибакәу.
– Ишԥаҟаҵатәу угәы иҭоу, Никәа?
– Сыздыруам.
– Уазхәыцла, Никәа, уазхәыцла. Иудыруеи аиашамҩа уԥшаар. Абзиараз! Сара сыццакуеит. Асҭамыр Инал-иԥа иахьа асасцәа иҭоуп. Убрахь дсыԥхьеит.
– Акакьигьы уахь дцозар акәхап?
– Дымцакәа. Ермолаигьы ааԥхьара имоуп. Иасҳәарц Асҭамыр дсыҳәан.
Чагә имҩа днанылеит.
Убри аамҭаз, архәара даавҵны, дааиуан Мысҭарбеи.
– Ажәабжь ҿыц сымоуп, – уи, Никәа дшааидгылазҵәҟьа, газеҭк иџьыба иааҭихит. – Иҭыҵит аԥсуа газеҭ.
– Иабоуԥыхьашәеи? – Никәа иааизымбатәбарахеит.
– Анбанқәа схала исҟәшәон, – Мысҭарбеи ихы дубеиа ибон. – Аҟәа сцеижьҭеи, аусурҭа бзиа сашьҭан, аа, сус бзиагьы. Уара иумаз! – Мысҭарбеи дыццакы иҿынеихеит.
Никәа дгылан, аԥсуа газеҭ шикыз агәра изымго. Иаахиртын, зыԥхьара ицәыуадаҩыз анбанқәа неициҵеит:
«Иахьатәи амш, 27 ԥеруал, ҳара аԥсацәа ҳзы даара мыш дууп, ныҳәоуп, аныҳәақәа зегьы иреиӷьуп: ехьа иҭыҵт, ехьа уажәраанӡа аԥсышәала иҟамлаӡацыз, аԥсуа газеҭ «Аԥсны» ҳәа хьӡыс иаманы. Аԥсышәала аҩреи аԥхьареи ыҟеижьҭеи абар 60 шықәса ҵырц иагьагым, аха аԥсышәала аԥсуа газеҭ иахьа уажәраанӡа иҟамлацызт, иҭымҵыцызт, иахьа убри ҳаут.
Аԥсацәа ражәа иалоуп: «Амш ҽаԥарак аҟара иазҳаит» – ҳәа, убас (ҳаргьы) «ҽаԥарак» аҟара ҳаԥхьаҟа ҳнеихеит ехьа. Шьҭа, анцәа иҳәазар, ҳмыӡыр ҟалап, ари аус ҳхы иаҳзархәар. Шьҭа, аԥсацәа лада шәыҟа – ҩада шәыҟа шәҽеидышәкыл ари «АБИРАҞ» аҵаҟа. Ари бираҟыуп ҳара ҳзы».
«Абар аиаша ахьиҳәаз!.. Абар схәыцра сыцеиҩызшаз!..»
Никәа, даҽазны иеиԥшымкәа, ицгәырӷьашаз ауаҩы диҭахын. Азныказ Хыгә Чыгәбар инхарҭахь иҿынеихеит.
«Уи, сыгәҭыха изеилкаауам, – иара дааҭгылеит. – Изеилкааҵәҟьом. Изасҳәарыда? Чагә!.. Ибольшевик цәа злаиҟәнухри. Ашьхаруа иакәзар, аԥша ахьасуа деихоит. Сабацари?»
Игәы ҭынчымкәа даахынҳәын, ашьшьыҳәа дшааиуаз, дыццакуа иҿынеихеит. Ацҳа днықәсны, Ҭышькәа инхарҭахь ихы наирхеит.
«Хәымҷа! Уаҳа исыцгәырӷьарыда!»
Никәа, аӡӷаб дибарц, агәарԥ днахыкәша-аахыкәшеит. Аҩныҟа анеира зҵигарыз издыруамызт. Уи аамҭаз лара, аҳәсҭа дааҭыс, ахҵысҭра даахыԥеит. Лаб иҿы дшыҟаз идырит. Дшибазҵәҟьа, аанда днадыххылеит.
– Быԥшы! – аанда днахыԥан, агазеҭ лзааиҵихит. – «Аԥсны»! «Аԥсны» ҳәа иануп. Аԥсышәала! Бӡырҩы: «Аԥсацәа ражәа иалоуп: «Амш ҽаԥарак аҟара иазҳаит» – ҳәа, убас ҳаргьы «ҽаԥарак» ҳаԥхьаҟа ҳнеихьеит ехьа». Еилыбкаауоу ари, Хәымҷа?
– Нас иаанагои ари?
– Ҳаҟара ҳацлеит ауп иаанаго! Аԥсуа газеҭ ҭыҵит, ҳара ҳаиднакыларц.
– Уи агазеҭ усҟак агәра зугои?
– Ари иҿыцу акоуп. Убри азоуп агәра зызго. Заҟа лашара ҳалаҷҷарц иҟоу ббахп. Ибымбои – лашарак акхьеит. Изырцәаша мчык ҟамлароуп.
Хәымҷа Никәа иааимылхыз агазеҭ дахәаԥшуан, дахәаԥшуан… Даԥхьаны еиллыргазшәа, дгәырӷьон лара ҩныҵҟала. Лқьышә ԥшӡақәа аԥышәырччара ирҿықәххуаз збоз анасыԥ адунеи изықәлон. Никәа, игәы аҭра иҭамгыло, даалзааигәахан, инапы лыжәҩахыр инықәҵа, даалыхан, лӡамҩа иқьышә надирԥсылеит. Лара лҽааимпыҵылжәан, илрыбжьашәаз агазеҭ аашьҭԥаа, ирҽны инаилыркит.
– Саҭабымҵан? – иара дылҿаԥшуан – аха бысҭахыуп. Бшысҭахыу бзеилкаауам.
– Издыруеит. Иахьцалак, уҩны сшыҩнамлац дырны, уҽысцәухьчалар узеиӷьуп.
– Бара зынӡа балмасуп. Зынӡа акалашәа быбзиоуп. Ҳус ааҳарласыр сҭахыуп.
– Умыццакын, – лара днахьаҳәит. – Сангьы илыздыруам, иагьсызлаҳәом. Иагьаамҭам. Иааип ҳара ҳамшгьы.
Аҩныҟа лҿыналхеит.
Никәа ибон, лаб ишықәс ҵаанӡа, Хәымҷа ахаҵацара лгәы ишҭамыз. Уи хәыҷык игәы шааихьнашьызгьы, ишьапқәа иҵԥраауа иҿынеихеит, «Аԥсны» еиларӷәӷәа икны.
Убасҟан мчык даахьанарԥшит. Агәарԥ дааҭыҵны, лылаӷырӡ лҿыкьаса, Хәымҷа дааиуан.
– Уҳацхраа, Никәа! – лара дааидххылеит. – Иаха ҳацәҟата заҵә, аԥсхәаразын иҳамаз, рӡеит. Сан дҵәыуа дтәоуп. Иҳамаркыузеи ҳиаҭымхацәаха ҳшыҟоу рбоит џьоукы.
Згәырӷьарақәа зегьы назымпыҵаӡҭыз Никәа, ииурыз изымдыруа, дышҳазӡа длыдгылан. Уи, аӷьычрақәа ааигәа-сигәа иҟалақәаз, еснагь ихьаан, аха игәы кылызҵәоз зхы изамыхәоз еиҳа ихҭакны иахьрымаз акәын. Уи аус мҩаԥызгоз, ажәытәан еиԥш, фырхаҵаран ҳәа акәӡамызт изыҟарҵоз, акәымзар ананамгацәа ракәызма изыцәӷьычрыз.
– Изеиԥшрази?
– Аԥшькы. Умак иацӡамызт, аха ҳара акы иазаҳкхьан. Даҽакы абаҳаԥшаари?
Ԥыхьа ацәыӡ аԥшаараз ауаа азкны ирыман. Уажәы аменшевикцәа уи аха рымамызт.
«Ишԥаҟаҵатәу нас, анхацәа рзын ари иӡбтәу усны инхазар? – апрахь аӡӷаб лгәы злаиҟажашаз издыруамызт. – Ақыҭаҿы дыҟоуп аӷьычҩы. Сыҽҵәылхны санимышьҭала, акы даҿашәарц дыҟам».
– Акыр сзыҟаҵозар ббап.
Хәымҷа дкьыпшәыпуа днахынҳәит.
Ахәлара дазгәаҟуа, Никәа аҩны дааит. Аухаҵәҟьа зыгәра изымгоз ихаҩара дцарц иӡбеит.
Аҩны ашә анааирт, иаб деиҵыхны дықәын.
– Иҟалеи? – днеихаххит уи дшәаны.
– С-сыз-дыруам… – аарла иҿы ааихыԥхьеит. – А-ба-рҵа… с-сыԥсы маҷхеит. А-аарла сиеит.
Маф ихаҿы амца иагон. Деиҵасуан. Никәа аҩныҵҟа хьҭазшәа ибан, амца еиқәиҵеит. Аӡы ршны, маҷк иаб днаирхәеит.
– Ахьшә-ашәа, – Маф аҟәрышька днагәҭасшәа иуит.
– Ахьшәашәа ужәыр ҟалаӡом.
Никәа дындәылԥан, агәылацәа иаб дзеиԥшраз нареиҳәеит. Иааихылаԥшларц дрыҳәан, иҽы икәадыр нақәҵаны, дҽыжәлеит. Аҟамчы нахиҟьан, инаҵирҟьеит. Иааԥҵәаны аӡиас днырит, Гаграҟа ихы рханы. А-Инал-иԥа иашҭаҿ аҽқәа рацәаны ишҿаҳәаз аниба, Акакьи уа дшыҟаз ааигәалашәан, диҭаххозар дахьцоз иеиҳәарц, днымҩахыҵит. Дынҽыжәԥан, ақьылмыт кәасқьа дҩыхәнеит. Амаҵурҭа ду ахь иаартыз ашә ала ибон аишәа еиҵҳәа иахатәаз зегьы ишуаа хатәрақәаз. Анхаҩы ҳәсахәыҷқәа шьқьыруа амаҵ руан. Аҩы ааҩназгалоз арԥыск дааникылан, диҳәеит, Акакьи дааиԥхьарц. Амаҵуҩы асасцәа рахь дныҩналеит. Аӡәы дшааиз аҟара знырыз Асҭамыр аҩынаҳаҩы илымҳа дынҭахәыҭхәыҭит. Никәа игәы иалан, дахьцоз Акакьи илымҳа инҭыршьыртә ҟаҵаны, имҩа дахьықәымлаз. Асҭамыр иажәа изҩбамтәкәа, аишәа аҵыхәаншәа, аҭыԥ ахьидырбаз, длатәеит.
Аԥшәма дӷьазӷьазуа аханы дтәан. Аиласрақәа ҟалаанӡа, асасцәа шидикылоз еиԥш, ҳаҭыр рықәиҵон иҭааз. Никәа ихәы напаиркызшәа иуит, аха иаб иакәын ихы иҭаз. Итәаз, аҩы акыр ишрылсхьазгьы, рыхшыҩ еилкка ицәажәарц иаҿын. Никәа урҭ ирҳәоз маҷ-маҷ даазҿлымҳахеит, инаҩсан итәаз а-Инал-иԥак игәы намӡакәа дышцәажәоз аниба. Уи иеилаҳәашьала, мал дук змаз иакәмызт.
– Ҳара ҳхоуп ҳзышьҭоу, – даахьаҳәит иара Никәа иахь, егьырҭ уи изыӡрыҩра хырҩс ишырымкуаз аниба. – Ажәлар ҳара излаҳадгылари нас? Иарбан мҩоу илухша анузымдыр, ауаа рымҩа уқәла. Аиашахь укылнагоит.
– Ажәлар, ажәлар! – иааизымчҳаит ари иқәҿызымҭӡоз Ермолаи, ахахьы итәаз дырԥырхагамхарц, ибжьы ныҵакшәа. – Изусҭада ажәлар? Анахь иурхаргьы ицо, арахь иурхаргьы мап ззымкуа уасақәоуп. Ҳаӷацәа урҭ рхы иадырхәоит, избанзар ҳаҵкыс аус рыдырулоит.
– Аԥша ахьсуа урҭ цошәа умҳәалан, – егьи уи диқәшаҳаҭмызт. – Ҳаӷацәа ҳреицәамкәа аус ҳуит, аха ҳара ҳахь анхацәа хьамԥшит. Урҭ ирзеиӷьу ҳзыҟамҵозар акәхап.Абра итәоу иаҳзеилымкаауа акы ыҟоуп. Ҳара ҳажәлар, аԥсуаа роуп иззысҳәо, ҳмилаҭ азы иҟаҳҵеи? Амилаҭ дуқәа рыбӷеиҵыхшьа зыбзоуроу знапаҿы иҟаз ажәла бзиақәа рыжәлар раҳаҭыр заҟа ирбоз ауп. Ҳара ҳаԥсҳа итәыла ҳамҭас иҟаиҵон, уи ишьҭроу ҳаума зыгәра угаша. Убри азоуп анхацәа абольшевикцәа рахь рхы здырхаз.
Ари ииҳәоз аҭоурых ззымдыруаз Ермолаи ҿымҭкәа даатәеит.
– Уангыл шьҭа! – иҳәеит даҽа Инал-иԥак, ииашьара иреиуаз ихымҩаԥгашьа игәамԥхакәа.
– Шәаангыл шьҭа! – иҳәеит Ашьхаруа Чагәгьы, Ермолаи иҵыхәан дахьтәаз, арҭ ирықәшаҳаҭмыз а-Инал-иԥа дшаангылоз ангәеиҭаҵәҟьа. Асҭамыр дҩагылеит.
Никәа, аишәа агәҭа дагәылыԥшны, ибон аҭауад иааҩсан, наҟ-ааҟ Чыгәбар Хыгәи даҽа сасцәақәаки еиҿаԥшуа иштәаз. Хыгә инаҩсан дтәан Акакьи. Убри ибара Никәа иҽизақәыршәомызт.
Асҭамыр иҭаз ичеиџьыка агьама ахьырбаз азы драҭабит. Усҟан акәын Никәа ианеиликаауаз зегьы, аԥшәма аҵыхәтәантәи иажәа иазыԥшны, аӷдымдыҳәа изтәаз уажәраанӡа.
Асасцәа ҩагылақәан, ана-ара иааидгыланы, иеицәажәон. Ермолаи иаамсҭацәан ҳәа зҽырԥагьа иеидгылаз Инал-иԥацәақәак ак реиҳәон. Даргьы ргәы алаҟан изыӡырҩуан. Акакьии Хыгәи Асҭамыр иахьидгылаз аҟнытә ихарамкәа, Никәа дааҭгылеит.
– Асҭамыр ухаҵкы, – Акакьи азҵаара шицәыцәгьаз инубаалон, – изласаҳаз ала, Аԥсны Жәлар р-Совет иалаз гәыԥ-ҩык Деникин иахь ашәҟәы шәышьҭит. Уаргьы убарҭ урылахәзар ҳәа сыҟоуп?
«Алаԥынҵа икылҟьаз уҿынӡагьы иааима» ҳәа, илаԥш Акакьи иахь инаиршәын, ихы инапаҿы иааго, иҭаҭынжәга неиҿыҵеикит. Асҭамыр, асасцәа аниҭаалоз, зны-зынла аҭаҭынжәга ихы иаирхәалон, ибзианы дыздыруаз еилыркаауан уи аҽны усҟак игәы иаамыхәашаз жәабжьк шимаз. Аҭауад ҭынч Хыгә днаизԥшит, уи игәы иҵхоз азҵаара аҳасабшьаҿ, уи игәрагара шиҭахымызгьы, Акакьи изҵаара иҵоураз аҭак аҭо, ихы ааирҵасит:
– Ус еиԥш иҟоу ашәҟәы дәықәҵоуп.
– Абольшевикцәа Аԥсны иқәышәцарц анышәҭахыз, ақырҭқәа шәрыҳәеит, – иҳәеит Акакьи, – уажәы …
– Убри ҳаҳәара рхы иархәаны, – Асҭамыр дзацәажәоз иажәа ааиҿиԥааит, – ақырҭқәа ҳокруг аҿы радминистрациа шьақәдырӷәӷәан, аԥсуаа рҩныҵҟатә усқәа дара ишырҭахыз ирӡбо рҿаархеит. Аменшевизмра ҳара мап ацәаҳкуам, аха амилаҭ рхәаҽырц иақәыркит, аԥсуа хатәра ҳәа иҳамаз зегьы ҳ-Совет иалырцеит, аӡәырҩы ҳацәҭаркит.
– Абольшевикцәа ирыдгылаз ауаа уаҳа ирзутәыз?! – Акакьи ииҳәоз агәрагаҵәҟьаны дыҟан.
– Саргьы абольшевикра салоуҟьашьырц угәы иҭазар? – Асҭамыр, иҿаԥшылара шыцәгьазгьы, гәаӷшақә дԥышәырччон.
– Уара уӡбахә сымҳәеит, аха исгәаԥхом уцәажәашьа. Асҟатәи аиҿыхарақәа шшәымаз уажәраанӡа ицәыругаӡомызтеи?
Арҭ ирҳәоз иаҳарц иҭахын, Ашьхаруа Чагә даарзааигәахеит. Асҭамыр уи дааиԥхьеит:
– Уаргьы уӡырҩырц сҭахыуп, – нас Акакьи иахь даахьаҳәит: – Ишԥаҟарҵа уи ашьҭахь?.. Асовдеп ҿыц еиҿыркаан, аԥсуааи, ашәамахьцәеи, аурысқәеи, абырзенқәеи уаҩы даларымҵаӡеит.
– Урҭ Қырҭтәыла анапаҵаҟа ҳаҟамзааит ҳәа иқәгылаз роуп.
– Узшьуа уиҿагылароуп, уаҳа ишԥаҟауҵари, угәы ишԥаанагои, Чагә?
Абырг «сыздыруам» ҳәа ихы ааирҵасит. Асҭамыр уи иҿынтә уаҳа дагьазԥшымызт. Иҭаҭынжәга днаҿыхахьан, алҩа шкәакәа анааиҿыҵышәшәа, Акакьи дааирӡырҩыхт:
– Уаҟа иаангылаз џьушьома? Аха уи зегьы зуасҳәахуеи, ухаҭа иудыруеит. Аԥсны Жәлар р-Совет аҩынтә раан ианеиԥхьдыртта ашьҭахь, ҳаҭыр зқәаҳҵаӡоз зегьы Меҭех ирган, иҭаркит. Уажәы аҿыц алхрақәа мҩаԥыргарц ргәы иҭоуп. Ҳара уи ҳҽалаҳархәуам, абџьар ҳхакны иркнаҵы. Џьоукы ҳразҟы рнапы иаҳзанҵом. Ҳара еснагь ахақәиҭраз ҳшьа каҭәон, ахьымӡӷ ҳдыргарц иаҿуп – ҳара иҳамуроуп. Мышкымзар мышкы иаҳхаҳҳәоит атәым мчы.
Акакьи иҩныҵҟа иҭагьежьуаз амца ихаҿы ианыԥшуан. Ибла кәеицеиуа рыҭра иҭашаҟьон. Рызынтәык ргәы иҭаз аилкаара дазҿлымҳазар акәхарын, Ашьхаруа ҭынч аӡәаӡәала иҭкааны днарҿаԥшуан. Никәа уи ибон.
– Деникин цхыраарас ишәзыҟаиҵап зугәахәуеи? – Акакьи дҵааит.
– Уи дақәшаҳаҭуп Аԥсны атерриториа тәымда инхарц. Иҭахыуп аԥсуаа ртәылаҿ аҳра руазарц.
– Иҭахыуп, аха уи ҟаҵашьас иамоузеи?
– Ҳаҭыр зқәу Акакьи, – аҭауад дааччеит, – Аԥсны злаирыцқьаша ар Деникин имам ҳәа угәыӷуама?
– Деникин Ҟәбан ашьа ӷәӷәа каиҭәеит, аҟаԥшьқәа дахьынӡарабашьуаз. Гагра дахысны, дызҭалом. Адемократиатә еиҳабыра ируам уи аус амҩаԥгара.
Асҭамыр изы иеилкаан иара илымҳа иҭырымшьыцыз аҵыхәтәантәи аусқәа Акакьи ишиаҳахьаз.
– Иуҳәарц иуҭахи?
– Адемократиатә республика иаԥшаап Деникин дахьыҟоу дахымҵыртә еиԥш иҟазҵаша аусеиҿкаашьа. Уи адагьы, Аԥсны атерриториа Анапанӡа анагара аԥсуаагьы ақырҭқәагьы азҿлымҳауп. Сгәанала, Деникин уи мап ацәикрым. Филиповскии Вороновичи уи адгьыл зны иҭадырцәышт.
Акакьи, Никәа илаԥш ангәеиҭа, дзыдгылаз рҿы аҭамзаара шьҭеиҵан (иҳәатәыз усгьы иреиҳәахьан), даарылҵит. Маф ичымазара аӡбахә аниаҳа, иидыруаз ҳақьымк иахь ашәҟәы изыҩны, Никәа инаииркит.
– Уажәраанӡагьы аԥшра злоучҳазеи, – иҳәан, Акакьи Никәа дындәылигеит.
Никәа, дҽыжәланы амҩаду ахь данкылсуаз, ибеит анхацәа рхәыҷқәа еизаны ашҭа агәашә ишадтәалаз. Иааигәалашәеит ҩы-шықәса, раԥхьа Асҭамыр асасцәа иҭаацыԥхьаӡа, ахәыҷқәа абра ишеизалоз. Усҟан еиԥш, иахьагьы асасцәа амаҵурҭа ианаадәылҵлак, Асҭамыр иан ахәыҷқәа дрыԥхьон. Дара еибарҩны аишәа инадххылон, иқәыз зегьы аақәырбзааны, инахынҳәырц.
Гагрантә аҵхагәҭаны даныхынҳәуаз, ԥара гәарҭак дақәыргәыӷны, ахәышәтәҩы дааигеит. Уи, ачымазаҩы дангәеиҭа, Никәа ида уаҩы аҩны дыҩнамларц рыдиҵеит.
– Иҟалеи? – Никәа дшәеит.
– Ари ачымазара ҿыкха ирылоуп. Иагьшәарҭоуп. Испанка!
Уи ашықәсан ааԥынраз мчыбжьык миасӡеит, цуҭацыԥхьаӡа ҩыџьа, х-ҩы анышә ианарымҭоз. Испанка зцәа иалалаз уаҩы дыннажьуамызт шамахамзар. Ирылаҽӡаанӡа ихҭаркыз џьоукы нхақәеит. Аха зегьы иабарымаз аԥсҭазаараз рхы злаҿырхшаз амали агәамчи. Ермолаи Гаделиа есымша араха џьбара ижәуан, иакәымкәа ицәа акыр алалазар инирҵәаларц. Ашьыжь идухан аҿы даннеи, уи аҽны араха изымжәит: дишьҭахх дааҩнашылеит Миха Хышба.
– Убара ҳазбзиахааит!
– Бзиа суба, цәгьа суба, сузааит, – иҳәеит Миха.
– Аиспанка ухьит ҳәа саҳан, аха хар умаӡамшәа збоит.
– Сара аиспанка сазгозма, – иҳәеит Миха. – Аҵыбра зцәымӷыу иԥынҵа иҭиаауеит ҳәа, џьоукы сышәԥырагылазароуп.
Миха, ашьхантә данлыбаа, дҭакын. Доурышьҭижьҭеи дызҿыз уаҩы цқьа издыруамызт. Дахьцоз дахьаауаз аӡәгьы иеиҳәаӡомызт. Зегьы ирдыруаз акакәын: ицәыӡыз иҽы бзиа дашьҭан, имԥшаакәа дагьашьҭыҵуамызт. Уажәы уи ицәажәашьа заҳаз Ермолаи иааигәалашәеит Асҭамыр асасцәа дахьқәа аниҭаз аҽны, Миха игәылаз даҽа Иналқәак Миха иӡбахә ишалацәажәоз. Урҭ ргәы иалан, рыжәла дура гәхьаас имкыкәа, рцәа шырхырххьаз; излаз рҿы дара раҵкыс иара аҳаҭыр ахьимаз рцәымӷын. «Ихы имыхьтәха дҟазҵаша ак иҵажәгалар», – иҳәеит Ермолаи усҟан.
«Иҽы ӡазар акәын!» – уамак зыӡбаз иԥшра иҭаны, Инал арԥыск даақәгылеит.
«Уи илеишәа бааԥсуп, – амца ацреиҵон Ермолаи, аҽ ӷьычра цәырызгаз иргәамԥхакәа, егьырҭ анынеиҿаԥшы. – Ианеиликаа дшәықәлоит. Убри азын, уи иҽы ахьыжәгаша сара ишәасҳәоит. Зҿы инажәго ауаҩы аԥара шәиҭоит, аҽгьы, иахьцаз уаҩы изымдыруа, иеиҭаирсуеит. Уи дынхоит Алаҳаӡы».
«Ус анакәха, дарбану ҳаҳәа. Миха иҽы ҳӡахьеит», – иҳәеит ԥыхьатәи аамсҭа ҷкәын.Уи аӡбахә уажәы Миха иара иҿы дахьаанагаз Ермолаи иҭахымызт. Аха данааиԥхьхәыц, Ермолаи гәаныла дааԥышәырччеит: абар Миха инапаҿы дахьааиуаз…
– Кәац бзиак умазар? – Миха аишәа днахатәеит.
Ермолаи имаҵуаҩы ирлас ирхиаз ачыс Миха иааимҵаиргылеит. Михагьы инапы наиркит.
– Ҟоҳ! – иҳәеит уи, жьыхәҭак даннацҳа. – Заҟа ихаузеи. Иабааугеи?
– Адухан змоу акәац еиҭаирсуеит, уаҳа иабааигои.
– Даара ихаауп. Иӷьычу кәацушәоуп ишыхаау. Санкомиссарыз акәзар, шьныфара ҳузнеирц ҳаҟан.
– Иуцәажәашьоузеи? – Ермолаи ихьымӡӷшьаны дааилашәеит.
– Иара уажәгьы ҳнеип ҳәа сыҟоуп.
– Удәылҵ! – Ермолаи аҳәызба аашьҭихит.
– Уаагыл, џьушьт! Миха итапанча ааҭиԥаан, Ермолаи наҟ днавеигалеит. – Исзымдыруа џьушьома закәытә кәацу иеиҭаурсуа, алагызмал! – амаҵуаҩы данаавшәа, Миха итапанча уи инаиирбеит, иакәымз акы анааҟаиҵа, дшимеигӡоз ирдыруа. – Иухашҭма Акакьи дшысгәылаз, саҳәшьаԥа шиакәыз? – Миха Ермолаи иаҳагьы дыкҿеицалон. – Аус аҿы ҳаиӷацәоуп, аха дсаҳәшьаԥоуп. Уара узҿу аус анеиликаа, ухы хҵәаны иуиҭоит. Иара иихьчо аус аҿы ушиԥырхагоу ухашҭма? Иҳәа: изтәыда арахә иуӷьычуа?!. Иуцхраауада?
Ермолаи ишиҭахымыз ала аус амҩа шылнахуаз идырт: Миха иҽы акәӡамызт уажәы ихьааз.
– Миха… Миха, суҳәоит, уаҳа усмазҵаан.
– Уласы сҳәеит!
– Уҽы ахьыҟоу уасҳәоит…
– Аҳы-ы!! – Миха дгәырӷьеит. – Уи уара иалудыраауеи?
– Усҟатәи аилкаа уашьҭамлан, акәымзар уҽы узыԥшааӡом. Аҟәа аказакцәа ркомандир иҵаҽызҽызуеит.
– Сужьазар анышә уасҭоит сшаахынҳәлак, – Миха итапанча иҵәахит. – Сыжәлар урыӷрыӡаа, акәымзар, идырны иумаз, даҽа ӷьычрак шааҟалалак, уара уҿы сшаахуа.
Миха дындәылҟьеит.
«Уахьӡарым… Уахьӡарым!» – Ермолаи иԥсы ааивигеит. Уи идыруан Миха зҿы дҩеиуаз афицар иҿынтә акгьы шимоуаз. Нас дхынҳәны Алаҳаӡы даар акәын. Миха иҽы зӡаз иҿы дкылсырц дыҟан.
Ермолаи имаҵуҩы иаҳаз џьара иҿы иҭимыршәарц иеиҳәан, имҩасуаз фаетонк ааникылараз, дындәылҵит, амшын иӡхықәгылаз ақыҭа Алаҳаӡыҟа ихы ирхарц ӡбаны.
Алшәындба Чагә, Миха аԥсра даҿын ҳәа шааиаҳаҵәҟьаз, дкылхх Аҭыӡҭа дылкылсит. Аӡхықә аҿы ашыц бнара аарыкәыршаны инхоз ҩ-ҭӡык руак Миха итәын. Аԥшәма аԥсахыхра даҿын. Акакьии Чагә Ашьхаруеи насҭха иахьеидгылаз ибон Чагә Алшәындба. Арԥыс, ԥыхьа аус зциуаз рыгәрагара ицәыӡижьҭеи, игәҭыхаз ус уаҩы изцәыригомызт. Қыҭак ауаа еидызкылоз аревком иахагылаз ауаҩы аӷацәа иҽанрымеида, узықәгәыӷуадаз?
Иахьа уажәраанӡагьы арԥыс Чагә ҩыза бзиас имаҵәҟьаз Миха иакәын. Уи, даноурыжь ашьҭахь, аменшевикцәа рҿы амаҵзура акырынтә идыркылахьан, аха иара иаҿаршәны мап икуан. Уи Ашьхаруагьы иӡбахә ҽеимкәа иҳәалон. Шәануа акомиссарра ахьидикылаз Миха даҿхагахалон.
Алшәынды ҷкәын Миха иԥҳәыс, лымацара дшаадәылҵыз аниба, дналыдгылеит:
– Уаҳа ажәак имҳәаӡеи?
Уи аԥҳәыс Чагә игәра лгон, еснагь лхаҵеи иареи аҩны гәаартла еидтәалан азы. Уи иалҳәеит, аҽы дашьҭаланы, Миха Аҟәа дшыҟаз. Уахь дцаанӡа, Ермолаи иҿы дынкыдгылахьан. Ашьҭахь Алаҳаӡынтә дааргеит,
аха уахь иҟаиҵоз ҳәа акгьы лыздыруамызт. Иныҵыҩшәа илаҳақәеит Миха хәшәык ифеит ҳәа.
«Имфеит, аха иҿарҵеит…» – Чагә агәарԥ дықәыҳәҳәарц иҭахын.
Аҩныҵҟантә арҵәаа ааҭлыргеит Миха иаҳәшьа. Зегьы уахь инеибарҩит. Миха иԥҳәыс дцәышшӡа даақәхеит. Чагә уи, лмахәар аанкыланы, днеиган, аҳәсақәа днариҭеит. Нҭыҵ иҽы ахьҿаҳәаз днеин, дыҩҽыжәлеит. Аҟамчы иарганы, амҩахь дыҩкылсит. Ермолаи идухан аҿынӡа ҩба-хԥа верс набжьан. Иаԥхьа инеиуаз афаетон днаԥысырц, иҽы ишьхәа наирбеит. Уи даннавсуаз, аӡәы илаԥш ганла дкылнакаауазшәа ааицәанырын, даахьаԥшзар, уа дҭатәан Ермолаи.
– Уаагыл! – арԥыс афаетонхьча днаиқәыҳәҳәеит.
Чагә, иҟамчы шиҟьара ирххо, афаетонхьча днаидгылеит.
– Уабантәаауеи?
– Алаҳаӡынтә, – иҳәеит уи дшәаԥырҳаԥуа.
– Аҳаа! – Чагә «даагәырӷьеит». – Улбаа! – уи Ермолаи диқәыҳәҳәеит.
– Иуҵалазеи?! Сара Гаделиа соуп, сухашҭма? – Ермолаи ицәа дҭалон.
– Усхамшҭӡеит ауми иҟалаз. Улбаа!
Чагә иҟамчы аниҟьа, ашьа хәхәаӡа илаҿашәит Ермолаи ихаҿы злеихьчоз инапы. Уи данҩаҵҟьа изқәа иаахаз аҟамчы дарблаҟьан, дынкыдҳалеит. Ижьы ихьааз чҳауа, дналбааит.
– Уца! – Чагә афаетонхьча диҵаҟьеит.
Ерморлаи даҽа ҩынтә илаихҟьаз аҟамчы, имаҭәа иалсны, ицәеижь арбызбызуан.
– Иҟоуҵозеи, уара, уцәиккыма?! – иааизымчҳаӡеит уи.
– Ухаҿы сырдамыӷуеит, анышә ухәыҵарҵаанӡа, акәымзар исаҳәа Миха иҵаугалаз! – Чагә иҟамчы инапаҿы иҵысҵысуан.
– Ихьи Миха? – Ермолаи иаҳаз шҿыц дырраз ихаҿы ианырԥшуа, Чагә иахь даахьаҳәшәа иуит.
– Алагызмал! Уласы сымҳәеи! Усшьуеит, идырны иумаз!
Арԥыс, ажәак иҳәацыԥхьаӡа, дыкшо мацара, Ермолаи аҟамчы дарганы, длаизирҟәыҿит. Уи дахьышьҭазгьы дисуан.
Чагә, даҽазны дыкшарц иҽанааиҵих, иҟамчы наимпыҵууааит. Никәа дҽыжәны дгылан. Уи, Чагә дникыларц дшыццакуаз убартә, иҽы ирласны аԥсы еивнагон.
Алшәынды ҷкәын иҽы ишьапы наирбан, ҽыҳәҵәыла Никәа днаигәыдххылт. Никәа дҽыжәҟьарц агьигмызт, иҽааникылт.
– Ахәымгақәа! – Чагә уи днаиқәҵәҟьеит, иҽгьы днаҵаҟьеит.
Абџьар аныҟәгара азин имамызт акәымзар, абыржәы рҩыџьегь иргәыдиҵон. Чагә аӡхықәаҿ дылкаԥан, ахәыҷкәа реиԥш, длеиҳәҭҟәыҟәланы, дҵәыуан. Игәыҭшьаагаха игон Миха иани иаҳәшьеи рыбжьы.
Акгьы шизмырхынҳәуаз дазхәыцыртә маҷк данааилга, иҽы аӷәра аанкыланы, Миха инхарҭахь иҿынеихеит. Аӷәра ҵәҩанк инахаирԥан, агәарԥ дынҭалеит, игәы дааҭасуа…
Даныҩдәылҵуаз амҩахь ибеит рыҽкылхны ишаауаз Акакьи Гьегьечкории, Чагә Ашьхаруеи, Никәа Қардбеи, даҽа ҩыџьа аотриад ҷыдаа иреиуази. Алшәынды ҷкәын аанда дынхыԥеит, Акакьии Чагәи аԥсраҿынтә ианыгьежьуаз, иҟалаз еилкааны, ишишьҭалаз идырын. Дынҽыжәлан, абнахь иҽы ишьхәа наирбеит.
Аҩны даакыдххылан, иабџьар аашьҭхны, дындәылҟьеит. Иан дижьеит Миха дызшьыз ацәгьоуцәа ирышьҭазшәа. Агәарԥ данҭыҵуаз ибжьы ныҵак, Даҭикәа дааирӡырҩит:
– Акакьи иуаа иман дсышьҭоуп. Аԥсҭа сҭалароуп, амҩа ркаанӡа. Афрына аԥшәма Антон Зимопуло уизҵаа, сахьыҟоу уи иуеиҳәоит мчыбжьык ашьҭахь.
Чагә данца, уамак мҵит, Акакьи дзаԥхьагылаз аотриадҷыдаа анаакылҟьоз.
Маф уажәшьҭа нырцәынтә ихынҳәыз дреиуаны диԥхьаӡон уи иԥа Никәа. Ариабжьарак арԥыс иаамҭа зегьы иаб иқәирӡит. Ана-ара аԥсрақәа рҿы дынкыдххыланы, аҭаацәарақәа дынрыдашшыла, даахынҳәуан. Аиигәа испанка иагаз Инаԥҳа Хыгә иҵәыуараз дагьзымцеит, иаалырҟьашәа Маф деицәахон азы.
Никәа игәнигон еиҳарак Хәымҷараа ҳҭакны ирыцәӷьычуаз дихаҩартә аха ахьимоуцыз. Хәымҷа лхаҭа лгәы аныбзиамха, иаби лареи рчымазара акакәын ҟаиҵан, имаз ахәшәқәа лзигеит. Амала закәытә чымазараз уи илыхьыз цқьа ирзеилымкааӡакәа иналхыҵит. Уи ацәеижь аԥсыҽра лзыннажьит. Макьана цқьа дшьақәымгылацызт, лҿара иачҳартә мчы хәыҷык лыман акәымзар.
Маф иакәын уажәгьы напы зыдкыланы ибатәыз. Урҭқәа зегьы, иџьамыӷәа цәгьазаргьы, ирхыргахьаз акеиԥш дахәаԥшуан Никәа, Миха данҭахаз аахыс… Ирҳәон уи дҭамхаӡеит, чымазарак ааизкылҟьан, дагеит ҳәа. Иуадаҩын зыгәра гатәыз аилыргара.
Никәа еснагь еиҿаиргылон ахҭысқәа, еиҿаирԥшуан доусы ирҳәоз-ируаз. Еиҳараӡак уи ихашҭуамызт Кәыкә иԥа Чагә ихы итәымызшәа Ермоллаи дшихаз. Усҟан Никәа, аусураҳәа дахьааиз, Акакьи Миха дахьгәаҟуаз дыҟан ҳәа аниарҳәа, ацуҭа Аҭыӡҭа дцарц амҩа дшаныз акәын урҭ дышрыхҭықәгылаз. Чагә азаара изааны данца, Никәа зыбӷа ззеиҵымхуаз Ермолаи дҩаиргылан, диҵала гәарԥк дынҭеигалеит. Аԥшәмацәа шихагьежьуаз, Акакьии, Чагә Ашьхаруеи, даҽа ҩыџьа рыцны, ишааиуаз ибеит Никәа. Урҭ, иҟалаз анеилыркаа, Никәа дрыма, аԥсрахьы рхы рханы, рыҽқәа наҵдырҟьеит. Уаантәы, арԥыс Чагә ишьҭала, Кәыкә инхарҭа иаадгылеит, аха изышьҭаз днылаӡ дцахьан.
Никәа еиликаауан Миха иԥсышьеи Ермолаи ихьзи акала ишеидҳәалаз, амала уи аӡбахә азы гәаартыла уаҩы димацәажәеит. Акакьи уи аус артытра аҭахымкәан иԥхьаӡеит. Акомиссар Шәануа аотриад ҷыдаа ирҳәоз дахыԥомызт. Акызаҵәык абыржәы Никәа дзыҳәоз
Алшәынды ҷкәын гәаартла иҿцәажәара акәын. Уахыла аҩны дмааиуа дыҟамызт игәахәын, ҩаха еиқәырццак Кәыкә инхарҭа дахаҩеит. Ҽынла инаигӡоз аусқәа ддырааԥсон. Ас уаҩы дшизымԥшаауаз аниба, Даҭикәа диҳәеит, Чагәи иареи еиқәиршәарц.
– Дахьыҟоу ҳдыруандаз, Никәахеит, – иҳәеит Даҭикәа, – ҳгәырӷьаҵәа иуаҳамҳәози, аха иҳаздыруамеи.
Никәа Даҭикәа ибла агәрамгара хибаалон. Дхынҳәит. Акыр данынаскьа, абна иҽнеиҭан, Кәыкә инхарҭа бзианы ибарҭахартә, ашыцра даалатәеит. Иидыруази Чагә даацәырҵыр, Никәа дхәыцуан, хәымҽханынӡа амхы иҭаз Даҭикәа дизыԥшуа. Абна дшылатәаз игәы ԥҵәеит. Амра ҵлакашәарак шыҟаз, Даҭикәа амӡырха дааҭыҵ, афрынахь игаз амҩа днанылеит. Антон Зимопуло ишә аимыркыцызт. Даҭикәа чалук иманы уахьынтә ддәылҵаанӡа, маҷк ааҵит.
Никәа иотриад ҷыдаа рхыбра дныҩналан, ахышә дкылатәеит. Антон, дҽыжәны аԥсҭа дшыҩҭалаз ангәеиҭа, иаргьы днаишьҭалеит. Абырзен аӡиас дшаваз хә-киламетрак дцар акәын, инхарҭа днадгылаанӡа. Никәа, шьапыла дахьнеиуаз, хара-хара иаҳауан Антон иҽышьҭыбжь.Абырзен агәарԥ ҭшәа данынҭала, Никәа аанда иалагылаз аҵла напышьашәла дыҩкыдыззалеит.
Ахышә ала ацәашьы лашара ҭааӡа изыҩнаҷҷоз ауаҭах хәыҷ аҿы ҩыџьа еидтәалан. Антон аҩны дныҩналеит. Уи дихаҵгылеит еидтәалаз руаӡә. Никәа ибеит Алшәындба Чагә ихаҿы. Хымԥада, уи иара иакәын. Ала дамкырц, шьҭыбжьы мыргаӡакәа, Никәа ауҭра дынҭалеит. Ахҵысҭра данынхыҵ, агәашә аҿынтә алашыбжьы аагеит. Абарҵа дныҵахххьан, ала ҭрысны аҿаанахеит. Даҽа ҩынтә иааԥар, ицрасуан еиԥш, ашә ааимԥаа, аҩны длыҩнаԥҟеит, алагьы шуа абарҵа иааҵахеит.
Чагә иабџьар ахькнаҳаз дназыҭрысит. Ала аншы, Антон ирхиахьаз атапанча уажәы иааҩнаԥалаз иқәкын. Никәа инапқәа аужьны дгылан, цәгьара игәы ишҭамыз дирдырырц.
– Агәхьаа шәҽашәмырган, – иҳәеит иара, Чагә, иааиз дзусҭаз еилкааны, дшааҭгылаз аниба. – Уаҩы дбаандаҩыстәырц смааит.
– Ушьҭахьҟа џьоукы уцзар? – Чагә, Никәа игәра мгакәа, иабџьар шааҭиԥаара дыхиан.
– Усҟатәи сыгәра умгартә, акгьы салаҟамзар ҳәа сыҟоуп.
– Угәра злазгашагьы уалаҟам.
– Сара сушьҭеижьҭеи, акрааҵуеит. Антон иуеиҳәазар акәхап.
Чагәи Антони анааиҿаԥш иеибадырит, Никәа уи иӡбахә шеиликааз рҩыџьегь ишырзымдыруаз ала. Чагә уахатәиала Никәа ицәшәара шаҭахымыз ааинырит.
– Исылоухи?
– Ҳаицәажәар сҭахыуп, Миха иҭахра аӡбахә ала.
– Уара уи дзухьааи?
– Миха иԥсра зыхҟьаз уаҩы изеилымкааӡакәа инхеит.
– Усышьҭазҵада? – блаҵарыла Чагә дыԥшуан.
– Аӡәгьы. Сыгәра га! – Никәа ибжьы ааирӷәӷәеит. – Сара исзеилмыргац азҵаарақәа жәпакы ыҟоуп. Миха ихьыз еилаԥаҭаноуп
ишахцәажәо. Дыршьит рҳәеит. Уи уара уда аӡәгьы ишизымдыруа агәра згоит, Ермолаи изууз анаасгәалашәалак. Исаҳәа аиаша!
– Бзиоуп. Миха дбольшевикын, дызшьуадаз аменшевик ида?
– Саргьы урҭ срылоуп, аха Миха рыцҳа сара сакәым дызшьыз, – Никәа дааикәаҵәашит. – Избан Ашьхаруа дзимшьыз? Ма Акакьи?
– Дызшьыз абри иоуп ҳәа уаҩы дсыздырӡом. Аха Ермолаи инапымҭоуп убри аус.
– Уи иаҳа дзыхҭоуки?
– Дла кьаҿуп азоуми. Сара еилыскааит Миха, иҽы дашьҭаланы дцаанӡа, Ермолаи иҿы дшыҟаз. Ермолаи Миха џьара дишьҭит. Уи дахьдәықәиҵаз, Миха ихьыз убоит.
– Чагә, иуҳәо еилкаам.
– Уаҳа акгьы сызуаҳәаӡом, – Чагә дшәон Миха иԥҳәыс дыҭҵаауа дыхҭаркыр ҳәа. Уи лыҭҵаара зҭахымхоз лара дҭадырхаргьы алшон. – Саргьы исзымдыруа рацәоуп, аха Ермолаи инапы шҟьашьу здыруеит.
– Исаҳәа даҽа зҵаара заҵәык аҭак: иарбан усыз Миха Ермолаи иҿы дызханеиз?
– Миха ицәыӡыз аҽы дашьҭан. Убри азакәзар ҟалап
– Уи зӡази Ермолаии ирзеилази?
– Уи аҩбатәи зҵаароуп. Аха иуасҳәап уигьы: Миха сара исеиҳәахьан Иналаа рыгәра шимгоз.
Никәа инапсыргәыҵа илахь инықәишьын, игылаз ҟәардәк днықәтәеит. Иааигәалашәеит Асҭамыр иҿы аишәа иҩахыҵыз аамсҭацәақәак, Ермолаи дахьрацәажәоз, дара ргәы шалаҟаз.
«Ирҳәоз здыруадашь?.. Иабаҟоу, урҭ руаӡәк рыжәла ибзианы дахцәажәомызт… Аха уи уа дрыдгылазу? Исгәалашәомеи… Дрыдгылаӡамызт ҳәа сыҟоуп. Убри аӡбахә рымазар усҟангьы?»
Никәа ихы лаикәаҽит. Ари аус аҵыхәанӡа иҭиҵаартә, дымчыдан.
– Уара акгьы ухараӡам, – аҽҳәа дыҽхәаԥшуа, ихы ҩышьҭихит Никәа. – Ара уҟазарц абанӡаулшои? Узцәырымҵуеи алада?
– Акгьы шысхарам еилызкаауада? Ҭевзаӡе душьит ҳәа ааигәоуп иансыдырҵаз, ма исхараз акы ыҟандаз. Ермолаи имшала сыгәра ргарц иҟам. Амала иара дсымхашьыр ҳәа сшәоит. Дызҿыуи? – Чагә Никәа дааидтәалеит.
– Дызҿыц, – Никәа иааҿаԥиҵәеит. Усҟан игәы иҭаз аӷьычра акәын.
Абырзенцәа аби аԥеи наҟ иныҩналеит, шәарҭа шыҟамыз анырба.
– Аменшевикцәа бзиарас иааргеи, уахь сзықәымлеижьҭеи? – Чагә азҵаара игәаӷьит.
– Лиашәынӡа адгьыл ҭадырцәырц рыҽдырхиеит.
– Закәытә мчузеи изықәгәыӷуа? – аҵәы налаҵа Чагә дааччеит.
– Бзыԥ аԥшаҳәаҿы аа-баталионк тәоуп, – Чагә ицәажәашьа Никәа ибз ааԥнартит.
– Рабџьар ӷәӷәазар акәхап? – иаҳаз «џьашьаны», ихы ааирҵысит.
– Урҭқәа зегьы сара срызҿлымҳамызт, – Никәа дҩагылеит. – Сара амҩа сықәлап. Уара, Чагә, угәы иҭеи? Иуҭахызар акгьы шухарам иахьаҭахыу иназыгӡап.
– Макьана уи амур ҟалап, – Чагәгьы дҩагылеит. – Амала сҭаацәа збароуп. Сан дшәаны дыҟоуп ҳәа саҳаит.
– Иуԥсыхәоузеи?
– Ацҳахьчацәа срымбакәа сызрывсыр, уаҩы сизкуамызт, Никәа. Усыцхраа! Ҩы-мшы, хы-мшы рышьҭахь адырҩегь сааскьоугап, аԥсҭа сшәарҭамкәа сааҭалартә.
– Уҽырхиа нас.
Ҩа-ха, ҩы-мшы Чагә аҩны дыҟан ҳәа акәын Никәа ишидыруаз. Уи аамҭа ихы иархәаны, Алшәынды ҷкәын Степан диԥшааит. Зыгәра игоз Барганџьиа Кәынта диҿцәажәеит. Лӡаа Алықьса Агырба иҿы дыҟан. Иеиликааит ииҭахыз зегьы. Ахы-мшы рзы, Чагә аҩны ддәылҵаанӡа, Даҭикәа дааиԥхьан, бӷьыцк, абас урысшәала инанҵаны, инаииркит:
инаҵишьит.
– Уаҵәыҵәҟьа Пивнева Мариа дыԥшааны исызлуҭароуп, – Чагә Даҭикәа диацәажәеит.
– Унаскьазгап, – Даҭикәа абӷьыц иҵәахуан.
– Иаҭахӡам. Никәа апост савигоит.
Аԥсҭа дҭаланы, Антон Зимопуло иҩны даннеи, уи иаб имацара амца дадтәалан.
– Уаама? – абырг дҩагылеит.
– Утәаз, – Чагәгьы днатәеит. – Сааиндаз ҳәа сыццакуан. Жәаха иеибаҳҳәоз намгӡаӡакәа иаҳцәынхеит, Никәа данҳахҭықәгыла. Иҟарҵози нас ара алазцәа.
– Рҽырҵәахуан.
– Ҭевзаӡе дызшьыз урҭ роуп ҳәа уазҳәада?
– Уахык ианааи, «ҳҭыԥ ҳамԥшаар ҟалом» иҳәеит Риза Бибин-оӷлы. Уи игәы иалан Чагә Ашьхаруа дахьҭаркыз. Акакьи уи доурышьҭыртә диацәажәахьазаарын, аха Ҭевзаӡе иуамызт ҳәа сыҟоуп. Риза Бибин-оӷлы иуаа има данца, ҩы-мшгьы мҵыцкәа, исаҳаит Ҭевзаӡе дыршьит ҳәа. Нас иҟалаз аузымдырхуаз. Риза еснагь Ҭевзаӡе иԥҳәыс дылхыҽхәалон.
– Уи дабеидыруаз?
– Ус акгьы сызуаҳәом, аха лара лхаҵа уамак дылҭахымызт ҳәа сыҟоуп.
– Урҭқәа зегьы Ашьхаруа идыруамашь? – Чагә даазҿлымҳахеит.
Изымдыруазар ҟалап. Сгәанала, алазцәа Ашьхаруа изыҟарҵоз даԥсамхеит. Антон усшәа дцәажәоит.
– Уи иашоуп. Риза уаҳа узимацәажәаӡеи?
– Убасҟан, данца ашьҭахь, дсымбаӡеит. Дахьыҟоу сыздыруам. –  Уара, ас уҽеилаҳәа, узгылоузеи? Уҽеилых!
– Сҭыԥ сыԥсахроуп, – иҳәеит Чагә. – Никәа џьара ак имхаҳәар ҳәа сшәоит. Даҽа џьоукы рахь сугароуп, агәхьаа уасыргоит аха.
Адырҩаҽны, аҭаҭын шьҭаҵарҭаҿ лусура далганы, аҩны данааи, Мариа Даҭикәа длызԥшын.
– Чагә иҟнытә, – иара абӷьыц аацәыригеит.
Лара, уи дшаԥхьаз еиԥш, дҵааит:
– Шәааигәара асалдаҭ рацәоума?
– Усҟак уажәраанӡа исымбацызт. Лӡаанӡа еиҳагьы ирацәоуп рҳәоит.
– Аҽыуаа?
– Ҳзааигәа ақыҭақәа ирылаҵәеит.
– Абзарбзанқәа убахьазар?
– Аџьаԥхәны иҟазар ҳәа сгәы азҩоит, ус акыр шәаҳахьазар.
– Иеибаҳҳәаз аӡәгьы иоумҳәан. Чагә дшубалак сысалам иҭа.
Даҭикәа дшындәылҵыз еиԥшҵәҟьа, Мариа лҽааиҭалкын, шьапыла амҩа днанылеит. Сааҭбжак мҵыцкәан, Павличев Аким Иван-иԥа иҩны лаҟә хәыҷы дныҩналеит.
– Аким Иван-иԥа, Чагә иааицҳауеит, ҳҩызцәа ирзаҳацҳарц: Бзыԥ аԥшаҳәаҿы ақырҭқәа иеизыргеит аруаа рбаталионқәа ааба, аҽыуаа рдивизионк, насгьы агвардиаа рбатареиақәа ԥшьба.
Акакьи имҩаԥигоз еилатәарак аҿы, зегьы адырҩегь ргәы рҽаниҵеит, Алшәынды Кәыкә иԥа Чагә ишьҭа ахьырзымԥшаацыз игәы иаланы. Уи иӡбахә ааигәа имҳәацызт, аха ихаҭагьы џьоукы ддырцыхцыхуазар акәхарын. Ауада анааҭадырцәы, Никәа дахьтәаз дҩагылеит, адәылҵра иҽазымкӡакәа.
– Акыр уҭахыума? – Акакьи дҵааит.
– Акакьи, Чагә изкны суацәажәар сҭахыуп. Уи даҳцәыбналеит, аха, сара сахьахәаԥшуа, акгьы ихарамшәа збоит.
– Ихарамзар иҽаҳцәиҵәахрымызт.
– Зыҟны аус имоу дибоит ауп ихьыз.
– Угәы ишԥаанаго: ихарамзаргьы абольшевик марҵеи дҳариашарыма?
– Ус имамзар, дызҳмыриашари?
– Дааисуа мацара, Ермолаи аҟамчы даиргеит, ус шԥаимам?
Никәа идырит Акакьи ажәацыԥхьаӡа иааиҳәоз аполитикатә хықәкы шамаз. Уаҳа уи иацәажәара ицәымӷны, днахынҳәит. Аотриадҷыдаа ргәарԥ ихы изҭамкуа, амҩахь дынкылсит. Дзусҭазаалак дзацәажәашаз ҳәа игәы здикылашаз уаҩы данимба, иусурагьы, ихгьы, зегьы ицәымӷны, ашьшьыҳәа ацҳахь иҿынеихеит.
Нырцә дшынаӡазҵәҟьа, иџьмақәа дрыҵаҟьо, Бедраҟ длыбаауан. Уажәшьҭа уи ишьклаԥшуамызт. Иҩны рближьҭеи, уск иалаҟаз иакәны
дырԥхьаӡомызт. Ауаа дахьырбоз ирахә ракәын дызҿыз. Амала аменшевикцәа уажәгьы ҿҭыӡәӡәаала драцәажәон, Никәа ус игәы нирхарц дшаламгацызгьы.
– Уара, Никәа, – уажәеиԥш арԥыс ари ахаҵа иблақәа иара иахь ирымаз ацәымӷра рхимбаалацызт, – «ажәлар рзы ҳхы хаҳҵәоит» ҳәа, дықәгылоуп у-Акакьи. Нас абри аӷьычра иҟалаз уаҳа ԥсыхәак шәзазымуи? Уажәраанӡа, уаҳа иамургьы, шьныфарак ҟаҳамҵалози, аӷьычцәа убри ала иаҳмыршәалози.
– Изцәырӡада? – Никәа иаразнак Хәымҷа лакәын ихы иааҭашәаз.
– Иаха ҩ-шьтәак сбора иааҭыга иргеит.
«Уамашәа иубаша, – Никәа игәы дҭахәыцуан, – ҽык ыӡит ҳәа, шамахамзар, уаҩы иҳәом иаазқәылаз. Зжьы узыфо ԥстәуп ирӡо».
– Зыгәра узымгода?
– Абри иоуп ҳәа аӡәы игәнаҳа сықәысҵар сҭахым, аха ҳарахә ркәац иаҳцәырацәахаз адуханқәа рҿоуп ҳәа сыҟоуп иахьырфо. Р-р-р-реит! – Бедраҟ иџьмақәа днарыҵаҟьеит.
Никәа дыццакны Хәымҷараа рынхарҭа днавсит, илақәа шаҟьо изышьҭаз аԥҳәызба илаԥш дааҵашәозар ҳәа дгәыӷны. Лара џьаргьы дыҟамызт. Никәа уажәшьҭа иҭахын иаахҵәаны ажәа лниҵар. Иааинырслашәа Ҭышькәа иԥсхәра рухьан. Уаантәи аҩныҟа длыбааит. Абарҵа дааҵалон еиԥш, абгахәыҷы абжьы иеиԥшшәа иааиаҳаз игәы ныҭнарыԥсааит. Аҽны шьыбжьон иахьаанагаз изымдыруа, аборахь иҿынеихеит. Уа абгахәыҷы ҭакыҵәҟьан, излахкааз иахыԥарц иагәыдԥало.
– Ари абаҟаз? – ауҭра иҭаз иаб наиқәҿиҭит.
– Акәтқәа ишрыҿцаауаз агәра сызгомызт, исыргылаз ашьацҳәа иаҿашәеит.
– Иоуумыжьын! Сара исҭахыуп, – игәы дааҭаччеит Никәа.
Ермолаи, Дарыҟәа иԥа инхарҭа дахылеижьҭеи, зцәа иҭазза иԥсылацәахаз Зинаҭ лыцә рхәа арахә ирылан. Аԥшәма ҿыц уи иахаиҵаз аҵәҵәа хәыҷы абжьы ҵарӡа ахара иуаҳауан. Ишнапышьцылаз идыруан Никәа.
Маф ашьтәашьразы ирхианы имаз иаҳәызба ццышә аакнихын, Никәа абна днылалеит. Адәҳәыԥш хәыҷы иқәхоз арахә ирылан Зинаҭ лыцә. «Саҭабымҵан, аха ибыдыбкылаз ауаҩы даҽакала ихы дшаласырԥшыша сыздыруам. Уажәшьҭа бырахә зтәу иара иами, мшәан…» Ацә днадгылан, аҵәҵәа аахыхны, аҩызцәа иаарылеицан, напыла абӷа днаснасуа, ашьшьыҳәа абна агәҭа днагәылс, Қардаа рынхарҭа ашьҭахь иааицеит. Никәа иаҳахьан арахә аӡәы имацара ишьыр шилшоз. Хаҳәык аашьҭихит. Ацә маҷк иаашәеит, аха аӡамҩа инапы нахьшьуа, иааирҭынчын, ичҳаны игәаӷьит: ишимчыз ахаҳә атәыҩақәа ирыбжьеикшеит. Ацә, ахы цқьа иазымҟьо, илеизҟәыҿит, абла ҭархынҳә, Никәа иаҳәызба ааҭиԥаан, арахә ахәда инаҵишьит. Ацәа аахиххьан еиԥш,фархьк иҟәшәарц иаалалаз Маф иԥа дааихагылеит.
– Узҿуи, уара?! – аб дгачамкуан.
– Умбои сызҿу: ажәытәуаа шәыхьӡрацашьа сгәаԥхеит.
– Изтәыда? – Маф иԥа ииҳәақәоз иаҳаӡомызт.
– Ермолаи.
– Мыч маҷк змаз уишьҭалеитеи.
Маф, иԥа дицхраан, акәац еиҿырхит, аҩныҟа иҩаргеит.
– Аԥхын мышха ари ԥхасҭахоит умҳәозаор, – Маф иԥа иахь даахьаҳәит.
– Уажәыҵәҟьа сцоит Ермолаи идухан ахь, аџьыка имысхәҳап.
– «Уцә зӡеит, аџьыкагьы сыҭа» ҳәа, уизнеиуама? – Маф дагьаашәеит.
– Ус акы сыҽԥникылааит, нас иаргьы саргьы ҳаибабахп.
Никәа ҽыла агәарԥ дынҭыҵит. Сааҭк ашьҭахь, ааҵәак абжа аџьыкхыш иманы, даакылсит.
Аби аԥеи аухантәарак акәац рҵаауан, идырԥшшарцгьы ашәымкьаҭ ду иқәҵаны, амца ҩаҵарҵеит. Ашьыжьымҭан, Ермолаи данааи, акәац алҩа ахылбыбы икнаҳан.
– Шәыцәҟата иахьи зышәҳәаз?! – иара дҵаауан.
– Исырхәан, уанаџьалбеит, – иҳәеит Маф, Никәа ишиабжьеигахьаз еиԥш, – ҿымҭ-ԥсымшьа ахкаара иҭан. Иацы аанда иахыԥарц иалаган, аҵәҩан иахаҳаит иахьырхәаҵәҟьаз. Иахьшаз ауп умбои. Ирыцҳасшьеит. Аха аџьал акәын умбои. Улеи аҩныҟа, акәац ҳамоуп, ҵәыцақәак ҳкып.
Никәа ажьҵаа иӡын, адухан аҿы иеицәамкәа, ихааӡа Ермолаи иааимҵаиргылеит. Ԥшьба-хәба ҵәыца аныржә, Ермолаи ус иҳәеит:
– Сыцә бзиахә сцәыӡит, Маф.
– Ҟоҳ, иуҳәо закәи?! – «иааџьеишьеит» аԥшәма. – Аӷьычрақәа даара ирацәахеит удыруоу.
– Иҟамло егьыҟам ҳәа сгәыӷшәа саақәлеит, аха шәара ус шысзыжәымуаз здыруан. Амала аҵхагә нахыс абна сылан, сыцә сзымԥшааит. Ҳара ҳгәаӷ зкшәа иҟоу Бедраҟ иоуп, аха уигьы агьимгеит. Иахьа сеиҭашьҭалароуп. Маф, акәац шуҵаазгьы исурхәҳауазар изгоит. Цәгьала исгәаԥхеит.
– Акрыздыруоу, – Маф Никәа днаиҿаԥшит. Уи дақәшаҳаҭхарц ихы аниирба, аԥшәма ҿааиҭит: – Никәа, иҟаҳҵари?
– Ԥыҭк иаҳҭап, ахә бзианы иҳаиҭозар. Ҳаргьы ҟәрышьқәак ҳаур изыхҭнаҳҵаша ҳмоур ҳәа ушәоу, – Никәа зымҩа дынхьаҳәит. – Амала зегьыҵәҟьа ҳзыҭиуам. Цыфала ҳаӷәӷәам.
– Ус акәзар, уҽы сыҭа, адухан ахь изгап. Нас сыцә сашьҭалароуп, уи ус исцәыӡыр ҟалаӡом. Саҳәшьаԥа даан, шьтәак ҳшьын, ҳгәылацәеи ҳареи ҳшеилатәаз, аҵхагәҭанынӡа сзашьҭамлеит.
Никәа ааҵәақәа ҩба рызна кәацла ирҭәын, иҽы инақәиҵеит.
– Усҭ аԥарақәа, – Ермолаи ақьаад ԥара ԥхьаӡаны инаирххеит. – Сыцә ауп сгәы иалоу, – аҽы днаԥхьагылан, агәарԥ дынҭыҵит. – Никәа, – даахьаҳәит иара, – Ҭышькәа рыцҳа иԥҳа дзеиԥшроузеишь?
Арԥыс амца наигәыҵалан, деилнархуан.
– Узлызҵааи? – мчыла иҽирҭынчуан иара.
– Даалыцхраарц Зинаҭ иаха даалган, аҩгьы ҳзылнаҳауан. Сара исҭахым, аха Давид дигәаԥхеит. Ешьагьы длымам, дылхалыртәар
ҟалоит, аха иара ипланқәа даҽакӡан, илылихыузеи ани. Иаха дагьынскьеигеит, аха… – иҿынеихеит, ииӡашаз имазшәа.
Никәа, ибла ашәшьы хыланы, Ермолаи дишьклаԥшуан. Ашьҭахь даахынҳәит. Ашәшьырҵаҿ арымӡ днықәтәеит.
«Иеигәылацәоуп ҳәа гәҩарас дшырымкуаз дырны, дрыцәӷьычуан. Уажәы Хәымҷа наплыларкуеит, алақәа. Ермолаи ауаа имоуп, рнапала амаҭ икуеит. Урҭ урхаҩаргьы иара ихьӡ адырбаӡом. Сара исылшагәышьозеи… Уажәы Хәымҷа дысцәыргоит, аха…»
Агәрамгара ааизцәырҵит, иаха Давид Хәымҷа дшынаскьеигаз анааихҭашәа. Уи аӡӷаб лахь имаз абзиабара ацәымӷрахь ахы археит. Амала ҩныҵҟала дызҭынчхомызт. Изыфарҭынхаз ажәабжь деилаԥыххаа дықәнаҵан, уа дықәиан, Ермолаи дхынҳәаанӡа.
– Давид дабанӡауҭазаауеи? – Никәа дҵааит, уи аӷәра ааимхны.
– Уаха дцоит. Ирхәҭа аҳәааҿы итәоуп, иахьынӡаиҭахыу даузыжьуада.
Никәа, маҷк ихәда ааԥдыртызшәа, аҳауа лагаҩагара ааизымариахеит. Ермолаи дышцазҵәҟьа, иҽы ааҭеигалан, аҭыԥ иқәҵаны, хәыҷык дааԥшит. Аҵәҵәа аацәыриган, абораҿ иҭакыз абгахәыҷы ахәда инахеиҵеит. Ашьапхыц дцәырымкәкәырц, ихы гәаҭо, агыгшәыг маҷ аашьҭихын, абнарахь иҿынеихеит. Акыр данынаскьа, абгахәыҷы аҿаԥа ааҿихын, ахы инақәиҭитәит. Иахаз аҵәҵәа абжьы гацыԥхьаӡа, уи еиҳа-еиҳа агәы ҭӡыӡаауан. Ахы ахьхәыҵанаҵарыз азымдыруа, абжь ҵары аҽацәнагарц, иҩуан, иҩуан. Никәа ас ҟаиҵарц иӡбахьан азы даҿын акәымзар, уажәшьҭа иара зегьы изеиԥшын. Агәрамгара деимарххо даман. Аҵыхәтәан даҽа знык лбара даҳәон, аха Давид иаха лара дахьынаскьеигаз игәхьаан, даҽа знык урҭ реибабара ицәымӷны, Ҭышькәа рыцҳа инышәынҭра ихы ақәк, Никәа иҿынеихеит. Аԥсхәра руаанӡа ҿыц даннеи, даадәылҵит Машьа. Уи длышьҭан Хәымҷа. Рҩыҷьегь илҽыжәҵыз аруаҩ аԥсшәа иарҳәеит. Дҿаԥхаҿччо иара ак реиҳәон. Дук дрыдымхалацәакәан, дцеит иара. Уи данынаскьа, Машьа даӷьны Хәымҷа ак лалҳәон, аха егьи уи илҳәоз уамак иллырҳауамызт.
Никәа игәы ҭаԥсны даахынҳәит, уаҳа арахь ақәлара аҵыхәтәа ԥиҵәарц ӡбаны.
Ахараӡа игон, даҽа зны иеиԥшымкәа, аҵәҵәабжьы ҵарӡа.
Арԥыс хәымҽхантәи Амра ацеишьа изычҳауамызт.
Аҵәҵәабжьы ааигәахон.
Ашәшьырҵа дныҵалеит. Акраамҭа дтәан. Аҵәҵәабжьы ааигәаӡа игеит. Никәа уи агәхьаа имамызт. Уи абжьы анааҿаԥҵәа, ацәа даалҵызшәа, иахьрыз ҳәа дхәыцуа, уамашәа ибеит. Дҩагылан, дмеидагәеидаха ааигәа иахьиаҳауаз иҿынеихеит.
– Ах, аԥсцәаҳа ургааит! – наҟтәирахь ала иааиуаз Ермолаи, ихәжәаны иԥсыз абгахәыҷы, аԥынҵа ашьа кылжж иахьышьҭаз, днахагылеит.
Асҵәҟьа ахьрын ҳәа згәы иҭамшәоз Никәагьы даацәырҵит.
– Сыҵәҵәоуп абри иахоу, – Ермолаи абгахәыҷы иахаз аахихит, – абас ишԥаҟалеи, Никәа, аа? Сыцә ауп ҳәа сшашьҭаз, саргьы сыхәжәахьан.
– Сгәанала, ари абгахәыҷы уцә аҵыхәахьала афара иналаган, иафо, иафо, иафо ахәдаҿ ианнеи, уи иахаз аҵәҵәа иара ахәда иахашәеит.
– Усхыччома, уара? – амалагьы еицрашәахьаз Ермолаи дӷыӷкуан. – Аӡәы ччархәс сиԥхьаӡеит аха… – изҭаҷкәымкгьы ааираҵәеит.
– Уара еснагь уӷьычуан, аӡәы заҵәык ччархәс уикызар, уамак ҟамлеит, – Никәа ииҳәоз аҭакԥхықәра аиҭап ҳәа дазхәыцӡомызт.
– Изакәи, уара?! – Ермолаи дыҭҟәацуан, Никәа днаидххылеит.
– Иуаҳаз.
Ермолаи Никәа ихәцә ахь инапы мҩаниҵеит. Егьи дахьылкаҳаз дааилккан, дҩеихеит, аха иаӷа дышьҭагәа дикхьан. Дихәыруан. Иԥсы изҭымкаауа, цәгьала дшыԥсуаз дагьаазхәыцт. Аҵыхәтәантәи имчқәа ааизиган, Никәа икарахахьаз Ермолаи дааирҳәит, аха уи арԥыс ихәцә далаԥс ишикыц икын. Адырҩегь иҽааизиган, Ермолаи инапқәа ихәда цәгьала иаамихит, ақәыџьма акәац анаҿырхуа еиԥш. Нас иҭаҷкәым раҵәа, ицламҳәа дыҵасит. Еромолаи ибла ацыԥхь ныҵыдыдит. Уи, инапқәа игәаҿы иааидыԥсаланы, днаиқәтәеит.
– Издыруеит, Ермолаи, издыруеит уара ушӷьычуаз, узыцәӷьычуаз, – иԥсы еихәлахо Никәа дцәажәон. – Санашьҭала знапала иҟоуҵозгьы сыԥшаауеит. Ажәлар уқәысҵоит, идырны иумаз. Унапала Миха дышҭахаз ианаацәыҵырх, Хышаа уршьуеит, идырны иумаз. Уаҵәы ашьыжь уцаны Акакьи уиҳәа, Чагә ишьклаԥшра ҳаҟәихырц. Сара ишудысҵаз умырзан. Акәымзар уара узы агьыҟам. Сара сзын уажәшьҭа зегьакоуп: сыԥсаанӡа ҳәа ҿҳәарас исыҭаны сбаандаҩыртәыргьы, усԥырысхуеит.
Никәа, Ермолаи днеихыҵын, уаҳа дхьамԥшӡакәа, дцеит.
Ҽнак иаалырҟьаны Акакьи Никәа дизҵааит:
– Кәыкә иҷкәын мыжда дахьыҟоу удыруама?
– Сара иаҳа изхаздырри? – дҵааит Никәа аҭакс.
– Иҭаацәа аӡәы изымдыркәа дыҟам уи дахьыҟоу. Дцәырҵыртә ираҳәа. Уаҩы шәизкылымԥшын, шьҭа иазхоуп. Амала иакәым уск иҽалеимгалартә иаҳәа данубалак. Ҳаҷкәынцәа роуми, иҳацәҭамхартә, аҭагылазаашьа ианышәартә иҟаҳҵароуп.
Гәрамгарҭас диоумашь ҳәа ихы дазҵаауа, Никәа дындәылҵын, Антон Зимопуло диԥшааит, Акакьии иареи еибырҳәаз илымҳа иҭишьырц.
Дук мырҵыкәа, Чагә аҩныҟа дхынҳәит.
Никәа иԥсы даҽакала иааивигазшәа игәы иабон, уск аиаша мҩа иахьизықәҵаз азы. Аха уи уажәыҵәҟьа уахгьы-ҽынгьы игәы иҭаз Хәымҷа лакәын. Давиди лареи еидибалазижьҭеи, Никәа лымԥан
дықәымлацызт. Хара-хара даныналхьыԥшуаз, лылаԥш дыҵашәар иҭахымызт. Ҭагалан мшык аҽны Давид ианшьа иҿы деиҭаан дыҟан. Иныҵыҩ-ааҵаҩшәа излаиаҳақәаз рыла, Зинаҭ длыцхраарц деиҭанарыԥхьеит Хәымҷа. «Лгамбзиара» иаҵганы, уахь дшымнеизгьы, Давид данцашаз Хәымҷа дибахт дынкыдгыланы.
«Зинаҭ лахь дызхамнеишаз аҿыҵга лыԥшааит, аха дышԥаныҟәарыз аӡӷаб, днеирц лҭахызаргьы?» Ас еиԥш иҟаз азҵаара аҭак усгьы ихиан.
Ччаԥшьк зҿықәмыз арԥыс деимахәла ақыҭа далан, Акакьи идҵақџәа нагӡо. Никәа игәаԥхомызт ақырҭқәа рҟазшьақәа, еиҳараӡак аилахәҳахәҭра иҟаз аԥсҭазаара игәы ацәканажьуан. Ааигәа-сигәа аӷьычрақәа рыӡбахә уамак ишумаҳауазгьы, Ермолаи идухани Хыгә икрыфарҭеи кәац рыгӡамызт. Асҭамыр иҭаҭын шеиҭаирсыц еиҭаирсуан.
Аотриад ҷыдаа ирымаз еилатәарак аҿы Акакьи ус иҳәеит:
– Аҟәа аполк бунтит. Абольшевикцәа рагьитациа ишалҵшәаз цәырҵит. Урҭ рагьитациа ақыҭаҿ игылоу архәҭа аҿынӡа иааирц ауеит. Зегьы шәгәы шәҽаныз. Зыгәра ҳзымго ауаа рызкылыԥшра рӷәӷәатәуп. Никәа, уара Алшәынба ҷкәын асалдаҭцәа дрыҿцаауазар еилукаароуп.
Хыгә Чыгәбари Чагә Ашьхаруеи, Акакьи дрыманы, Ермолаи идухан ахь рҽынархеит. Никәа инаиԥхьеит. Урҭ, аишәа ианылахатәа, иаагәарҭеит рнаҩс итәаз Агырба Уасили Алшәындба Чагәи шракәыз.
– Абольшевикцәа шәҽеизыжәгахт, – иҳәеит Хыгә. – Ага бӷьыци ашьха бӷьыци еиқәшәоит.
– Ҳара ҳбольшевизм аӡбахә аҳәара азин ҳамырххьеит, – Уасил ибла ҵарҟәыҿны иеидтәалаз рыԥшь-ҩык инарыхижьит, нас инаҵишьит: – Адемократцәа.
Ермолаи дааин, Акакьии Хыгәи рыбжьарашәа даагылеит, урҭ ирҭахыз азы днарацәажәарц.
– Уара, адухан аԥшәма, – Уасил уи наиқәҿиҭит, – ара ҳтәоуижьҭеи, ҳумбаӡои? Аранӡа уаҳзааишь!
– Ҳаҭыр зқәу ауаа ахьаҳзааиз умбаӡои? – егьи даахьаҳәшәа ҟаиҵеит.
– Ҳара ҳаума нас иҳаҭырдоу?
Ермолаи дзыдгылаз ажәақәак нареиҳәан, имаҵуҩы иахь днеин, ирзааигашаз илымҳа инҭишьит. Егьи ачыс има дшааиуаз, адухан аҵықь-аҵықь ҳәа ахысбжьы анааҩнахәаҽ, исаан лаимпыҵшәан, ианыз изызнеигоз раԥхьа адашьма инықәҳаит. Акакьи идтәалаз ҩаҵибарҟьаанӡа, Ермолаи, зтапанча аҭра иҭазҵоз Уасил днеихаххит:
– Иуҭахыузеи, ухаҵкы?
Уасил, уи дихәамԥшӡакәа, ҩ-нацәак наиирбеит:
– Ҩ-баҭлыкак аԥсуа ҩы!
– Уажәыҵәҟьа!
Ермолаи имаҵуҩы ари ииҭахыз изааигеит.
– Уасил, – ҿааиҭит Акакьи. – Абџьар аныҟәгара азин умоу?
– Исымоуп. Иуҭахызар иусырбап?
– Иаҭахӡам.
Акакьи даныҩагыла, егьырҭгьы ишьҭаланы индәылҵит.
– Рыуаа ҳакәдыршар? – Алшәынды ҷкәын иҭахымызт араҟа Уасил гәыбӷан ирҭар.
– Ус еиԥш акгьы рҽазыркуам. Ааигәоуп саноурыжьыз, уажәы сызхаркра ҵаҵӷәык рымам.
– Чагәгьы дҳацәцеит. Агәра згодаз.
– Ԥуҭк аџьыка зцумфаз дузеилкаауам рҳәеит. Аха, – нас ибжьы ҩаҳареикит Уасил, Ермолаи иаҳартә, – ажәлар шәаны иҟоуп, аҟаԥшьқәа ирыдгылашазгьы уажәшьҭа уаҩы дузыԥшаауам.
Рҩыџьегь ҩагылеит.
– Схатә уск азы Гагранӡа сцароуп, абзиараз, – ианындәылҵ Уасил имацара иҿынеихеит. Алшәынды ҷкәын ишибоз, Ашьхаруа Чагә, аменшевикцәа ркомиссариат дааҩныҵны, Уасил днаихьӡеит.
Ашьхаруа дахьаадәылҵыз аҟнытә џьоукы рылаԥш иныруа, Алшәынды ҷкәын аҩныҟа иҿынеихеит, ихьӡнылеи Уасили реиццашьа игәамԥхакәа: «Изакәызеи, зегь ахәа рфазшәа ишԥаҟоу? Гаграа срызцар цәгьамызт, ма Степан дызбандаз…»
Уи агәарбжьара данаҵәах, Акакьи, Хыгәи, Никәеи, амаӡаныҟәгаҩ Мелаӡе Гьаргьи ицны, амҩахь даацәырҵит.
– Уи иҵыхәа ҳкыхп, – иҳәеит Хыгә.
Убри аамҭаз амҩаду ала афаетон рзааигәахон.
– Никәа, арҭ зусқәоу гәаҭи, – Акакьи инаидиҵеит.
Никәа афаетон ааникылеит:
– Шәышәҟәқәа сшәырба!
Афаетонхьча ишәҟәқәа шгәеиҭоз, Акакьи ибжьы аагеит:
– Цқьа дгәаҭа! Иудыруеи имҩасуа зусҭцәоу.
Никәа дицхыраарц, Гьаргь иҿааихеит. Урҭ афаетонхьча дааимырдеит. Нас даамсҭашәаха афаетон иҭатәаз аԥҳәыс еиқәа иналҿаԥшит.
– Ари шәеиҳабы ацәажәашьа изымдырӡои? – лҳәеит лара урысшәала, аԥсшәа шеилылкааз удырратә.
Никәа уи лпаспорт днахәаԥшит: «Зеинаб Чичуа».
– Илҳәа закәи? – Акакьи дҵаауан.
– Шәара ацәажәашьа шәзымдырӡои сҳәеит, – Зеинаб лхы афаетон иааҭлырҳәҳәеит, дшеибыҭаз ахьырымбоз рыҽԥнылҳәалозшәа.
– Доушәышьҭ, уара. – Хыгә ҿааиҭит, – дзусҭоу шәымбаӡои – жәла дук лоуп.
Афаетон аҿынанахеит.
– Ицо-иаауа реимдара рӷәӷәатәуп, – иҳәеит Акакьи.
Афаетон, хԥаҟа верс ианыласкьа, ауахәама злаҭакыз аанда иавагылаз аџь аԥхьа иаангылеит.
– Ирласны ухынҳәы, – афаетонхьча инаидылҵан, аҳкәажәԥҳәыс длыбааит.
Нымҩахыҵ игылаз аҩны ахь лҿаныналха, аԥшәма даалԥылеит.
– Ҳҩыза иҿынтә сааит, – лҳәеит лара.
– Блеи арахь, – Ашьхаруа Чагә аԥҳәыс ҿа аҩныҟа длеигеит.
Урҭ шыныҩналазҵәҟьа, ахәшҭаараҿы зыҽзырԥхоз Уасил аҳкәажә дҩалхаҵгылеит:
– Зеинаб Чичуа?
– Ашьхаруа шәыуа дарбану? – лара дҵааит, ҩыџьа дрыниарын ҳәа дымгәыӷуазар акәхарын.
– Сара соуп, – Чагә уи лҿаԥхьа дааиасит. – Амала бзыцәшәо уаҩы дысҭам.
– Сара апрокламациақәа шәзаазгеит, Аҟәатәи аполкқәа руак абунтра зхароу абольшевикцәа роуп ҳәа аменшевикцәа игәарарҵаз шымцу зҳәо. Насгьы хшыҩ азышьҭуп абунт зыхҟьаз ар рҭагылазаашьа аҽеимра шакәу.
– Иабаҟоу? – Чагә иааџьеишьеит: Зеинаб акгьы лкӡамызт.
– Сымаҭәа иаҵаҵәахыуп, даҽа уаҭахк ахь снашәышьҭ.
Аԥҳәыс асурахьы амҩа Чагә иналирбеит. Уи уахь дахьынӡаҩназ, аԥшәма ԥҳәыс Кәакәала аишәа лырхиеит. Зеинаб данаахынҳәуаз, еиқәҵаны иҿалҳәаз ақьаадқәа ҩ-пачкак ыҟан. Ахацәа уи иналыдтәалан, акрылҿарҵеит. Иштәаз афаетон иаҵаҳәаз аҽы рышьҭабжь раҳаит. Зеинаб дмыԥшӡакәа дындәылԥеит. Чагә уи днаскьеиган, лымҩа дықәҵа, даахынҳәит.
– Зеинаб Чичуа лыхьӡыҵәҟьа Ҭамара Маҷавариани-Козмаа ауп, – иҳәеит Уасил. – Гәымшәак лоуп. Уажәшьҭа арҭ абӷьыцқәа шаны иззугаша уара иудыруеит, Чагә. Аус ӷәӷәа унапы иануп, ухы аагәаҭала. Аус злаҵәҟьоу – апрокламациақәа Лиашә итәоу ар рҿынӡа инаӡароуп. Уқыҭаҿ иҟоу архәҭа унапала ироуртә иҟаумҵан. Ироуааит, иаҳҳәап, Гагрантә.
– Уи зегьы еилкаауп.
– Саргьы сынхацәар акгьы иаԥсам, – Уасил дҩагылеит.
– Умшәан, Акакьми ихала сушьҭеиҵеит ҳәа уасымҳәеи.
– Ишԥаудиҵеи? – Уасил дцәыҵаччон.
– «Иареи уареи шәеимадан, – иҳәеит, – ихы-игәы уҭаланы, – иҳәеит, – акы узиҵдыраар цәгьам, – иҳәеит. – Акомиссариат аҿы ҳшыҟоу умырзан, акәымзар, угәра игаӡом», – ҳәагьы сгәы сҽаниҵеит.
Мчыбжьык ааҵхьан еиԥш, Акакьи иуаа ааизиган, амцаԥшь иҿатәаны, днарылаҵәааит:
– Ҭабатаӡе ирхәҭа абольшевизм еиҭарылалеит.
Никәа уажәы агәраганы дыҟан дзызкылԥшуаз Алшәынды ҷкәын уи шиусмыз. «Ус анакәха, уи уажәраанӡагьы ихырҟьацәара аҭахымызт.»
Асалдаҭцәа ргәынамӡара хыжжын, аизара шымҩаԥыргаз аниаҳа, Чагә алшәындба Степан ижьираҿ дааит.
– Издыруада даҽа даҽа большевикцәақәак уи аус мҩаԥыргазар, – иҳәеит Степан. – Апрокламациақәа урҭ ишрыладырҵәаз сыздырӡом. Ҳзықәгәыӷуаз ауаа аменшевикцәа аус рыцыруеит.
– Арахь, ҳара ҳаламырхәӡакәа, ари еиԥш аус мҩаԥызгарыдаз, аа?! – Чагә иџьеишьон. – Сара сҽыҵәахны сахьынӡыҟаз, абольшевикцәа даҽаӡәы дрыԥшаазар?
– Иҟоу удыруоу: уаҵәы ашьыбжьон ԥсшьара ҳасабла Гагра иахагылоу ахәы абнаҿ ҳаиқәшәарц ҳаҟоуп. Иеибызҳәоз рыда аӡәгьы днаҳамгарц ҳаилацәажәеит, аха уаала усыцны. Уара узы гәыбӷан сырҭарым.
Асы акыр иласкьаны ишьҭалеит ауха. Аҳауа ԥсырҳагаха ицқьан. Степани Чагәи еицны иҩеиуан, иркыз арҭмаҟ Кәыкә иҩы хәбаҟа литра ҭаргыланы.
– Асы ҳашьҭақәа анылашт, – Степан игәы иалан. – Аха аконспирациа бзиа азаҳхәыцит.
Еснагь зиаҵәара мыӡуаз ҵлақәак рыҵаҟа Криволапов Иван дыԥшын.
– Уажәыҵәҟьа дааиуеит Акимгьы, – иҳәан, уи имаз иарҭмаҟ аахиртит, арахарши аԥсыӡқәеи аацәыригарц.
– Абар иахьаауа, – Степан, Иван дицхраауа дыштәаз, алада иҩызцәа лаирԥшит.
Аким Иван-иԥа Павличев, х-ҩык арԥар наӡа ицны, даарыдгылеит.
– Уахьааз бзиоуп, – иҳәеит уи, Чагә днаидгылан. – Даҽа х-ҩык аарц иҟан, аха аӡәы дычмазаҩхеит, егьырҭ русурақәа рҿы инызкылашаз усқәак рзыҟалеит.
– Шәааикәшаны шәтәа! – нарабжьеигеит Иван.
Рыфатә-рыжәтә иаахыкәшан, хсмаҟәқәак инарықәтәеит, ацәаакыра рылымсырц.
– Шәызхеизаз алацәажәара шәалагаанӡа, – Чагә ҿааиҭит, ихы иаҳа зызирхашаз цқьа дизымдыркәа, – зҵаарак сымоуп. Асалдаҭцәа ҳқыҭаҿ апрокламациақәа рылазырҵәада? Даҽа хеилакык аус ауазар, Степангьы саргьы изаҳзымдыруеи?
– Аӡә иҟаиҵо аӡә изымдыруазар еиҳагьы иеиӷьуп: уи шәарҭам, – иҳәеит Аким.
– Уи аус мҩаԥысуан аокруг апартиатә еиҿкаара анапхгарала, иҟазҵазгьы иеилкаара уадаҩуп, – Аким ииҳәаз азымхоны иԥхьаӡеит Криволапов. – Издыруада уи аус мҩаԥызгаз дкалдахәаратәымзаргьы. Аус нагӡоуп – уи ауп аус злоу.
Чагә ҩныҵҟала Иван игәра уамак имгеит: арԥыс иеиликаауан ари аԥсыӡкҩы иҵегь шидыруаз.
– Иахьа ҳара ҳаззеизаз даҽа усуп, – иҳәеит Иван. – Ишәасҳәарц сҭахыуп, аҩызцәа, апринц Ольденбургски иаҳҭынра, заҟа амҽхак ҭбаау аҟара, аӡахәеи, амагнолиақәеи, адаԥеи, егьырҭ аҵиаа иаҵәареи, ашәҭқәеи ишырҵәахуа. Аԥсыӡкраз амшын ҳанхыло, иаабо аҳҭынра ақә маҷк ауп. Ашьха хаҳәра иаласоу ахыбра ду еснагь маӡак агәыҵаҵәахын.
Иахьагьы иамоуп амаӡа. Уаҟа иеиҿкаауп амшын Еиқәа ахақәиҭра акомитет. «Урыстәыла аиқәырхацәа» ҳәа рхы иазырҳәоит КОЧ анапхгара. Убырҭ зҿу аус еилыргатәуп иахьа, нас доусы напхгара заҳҭо агәыԥ аҿы ирзеиҭеиҳәароуп ари аҵакы. Уажәшьҭа ԥыҭк ааҵуеит ари азҵаара аҭҵаара ҳаҿуижьҭеи.
– Сара ибзианы иеилыскааит КОЧ аиҳабыра ԥыҭ-ҩык рбиографиақәа, – иҳәеит Павличев Аким. – Апролетарцәа рус рӡбар ҳәа ишәаны, Урыстәыла агәаҿынтә ибналаз аесерцәеи аменшевикцәеи роуп дара. Акомитет иахагылоу Керенски иполитика иадҳәалаз, Уфимсктәи адиректориа ахантәаҩыс иҟаз Самарин-Филиповски иоуп. Уи иарӷьа напы – аесер Воронович Николаи, Ольденбургски иеиҿикааз аҳауатә станциа еиҳабыс даман аԥыхьа. 1918 шықәсазы Ешбеи Лакобеи Шәача ацхыраараз ианлеи, ирҿагылаз Воронович иоуп иара абриҵәҟьа. КОЧ-аа ирҭахыуп амшын Еиқәа аҿтәи адемократиатә республика аԥырҵарц.
– Амшын Еиқәа агаҿа рнапаҿы ишԥааргои, асҟатәи амч рызҭода? – Степан дҵааит.
– Самарин-Филиповски, Воронович инапала иеиҿикаауеит апартизанцәа ротриадқәа, – иҳәеит Иван. – Уи аус рнападыркижьҭеи хәыҷык ҵуеит. Ҟәбантәи арада аконтрреволиуциатә напхгара ирацәажәаны, Ҟәбантә-Амшын Еиқәатә жәлар республика еиҿыркаарц рҭахыуп.
– «Ажәлар республика» ҳәа урҭ зҿу закәытә напхгарахои? – Чагә изымдыруаз руаӡә ҿааиҭит.
– КОЧ алызхыз амшын Еиқәа агуберниа акулакцәа реизара ауп, – уи иахь даахьаҳәит Аким. – Ҩы-мзы раԥхьа, ноиабр азы, уи аизара Гагра имҩаԥысит. Уажәшьҭа шәазхәыц закәытә жәлартә республикоу акулакцәа иаԥырҵарыз.
– Излеилыскааз ала, – иҳәеит Иван, аԥсуа рԥыс днаиҿаԥшын, – ааигәатәи акулакцәа рхаҭарнакс, Калдахәарантә дааит Хыгә Чыгәбар.
– КОЧ ахьеиҿкаау аменшевикцәа ртерриториаҿ ауп, – Чагә Иван иахь ихы наирхахт. – Қырҭтәылатәи адемократиатә республикеи Аԥсны жәлар р-Совети ишԥазыҟоу Филиповски иреспублика?
– Аԥсуа Совет ақырҭқәа ирҳәо изаҿагылом. Убранӡа Асовет нагоуп шьҭа. Урҭ рус уи ала иӡбоуп, – ари аус Чагә иеиликаарц даара иҭахын Иван Криволапов. – Аменшевикцәа ракәзар, урҭ «Урыстәыла аиқәырхацәа» рполитика иадгылеит. Избан акәзар Самарин-Филиповски иеиҿикаауа ареспублика ар шкәакәа ирҿагылоуп. Уаԥхьа игылоу иауми раԥхьатәи ааха зауа. Ар Ҟаԥшь ашкәакәақәа ириааиргьы, Воронович ир иаарҿагылоит, ақырҭқәа рҳәаа иаадгылаанӡа. Ақырҭқәа КОЧ ацхыраара арҭоит англыз бџьарла. Воронович цәеиндыхәгьы англыз френчла иҽеибиҭеит. Қарҭынтә даарышьҭит КОЧ акомиссар ҷыда Лео Рухаӡе. Уажәшьҭа Аԥсны жәлар р-Совет иалоу аԥсуаа рхықәкы – Деникин ицхыраарала, Аԥсны ахақәиҭра ҵабгалеит.
– Сгәанала, Иван, – иҳәеит Аким Павличев, – иеилкааупКОЧ аҵаки ахықәки.
– Уажәшьҭа иазгәаҳҭап ҳара ҳхықәкы, – аиҿцәажәара ааихишьыларц иӡбеит Иван, исааҭ днахәаԥшны. – Абри азҵаара иашаны ирызнагатәуп аусуцәеи анхацәеи, асалдаҭцәеи, ус еиԥш дҵак аӡәыр ишаашәоулак. Афронт ахь ицо иарбан бџьарзаалак азы, адырра ҳашәҭалароуп, ма Аким, ма сара. Ҳҩыџьегь уажәы Гагра ҳаҟоуп.Уи ала ҳалгап.
– Иааҳгаз баша инҳажьрым, – иҳәеит Степан, аҵәцақәа днарыхәаԥшны.
– Ҳус алҵшәазы! – Криволапов аҵәца аақәихын, егьырҭ ртәқәа инарыдикшалеит.
– Араха сышәҭ, аҩы даара ибзиоуп, аха сарыхьҭшьит, – иҳәеит Аким.
Уи имацара иакәмызт ахьҭа иакуаз, рызынтәык араха ржәит, даҽа ҩба-ҩба ҵәыца аԥсуа ҩы нашьҭаҵаны.
– Уажәшьҭа иазхоуп, аҩызцәа, – Иван днарылабжьеит, амҩахь иржәыз ишакәымыз иамырцәажәарц.
Рҽааидкыланы рҿанынарха, Криволапов, Чагә иҭаацәара дрызҵаауа, дынирхеит, егьырҭ иеицыз ԥхьаҟа ицарц.
– Лымҳаҭасқәак ҳауит, Чагә, – иҳәеит иара, – аменшевикцәа Қырҭтәыла ашьақәыргыларатә еизарахь алхрақәа мҩаԥыргарц ргәы ишҭоу ала. Аус ӷәӷәа мҩаԥгатәхоит ақыҭаҿ.
– Сара исылшо азы схы сеигӡом.
– Степан иҿынтә адырра уоуеит иҟаҵатәу азы. Уаанӡа уазҿлымҳаз акомиссариат ақыҭатә алхратә ҭыԥ ахантәаҩыс иалнахуа дарбану.
Ҵаҟа илеиуаз аӡәы даарԥылеит. Аказы дышрызҵаауаз убартә, даарыдыххылеит. Уи урҭ дҩадырԥшит Ивани Чагәи рахь. Ирласынгьы иҿааихеит.
– Аусураҿ аотриад ҷыдаа узҵаауан, Иван, – иҳәеит иара дшаарыдгылазҵәҟьа.
– Слаԥшықәырҵахт. Иҟасҵари, аа? Ҳамҭакы схы рцәысыхьчароуп. Аҩызцәа ираҳәа, Степан сицны, Калдахәараҟа сышцо.
Аӡын макьана ишмиасыцызгьы, сынтәа заа шыԥхарахоз убартә, Амра акраамҭа ихагьежьуа ианылҭалоз, Чагә изымчҳакәа дааны дназхагылаз Миха инышәынҭра дадгылан. Рҩыџьегь аус анеицыруаз аамҭа игәаларшәо, арԥыс днахынҳәын, аанда дынхыԥан, ашыцра днылсын, аӡиас ихықәгыла иԥшыз Иван иахь иҿынеихеит. Миха иҭархара аилкаа аҵыхәанӡа инаӡартә аамҭа ахьыҟамыз игәы иҵхон. Уи аус аҿы дшымчыдаз еилкааны акәын ҵыԥх аԥхынраз, Миха данҭахаз, ҟамчы ԥҵаҵа Ермолаи дызижәлазгьы.
– Амлагәырқәа рыкра аамҭа ааигәахаӡеит, – Иван арԥыс дааизхьаԥшит. – Аԥсыӡкра даара зҿлымҳара зуҭаша усуп.
– Ҳхынҳәып, – Чагә уи инаиабжьеигеит, – уаәшьҭа хәлоит.
Ҩы-шықәса раԥхьа Чагәи Кәынтеи златәаз Кьасыгә Қәҭарба ичарҭа инҭысын, шыцрала амҩахәасҭа ишаныз, ажьирахь рхы надырхеит.
– Алхрақәа рымҩаԥгара аиҵаҟьараз, – Иван иаацәыригеит рҩыџьегь зеиниаз аӡбахә, – ааԥхьара ҟанаҵеит апартиа Аҟәа аокруг акомитет. Иеиҿкаатәуп абоикот. Зегь раԥхьа, иугәалашәозар, унапы ианысҵахьан алхратә ҭыԥ ахантәаҩы деилукаарц.
– Қардба Никәеи Мелаӡе Гьаргьи ҩы-мшыҟа раԥхьа адухан аҿы саарықәшәан, снарыдтәалеит. Гьаргь, ус санибалак, ҳаҭыр сықәҵаны, акраамҭа дсацәажәалон. Уажәы Гәдоуҭанӡа сымцар ҟалом, Кәыча дсыԥхьеит ҳәа, дыццакит.
– Кәыча? Лука Картозиа иакәзар? Уи ауезд алхра комиссиа дахантәаҩуп.
– Ус акәхап. Уи Гьаргь диԥхьеит, избанзар Гьаргь иоуп ақыҭа алхра ҭыԥ знапы ианырҵаз.
– Чагә, убри уара угәра иго аҿынӡа днаугароуп. Нас иара иҿынтә иеилукаауеит абжьыҭира аус шцо.
Степан ижьира ианазааигәаха, инеидыҵаанӡа иааҭгылеит.
– Ҿыцк шаауаҳалак сара исоуҳәароуп. Абзиараз.
Иван, арԥыс инапы ааирӷәӷәан, амҩахь уаҩы дыҟамшәа аниба, ашыцра даалҵит, ажьира ихы ақәкны.
Уи дахьнеишаз даннеи, Чагә амҩаду днанылеит. Ишьҭахьҟа линеикак абжьы гон. Ианааивала иааҭгылеит.
– Чагә! – Гьаргь ибжьы аагеит.
«Зыцәгьа уҳәо ушә дышԥахгылоушь…» Чагә игәгьы неиҭаԥеит, ари ара дибарын ҳәа игәы иҽанымызт.
– Аказы суҳәар сҭахыуп.
– Исылшо усзар, – Чагә, игәырӷьара инымԥшырц, ҭынч алинеика днадгылеит.
– Алхрақәа ааигәахеит. Зегьы уск-уск рымоуп, Саха змада. Акомиссиа ҳәа џьоукы аҳарбеит ахьӡазы. Ахаша усызнеир, зегьы ҳархиарын.
– Уи акәзар – ус мариоуп.
– Сузыԥшуп.
Алинеика аҿынанахеит.
Ахаша аҽны Чагә заа акомиссариат ахь дкылымсит, уахь анеира ихаҭа дшахгәаҟуаз рзеилымкаарц.
– Иахьа сузыԥшижьҭеи, уабаҟаз? – Гьаргь дааццакит. – Иаҳа иҭбаау иарбан уадоу?
Акомиссариат зыҩназ х-уаҭахкны иеиҿкаан. Еиҳа иҭбааз акомиссар иҭыԥ акәын. Уаҟа иҩнагылаз зегьы даҽа џьара инарган, аишәа хәхәа азхаз инадыргылеит. Гьаргь ақьаадқәа пачкак нықәиҵеит.
– Асҟатәи бӷьыц зуҭахи? – Чагә дҵааит.
– Ареспубликаҿ иҟоу апартиатә еиҿкаарақәеи агәыԥқәеи рацәахеит умбои. Усҭи аменшевикцәа рбиуллитенқәа. Иԥхьаӡаны, иеиҿкааны иқәҵатәуп.
Чагә урҭ дахьынӡарҿыз, дцәыҵыԥшны Гьаргь дизыԥшуан, абольшевикцәа рыхьӡынҵа цәыригозар ҳәа. Иара иқьаадқәа аннықәиҵа, Гьаргь уи инаииркит ихаҭа ииԥхьаӡаз абиуллитенқәа:
– Анационал-демократцәа ртәгьы уа инаваҵа.
Нас Гьаргь иааирххеит даҽа бӷьыцқәак:
– Арҭ асоциал-револиуционерцәа иртәуп. Уи уахьынӡаҿу, сара анационал-социалистцәа ртәы сыԥхьаӡоит.
«Иабаҟоу абольшевикцәа?» – Чагә игәы ԥжәон.
– Арҭгьы абольшевикцәа роуп, – иҳәеит аҵыхәтәан Гьаргь.
Чагә аԥхӡы хьшәашәа илахь иаақәнаҭәеит. Инапқәа ҵысуан азы, ирлас иааимихын, иԥхьаӡаны, еиҳа еиҿкааны, инықәиҵеит.
Чагә зыӡбахә имаҳацыз гәыԥқәак рыхьӡынҵақәагьы Гьаргь иааирхиеит.
– Иҭабуп, Чагә, – иҳәеит иара. – Абас алхра аҽны угәылацәа зегьы ааирц нараҳәа. Уаҵәы алабаҟьацәа усгьы ирыласҵоит аха.
Зегьы днарылаԥшшәа ҟаиҵан Чагә, илаԥш абольшевикцәа рбиуллитенқәа инарыдырхаланы, дындәылҵит.
Ишаҭахыз еиԥшҵәҟьа абжьыҭира азирхиеит Гьаргь. Ишԥазыхиоушь Чагә иҩызцәа?
Чагә, амӡырха даназаигәаха, агәарԥ ахь ихы мырхакәа, ахҵысҭра дынхыԥан, абаҳча дныҵалеит. Уа иааихьан Иван Криволапови Степан Столиарови.
– Иҟоуи? – Степан дҵаауан.
– Алхраз зегьы хиоуп.
– Абольшевикцәа рыхьӡынҵа ыҟоума? – ихы ҩышьҭихит Иван.
– Иҟоуп. Ахьӡынҵа № 5.
– Гьаргь улаԥш дыҵоумыжьроуп, – иҳәеит Степан.
– Изла? – Чагә мҩақәҵагак иабжьгазар иҭахын.
– Излауала.
– Анхацәеи асалдаҭцәеи идырбатәуп аменшевикцәа иеиҿыркааз алхрақәа ҵакыс ирымоу, – Иван ихәыцра ныбжьеигалахт. – Иҳазҭых ччархә сахьак. Гәдоуҭа ашкол уанҭаз апап исахьа бзианы ишҭухыз ҳәа умыҽхәалози, аихамҩаҿ аус анууаз.
– Сазхәыцып, – Чагә дақәшаҳаҭхеит, уи илшарын ҳәа уамак дшақәымгәыӷуазгьы.
– Уазхәыц! – иҳәеит Степангьы. – Ваниа, ҳара ҳцалап.
Чагә, ахацәа наскьаганы данаахынҳә, ихаҭа изгәамҭаӡакәа, адҵа иоуз даашьҭнаԥааит. Зны аменшевик, аҽада лымҳа ихаргыланы, дибон; нас аҩсҭаа иеиԥш, иҵыхәа хәхәа Адгьыл иакәыршаны, иаԥхьа даацәырҵуан.
«Аменшевикцәа адухан аҿы ада џьаргьы ичаӡом, – арԥыс дхәыцуан. – Асалдаҭ еизганы аказармақәа ирыҵадыртәеит, Ирҿарҵо арахә иузрыҭом. Абарҭ зегьы сахьак аҿы излоуҳәари?»
Чагә, дыцәарц игәы ишҭамызгьы, илацәа нҭааит, аҵх агәахьы инеиуан еиԥш. Ашьыжьгьы заа дааԥшит. Асахьаз ихы иҭашәақәахьаз зегьы ааидихәыцлеит. Иблаҿ адырҩегь ихынҳәит аҩсҭаа иҵыхәа, Адгьыл
иакәыршаны. «Аҩсҭаа ԥшра аазхәаз ақәыџьмақәа!» Аччархә сахьа ихаҿы иҭиххьан. Дҩагылеит. Ашәындыҟәражә дынҭалан, данҵаҩызтәи иԥшҭәы карандашьқәа иԥшааит. Дмыԥшӡакәа афрынахь дцеит. Антон Зимопуло имихыз ақьаад жәпа еиларҳәны, Степан иҿы даакылсит.
– Иҟоуи? – дҵааит ажьи, иҟьашьыз инацәала иԥынҵа быӷуа.
– Ациркуль сҭахыуп. Изеиԥшразаалак.
Степан ициркуль ду Чагә инаииркит.
– Иеиӷьу сымам. Иуӡбеи?
– Зны иаҟсҵапи. Уаҵәауха сышәзыԥшуп.
Алшәынд Кәыкә ибаҳчаҿ Чагәи, Ивани, Степани аҵыхәтәанӡа ианеиқәшәоз, абжьыҭира аҿынӡа уахы заҵәык бжьан. Чагә урҭ ирзааиҵихит иеиларҳәны иааигаз ақьаад.
– Вот ҽто даа! – Иван игәырӷьара изымҵәахит. – Уԥшы, закәытә ҟыбаҩузеи ҳаамҭа иарӡуа!
Аҟәраан еиқәаҵәа еицырхашьшьы қәылара ицозшәа, аԥҭа еиқәарақәа ҽыҭҳа-ҽыҭҳа рҽеибарк, ажәҩан ргәыҵак иаахылт ашьыжь. Урҭ Амрагыларахь рхы хан. Никәа игәеиҭахьан Амраҭашәарахьтә иаауаз аԥҭа ажәҩан аныдрыцқьалак, амш шыбзиахоз.
Акакьи иахьа алхрақәа рҿы заа дзааӡомызт азы, Никәа диацәажәахьан, ашьыжь инаркны, акомиссиариат аҿы дыҟазаарц. Аӡәык-ҩыџьак иааихьаз анхацәа иаркыз аусҳәарҭа ашә иадеизала игылан. Урҭ зҿлымҳарыла акы ишахәаԥшуаз идырын, дыццакны иҿынеихеит. Анхацәа днарылалан, дырхыԥшны ашә иадҷаблаз ақьаад ду днахәаԥшит. Ԥшҭәы карандашьла ишәыз Адгьыл кәыпыл ахсаала уа ианын. Хыхьтәи арымарахьтәи акәакь аҿы аурыс хылԥа зхаз хаҵак дҭыхын. Ҵаҟатәи акәақь аҿы иеиқәаҵәа маҭәала иеилаҳәаны ианыз кьинто иахь уи инаирххон аҭырқәа ҳәызба. Адгьыл ахсаалаҿ зҵыхәтәа ԥҵәахьаз Урыстәыла аимпериа иалкааны иагәылаԥшуан. Қырҭтәыла аҭыԥ, акарпыжә шәызар рбарц иҭаԥырҟазшәа, х-кәақьҭакны иҭаԥҟан карандашь еиқәаҵәала. Уи ах-кәақьҭк аурыс хылԥа зхаз иаҳәызба аԥынҵа иахаркьакьан. Ҵаҟа ианыз кьинто иблақәа амца рхыҳәҳәыла, дгәырӷьаҵәа уи дахәаԥшуан. Урҭ аҩыџьагьы рыбжьара кьыԥхь нбанла ианын:
«Уара адгьыл уҭахыума?
Усҭ, ига!
Аҿаҵа шхәыҷугьы агаӡара рацәаӡаны
Иалаҟауҵарц улшоит.»
Урҭ зыгәхьаа иамгоз даҽа хаҵак, ахҭарԥа шкәакәа ихаҵаны, ахсаала ахьҭаԥҟаз хыхьтәи акәақьҭ ала, аарла дубон. Иаҳәа ццышә рхха икын, аҳәызба иахаркьакьаз х-кәақьҭк арымарахьтәи ахәҭак, ҟаԥшьыла ишәыз лҿахҵәа игарц.
Никәа, дызхәаԥшуаз иаҳәоз цқьа иеиликаарц, ашә дазааскьеит. Игәы дынҭаччеит азныказ, аха ари Акакьи ибар, иҟалашаз даазхәыцит. Анхацәа ишырбоз изкыдымхит. Уи даҽа мчыкгьы дыннакылон: ара ианыз зегьы ирбарц иҭахын.
Аплакат ианыз шырзеилымкаауазгьы, ччархәрак шаҳәоз дырны, ҟыжә-быжәк здыруаз насҭха-аасҭха иеидгылан, инцәыҵачча-аацәыҵаччо акы еибырҳәон.
– Уара аҵара умами, абра иану цқьа иҳаҳәи, дад Чагә! – иҳәеит быргк Никәа ишьҭахьҟа. Алшәындба Чагә, уажәакәхарын данааиз, агәарԥ дааҭалан, аплакат џьашьаны днахәаԥшит. «Избан сара изысмыҳәаз? – Никәа ажәлар днарылҵын, насҭха днагылеит. – Чагә иакәзаап адырҩегь зыгәра рго. Иҟаиҵазеи убри, уаҳа сара иаасзыҟамҵашаз?»
Чагә, инацәа асахьа иақәкуа, анхацәа акы рзеиҭеиҳәон. Ашьҭахь рхала иаҳәоз абри акәын ҳәа иеимаркуан.
«Абас иаармарианы иеиликаартә излаҟалеи? – Никәа Чагә дизхәыцуан. – Иара иакәзар икыдызҵаз?.. Гьаргь даауамеи».
Гьаргь заа дықәымлаӡеит. Амра акыр иҩыҵхахахьан, уи иҭаҭын лҩа иҿыҵарч данаакылсыз. Уи дызбаз Чагә дааизхьаҳәит:
– Закәытә ччархә плакатузеи! Абри абра акыдҵара згәаӷьуадаз?
Гьаргь ииҳәарыз иҿамшәо, ԥыҭрак асахьа дахәаԥшуан. Аҵыхәтәан, Қырҭтәыла ахатәҳәаақәҵара аҳаҭыр ишалакьысыз ихаҿы иааизар акәхарын, инацәкьарақәа рхаха, ақьаад аакыдижәеит. Иарма напала азкәақьҭк еиларҟәыҷы иааникылан, иарӷьала агәҭа дласны, иааирҽит. Ицаԥхақәа ырхьархьаруа, акомиссариат ашә ааиртын, алхырҭа уада дахьыныҩналаз, ашкаф инҭеиҵеит.
Абжьыҭираз инеишьҭагылаз дрылагыла, Чагә, аишәаҿ даннеи, иқәыз абиуллитенқәа дахьрылаԥшуаз, абольшевикцәа рыҟнытә акандидатцәа зныз ахьӡынҵа № 5 илаԥш иҵамшәеит. Гьаргь ахьӡынҵа № 1 ианыз аменшевикцәа ркандидатцәа рбиуллитенқәа аақәихын, арԥыс иахь инарханы, аурна иҭаиршәырц наиабжьеигеит.
– Ас аума абжьыҭира иахьа ишымҩаԥыжәго? – Чагә Гьаргь днаизыԥшит.
– Ишаадыруа еиԥш имҩаԥаагоит. Макьана ииашам акгьы ҟаҳамҵацт ҳәа сыҟоуп, – иҽырҭынч аҭак иҳәеит ахантәаҩы ихы шьҭымхӡакәа. Даҽа бӷьыцқәакгьы ааирхиеит, Чагә ишьҭагылаз инадиркырц.
– Иабаҟоу ахьӡынҵа № 51 – Чагә Гьаргь днаизыԥшит.
– Уи иарбан хьӡынҵоу? – Гьаргь дныхшәааит.
– Абольшевикцәа ркандидатцәа зну.
– Ахьӡынҵа № 5 ҳамаӡам.
– Уԥши уара ииҳәо! – Чагә дааилашәеит. – Сара сакәӡамзи, ари аишәаҿ абиуллитенқәа анықәуҵоз, иуцхраауаз? Сара сакәӡами абольшевиктә еиҿкаарақәа иалырхыз акандидатцәа рбиуллитенқәа ықәызҵаз?
– Уҿы еихакы, убжьы ауаа идумырҳан! – Гьаргь иҽааирӷәӷәеит.
– Ишԥа иара сҿы шеихаскуа?
– Убас иаҳа иузеиӷьуп.
– Суршәарцгьы уаҿупеи, – даангыломызт зыбжьы ҳаракӡахаз Чагә. – Аҵара змам анхацәа жьаны ахьӡынҵа № 1 иану рзы рыбжьы дурҭиуеит. Ус акәу?
– Сара уаҩы дсымжьаӡеит. Удәылҵны уца наҟ! – Гьаргь дузымкуа дааҵҟьеит. – Абольшевикцәа рагьент, иусырбап сара!
– Сара сзагьенту уара иуусым. Сара сзышьҭоу акы заҵәык ауп: аџьажәлар уааны ишәԥхьаӡо рыҟалара. Урҭ уаас изыԥхьаӡо большевикымзар, сара дызбаӡом. Шәара шәыԥхашьаӡом акәымзар, лабҿаба амц абас аӡәы иҳәома!
– Удәылҵ наҟ сымҳәеи!
Никәа, Гьаргь ибжьы ас ианиаҳа, Акакьи дзааишьҭыз ааигәалашәан, ауаа дрылсны дыҩналарц, ашә днадххылеит. Ажәлар доурыжьуамызт.
– Абжьыҭираз иаауа шәара шәыда аӡәы даудәылицахуа, – игон Чагә ибжьы. – Уи аума иаҳәо шәара шәдемократиатә республика азакәан?
– Удәылҵ наҟ! Тоже мне демократ. Уара уакәым ҳара ҳусқәа зыӡбаша. Ҳара иҟаҳҵо ҳара иаадыруеит. Уара ухымҩаԥгашьаз иухьуагьы убахп.
– Иаабап.
– Соушәышьҭ уара! – Никәа џьоукы днарыгәҭасит.
– Уара уаагыли, џьушьт! – уи днаиқәҵәҟьеит Бедраҟ.
Никәа днеиқәыԥсит. Даҽаӡәызар диҿагыларын, аха Бедраҟ ицәымӷра аниныԥш, арԥыс иус шбашаз игәы аҵанӡа инеит. Чагә даӷьуа дааҩныҵын, ашыршырҳәа ауаа рыжәпара дахьынӡалсуаз, ибзианы зегьы иеилыркаартә, ибжьы аусҳәарҭа ашҭа иҭыҩуан.
– Анхацәа ишәыхәаша ара акгьы еиҿырымкааит. Уахь шәыҩнамлан. Иҩналаз ижәдыруаз апап Трофим Мелаӡе иԥа Гьаргь ишәиркуа абӷьыц иану амнешевикцәа рымацара шракәу. Урҭ Аԥсны иахыҵәеижьҭеи, заҟа шәыԥсынҵры дыршәҭыз жәбоит. Абольшевикцәа зныу ахьӡынҵа № 5 иҵәахит. Урҭ ракәын шәара ишәыхәараны иҟаз. Зыбжьы зҭирц зҭахыу зегьы Гьаргь имшәх ахьӡынҵа № 5. Акәымзар абжьыҭира шәҽалашәмырхәын. Доусы ихы дасырц инапы шьҭихуеит ауп абжьыҭира иаанаго.
Чагә амҩа ианыршәланы иҿынеихеит.
Иахьаанагаз уаҩы изымдыруа, Хыгәи Ермолаии ауаа иаарылагылеит. Еицны иааиуаз гәыԥ-ҩык аҽцәа Ашьхаруа Чагә драԥхьагылан. Уи дылҽыжәԥеит Хыгә иҿаԥхьа.
– Иҟалазеи? – иара дҵааит, ауаа реилагылашьа шыманшәаламыз дазкылԥшуа.
– Кәыкә иҷкәын зегьы еилеигахт умбои, – иҳәеит Хыгә Чыгәбар. – Ажәлар шәхаҵкы! – ауаа днарылаԥшит уи. – Ҷкәынак акы изеилымкааит ҳәа, абжьыҭира знапы иану даҽаӡәы лахь ирҭартә дҟаҳҵарым. Гьаргьгьы ҳаҷкәын иами. Шәаала, шәбаашәт, шәаала!
Уи дныҩналарц иҿынеихеит. Ермолаигьы Хыгә днаишьҭалеит:
– Аиаша иҳәеит ҳаҭыр зқәу!
Ашьхаруа иаӷәра аанда инахаиршәырц днахынҳәит. Дмыццакцәакәа иҽы амгәырххақәа иркәадарц иҽыназикит.
– Иуҭахызар ухала улеи, – Бедраҟ иааивалаз Хыгә аӷьара ааихиргеит. – Ҳара, анхацәа, ҳазушьҭалом.
– Аа, уара иушьҭоу! – Кәынта инацәа Ермолаи инаиқәикит.
– Иҳаиҭааит ахьӡынҵа № 5! – ааигәа заӷь бжьы рмаҳацыз Бедраҟ дырзеиқәкуамызт.
– Иҳамаӡам, уара, иҳамаӡам! – ашә даалаххит Гьаргь.
– Иумоуп, – иҳәеит Бедраҟ.
– Шәаала аҩныҟа! Ара иҟаҳҵо егьыҟам, – Кәынта иҿынеихеит. Ԥыҭ-ҩык уи инаишьҭалеит.
Бедраҟ баша дықәҵырц игәы иҭамызт.
– Ас ҳабанӡажәжьало? Анхацәа! Аӡәгьы шәыбжьы ишәымҭан!
– Иҳаҭа ахьӡынҵа № 5! – ҿаарҭит џьоукы.
Акакьи ҽыла дшаауаз збаз Ашьхаруа амардуан днадгылеит.
– Бедраҟ, усҟак уԥсы еибаумыркын. Иуҭахымзар, егьырҭ амҩа рыҭа.
– Уара уаангыли, Чагә! – Бедраҟ уи дагьихәамԥшит.
Акакьи данҽыжәҵ дышиашаз акомиссариат дныҩналеит. Гьаргьи иареи ахьынӡеицәажәоз, Хыгәи, Ермолаии, Чагәи уахь инеит.
– Уи Кәыкә иԥа изы уаҳа иамуит, – Акакьи иҟамчы ааиҩырҿеит иԥсы еиҟәыҷҷо. – Никәа! ҿиҭит адәахьы.
Арԥыс дааҩнашылеит.
– Ара баша уаасышьҭызма?
– Иҟасҵарызи? – Никәа ииҳәоз иҿашәомызт.
– Арахь дааумышьҭындаз! Ма данцоз дбаандаҩутәындаз!
– Ажәлар шеилагылаз, ус сзыҟамҵеит.
– Удәылҵ, амарџьа!
Никәа ихы икәаҽ днагьежьит.
Ажәлар ргәы шны еицәажәон. Иара зегьы изеиԥшхеит. Ашьшьыҳәа ишьапқәа еихго, адухан ахь иҿынеихеит. Шьыжьхьакгьы ымфакәа, Акакьи идҵа наигӡарц, шарԥазы дахьааз игәы иалан. Ихы дахыччон.
Адухан дныҩнашылан, Ермолаи имаҵура зуаз аҩы изааигарц наиеиҳәеит.
«Ажәлар рымаҵ зуа џьысшьоит. Уи дара рзы, Ермолаи иҵәҵәа зхасҵаз абгахәыҷы иаҭахызар ирзаҩызоуп. Чагә иакәзаап урҭ ирхьаау.»
Еиқәырццак х-аҵәцак лҭаирԥҟеит. Амаҵуаҩы дааиԥхьан, ԥыҭк еицыржәит. Амаҵуаҩы уаҳа иҭахымызт – аус иур акәымзи. Никәа ихала ижәуан, изхижәылашаз акы иҿы ишынҭаиршәрыз ихашҭны. Иааилсит. Дыбӷаруа даныҩдәылҵ, акомиссариат ахь иҿынеихеит. Уи дызбаз Акакьи даадәылҵын, имахцә данкны, дырххо Хыгә иҩныҟа длеигеит. Аԥшәмагьы даакылсит.
– Узҿу закәи, ауаа рҿаԥхьа аҩы уҽаршьны! – Акакьи дааҵҟьеит.
– Ус алеишәа ҟауҵозар, аначальник, – иҳәеит Никәа, иблақәа хаӷӷала, – молодец!
– Деилагеит ари! Хыгә, ари џьара дышьҭаҵатәуп.
– Уимыҵаҟьар акәын, – Хыгә уи иааиаҭеикит.
– Уиашамызт, аначальник, – Никәагьы иуамызт.
– Сара сеиҳабуп, иухоумыршҭын. Иаасҳәо зегьы уара узын ииашоуп.
– Ус уаналага, аначальник, уареи сареи аус ҳзеидулом.
Арԥыс, ишимуаз мчыла дышьҭарҵарц, егьи ауаҭах ахь днаргеит.
Аусҳәарҭа зҭагылаз ашҭаҿ еилақь ажәлар данааргәылс, арԥыс Чагә, агәашә дынҭысны, амҩа ианыршәла, иҿынеихеит. Иааиуаз гәыԥ-ҩык аҽцәа дрылан Ашьхаруа Чагә. Амаӡа зхыубаалоз уи иблақәа ирныԥшуан арԥыс ак иеиҳәарц шиҭахыз. Уи лаԥшыла дышҭикаауаз, Алшәынды ҷкәын Ҭабатаӡе иштаб-квартирахь днымҩахыҵит.
«Иԥшышьоузеи, алахша. Ииҭахыу здыруадашь. Дҵак ирҭазар акәхап. Аха сара сҿынтә акәым уи акы ахьеиликааша.»
Аштаб-квартира ашә иаԥырагылаз аҟарул даноуимыжь, Чагә ус иҳәеит:
– Уск аҵыхәала Ҭабатаӡе дсымбар ҟалом.
Архәҭа акомандир ихаҭа ахышә даалагылан, аҟарул инапы иирбеит, иааиз доуижьырц.
Чагә аӷәтәы ҩны дныҩналеит.
– Иҟалеи? – Арчил ибон иҭааз ихаҿы амца шаҿықәыз. – Акы уаргәжәажәоит, Чагә Алшәындба.
– Ааи, аштабс-капитан.
– Улатәаны ҭынч исаҳәа иухьыз.
– Абжьыҭира иашаны имҩаҵыргом. Абыржәоуп алхратә ҭыԥ акомиссиа ахантәаҩы сиацәҳаны санаауа.
– Иҟалеи нас уиацәҳазар?
– Сгәанала, анхацәа абжьыҭира рҽаладырхәуам.
– Ишԥа? Иудыруама уи иахылҵша закәу?
– Издыруеит. Усхаҵгылап ҳәа сгәыӷны, сааит.
– Избан сара иаҳа узсықәгәыӷыз?
– Уажәы зегьы убасҟак еилахәароуп, зыгәра угаша дузымдыруа. Аха уара аӡәзаҵәык акыр суқәгәыӷуеит. Усалдаҭцәагьы абжьыҭирахь имцар цәгьамызт.
– Иҟоу удыруама, арԥыс: уҭыԥ уҭыҵцәеит.
Аштабс-капитан дҩагылан, иаҳаз игәамырԥхакәа, ахышә днадгылеит, инапқәа еихда иааигәыҵеиԥсан.
– Аштаб удәылымҵын зынӡа, – Ҭабатаӡе даахьаҳәын, ихылаԥ неихаҵаны дындәылҵаанӡа, ихы арԥыс инаизирхеит. – Бжьыҭира сцоит.
Чагә, имацара данынха, иҟаиҵаз даазхәыцит, адырҩегь зегьы цқьа ишәарц-изарц. Иҭахымызт Акакьи иотриад ҷыдаа уажәыҵәҟьа дрымпыҵашәар. Арахь игәы ҭынчын, илшаз аус хәыҷ азы. Ахышә дынкылԥшзар, аҟарул даҽаӡәгьы дивагылан. Чагә игәы шҭрысызгьы даамхаԥышәарччеит:
«Оҳо! Дзакәытә гьенералузеи ас ӷәӷәала ирыхьчо?!!»
Ҭабатаӡе мыцхәы днымхакәа дхынҳәит. Афицар зиацкқәа рышьҭыбжь шаагаз, ашә аатаанӡа, Чагә дҩагылеит.
– Еилоугеит зегьы, – ашәхымс дшаахыҵызҵәҟьа, аштабс-капитан ихылԥа ихыхны инықәиҵеит. – Гьаргьи уареи шәинцидент зыбжьы зҭиуаз ирызцәырнагеит еиуеиԥшымыз агәаанагарақәа. Ссалдаҭ Васогьы дрылоуп иҩызцәа дырҿахәыҭхәыҭуа. Рхы иахьԥақәиҭыстәуаз иахьа!
– Нас? – арԥыс изҿлымҳара ааҵархаӡеит.
– Изакәи «нас» – афицар иҭыԥаҿ длатәеит. – Иуҿыԥшны алхратә ҭыԥ иныҩнало зегьы ахьӡынҵа № 5 ҳаҭ ҳәа, Гьаргь дыркит, уа иану ма иеилыркаауандаз.
Чагә, ибла ихаччо, ахышә днадгылеит. «Уи ахьӡынҵа мап ацәкны ианиҵәах, анхацәа ирдырит иреиӷьу ауаа убри абӷьыц ишаныз. Ари иааироуп!»
– Уаҳа назҭахым ауми! – иара даахьаҳәит.
– Уара утәала, – даақәыԥсычҳаит аменшевик рырхәҭа акомандиррада меншевикра зламыз аштабс-капитан. – Анхацәа Гьаргь иҿаургылеит, абжьыҭира хырбгалоуп. Уара уи баша иуанарыжьуам.
– Саргьы издыруеит. Сыбналароуп.
– Џьаргьы уцаӡом. Сыштаб-квартираҿ ушәарҭам.
– Ахҭынҟьа уадыргоит. Сҩызцәа рахь сцап. Ара сшааизгьы рбеит.
– Гьегьечкори илымҳаҿ уи наргахьазар, адәылҵха уоуам. Убаандаҩыртәуеит.
– Нас ишԥаҟасҵо?
– Абра утәаз. Иҟало аабап. Ишыдыдуа қәа ауам рымҳәои аԥсуаа. Амала сара аус сымоуп. Иагьа умҳәан, архәҭак снапы иануп. Егьи ауаҭах уҩнатәаз! Васо дшаахынҳәлак дузынасышьҭуеит.
Чагә Арчил иуаҭах ҭшәа дныҩналеит.
Хаара имгакәа, Васо дааҩнашылеит.
– Молодец, Чагә! – уи арԥыс днаидтәалеит. – Уара уоуп зегьы ҟазҵаз ҳәа, амцаԥшь ықәырҵоит уаӷацәа.
– Васо, уаргьы угызмалуп, – Чагә дааччеит. – Асалдаҭцәа урахәыҭхәыҭуа урылан, ус уныҟәарц уабжьазгада?
– Аӡәгьы.
Ахәҭа аҿцаара Чагә даҟәыҵзижьҭеи, аӡәы урҭ мҩақәиҵон. Уи иӡбахә аҳәара Васо иҭахымызт, арԥыс уи ибон.
– Чагә, – асалдаҭ ҿааиҭит, – сара скараха сыҟоуп. Мап сцәумкуазар, схы нықәысҵоит. Сшаауҭаххалак саарԥшы.
Васо днықәиан, хара имгакәан, иԥсыԥ лагаҩагабжьы иҭынчӡамкәа иаагеит. Арԥыс длаҩеиуан, дтәон, дгылон. Ихы ахьигара дақәшәомызт.
Ахәымҽхан адәахьы быжьқәак анга, Васо дааԥшит. Џьоукы аштабс-капитан икабинет ишааҩналаз еилургартә, ашә аимԥаабжь геит.
– Сара изласаҳаз ала, шәыштаб аҿы џьара Алшәындба дҵәахыуп.
Гәдоуҭа ауезд аменшевик комиссар, ауезд алхратә комиссиа ахантәаҩы Кәыҷа Картозиа ибжьы бааԥс Чагә иеилиргеит. Арԥыс ашә ацаԥха ҭыԥ дынкылыԥшит. Картозиа дхагахазшәа акәын ҭыԥкаҿ ҭынч дышзымгылоз. Уи инаҩсан деилфаҷа дыԥшын Акакьи.
– Сшәыҳәхоит, аштабс-капитан, – Чагә иаҳауан, шьҭахьҟа данаахынҳә, – уи дахьыҟоу сшәырбарц. Инеигәыдҵаны дысшьуеит абольшевик марҵеи.
Азныказ иааҭынчрахеит.
Ҭабатаӡе даацәажәеит ашьшьыҳәа, аԥшәмара змаз иара иакәны, иҳәахьа хыԥашьа шамамыз деилыркаауа:
– Ааи, Алшәындба сыштабаҿ дыҟоуп. Уи сара дсысасуп, араҟа иҭархара ҟаларц зуам.
Картозиа, Ҭабатаӡе ихатәы бызшәа бзианы изҵахьаз, қырҭшәала ацәҳара иҽазикит. Иара убасҵәҟьа бжьыҭгала аҭак ҟаиҵеит аштабс-капитан. Рыбжьы цәгьахаӡеит. Чагә, ирҳәоз шизеилымкаауазгьы, иӡбахә шрымаз иаҳауан. Урҭ реицәҳашьа згәамԥхаз аҟарули асалдаҭцәеи ркомандир иҭыԥ иааҩнашылеит. Картозиа, ихымҩаԥгашьа агьшалымшоз аниба, дындәылҵ дцеит. Акакьи уи днаишьҭалеит.
Арчил Чагә дааиԥхьеит.
– Картозиа Гьегьечкори иабжьеигеит бжьы мыргаӡакәа убандаҩыртәырц. Ааигәа рыбла уҽаумырбар цәгьамызт. Еилауҵақәаз ааихсыӷьроуп. Угәы уҽанызар ухәҭоуп, – иҳәахт иара, арԥыс дызҭагылаз шшәарҭаз инаҵшьны ихшыҩ азишьҭырц. – Уаха аҩныҟа умнеиӡар цәгьамызт.
– Даараӡа иҭабуп! Абзиара исзууз схашҭырц сыҟам. Даараӡа иҭабуп!
Чагә инапы наирххеит, афицар аԥсшәа иаҳәаны дцарц, аха аштабс-капитан имуит:
– Иабыкәу уахьцо! Лашьцаанӡа ара уҟаз.
Шаалашьцаз еиԥш Чагә Ҭабатаӡе ициҵаз Васои даҽа салдаҭки иманы, аҩныҟа ихы ирхеит. Уи дахьынхоз ус иагьыхараӡамызт. Иани, иашьа еиҵбацәеи, иаҳәшьцәеи еибарҵәыуа ишьҭалар ҳәа дшәаны, Чагә аҩныҟа дымнеикәа, аҽы ахәы азҭоз иашьа диԥшааит.
– Шәысцәымшәан, – иҳәеит Чагә, иҟалақәаз Даҭикәа ибзианы ишидыруаз анеиликаа. – Сахьыҟало адырра усҭалоит. Санцалак, нан илауҳәап схы сшақәиҭу.
Чагә Васои уи иҩызеи рахь даахьаҳәит:
– Даараӡа иҭабуп! Акыр шәҭахны шәҟалозар, абра саб шәизаа, дшәыцхраауеит. Абзиараз!
Арԥыс урҭ рых-ҩык днарԥырҵын, абна иҽеиҭеит. Ашьхаруа игәыла Беиа Камыгә Алшәынд-ԥҳак диман. Ауха Чагә убра даангылеит. Ашарԥазы дгыланоуп адырҩегь бнала аӡиас ахь амҩа шиԥшааз. Аималара иалагоз ашәаԥыџьаԥ дыҵала, аӡиас даахықәгылеит.
Апаранхьча аԥарақәа ииҭан, Асыџьқәа шыҟаз дыригеит. Аиаҵәара зҿажьыз ахәқәа дрыбжьаланы, уардынмҩала дҩыхәнеит хыхь, аԥсуаа рынхарҭақәа дрылсны. Амшын аҿынӡа акыр бжьан, аџь ҵлақәа ирылвԥшны, акгьы ибомызт. Аҿабгара дшаваз, уардынмҩак иԥшаахын, аҳабла Раԥыҵа длыбааит.
Уажәшьҭа иҩыза Алықьса Агырба диԥшаар иҭахын.
– Чагә уоума? – Алықьса, Чагә иаҵкыс иҳаракыз арԥыс еиҿкаа, иҩыза ибжьы идырит. – Уаалеи, – аԥсшәа иаҳәаха дахьымӡакәа, длаԥшы-ҩаԥшны аҩныҟа диԥхьеит.
Чагә ихаҿы рыцқьамкәа, акыргьы игханы дызбаз Алықьса ҿааиҭит:
– Асас уабаҟаз ҳәа изҵаауам, аха аамҭа акалашәа иҟоуп.
– Сара сусқәа маҷк иӷәӷәоуп. Аменшевикцәа сышьҭоуп. Уара уҿгьы уамак саангылар сҭахым, судырбалар уара узгьы иҽеирахом.
– Сара усгьы слаԥшықәҵоуп, уи азы усыцәшәо сыҟам.
– Зегьакоуп, дук сынхар ҟалом.
Мышқәак рышьҭахь Чагә, Қәҭарба Кьасыгә иахь днеирц, абна дылагыланы, днаԥшы-ааԥшуан. Ашьхаруеи даҽа ҩыџьа арԥарцәеи ицны, Акакьи даауан. Урҭ Кьасыгә даарԥылан, иҽыжәхны аҩныҟа илеигеит. Аамҭа ԥыҭк цазшәа ибеит Чагә. Аҵыхәтан зегьы аадәылибаҳәан, Акакьи иуаа нахынҳәит излааз амҩала.
Алшәынды ҷкәын дзыҿцаалоз ауаа шеимырдоз дымҩашьахуа идырит. Чагә днахынҳәын, бнала мацара Барганџьиа Кәынта иҿы днеит. Уажәыҵәҟьа уи иакәын иҟаз-ианыз цқьа иазҳәартә иҟаз. Кәынта изааигәара дынхон аменшевик комиссар Шәануагьы. Убри азын Кәынта длаԥшықәырҵацәомызт. Ауха Кәынта Даҭикәа адырра ииҭеит иашьеиҵбы иара иҿы дшыҟаз ала. Ашьыжь Даҭикәа Кәынта иҿы дааит. Аишьцәа ауаҭахаҿ иеибабеит.
– Иушьҭаланы аҩны еимырдахьеит, – иҳәеит Даҭикәа. – Уаҩы имаҳартә, Ашьхаруа дсыҳәеит шәеиқәсыршәартә иареи уареи. Иара иҿы унеир иҭахыуп.
– Санизнеиша ҳәа ҿҳәарак еибышәҳәама?
– Ус акгьы ҳамҳәеит.
Ашьхаруа игәы иҽанӡамкәа дихҭықәгылар иҭахын арԥыс – игәра злеигарызи уи ахаҵа?
– Акакьи Кәыкә диацәажәон, – иҳәеит Да-икәа. – «Уҷкәын зегьакоуп даҳкуеит, ҳхала даҳкыр, иакәым дақәшәар алшоит» иҳәеит. Уԥсы ҿухырц ухала урызнеир иҭахыуп. Кәыкә дцаны Хыгә Чыгәбар диҳәеит дуцхраарц, аха егьи шьҭа иазхоуп сахьынӡаицхрааз ҳәа мап икит.
– Уажәшьҭа уца! – Чагә иашьеиҳабы инаиабжьеигеит. – Аҩны исцәымшәааит.
– Исхашҭыз: иахьа Степан аҩны дыҟан. Уи абри абӷьыц уанызбалак иусҭарц сеиҳәеит.
Даҭикәа иааимихыз абӷьыц Чагә иаахиртит.
«А. Ч.! Ҳҩызцәа рыхьӡала ҳаибамбар ҟалом. Ушшәарҭоу здыруеит, аха ус иаҭахыуп. Ахаша ашәамахь иҿы сузыԥшуп. Мариа.»
Ахаша адырҩаҽны акәын. Шәамахьс Мариеи иареи иеицырдыруаз ԥыхьа Старосельски идгьыл иқәынхоз Семсон Багдасариан иакәын.
Ауха арԥыс Ашьхаруа инхарҭа дынҭалеит, бнала аанда дынхыԥаны. Аҵх агәахьы инаскьахьан.Аҭынчра зхатәаз аԥсабара иаалҩуан даӷьқәак рыбжьы. Аԥхара шааигәахаз анырра уздырҵысуан дара. Ала раҳаҭӡа ицәан. Чагә уи хара-хара днавсит. Ашьхаруа иҩны алашара аркын. Ахышә ала иубарҭан аԥшәма ааҷала акәадыр шықәиршәуаз. Ашә вҵраан. «Дызҭахымыз иаԥхьаҟа иаазмышьҭшаз ашьацҳәақәа иҳахьазар акәхап. Сара сихашҭит акәымзар.» Алшәынды ҷкәын ашә, амаа инапы нҭарс, ашырҳәа иааиртын, аҩныҵҟа дныҩнаԥалеит.
Ашьхаруа азныказ ииурыз дақәымшәеит. Иааҩнашылаз исахьа изымбатәбараха дахьыҩеихаҵгылаз, даашанхеит. Абрагь ԥшра аазхәахьаз Чагә ижакьа уажәшьҭа еималон. Илахь иҭаршьшьы ихаз иҭырқәа хылԥа ақә ҟаԥшьын, ачыхә еиқәаҵәа ацраҳәан. Амҿыҭра змаз имаузер ду иган иадҳәалан. Дгылан иара дышьхынԥсыланы, лаԥшыла аԥшәма дҿаҳәаны.
– Сара исаҳаит, Чагә, – ҿааиҭит арԥыс аҵыхәтәан, – субарц уҽкынҵа усышьҭоуп ҳәа. Сзуҭахыз еилыскаарц, абар сахьузааз.
Ашьхаруа иҭааз ибжьала дидырын, ихаҿы аалашеит. Уи арԥыс днеиԥылан, инапы еиҵых дааигәыҵаирӷәӷәеит. Аҵәах-аҵәах дигәӡит.
Арԥыс Чагә иааигәалашәенит Анцәа Иԥҟара зныз арҵага шәҟәы ишаҳәоз Иуда Иаса Қьырса дгәыдкыло, дгәыӡуа джьаны аӷацәа дышриҭаз. Џьара зыгәра умгашаз хьаҵрак шааҟаиҵалак еиԥш, Ашьхаруа инеигәыдҵаны дышьны, дындәылҵ дцарц ӡбаны, дгылан Алшәындба.
– Уара, сукәахшоуп, утәа арахь! – Ашьхаруа дласны исас аҟәардә дизаахеит. – Иуԥсҭазаашьоу аасаҳәеи!
Арԥыс Чагә дымтәакәа дышгылац дгылан.
– Агәабзиараз, хар сымам, – иааҿахиҵәеит уи.
Арԥыс иҟазшьа збаз Ашьхаруа аччаԥшь иҿықәхх даахәыцит.
– Калдахәара ахьынӡанаӡааӡо, – иҳәеит нас игәалаҟаӡаны, – Чагә захьӡу ҩыџьа заҵәык ҳауп. Уаргьы саргьы ибзианы ҳаибадыруеит. Ҳақәра шеиҟарамызгьы, ҳаилибакаауан. Уаазқәылаз сыгәра угом, уи здыруеит. Аха ара уара иузгәамҭаз акы ыҟоуп. Иаҳҳәап: сара Чагә соуп, уаргьы Чагә ухьӡуп. Сара сыхьӡ шсыхьӡыз инхеит. Уара, аӡы уанӡаархуаз, «Григории» ҳәа ашәҟәы уанырҵеит. Уаб, Кәыкәгьы, ухьӡ ақьырсианра ианаалом рҳәан, «Александр» ҳәа дҭарҩит.
– Уи сара соума изхароу? – изеилымкааит арԥыс Ашьхаруа дызҿыз ахы ахьхаз.
– Саргьы исхароузеи, иахьа аамҭа ус иҟазар? Убри азоуп аменшевикцәа исарҳәо ҟасҵошәа сзаҿу. Амч ақырҭуа инапаҿы иҟоуп, иузеилымкааӡои?
– Узлоурышьҭзеи урҭ
– Ҳа-ҳа… Амц сҳәа, аҵа сҳәа, схы ҿысхит. Саргьы абольшевикцәа аус рыцызуеит уара уеиԥш.
– Уи агәра зласургои?
– Абжьыҭира аиҵаҟьараз умацара аус ууаз џьушьома? Ҳара ҳауаа агитациа ҟарҵон, абольшевикцәа рзын рыбжьы рҭирц. Уара даара уҳахәеит, иҳазгәамҭаз аҭагылазаашьа аныҟала: Гьаргь «ицәыӡит» ҳара, абольшевикцәа ҳахьӡала инеиз ахьӡынҵа, анхацәагьы инадурклак ҟалон. Аиашаз, зынӡак абжьыҭира ахьхырбгалахаз Калдахәара ақыҭан ауп. Ус алыҵшәа џьаргьы иаҳмоуит.
– Изусҭцәада шәара шәыуаа?
– Уи зегьы зуҭахи.
– Ҳаиасып ҳус ахь, – Чагә иааҿаԥиҵәарц иҭахын, иеиҳабы ицәиӡоз иман иҳәартә даниба. – Сыззуҭахыз?
– Гьегьечкори иуаа уршаҭарц иҟам. Ари аус анапхгара аҿынӡа инаӡеит. Зегьы иреиӷьуп Бамбеиашҭала Нхыҵ уцар. Уахьцо сара сысасцәа ҩыџьа уцысҵоит, иугап. Урҭ сара сыуаа роуп. Сгәыла Камыгә Беиа иҿы ицәоуп дара. Иуҭахызар ҳрызцап, шәеибасырдырп.
«Заҟа хаҿы имоузеи, Анцәа дишәиааит?!.» – Алшәынд Чагә дхәыцуан.
– Урҭ уаха ацәа иаҳзалхуам, – иҳәеит иара. – Насгьы ахыҵырҭа излахызгои, ашьха иқәжьу асы аӡыҭра иахьымӡацт. Аамҭа маҷк набжьысыр еиӷьын.
– Ус ҳзыԥшӡом. Иагьа ишәарҭазаргьы, инагӡатәуп. Мап укуазар, иаразнак исаҳәа. Ауаҩы дсыԥшаароуп.
– Сара сцалап, – арԥыс Чагә иҽааирхиеит. – Иуҭахызар, ууаа уманы, Ӡаӡба Есыф иҿы унеи уаҵәы ауха. Сузыԥшуп.
Дамеи Аџьба игәыла Есыф, Бамбеиашҭахь узлацоз амҩа ахьналагоз Ахәҵан дынхон. Уи ихахьы уаҳа ҩны гылаӡамызт.
– Ибзиоуп, – аԥшәма дақәшаҳаҭхеит.
Ашьхаруа арԥыс уаҳа днимкылеит, дидхаларгьы ишимуаз ибон.
Багдасариан Семсон иҿы Чагә даннеи, Мариа уа дыԥшын.
– Чагә! – дзыдгылаз ахышә даадԥан, арԥыс дааиԥылеит лара. – Зынӡа уабрагьхеит, ужакьа уҿассы.
– Мариа, сыззыбҭахыз? – Чагә иҩыза ӡӷаб, лыжәҩахыр изнапык нықәиҵан, длызҵааит, уи ала дшыццакуаз лирдырырц.
– Угәхьаазгон. Уара?
– Саргьы. Сашагьы дыгәхьаазгоит. Аха аамҭа ҳаибанарбом. Сани саби сымбаӡацт сыбналеижьҭеи.
– Чагә, иахьа Гаграҟа усыцаалароуп. Сара саазышьҭыз Аким Иван-иԥа иаарласӡаны уибар иҭахыуп.
– Сыззыиҭахыу ҳәа акыр беиҳәазар?
– «Аҩыза Алшәындба дысзыбыԥшаароуп» иҳәеит, уаҳа акгьы.
Ашә авҵраабжь анга, рҩыџьегьы нхьаԥшит.
– Слинеика хиоуп, – иҳәеит иааҩналаз Семсон. – Амала, амҩа ҳақәлаанӡа, акы шәнацҳа.
Семсон иан, аԥсуа гәыблаа, ашәамахь чыси аԥсуа чыси еилаԥсаны ианыргыла, дааҩналан, аишәа инықәлыргылеит. Аԥшәма рԥыси исасцәеи аишәа хәхәа илахалыртәаанӡа, лара уа инықәлыргылеит лгәыблаа ианылхыз ашыла мгьали, ашә сақәеи, аҭуршеи.
Имыԥшӡакәа, хымаԥсыма акы инацҳаит.
Дук мырҵыкәа Багдасариан илинеика ықәҳа Гаграҟа ицон.
– Мариа, – ҿааиҭит Чагә амҩан, – издыруада сара ааигәа сбымбар. Џьара сымцар ҟалом.
– Уахьыҟазаалак Сашеи сареи ҳузԥшуп, – лҳәеит ларгьы, лыблақәа амца рхыҳәҳәыла.
Ақалақь иналагылаанӡа, алинеика ааҭгылеит. Мариа длылбааганы, Чагә Багдасариан иахь даахьаҳәит:
– Сара усзымԥшын, Семсон. Мариа уажәы даахынҳәуеит. Лыҩны днаганы, аҩныҟа ухынҳәы.
Арԥызбеи аԥҳәызбеи, анышәынҭрақәа иргәылгаз амҩахәасҭала, Пивнев иҩны лаҟә инадгылеит. Мариа ашә днасит.
– Уа иҟада? – аҩныҵҟантә Аким Иван-иԥа ҿааиҭит.
– Сара – Мариа.
Ашә анаат, Мариа дныҩнашылеит. Чагә уи дналышьҭалеит.
– Абар сыдҵа ахьынасыгӡаз, – Мариа Пивнев днаихәлаччеит.
– Ибзиоуп. Арԥыси сареи ҳаицәажәароуп. Бара аҩныҟа бца.
– Абзиараз, Чагә! – Мариа арԥыс инапы аанылкылеит, лыла гәыбзыӷ иҟәгара лцәымыӷны. – Ушааҭацәлак аҩны уҳазнеи. Ҳузԥшуп.
– Абзиараз, – Мариа ашәахь днеихьан еиԥш, Чагә бла хаак налирбеит аҭакс. Уи дзызхәыцуаз иара изыԥшра шыуадаҩхоз Мариа лхахьы иахьылзаамгацыз акәын.
– Ну, ну… – Аким Чагә блала дааимидеит, рымала ианааизынха. – Аусқәа ҟауҵеит ҳәа саҳаит. Уахьану аасаҳәи!
– Ус ҭыԥк сымам. Зыҩны идәылырцаз ала саҩызоуп.
– Угәы иалоума иҟауҵаз?
– Мап.
– Убри ауп иуҳәаша. Аменшевикцәа рдемократиа шбашаз ауаа идурбеит. Уажәшьҭа угәы иҭоуи?
– Излауала ус снеилап.
– Аотриад ҷыдаа ари ас иуанарыжьуам, Чагә, ухы хьчала.
Аким дҩагылан, акәақь икҿагылаз ашәындыҟәра ахҩа дҩахан, иҭаз ԥыҭк ааҭганы, адашьмаҿы инышьҭеиҵеит. Инхаз ааилирттеит. Ашәындыҟәра аҵақәа ҩба аман. Раԥхьатәи дҩаханы, қьаад жәпа бӷьыц хәыҷык ааҭигеит, кьыԥхь шрифтла аҩырақәа азганк ианҵаны. Нас напҩымҭала ианыз Чагә даԥхьеит:  (Чагә идокумант хьӡқәа ус иаанхеит иԥсы ахьынӡаҭаз).
Аким аишәа хагьежь хәыҷы днадтәалан, ақьаад жәпа егьи аган аҿы ишаны аграфақәа ианыз, инацәа рықәкуа, Чагә апартиа далан ҳәа иалхыз аамҭа аахыс, алахәратә лагала заҟа шәатәыз ааиԥхьаӡеит. Уи злашәаз ала, нҵамҭақәак наирбан, Аким Иван-иԥа Чагә иахь даахьаҳәит. Инапы ӷәӷәала иааимхны, аблеҭ наииркит:
– Иудысныҳәалоит! Ублақәа реиԥш ихьчала.
– Иҭабуп, Аким Иван-иԥа! Алахәратә лагалас заҟа сыхәҭоуи?
– Иумазар, аменшевикцәа рԥарала – 38 мааҭ.
Чагә иџьыба иааҭигаз аԥарақәа ԥхьаӡаны Павличев ииҭеит.
– Амҩа алԥха уоуааит! – Павличев, ахараӡа ицоз аӡәы иеиԥш, исас амҩа днықәиҵеит.
Амҩаду аҿы иааникылаз алинеика данҩақәтәа, Чагә дныҳәа-ныԥьаны Аким Иван-иԥа амҩа дшықәиҵаз ааигәалашәеит.
«Сахьцо ҳәа сгәы иҭоу идыруамашь?..»
Калдахәара данааи, аҽны хәлаанӡа Арасаӡыхь инхоз Аџьба Дамеи иҩны дыцәан Чагә. Анааилашәшәуаз акәын аԥшәмеи уи исас ҷкәыни ацуҭа аханӡа инхоз Есыф Ӡаӡба иахь рхы андырхаз. Есыф иабхәында ҷкәын иакәын Дамеи.
Есыф имӡырха инҭало дырбартә, Дамеии Чагәи абна инылатәеит. Иҭәхьаз Амза ахьылашоз ҽыуардынк знысшаз амҩа анаӡаранӡа уаҩы дшанымыз унарбон.
– Абан иахьаауа! – Дамеи инапы ижәҩахыр инықәиҵеит:
– Иабыкәу?
– Ахҵысҭа ихыҵны агәарԥ иҭалеит.
Урҭ рых-ҩык аҩнашҟа иахьнеиуаз, ираԥхьагылаз ицәаарала Ашьхаруа шиакәыз Алшәынды ҷкәын идырит.
«Амҩа каххаа ишыҟоугьы, еикәаҵәиуа абнеи аҳәсҭақәеи ирылгоу шьха мҩахәасҭалоуп ишыхәнигаз. Арахь дшааз Акакьи иеиликаар ҳәа дшәаҵәҟьозар? Сара имҩа кны сыштәоу ицәалашәазар здыруада. Игәаламшәои иҩны сымҩахыҵшьа.»
Уажәшьҭа ҭынч иааилатәеит анигәахә, Чагә имаузер амҿҭра аартны, аҩныҵҟа дныҩнаԥалеит. Дамеигьы дшааҩналазҵәҟьа дызцыз днаивагылеит. Чагә имаузер ааҭиԥаан, изымдыруаз ауаа инарықәикит.
– Шәнапқәа шәырҩаха!
Ашьхаруа иуаа, рнапқәа шьҭыхны, иҩагылеит. Ишәаԥырпҳаԥуаз рыбла ҭырхаха, рымҩаԥызаҩ иҿаԥшуан.
– Дамеи, иеимда!
Дамеи асасцәа рҩыџьегь ааимидеит.
– Бџьар рымаӡам, – иҳәеит иара, урҭ данаарыдҵ.
– Шәдокументқәа цәырыжәга! – Чагә имаузер аҭрахьы аҿынаирхеит.
Ашьхаруа иҩызцәа қырҭшәала днарацәажәеит. Аҽны Чагә иоуз аблеҭ иеиԥшыз ақьаад жәпақәа аацәырыргеит. Иара, урҭ ахьынӡагәеиҭоз, дцәыҵыԥшны даргьы дырзыԥшуан. Аҳәынҵәа
рышьклатата игылан Чагәгьы ицызгьы. Асасцәа руаӡә жәпак иакәын, араанӡа ахәнара шицәыцәгьаз убартә, иԥшҭәы ихыгган.
Арԥыс Чагә ихы ааирҵысит, иаанагоз иара ида уаҩы изеилымкаауа: «Ари иакәу ашьха ахыҵра зылшо?..»
Рышәҟәқәа изларҳәоз ала, дара Баҭымтәи маӡалатәи аиҿкаарақәа рҿы аус зуаз қырҭцәан.
– Абыржәоуп угәра анызга, – асасцәа рпартбилеҭқәа рзырхынҳәуа, Алшәынды Ашьхаруа днаихәлаччеит.
– Уажәы сара схынҳәыроуп, – иҳәеит Ашьхаруа. – Амҩа шәнықәҵаны сцар акәын ишахәҭаз, аха ашәарыцаҩ шаанӡа аҩны ддәылҵуеит: арахьынтә сшылбаауа, аӡәы сибар сҭахымызт.
Ашьхаруа зегьы даарылагьежьны аԥсшәа реиҳәан, дындәылҵит. Уи ихьӡнылагьы днаишьҭалеит.
– Даҭикәа схабарк ирҳа, – уи иаԥхьа инеиуаз ахаҵа наиқәҿиҭит.
– Угәы рҭынч амҩа уқәыз.
– Уаҳа иҟаҵатәу ҳәа акгьы соумҳәаӡои? Избан абарҭ аҩыџьа уахь изхызгара?
– Уара ухы ахьухьчаша уашьҭал, Нхыҵ ушнеилак. Арҭ, ақырҭқәа, уахь иузнагар, рус дара ирдыруеит. Уи ала аус ду шыҟоуҵо удыруаз. Краснодар қырҭуа большевикк дрыԥшаарц иҟоуп дара. Уии Ҷнагәи еидҳәалоуп. Абас аимадара ҳабжьарҵарц иаҿуп.
– Урҭ рыдҵа шынарыгӡо злеилышәкаауеи?
– Зегьы урзымҵаан. Усгьы амцхә самхаҳәацәеит. Бамбеиашҭа Кьахьыр Маҳҭы дубоит. Уи заа дыхәнеит сынтәа, араҟа ирахә дрыцәшәон. Аҳәааҿынӡа амҩа уирбоит. Абзиараз!
Ашьхаруа ахҵысҭра дынхыҵын, аҳәсҭы дынҭалеит.
…Ашарԥазӡа Есыф иҿынтә амҩа иқәлеит ах-ҩык. Урҭ ахәы иҩаҿалан, мҩахәасҭа мацарала Амрагылара рхы дырхеит. Аацәылашахьан еиԥш, ақыҭа иахагылаз ахәықәцә Ӡыхьҿа иҩаҵагылеит. Иқыҭа дахьналаԥшыз, анаӡара Алшәындаа рынхарҭа Чагә днахьыԥшит. Дааҳәын, ашьха Ӡыхьҿа иаваршәны, Амраҭашәараҟа иҿынеихеит. Уныҟәашьа зыруадаҩуаз аҳауа хьанҭа уқьышәқәа еиҟәнаршьшьон. Шьхамҩала ашьаҿеихгара цәгьан. Аҩада, аҩада, аҩада… Есԥхны анхацәа еихон абрахь, арахә рыма. Иашьцылаз, раамҭа анааилак, аҩны иузынкыломызт. Чагә уамак ашьхара даҿцаауамызт, дақәшәаны данышьхнылоз акәымзар. Уи еснагь ауаа рыгәҭа далан, урҭ рҿы имҩаԥысуаз аусқәа иҽрызҵәылхны дрылахәзар иҭахын. Уажәы ашьха мҩахәасҭа заҵәык акәын изыҟалаз, идҵа анагӡараз. Дзаԥхьагылаз даарзыԥшуа, дҩеиуан иара, ашьха ҩадара даҿаланы. Бамбеиашҭа ианынаӡа, Амра лҭагьалон.
– Нхыҵ мҩа ҳаздырӡом, иаҳурбароуп, – иҳәеит Чагә, Маҳҭы иҭааз иқәацә ахь ианлеига.
– Уаҵәы ашьыжь, – иҳәеит Кьахьыр-иԥа Маҳҭы, исасцәа рхы ахьнықәырҵашаз ҳәа рҭыԥқәа ылхуа.
Шаанӡа урҭ аԥшь-ҩык адырҩегь рхы аҩада ихан. Маҳҭы хьаадабаада акәын ашьха ҩадараҿ дышраԥхьагылаз. Уи ишьҭанеиуаз
Чагә ишьамхы ҵары днанагон. Ашьхаруа ирыциҵаз, зшьаргәыҵ мсазымтәыцыз ақырҭқәа ҿымҭкәа амҩа ианын, иаарыкәыршаз аԥсабара ԥшӡарагьы рымбо. Чагә дааҭгыланы урҭ данырзыԥшуаз, Маҳҭы дааиҵасуан.
Шьыбжьонра мааицызт. Иахьынӡахәнашаз ианҩеи, аԥхӡы хьшәашәа иаганы, дзаԥхьагылаз анааивагыла, Маҳҭы, ԥхьа дыԥшуа, ус иҳәеит:
– Аҳәаа аброуп иахьыҟоу. Уаҳа сара сцаӡом.
Чагә аамҭа ирӡырц иҭахӡамызт. Амра шкыдыз акыр инаскьар еиӷьын. Рыԥсы ааиҭаркит анигәахә, Маҳҭы дхынҳәырц наиаҳәаны, иҩызцәа днараԥхьагылеит.
Ах-ҩык, ахәлара аҽазнакаанӡа, амҩа ианын. Шцәыкьаз џьара рҽынаԥхьаркыр цәгьа имбо, Чагә днеиуан. Ргәы рҽанӡамкәа иаарыжәлаз, еилыӷраа иеибыҭаз анхацәа, иаразнак ршьапы иқәырҟьаны, ҿыцха илкарыжьын, рнапқәа рышьҭахь ирҵәины иҿарҳәеит. Рыблақәа хырҩеит. Уаанӡа Чагә игәеиҭеит ҩажәа-ҩык рҿынӡа иҟаз ауаа дреиҳабын ззуҳәашаз аӡәы амшынуаҩ ихарԥ ипиџьак ишаҵыҳәҳәоз.
Чагә даныҩадыргыла, ԥхьаҟа дцарц, ишьҭахь ала аӡәы днаигәҭасит. Иара иеиԥшҵәҟьа игарыгаҽоз иҩызак ижәҩахыр днаахеит. Рых-ҩык рыма, амҩа ианылеит. Ирзымдыруаз амҩахәасҭала рыбла хҩа аныҟәара даара ирцәыуадаҩын. Мчыбжьык иԥсы ааиҭеимкӡацызшәа акәын Чагә ихы шибоз, рыԥсы ршьарц ианыладыртәа.
– Зшьацҳәа ҳаҿашәаз шәзусҭқәада? – иара дҵааит, шҭыбжьык анимаҳаӡа.
Уаҩ хжәак ибжьы гәаҩаӡа иаагеит:
– Ҳара ҳзусҭцәоу уара усс иумам.
– Ҳабажәгои? – Чагә адырҩегь игәаӷьит.
– Аштаб ахь. Издыруада уаҟа ҳаиҳабацәа шәынҳарҵәарц шәзырӡбаргьы.
Даҽакы азҵаара ишаԥсамыз еилкканы, Чагә ҭынч даатәеит, ибзианы иԥсы ишьарц иаҳа ишеиӷьыз дазхәыцуа. Ахьҭа ааилсит. Аӡәы иблақәа аахитит. Иҩызцәа рцәаара инаҩсан ибарҭан. Хәыҷык ианнацҳа, адырҩегь иеиқәԥах иҿарҳәан, рыблақәа хҩаны, инеиддыртәалеит ицәарц. Чагә, ахьҭа дакны, лацәааихьшь изыҟамҵеит. Дангәаҟ маҷк ибла ааиқәиԥсеит, иааԥсарагьы неихнаҳәазшәа ааинырит.
Ашацкыраз иҩадыргылан, амҩа иқәлт инцәыҵаххуа. Акыргьы инаскьахьан еиԥш, иҩызцәа руаӡә хаҳәык дахҟьашаны, иҽеиҵых ԥышәха дышкаҳаз еилургартә, ибжьы геит. Чгә идырт ауаҩы жәпа шиакәыз ус зыхьыз. Уи, агылара игәы иҭаӡамкәа, аби ани еибганы инимыжьуа, дыцәҳауан, ма иааигәыдҵа дыршьырц, ма иблакәа хыртырц дырзаӷьуа. Иҵагыланы дышдыргылаз убартә, деиҭаӷызуан.
Аҭҟәацәа рмахәарқәа кны рҿынархенит. Иаалырҟьаны Чагә аицәажәабжь иаҳауан. Урҭ ирҳәоз зыбла хҩаз ирызкымызт, иааҳәынгьы ирызхьамԥшуазар акәхарын. Ас иҟаз ахҭысқәа ирышьцылахьазарын. Чагә дышкарахахьазгьы, иҭагылазаашьа даиааины, иҽыриаша днеиуан.
Иааныркылеит.
– Аҩыза акомиссар! – Чагә идырит амшынуаҩ ихарԥ зшәыз ибжь гәаҩа. – Аҳәаа ихыҵны иаауаз ҳкит. Абри арԥыс имаҳхыз амаузер – абар.
– А ну-ка, – бжьы ҿацак аагеит, – иԥшәырти! Иарбан ишьауардынқәоу аабапишь.
Чагә, ила алашара рзымчҳауа, иҩызцәа днарызԥшит. Уаҳа назлоу иԥсра убеит ҳәа акәын рыԥшрақәа ирҳәоз.
– Шәдокументқәа! – иҳәеит акомиссар.
– Ҳарҭ адокумент ҳамаӡам, ҿааиҭит Чагә, иҩызцәа илаԥш нархьыгӡаны.
– Шәабацоз нас, аҳәаа шәхыҵны?
– Ҳара аменшевикцәа ҳҽырцәыхьчаноуп ҳшааз, – Чагә аиаша иҳәар иалҵуаз ибарц иӡбеит.
– Иуҳәаз шҵабыргыу шәылахь ианӡам. Насгьы избан уеиҳабацәа зҿырымҭуа?
– Сара снапы ианын урҭ ахыҵырҭа рхыгара.
– Иуҳәо иашазар, шәшәарҭахом ҳара ҳҿы, аха амц шәҳәозар…
Акомиссар данааԥышәырчча, иажәа далымгацкәа, Чагә длатәан, изиацк ааишьихит:
– Аҳәызба сышәҭи!
Акомиссар инаҩс игылаз арԥыс чақык ҩызӡа Чагә инаииркит. Чагә, Есыф Ӡаӡба иҿы изиацк аҵа иҭаиӡахыз ипартбилеҭ аацәыригеит.
– Оҳо! – акомиссар даагәырӷьеит. – Шәара? – ақырҭқәа ихы нарызирхеит. Урҭгьы, рызиацкқәа рыҵа рҟьаны, рпартбилеҭқәа надырххеит.
– Аҩызцәа, – акомиссар доусы рышәҟәқәа ирхынҳәуан, – апартизанцәа рыр ахәҭақәа руак аштаб аҿы шәаанагеит. Сара, Шевцов Иван Борис-иԥа, амшын Еиқәа Аҟаԥшь-иеҵәа рыр Ареввоенсовет салоуп, аполитҟәша аиҳабы соуп. Арԥарцәа, – уи ипартизанцәа нарызҿиҭит, – ари ашьауардын имаузер шәырхынҳәы уажәыҵәҟьа! Акрырҿашәҵа, нас исызнажәгар срацәажәоит.
Шевцов днахынҳәны дцеит. Зчақы аарымызхыз амшынуаҩгьы уи днаишьҭалеит.
Чагәи иҩызцәеи казармазшәа џьара инаргеит. Чагә, аӡы анижә, иҭацәыз имгәа ҟас-ҟасо иҭәит. Чеиқәаҵәак, апасма, аарган, иҩызцәеи иареи иааиҩыршеит.
Ацәарада акы иаҳәомызт рых-ҩык. Аха акомиссар дырзыԥшын. Чагә иҩызцәа ҩаиргылан, ҩны лаҟәык иныҩнаргалеит. Ауаҭахаҿ Шевцов дыԥшын.
– Шәхы зқәышәкырц шәгәы иҭоузеи? – дҵааит иара, изааиз лартәаны.
Ақырҭқәа руаӡә ус иҳәеит:
– Ҳарҭ IX армиа рыштаб ҳаԥшаароуп. Уаҟа аус иуеит Гогобериӡе. Иӡбахә шәаҳахьазар акәхап, аҩыза Шевцов.
– Исмаҳацт. Уажәыҵәҟьа амҩа шәықәысҵоит. Уара? – Шевцов Чагә ихы наиқәикит.
– Сара сыдҵа насыгӡеит, уажәшьҭа схы ахьсырхо сыздыруам.
– Уалала ҳара ҳпартизантә отриад! – акомиссар уи инаиабжьеигеит.
– Бзиоуп, – Чагә дааихаччеит.
Шевцов дҩагылан, аҭӡаҿы аҵәымаӷ иахарԥаз ашьамхқәыршә днаханы, уи иаҵакнаҳаз Чагә ихылԥа кәамҟьа аакнихит.
– Аҭырқә феска шәыуа изтәыда?
– Сара истәуп, – иҳәеит Чагә.
– Уара, аԥсуа, апровославиатә хьӡи абхьӡи змоу, иалоухи абри аҭырқәа феска?
– Аҩыза Шевцов! Сара аконтраԥшыхәра аҿынтә ауаа сышьҭан. Аконспирациа ус иаҳа иманшәалахап ҳәа, исхан уи афеска. Сжакьагьы уи азы иоусышьҭит.
Акомиссар, исасцәа днараԥгыланы, дындәылҵит. Раԥхьа иааиԥыхьашәаз апартизан ибудионовка ааихиԥаан, Чагә инаихеиҵеит. Аҭырқә феска апартизан иахь инаирххеит:
– Усҭ! Иухаз. Ари афеска ухәоит, Константинопольҟа консулс уанаҳашьҭуа.
Апартизанцәа ркьатеиах ԥҵәо иааибарччеит.
– Подгорецки! – Шевцов амшынуаҩ имаҭәа зшәыз иахь даахьаԥшит. – Ҩ-ҽык ԥшааны, ҳасасцәа наскьага.
Ақырҭқәа, Чагә инапы ааимхны, амшынуаҩ инаишьҭалеит.
– Миша! ҿиҭыхт Шевцов, Чагә ифеска зхаз иахь. – Ари «алыгажә» дганы ихаҿы рыцқьа, – уи аԥсуа рԥыс днаиирбеит, – Ишәырлас, ааигәа амҩа ҳақәлароуп.
Акакьи Асҭамыр иҿы дшыҟаз аниаҳа, Никәа иҽы уахь ахы наирхеит. Асҭамыр иашҭаҿ аԥсара иҵагылаз арымӡ ҟьаҟьақәа ирықәтәан иҭаз ауааԥсыреи иареи. Никәа иҩаихаҵгылеит џьоукы. Иара Гьаргь Мелаӡе иҵыхәан длатәеит, ирҳәоз дазыӡырҩырц. Акакьи Хыгә Чыгәбар инаҩс дтәан. Никәа, уи иацәажәашьа дзақәымшәакәа, иҽааирҭынчит, Акакьи ихаҭа дшымццакуаз аниба. Акомиссар Шәануа Канџьариа, имаӡанаҟәгаҩи аханы итәаз Асҭамыри дрыбжьатәан, еснагь еиԥш, мыцхәы ацәажәара иҽалеимгалацәакәан дхәыцуа.
– Аԥсны жәлар р-Совет аҿаԥхьа уажәыгьы иқәгылоуп ихадоу зҵаарак: иахьынӡазалшо аҿынӡа Аԥсны ахатәы зҵаарақәа ахала иаӡбо иҟаларц, – ажәацыԥхьаӡа еилфаҷа ухшыҩ аҿы инеиртә зцәажәашьа еиҿкааз Асҭамыр ихныҟәгашьа аамсҭашәара аныԥшуан. Никәа дӡырҩуан, зҿлымҳара ҿыцны Асҭмыр иааизцәыригаз ихшыҩ иаразнак иназишьҭын. Еидтәалаз реицәажәара аханатә дахьахьымӡаз игәы иалан. – Аха ҳара иахьа уажәраанӡагьы иаҳзыҟамҵеит уи азҵаара аҵыхәанӡа ишьақәгылартә еиԥш.
Акакьи дахьтәаз дакуамызт:
– Аԥсны иалшом Қырҭтәыла иалҵырц.
– Ҩы-шықәса раԥхьа Екатеринодар ақырҭқәеи адоброволеццәеи, Ҟәбантәи аиҳабыреи реиҿцәажәара анымҩаԥысуаз, аурыс гьенералцәа ҽԥныҳәас Гьегьечкори ирҭеит Қырҭтәыла аҳәаа Егры иҟалароуп, Аԥсны зыдло азы азҵаара макьана иамӡбацт ҳәа.
– Уи аԥхьа Қарҭи Аҟәеи ирыбжьалахьан аиқәшаҳаҭра ҩ-тәылак реидгылара аӡбахә ала. Уи аӡбахә анреиҳәа, Гьегьечкори иҿаԥхьа агьенералцәа рызҿымҭит.
Акакьи Асҭамыр ииҳәарыз иҿамшәо даақәирхеит азныказ.
– Иахьа уажәраанӡа, – иҳәеит Акакьи ҭынч, – ареспублика аиҳабыра Аԥсны жәлар р-Совет даара иақәгәыӷуеит.
– Иҳауит аиҳабыра ртелеграммақәа.
– Адунеи аҳәынҭқаррақәа рҿаԥхьа ҳаԥхамшьакәа алаҳәара ҟаҳҵахьеит, ҳаҭыр ду зқәу Асҭамыр, Қырҭтәыла адемократиа иреиҳаӡоу атәылақәа имҩаԥырымгацыз ахатәҳәаақәҵара азҵаара аҭыԥ ишықәнаҵаз.
– Уи аган ахь ала, – Асҭамыр аамсҭашәала дхьамҵыр ауамызт, – ихаданы иаҳаӡбаз Аԥсны аконституциа ашьақәыргылароуп. Аиашаз макьана иаҳзеиԥшу гәаанагарак ҳамам. Ҳапроектқәа ҳцәыԥхасҭартәуеит.
– Убри ауп рыцҳарас иҟалаз, – иажәа налеигалеит Хыгә. – Ирацәахеит шәеиҿыхарақәа шә-Совет аҩныҵҟа, арахь ҳара иҳахәашаз акгьы збом. Зегьакакәӡами иарбан конституциоу ишәымазаауа? Ҳаҟазааит ҳшыҟоу. Аидгылароуп ара аус злоу, аҟаԥшьқәа ҳаблақәа ҭырхаанӡа. Урҭ Ҟәбан рыҽдырӷәӷәеит рҳәеит. Шәарҭ, гәыԥла шәыҽшаны, иеимактәым еибашәырххоит.
– Аԥсны иазеиӷьу шәазхәыц, ҳажәлар ҭашәмырхан, – иҳәан Шәануа, уаҳа иҳәарцгьы игәы иҭаӡамкәа, иҽааирҭынчит.
Амра шыԥхозгьы, ахьҭа ааҿалеит. Аԥшәма исасцәа аҩныҟа илеигар иҭахын.
Никәа Акакьи днаидгылеит:
– Чагә Алшәындба аҩныҟа дмааицт, Кәыкә иҩны ҳахаҩауеижьҭеи. Абыржәоуп Бамбеиашҭантә саныхынҳә. Кьахьыр-иԥа Маҳҭы излеиҳәаз ала, х-ҩык ауаа иҭыԥ иавсны ицеит. Аха урҭ кыдымгылаӡеит.
– Ашьха цәҳәыра иқәнагалаз, ирбаз ҭыԥ заҵәык ахь имнеит ҳәа ихазҵода? – Акакьи дҵааит.
– Рхы иацәшәозҭгьы, ус ҟарҵазар ҟалоит.
Акакьи даахәыцит.
– Ӡыхьҿа ашәамахь шәарыцацәа ирбаз ираԥгылаз, хымԥада, Чагә иакәын, – иҳәеит иара нас. – Ҳусқәа хырбгаланы, Нхыҵ дышԥацеишь, анышә дагандаз! Кәыкә инхарҭа ахаҩара шәаҟәыҵ.
Акакьи иҩызцәа днарышьҭалеит.
Никәа дынҽыжәлан, ашҭа дынҭҟьеит.
Ашьхаруа Чагә иаанда даван, ҵәҩанқәак аларсуа.
– Иахьа қьафура рымахыуп ҳәа сыҟоуп.
Уи иҿаччашьа хаа даҳәынҷан, Никәа иҽы аӷәра ааҿаирххеит.
– Ҳажәлар ирыхәаша акыр иалацәажәозар?
– Жәлар р-Совет аусқәа ирылацәажәоит, – Никәа Ашьхаруа ибла гызмалқәа днархыԥшылеит.
– Аԥсны автономиа аӡбахә акәхап? – дцәыҵыԥшны Чагә деиҭаԥышәырччахуан. – Уахьырзыӡырҩуаз «автономиа» ҳәа ирҳәо аҵакы цқьа еилкааны ирымоу? Угәы ишԥаанагои?
– Сыздырум, – Никәа иааџьеишьеит Чагә ицәажәашьа.
– Ирзеилкаауам азоуп уи а-Совет иалоу ргәаанагарак зырзымԥшаауа.
– Угәы аартцәаны иахьсоуҳәо уацәымшәаӡои?
– Уара иуасҳәар ҟалоит.
Хадыжински Апшеронски рыбжьара анефт ахьыҵырхуаз акаршәра лаҟәыраҿ акәын Шевцов ипартизанцәа ахьыҟаз.
Ақырҭқәа анца, акомиссар Чагә диԥхьеит.
– Аҩыза Алшәындба, – Шевцов, ицхырааҩ Подгорецкии иареи аныҩеихаҵгыла, ихы Чагә изырхан, – аҩбатәи сыцхырааҩс уҟасҵар сҭахыуп. Угәы иаанагои?
– Ус еиԥш аҳаҭыр сазԥшымызт, – агәырӷьара иааигәыҵалаз аамырԥшцәакәа, Чагә Шевцов иблақәа дырхыԥшылон. – Ус иақәнагазар, гәык ала исыдыскылоит.
– Уажәы амҩа ҳақәлоит, шәыҽшәырхиа, – Шевцов, ицхырааҩцәа драԥгыла, дындәылҵит.
Чагә ирҭаз аҽы дыҩҽыжәлан, акомиссари уи актәи ицхырааҩи даарывагылеит. Апартизанцәа амҩа ианын. Ааԥын мра зыԥсы архынҳәыз аԥсабара иаҵәара ҭынчын. Анхцәа рымӡырхақәа рҿы еиқәҿызҭуаз арбаӷьқәа уаарзыӡырҩыр, аҩны уҟазшәа анырра ааугәыҵалон. Аотриад иаԥхьагылаз ирзааигәахон, Чагә илаԥш ианааҵашәоз урҭ инаргоз абираҟ ҟаԥшь аҿы аџьар еҵәа шақәҭыхыз.
«Ари закәи? – Чагә аԥхӡы хьшәашәа ааиқәнаҭәан, маӡала Иван Борис-иԥа днаихәаԥшит. – Цәгьарак згәы иҭоу иԥшрагьы имам, аха цхырааҩыс сидикыло-егьиуа, сызхаижьарыз? Иаанагозеи аџьар еҵәа? Схы сыхьчар ауп акәымзар… Аха ргәы иҭоу еилкааны, абольшевикцәа сызрыцхраар...»
Апшеронск ианналала, ҩнык аҿаԥхьа илҽыжәҵит. Аштаб зыҩнарҵаз аҩны апартизанцәа рырхәҭақәа ркомандирцәа иахьыҩналоз-иахьыҩныҵуаз, рхаҿы иаҳәоз еилиргарц, аԥсуа рԥыс дырҿаԥшуан. Урҭ рхылԥарчқәа алента ҟаԥшьқәа ахьаркыз илаԥш анаахалак, ииӡбарыз дақәымшәо даақәхахуан.
– Акомиссар дабаҟоу? – Чагә дааидгылеит уажәраанӡа иимбацыз ротак акомандир.
Шевцов изалырхыз ауада даадәылҵхьан.
– Аҩыза акомиссар, уажәшьҭа хынтәны Маиҟәаԥынтә ишәызҵауеит.
– Уаҟа ашкәакәақәа роуп иҟоу, – Шевцов иааизымбатәбарахеит. – Исызҵаарыдаз?
– Агьенерал Данилов.
– Данилов?! – уи еиҳагьы иџьашьатәын акомиссар изы. – Маиҟаԥынӡа аимадара бжьыхӡами?
Шевцов ателеграф ахьыҟаз дныҩналеит. Подгорецки уахь иҿанынеиха, Чагә дааҭымгылаӡакәа уи днаишьҭалеит, иҟаз-ианыз цқьа изеилкаауазар ҳәа.
– Маиҟәаԥтәи аҟәша анапхгара атамани сареи аимадара ҳабжьашәҵа.
Афонопор аадырхиеит.
– Ателеграф аҿы иҟада? – Иван Борис-иԥа дҵааит. – Сара аомиссар Шевцов соуп.
«Уажәыҵәҟьа дшәыҿцәажәарц дыҟоуп агьенерал …» – игон акомиссар ицхырааҩцәа цқьа ирзеилымкаауаз абжьы.
«Акомиссар ҟаԥшьы Шевцов, – иҭынчыз даҽа бжьы хәанчак гахуан, – аимадараҿ дыҟоуп агьенерал Данилов. Ҳаимадара ахьалшаз сгәы иаахәеит.»
– Шәара шәгьенералуп, Сара скомиссар ҟаԥшьуп. Еибаҳҳәо акгьы ҳамаӡам.
«Избан? – азныказ уаҳа бжьы гомызт. – Шәареи сареи еибаҳҳәаша ҳамоуп. Уи азын ҳаиқәшәароуп. Акраи рада ус иахәҭаны иаԥхьаӡоит. Ҳара ҳаиқәшәареи ҳаицәажәареи ахәҭаны саргьы исыԥхьаӡоит. Ҳаиҿцәажәара аусуцәа рхаҭарнакцәа рҽаладырхәуеит.»
– Еибаҳҳәои?
«Телеграфла уи аӡбахә ҳҳәарц сҭахымызт.»
– Сара сшәыҳәаӡом уи азы, аха аимадара иаҳәаз шәара шәоуп.
«Иаҭахӡам ашьакаҭәара ҟамларц, иаҳзеиԥшу мҩак ҳалацәажәароуп. Уи алацәажәара фонопорла иалшом.»
– Ҳаиқәшәарц ҳахьыҟоу шәазхәыцхьазар акәхап, арҭ зегьы анышәыӡбоз?
«Астанциа Суходольскаиа.»
– Аиҿцәажәара анакәха, избан аԥошьҭа станциаҿ изыҟалара, уи мҩаԥысроуп Маиҟәаԥ.
«Арахь ааира шәацәымшәаӡои?»
– Сзыршәои?
«Ус акәзаргьы, шәара шәшәарҭадараз аҭакԥхықәра сара изгоит. Ауаҩы-шасра зуша Ҟәбан арада иалахәу ҩыџьа шәзыласышьҭуеит.»
– Агьенерал Данилов, сареи исыцнеиуеи акы анҳахь, ишәхашәмыршҭын сарԥарцәа, шәуаа-шасцәа рнаҩсангьы, Ҭҟәаԥс ирбаандаҩ иҳамоу Деникин иафицартә полк аҿынтәи 650-ҩык афицарцәа нкыдҵаны ишыршьуа.Ишыжәбо еиԥш, сара сзыцәшәаша агьыҟам, аха шәара, агьенерал Данилов, Маиҟәаԥҟа амҩа иану ар ҟаԥшьаа шәырцәымшәаӡои?
«Иҟалап ишәҳәо ҵабыргызар. Аиҿцәажәара зҽалазырхәуа амшын Еиқәа ахақәиҭра акомитет ахаҭарнакцәа ргарантиақәа шәзыԥшуп.»
Шевцов иблақәа иаархылаз аччаԥшь иӡамҩақәа ааимырдан, иқьышәқәа инарықәлеит.
– Шәрада иалоу ауаа рааира сазыԥшуп астанциа Суходольскаиа аҿы.
Афонопор даадҵ, Шевцов Подгорецки иахь даахьаҳәит:
– Ҩажәа-ҩык аҽыуа рхиа. Амҩа ҳақәлароуп. Шәҩыџьегь шәсыццоит.
– Аҩыза акомиссар! – Подгорецки данца, Шевцов индәылҵымҭаз, Чагә ҿааиҭит. – Ҳбираҟ аџьар еҵәа иану ҵакыс иамоузеи?
– Ҳа-ҳа!.. Молодец! – Шевцов даагәырӷьеит, арԥыс ихшыҩ еилцашьа аниба. – Уажәы сзацәажәоз атаман сара сызусҭоу ҳәа ииԥхьаӡо удыруоу? Амшын Еиқәа ахақәиҭтәра акомитет ахаҭарнак! Ишубо еиԥш, агьенерал Данилов дажьеит уи адырга.
– Иарбан комитету?!. – Чагә иџьеишьон. – Воронович иоума шәкомандаҟаҵаҩ?
– Аа! – акомиссар дыччахуан. – Зны Гагра иҟаҵәҟьамзи Самарин-Филиповски иштаб. Уи уажәы Шәача «Ривиера» дыҟоуп. Воронович акомандаҟаҵара даҟәихит, Самарин иамҳәаӡакәа, Деникин диҿцәажәарц Новороссискҟа ихала дахьцаз азы.
– Шәара, абольшевик, Филиповски ипартизанцәа шәышԥархаиргыла? Избан урҭ ҟаԥшьқәоуп ҳәа изышәыԥхьаӡо?
– Ҳара, абольшевикцәа, маӡала ҳаарышьҭит Қарҭынтә, Амшын Еиқәа ахақәиҭтәра акомитет аиҳабыра иахьагьы ирыздырӡом ҳзусҭқәоу. Арахь ар ркомандаҟаҵаҩ, аштаб аначальник, акомиссар – сара – зегьы ҳбольшевикцәоуп.Гагра инаркны, Анапанӡа ҳнапаҿы иаагахьеит. Уажәы сара отриадк снапы ианырҵан, Маиҟәаԥынӡа ашкәакәақәа раԥыхраз, сдәықәырҵеит. Иҳамҩатәны Асовет мчы шьақәҳаргылоит. Ҳара ҳхықәкы хада – амшын Еиқәа Ар Ҟаԥшьи Аладатәи афронти реиԥылара ауп. Тухачевски Краснодар дааирц агьигым. Ус адырра соуит. Уаҳа зҵаара умоума?
– Иҭабуп, еилыскаартә иахьсашәҳәаз!
– Уажәшьҭа уҽырхиа, аамҭа ҳамаӡам.
Чагә дыҩдәылҟьеит.
…Шьыбжьхьан еиԥш иҩеихьаз Амра ахәықәцә хьыраӡнызшәа ирықәԥхон, ҩажәа-ҩык аҽцәа амҩа ианнықәлоз. Урҭ ираԥхьагылаз атачанка иантәалан акомиссари уи ицхырааҩцәеи.
– Исгәаԥхом ақәыџьма асасахь амҩа ҳахьанылаз, – Подгорецки дызмырҭынчуаз аацәыригеит.
– Умшәан! – акомиссар дааԥышәырччеит. – Ақәыџьма ахаҭагьы шәоит.
– Иалаадыраауеи Данилов игәы иҭоу.
– Ура ушԥазхәыцуеи, игәы иҭоуи?
– Сыздыруам, аха…
– Саргьы исыздыруам, аха Ҟәбан арада иалоуи 650-ҩык афицарцәеи ҳара х-ҩык ҳраҩырхрызу? Деникин иҿаԥхьа Данилов ихы шьҭеиҵарц иҭахымзар ҟалап.
– Ҳара ҳнапаҿы иҟоу афицарцәа Деникин изын иԥсахыҩцәоуп, ашкәакәақәаа ирцәалаӡуа егьыҟам.
– Мамоу, Миша. Данилов акы даргәаҟуеит ауп ихьыз. Ус анакәха, ахьаҵра дук ҟаиҵарц игәы иҭоуп.
– Иван Борис-иԥа, Данилов шәбаандаҩитәыр шәа шәҿыхраз ииҭахыу проблемак ҳафронт акомандаҟаҵара идирҟаҵоит.
– Уара, аԥсуа, – акомиссар Чагә дааизхьаԥшит, – угәы ишԥаанаго: ҳцару ҳамцару?
– Иҟалалак аабап, ҳцап, – иҳәеит апартизантә еибашьра аромантика ишьҭкәыцәаа иамаз Чагә.
– Ҳарҭ х-ҩык ҳаҟоуп, – Шевцов их-нацәак ҩышьҭихит. – Ҩыџьа ацара ҳақәшаҳаҭуп. Аӡәы мап икит, – изнацәак длахеит. – Аиҳараҩык ҳақәшаҳаҭуп. Ус анакәха, ҳцоит.
Акыргьы шоуран. Амрагылара шыҟаз ашьха ахҭарԥа шкәакәа ахан. Убри унхыҵыр, Аԥсны уналагылон. Чагә иҭаацәара аагәхьааигеит. Дызҿузишь иан? Дааигәалашәеит Мариагьы.
Суходольскаиа ианнеи, ирԥыларц иҟаз аконвои ԥшын. Аҩны иааҩныҵит ҩыџьа абыргцәа. Урҭ ржакьа шлақәа ркәымжәы гәышԥқәа илрықәсуан. Руаӡәк дыччархәны деилаҳәан: икәымжәи икабеи ирнаалаӡомызт хыхь акәырша рықәҵазшәа ишьаз аваленкақәа; еиҳагьы дарҿаасҭон акокард ду ацраҳәаны ихаз аказакцәа ркартуз.
– Агьенерал Данилов дышәзыԥшуп, – иҳәеит уи, ицыз иаасҭа агәыӷәӷәара далаҟазаарын.
Зцәа иҭазза иааӡаз ҩ-ҽык зҵаҳәаз урҭ рфаетон еиқәа цызцыз Шевцов, ицхырааҩцәа иманы, дынҭалеит. Акомиссар дааиватәеит аказак есаул.
Ҟәбан арада ахаҭарнакцәа апартизан тачанка инақәтәан, Аԥшерон ицоз амҩа инангылеит. Миша дахьиватәаз, Чагә ибарҭан аказакцәа рконвои афаетон иавагыланы ишыҽырбоз. Аесаул диҿатәан азы, Чагә иҩызцәа рнарҿаԥшра изыгәаӷьуамызт. Урҭ рхаҿы иаҳәоз аилкаа дахгәаҟуан.
– Шәара ҳполк ахь шәымнеиӡои?
Азҵаара ҟазҵаз уаҩы изеилымкауаз аччаԥшь зҿықәыз аесаул шиакәыз Чагә азныказ агәра изымгеит. Акомиссар уи иҵаашьа изымбатәбарахан, дихәаԥшуан. Нас иџьыба бӷьыцк ааҭигеит. Астанциақәа рҿы ирыладырҵәоз ааԥхьара шакәыз Чагә идырит.
– Шәполк аҿы сымнеикәа зуам, – иҳәеит Шевцов. – Уаҵәы сахьнеиша сашәҳәап. Уаанӡа шәполк аҿы шәыуаа абри шәырзаԥхьа! Иазҿлымҳазааит ҳус.
Аесаул аконвои рахь днаԥшит. Уаҩы илаԥш шихымыз аниба, Шевцов ибӷьыц ааимхны, иҩныҵҟа џьыба инҭеиҵеит. Аконвои ирыгәҭылакыз афаетон Адыӷьа тәыла иалан. Уажәшьҭа зынӡа каршәран.
Лашьцахьан, Маиҟәаԥ ианналалоз. Урыстәыла агәы иналгаз ақалақь ҭынч хәыҷы ауха ашхырцәаӷь рҭыԥ иеиԥшызшәа рбеит ашкәакәақәа рфаетон иҭатәаз абольшевикцәа. Ицәыҵлашьцаз аӷәтәы ҩны лаҟәқәа гәыԥ-гәыԥла аруаа рывсуан. Анхацәа, аӡәы илаԥш иҵамшәарц, лашара адыркуамызт. Аказакцәа рыр ара иҟамызҭгьы, иқәынҵәаз ҭыԥыз џьушьарын. Ақалақь агәахьы унаскьацыԥхьаӡа, аҽеимаа шьҭыбжьқәа гон, аҽыуардынқәа рыхәарчар бжьы уаргыломызт. Аҵх иагәылҩуаз ашьҭыбжь еилаԥса аибашьра аҽазырхиашьа агәаҽанызаара узнарҵысуан.
«Заҟаҩык ыҟадашь?» – Чагә ихы дазҵауан. Уи имахәар Подгорецки имахәар иахьадкьыслоз, ирҭрысшәа иааиҿакшеит, Чагә иҩыза днаихәаԥшит. Подгорецкии Шевцови еимҟьарашәа рылаԥш ааиқәшәеит. Убасҟан Чагә идырит игәы ҭзырӡыӡааз шакәыз иеиҳабацәа рҩыџьегьы ргәы иҭыхазгьы. Маиҟәаԥҟ иаауаз апартизанцәа ротриад хәыҷы арҭ иаарылашәазҭгьы, реиуа зеиуоу узымԥшаауа, ирӷәыхуан. Амҩа ҭбаақәа рҿы, амцақәа еиқәҵаны, ашкәакәақәа рырхәҭақәа тәан. Урҭ хыҵакырҭак ахьырԥшаашаз ҩнык ҭацәны ирымбазар акәхарын.
Афаетон аангылеит, зҽеиҵых игылаз ҩны шкәакәа ҳаракык аҿаԥхьа.
– Ҳааит, – аесаул длалбааит.
Ашә аԥхьа еиқәных игылаз аруаа наскьа-ааскьан, абольшевикцәа амҩа рырҭеит. Иказак кәымжәы ипогонқәа ықәырцырцыруа, даадәылҟьеит адиутант.
– Сшәыҳәоит шәлеирц арахь!.. Аилатәара зала ахь, – даԥсышәаха днахынҳәит иара, амҩа дирбарц.
Атаман инапхгараҿ аишәа еиҵых иахатәан аштаб-афицарцәа, ҩыџьа агьенералцәа, арра маҵзура иатәымыз аӡәырҩы. Рызынтәык иааиз иҩархаҵгылеит. Агьенерал кьаҿ дҳәымпылӡа, дԥышәырччо зегьы данаарылҵ, апартизанцәа ирдырит атаман Данилов шиакәыз.
– Телефонла сзацәажәоз шәара шәакәызма? – дҵааит иара.
– Аиҿцәажәара зҽалазырхәуа еилыскаарц сҭахыуп, – иҳәеит Шевцов, Данилов игызмал ҽхырцәажәара ааиԥирҟьарц.
Агьенерал ихаҿсахьа мԥсахӡакәа, дԥышәырччо иуаа даарылаԥшит:
– Сара – атаман Данилов, аполковник Дроздов, Ҟәбан арада иалоу хә-ҩык, ақалақь ахаҭарнак Карабин…
– Аусуцәа?..
Акомиссар изҵаара аҭак агьенерал иаимҭеит. Нас итәаз Шевцов дыдирдырын, Данилов длатәеит, еидара ӷәӷәак изышьҭымхыкәа днаԥырҵызшәа.
– Ажәакала, – иҳәеит иара нас, – ҳара иаҳҭахын ҳшәыҿцәажәарц, абри аамҭа хьамҭа аламҭалаз…
– Иабаҟоу аусуцәа, телефонла ҳанцәажәоз зыӡбахә шәымаз? – Шевцов дҵааит.
Уи дызгәылатәаз иаӷацәа ишәырӡыӡоз рхаҿқәеи реибархәыҭхәыҭшьеи рыла еилукаауан иара иҿынтә акырӡа ишазыԥшыз. Иагьиӡбеит аԥыжәара игарц.
– Ателеграмма рзысышьҭит, аха аҭак ыҟам, – иҳәеит агьенерал. – Сара х-зҵаарак шәысҭар сҭахыуп. Урҭ рҭак ҳаҳарц ауп араанӡа шәзааҳаԥхьазгьы. Актәи – «Ар Еҵәа» хықәкыс иамоуи, насгьы аҩадантә иаауа аҟаԥшьқәеи дареи реизыҟазаашьа зеиԥшроузеи? Аҩбатәи – «Ар Еҵәа»ркомандаҟаҵара ирылшома Ҟәбан аказакцәа рыр Қырҭтәылаҟа иоурыжьырц, рабџьар шрымоу, ҳәарада? Ахԥатәи – афицарцәа рҭаацәара ршәарҭадара алшахома?
Атаман Данилов дзыԥхьоз изҵаарақәа зныз абӷьыц иџьыба инҭеиҵеит, рҭак дазыԥшуа.
Шевцов инаҩс итәаз Подгорецки днаиҿаԥшит. Ирызкылыԥшуаз Чагә идырит урҭ шеибадырыз, аха иара ихаҭа иҟалаз акгьы изеилкаауамызт.
Шевцов агьенерал илакҭа дҭаԥшуан:
– «Ар Еҵәа» ҳәа шәызҿу уажәы иҟаӡам. Иҟоуп «Амшын Еиқәа Ар Ҟаԥшь», уи иахагылоуп а-Реввоенсовет. Ҳара ҳхықәкы Деникин идоброволеццәа рыцҟьароуп. Ар Ҟаԥшьаа ҳарԥыларц ҳҭахыуп, ҳрыцны аӷа даԥыраҳхларц. Атәылаҿацә аграждантә напхгара аӡбахә зҳәаша ҳара иҳамоуп – «Ахақәиҭра акомитет» захьӡу. Уи ахықәки аҳасабтәқәеи шәара ижәдыруеит, – акомиссар маҷк амц имҳәар ауамызт. – Абџьар шыркыу аказакцәа Қырҭтәылаҟа рцара аӡбахә цәыргатәым. Ахԥатәи азҵаара иагьалацәажәатәым. Афицарцәа рҭаацәара зыцәшәаша акгьы ыҟам. Аҳәсақәеи ахәыҷқәеи ракәӡам ҳара ҳзеибашьуа.
Азныказ ааҭынчрахеит.
– Ар Ҟаԥшь шәырԥыларц шәаауазар, еибаҳҳәари нас? – ҿааиҭит Ҟәбан арада ахаҭарнакцәа руаӡәы.
– Шәара аџьажәлар рхақәиҭра еиҳау даҽа хықәкык шәымоума? – Шевцов уи днеиҿаԥшит.
– Избан ажәлар ирҭахыу заҳҭахым?!
– Нас агвардиа шкәакәақәа шәызрыцхраауеи?.. Арада иамоу мҩа заҵәык ауп – Маиҟәаԥ иҟоу Деникин ирхәҭақәа рабџьар рхыхтәуп. Ус аныҟашәҵа, сара Асовет мчы еиҿыскаауеит, шәызынтәыкгьы шәшәарҭадахоит. Афицарцәа рҭаацәа аменшевиктә Қырҭтәылахь ицарц рҭахызар, урҭ рызхара авагонқәа ԥшааны, амҩа иқәысҵоит.
– Асоветқәа рымч акәым, аха Ҟәбани Амшын Еиқәеи рреспублика еиҿаҳкаарц ҳҭахыуп ҳара, – иҳәеит зӡамҩақәа неимызакны зжакьа аауаз аӡәы, дкулакыуп ззуҳәашаз.
– Шәара Асовет мчы шәҭаххаӡашам, уи еилкаауп, – уи изын аҭак иԥшааит аҟаԥшьқәа ркомиссар.
– Ажәлар… ажәлар ирҭахым! – ҿааиҭит Данилов.
– Шәара ажәлар шәрызҵаама?
– Ҳашԥармазҵаац? «Амшын Еиқәа Ар Ҟаԥшь» абаанагарыз уи ажәлар еиҿырымкаар?
– Аҳәынҭқар дырҭахым, иаҳҳәап… – иҳәеит Карабин.
– Аха, иаҳҳәап… – даамхаччеит акомиссар. – Аха иаҳҳәап, апомешьикцәа адгьыл азын рзин еиҭашьақәдыргыларц ажәлар ишырҭахым еиԥш… Деникин уи азин бџьарла мацара ишьақәиргылеит.
– Шәысҿамԥан, шәара сышәԥырхагамызт, – Карабин иԥсы ԥжәон. – Ажәлар аҳәынҭқар дырҭахым, апомешьикцәа рҭахым, аха асоветқәагьы рҭахым.
– Уи ирҭахыму ирҭахыу жәдырп, априказ анҭҳажьлак ашьҭахь.
Чагә ибон итәаз зегьы рыблақәа шаацамцамыз, џьоукгьы ираҳауаз рхы аархнахӡеит.
– Ах, априказ шәҳәама?!.
– Приказла аума Асовет мчы шаажәго?
– Априказ – ари гәыԥ-уаак мчымхара усны ажәлар ирызнарго усуп, – дааҵԥеит арада иалаз даҽаӡәы.
– Ҳара гәыԥк ҳауп иҟоу, аха ажәлар рҳәатәы ауп инаагӡо, убри ауп ҳара ҳагьызлаӷәӷәоу, – Шевцов изааиуаз азҵаарақәа зегьы рҭак дазыхиан.
– «Ҳара» ҳәа шәызҿу шәарбақәан? – Карабин абри изҵаара акәын зҭак ҟаҵара ҟамлоз.
– Апартизанцәа.
«Абольшевикцәа ҳәа зимҳәои, усгьы аиаӷацәа ҳауп еидтәалоу?» – макьана Чагә изеилкаауамызт дахьхәыцшаз.
– Шәара излашәҳәо ала, апартизанцәа Асовет мчы иадгылоит? – Карабин изҵаара аҭак ныҭкааны иҳарц иҭахын.
– Иҟоу шәымбаӡои?
«Адырҩегь гәҩбарыла аҭак ҟаиҵоит, – Чагә, зыԥсы еибакны итәаз Карабин диҿаԥшуа, Шевцов дизхәыцуан. – Игәы иҭакыу здыруадашь. КОЧ ар ирхагылоу абольшевикцәа шракәу арҭгьы ирцәиҵәахуеит.»
– Ишәҳәаз аҵыхәа ԥҵәоуп ҳәа иԥхьаӡатәума?
Иҵаауаз Карабин дҩагылахьан. Чагә илаԥш егьырҭгьы инархигеит: Даниловгьы ишьапы дықәгылан.
Иван Борис-иԥеи Подгорецкии неиҿаԥшит. Чагә еиликааит урҭ зыршәаз – ишәҳәаз ҳәазар, хара шәзымцеит ҳәа акәын Карабин иԥшышьаз. Арԥыс ибӷа аԥхӡы ҟәанда нықәхәмарит.
– Иахьатәи аамҭазы уи амҩа заҵәык ауп иҟоу, – иҳәеит Шевцов.
Карабин «ифырхаҵара» нихыԥсааит. Даниловгьы, шьа кәарак иламызшәа, дцәышӡа аишәа дахагылан:
– Ус анакәха, ҳара иаҳаӡбо шәаҳҳәоит уаҵәы, Аԥшеронскҟа амҩа шәықәлаанӡа.
Данилов, иуаа иманы, ауада ҭаирцәит.
Абольшевикцәа рымацара ианаанха, Подгорецки деиҭалатәеит.
– Ӷәӷәала ухы ааурԥшит, Иван Борис-иԥа, аха арҭ ақәыџьмақәа инкылатәаны иаҳгәыдырҵаргьы ҟалоит.
– Аҭҟәацәа ухамшҭын.
– Абри аилыхара иҟоу, урҭ ирызхәыцуада.
– Нас ишԥаҟаҳҵари? Ишьҭаҳхыз аидара каҳажьрыма?
Данилов иадиутант дааҩнашылеит:
– Ҳаҭыр зқәу акомиссар, агьенерал Данилов уаххьафараз дшәыԥхьоит асасааирҭа «Метрополь» ахь. Афаетон ҵаҟа ишәзыԥшуп.
Фатәыла иҭәыз аишәа дшахатәаз, Данилов дцәажәон:
– Сара Ҟәбан сапатриотны схы сыԥхьаӡоит. Дон аказакцәа Деникин ишиҭахыз инапаҿы иааигеит. Аха, атаман Калабухов дыршьижьҭеи, еилыскааит Дони Ҟәбани мҩак реицықәлара шамуаз. Деникин ҳицеибашьуан, аха уаҳа ԥсыхәа ҳамамызт. Иахьа аусқәа даҽакала иҟоуп. Иахьа ҳара КОЧ ахаҭарнак даҳҭоуп. Ҟәбан аџьынџь ахақәиҭраз ҳақәԥараҿ КОЧ ар ҳацхраар алшоит.
«Абри акәзаапеи иҟалаз, – Чагә аҵыхәтәан аилыхара иҟаз еилиргон. – Закәытә еибашьроузеи, иуҩызоуи иуҩызами дузымдыруа.»
Акоридор аҿы иаалырҟьаны еилаҩынтрахеит. Аҟарулцәа аӡәаӡәала инықәӡаа-аақәӡаа ицеит. Аишәа иахатәазгьы ҩагылақәан, инеицәажәа-ааицәажәо ишылаҩеиуаз, индәылҵ-аадәылҵқәеит. Азала ааҭацәит, Шевцови, Подгорецкии, урҭ зацәажәози рыда.
Чагә ахышә днадгылеит. Ҵаҟа еилаҩеиласран. Еибарҩуа асалдаҭцәа амҩа ианын.
Ҵаҟантә агьенерал иадиутант дҩыхәнеит. Абольшевикцәа рых-ҩык рыда уаҩы дыҟамызт уажәы, адиутант дахьааҩнашылаз.
– Данилов иҿынтә, – иҳәан, уи Шевцов бӷьыцк наииркит.
Акомиссар илахь аԥхӡы аалҵуан. Инапы ҵысҵысуазма уҳәо, абӷьыц Подгорецки инаиирбеит. Уи ишьҭахь игылаз Чагә агьенерал инапҩымҭа илаԥш нахижьит:
– Агьенерал исызиашәҳәа шә-ҩык аказакцәа сиҭарц, нас ақалақь сыдыскылоит.
Адиутант ишьхәа ааидиԥсалан, днахынҳәит.
– Закәытә провокациоузеи! – Подгорецки иџьеишьон.
– Ахышә шәынкылыԥши, иҟоу жәбап, – ҿааиҭит Чагә.
Алашьцараиалҩуан аҽеимааи амагәшьхәеи рышьҭыбжь.
– Аибашьра рҽазыҟарҵома, ирыбжьузеи? – иҳәан, Подгорецки алада ҿиҭит: – Еи! Уа иҟалеи?
– Деникин дыбӷалеит, – дааччазшәа иуит аӡәы ахышә аҵаҟа.
– Упагон ықәх уа хыхь иқәгылоу, – ҿааиҭит даҽаӡәы. – Аҟаԥшьқәа шааилак еиԥш акотлета хааӡак улырхырц иҟоуп.
– Ашкәакәақәа Маиҟәаԥ ала ихьаҵуеит амшын Еиқәахьы, – иҳәеит акомиссар данаахынҳә.
– Да, аҟаԥшьқәа ааигәахозар акәхап, КОЧ ахаҭарнак ақалақь идикыларц атаман дзахыццакуа, – Подгорецки дхәыцуан.
– Ара ҩажәа нызқь агвардиа уаа иреиҵам.
– Лашьцоуп ҳәа, – иҳәеит Подгорецки, – 50 нызқь иреиҵам.
Чагә уи диқәшаҳаҭын: ицәырҟьа-цәырасуа иубоз ар рцәаара, ҵыхәа ԥҵәарак амаӡамкәа, амҩаду ианын.
– Ах, ԥыҭ-ҩык ҳа ҳахь иаҳзиагар!.. – Шевцов иара ихәыцрақәа дрылан.
Ашә аимԥаа, Данилов иадиутант дааҩналахт.
– Агьенерал дышәзыԥшуп.
Акомиссари уи актәи ицхырааҩи ртапанчақәа ааҭырԥааит. Адиутант дшәаны днеиҭаԥеит.
– Иҟашәҵои?.. Ишәҵәахы абџьар! Схала агьенерал иквартираҿ шәызгоит, аӡәгьы дшәылакьысуам.
Урҭ, рабџьар ҵәахуа, адиутант инаишьҭалеит. Чагә маҷк хара-хара дрышьҭаԥшуа днеиуан, иакәымз згәы иҭаз аӡәы илаԥш наиқәшәар ҳәа, агәаҽанызаара шьҭыхны.
Адәахьы данындәылҵ, ҭынчран уамашәа иубартә. Ааигәа ииасуаз архәҭақәа рсалдаҭкгьы дубомызт.
Агьенерал дыԥшын, иштаб зынӡа ишҭацәхьазгьы.
– Шәсыцны шәаала, абахҭа шәысҭап, – иҳәеит агьенерал.
Абраантәы улаԥш наахон абахҭа аҭӡы. Данилов иадиутанти Шевцови аԥхьа инеиуан, ԥшь-ҩык аказак рыцны. Урҭ ирышьҭанеиуаз агьенерали акомиссар ицхырааҩцәеи даҽа ԥшь-ҩык аказакцәа ирыгәҭылакын. Абахҭаҿ инеиаанӡа, иаалырҟьаны Данилов «ах» иҳәан, иԥсы маҷханы, дызцыз днарымҵаҳаанӡа, иааиҵагылеит. Шевцов, игәы иаанагаз здыруадаз, иабџьар 0ԥаа, даахынҳәит.
– Шәырхәыма? – уи агьенерал днаихаххит.
– Мап, сгәы сыхьуеит, – ибжьы ааҭикаазшәа иуит Данилов. – Шәара шәцала, сара адҵа рысҭахьеит. Аполковник Дроздов уажәыҵәҟьа дшәыхьӡоит. Шәца!
Шевцов агьенерал ибла иргәыҵаҵәахыз хибааларц дыԥшуан. Нас ирлас даақәҵәиит, абахҭахь днеирц.
– Шәара ишәыԥсыхәоуи? – дааҭгылеит иара.
– Аказакцәа сыцхраауеит, – агьенерал инапы неиҟьеит.
Аказакцәа ратаман даашьҭырԥаан, дрыма инахынҳәит.
«Акгьы сзеилыргом, – Подгорецки дивагыла дахьнеиуаз, Чагә ихы ихьуан. – Агьенерал ир ықәҵхьеит. Урҭ дрылагылазар акәӡами уажәы? Иара, аполитика иахырҟьаны иҭаркыз ҳнапаҿы иҳаиҭарц, даауеит. Амҩан иԥсы маҷхеит. Иихәыцуазеишь уи?.. Издыруада акы иӡбахьазар? Иван Борис-иԥагьы амҩа дануп, аха игәы иҭамшәаӡоишь абыржәы ашәарҭа ҳҭагылар шалшо? Данилов ихымҩаԥгашьа уамак агәра уго иҟам.»
Абахҭа ашә аатит. Еицыз уахь ианынҭала, абахҭа аиҳабы даарԥылан, акамерақәа рахь инеигеит.
– Ашәқәа аашәырты! – Шевцов ирыдиҵеит.
– Ашәқәа ҳзаартӡом, даақәгылт абахҭа аиҳабы.
– Уи закәыхи?!.
– Аҩныҵҟала ашәқәа адыркит, уахь ҳнарышьҭуам.
– Шәара шәакәзаапеи ибаандаҩу, – иҳәан, гәаныла дагьаагәырӷьеит акомиссар.
– Деникин арҭ рнырҵәаразы априказ ҟаиҵахьан. Дара еилыркааит, еилкаашьас иҟарҵаз сыздыруам. Атаман уи априказ наимыгӡеит, аха абаандаҩцәа ҳагәра ргом.
Абахҭа аиҳабы камерак днадгылан, аҿхышә хәыҷы ала ибжьы наиргеит.
– Ашәқәа аашәырты! Акгьы шәзаҳауӡом.
Уи дрыҳәаҵәҟьон, аха аҩныҵҟа ҿаҳадагәаран.
– Шевцов ара дыҟоуп ҳәа сызрашәҳәа.
– Иаашәырты… «Аеҵәа»-қәа ркомиссар Шевцов дышәзааит, – абахҭа аиҳабы ҿиҭыхуан, аха лыҵшәак зыҟамлеит.
Акомиссар аҿхышә ҭшәа ихала днадгылеит:
– Аҩызцәа! Сара Шевцов соуп. Иаашәырты!
– Шевцов уарбан? Иухьӡуи? – аҩныҵҟантә иҵаауан.
– Иван Шевцов!..
– Ҳаржьоит. Ари провокациоуп.
– Ҳандырҵәарц ргәы иҭоуп…
Абаандаҩцәа еиқәҿырҭуан.
– Мамоу! Иаашәырты! Сара Шевцов соуп.
Подгорецки убри аамҭаз ҿааиҭит ибжьыҿацаӡа, иааизымчҳазт:
– Уара, иаашәырты иҟалозар! Арԥарцәа, ишәаӷоу ара дыҟам.
Аҩныҵҟа ааҭынчрахеит.
Акамерақәа руак ашә аатит. Ԥыҭ-ҩык аадәылҵқәуеит.
– Аҷкәынцәа! – ҿиҭит урҭ руаӡә егьырҭ акамерақәа рахь. – Шәдәылҵ!
Акомиссар Шевцов, Подгорецки дҵак иҭаны. ақалақь ахь дандәықәиҵа, ателефон дасны, ииулак Аԥшеронск иҟаз архәҭа адырра риҭеит 50-нызқь-ҩык агвардиа шкәакәа еихамҩала ишлеиуаз, амшын ахь ицәырҵырц, малс иҟаз зегьы рыманы.
Иԥсы ааивигарц ихы аишәа илықәҵазшәа данылатәа, дамхацәеит.
Уи ида ара ауаҭах аҿы иҟаз Чагә ихаҭагьы дкараха дыҟан, аха Иван Борис-иԥа еиҳараӡак имчқәа ааилырхӡеит амҩеи, аиҿцәажәарақәеи, ақалақь адкылареи. Чагә шьапԥынҵала дындәылҵын, длаҩеиуа абарҵа даақәгылеит, акомиссар иԥсшьара аӡәы еилеимгарц. Ихаҭа ишьапқәа ихьуан еисизшәа, аха длатәар, агылара шицәыхьанҭахоз еилкааны, игәазыҳәарақәа драқәԥон.
Аацәылашамҭаз Подгорецки дхынҳәит.
– Хәыҷык иԥсы ишьап, – наиабжьеигеит Чагә.
– Имацара иоуп ақалақьзнапаҿы иҟоу, аԥсшьаха изҭода, – ашә ааимԥааны, Миша иаха агьенерал Данилов кабинетс имаз дныҩнашылеит. – Аҩыза акомиссар… – уи Шевцов ижәҩахыр ааирҵысит. – Аҩыза акомиссар… Иван Борис-иԥа!..
– Аа?..
Акомиссар дшааҳәцымцызгьы, ибла шизхымтуаз збаз Подгорецки уи иҵегь дааирҵысит.
– Иҟалеи?.. – Иван Борис-иԥа уажәгьы ацәа далан.
– Аилатәарақәа рзал аҿы ишәзыԥшуп ақалақь анапхгареи адумеи. Азанааҭ еидгыла роуп амч заҳҭо рҳәеит.
– Закәытә занааҭ еидгылоузеи амч зырҭо? – ихы ҩышьҭихит акомиссар. – Аполитбаандаҩцәа ҳхы иархәаны, аревком шеиҿаҳкааз угәаламшәаӡои?
– Сара исгәалашәоит, аха дара…
– Закәытә занааҭ еидгылоу дсырбап, Асовет мчы захьӡу…
Шевцов ииулак дҩагылеит.
– Схы шԥасыхьуеи… Ведрак аӡы сзышәыԥшаа, сцәа-сжьы амца ацроуп.
Чагә минуҭк ашьҭахь иааигаз аведра Подгорецки иааимеихын, змаҟҿаҳәара зҽааилызхыз акомиссар ихы инақәиҭәеит.
– Уажәшьҭа ак сылшар здыруада, – Шевцов иҽырбаны иҽааилеиҳәеит. – Чагә, џьаргьы умцан, уԥсы ааиҭак.
Акомиссар данца, Чагә ахышә аԥхьа аҟәардә днықәтәан, илацәа нҭааит.
Уи данааԥш, Подгорецки ааҵәак иаҵаз хаҵак диманы дааҩналахьан. Ихы ҭууа Чагә дындәылҵит. Уамак дызмыцәазшәа игәы иабон: убасҟак деилаххаан. Амшгьы ацәылашареи ацәылашьцареи еимаркуан.
– Подгорецки дубазар? – аҿацаҳәа иаагеит ирлас иааиуаз Шевцов ибжьы.
– Акабинет аҿы дыҟоуп, – Чагә акомиссар днаишьҭалеит. Уи дахьнеиуаз адәахьы илашарахозшәа ибон.
«Иҵегь аԥсшьара зыԥсоузеи аха…»
– Аҩыза акомиссар! – Подгорецки дҩагылеит. – Абри аҩыза, иаҳцәеимырҵәаз ашьҭаҵарҭа аҿынтә ашьақар има дышцоз, дыскит.
– Удәылҵ наҟ! – Шевцов уи ахаҵа диҵаҳәҳәеит.
Егьи деиџьыԥӡа дындәылҟьеит.
– Амчқәа ҳазхом, – иҳәеит Шевцов. – Арахь ҳаимҵәара рҭахыуп. Иӷьычызгьы уажәы дҭаҳкыр, згәы  ԥҵәаны иҟоу ауаа ҳгәыдлар ҟалоит. Иааҳачҳап, ҳазхьчаша ҳзаанӡа. Амала, – даахәыцит иара нас, – Данилов дахькылаӡыз уаҳа исзеилымкааит.
– Афонопорахь ишәыԥхьон, – иҳәеит Подгорецки.
– Чагә дшыцәаз хәлеит, уажәшьҭа уара уаагыла, – Шевцов ашә ахь иҿынеихеит.
Аԥсуа ҷкәын дцәырҳазшәа уи днаишьҭалеит: «Сшыцәаз хәлаҵәҟьама?»
Урҭ атачанка иақәтәан, астанциаҿ инкылҟьеит.
– Аимадараҿ иҟоу Будионныи и-Конармиа У? адивизиа аиҳабы Тимошенко соуп…
Будионыи иҽыуаа адырҩаҽны шьыбжьонҟәараз ақалақь иаалалеит.
Шевцови уи ицхырааҩцәеи, аревком аԥхьа игыланы, урҭ ирзыԥшуан, акомандаҟаҵаҩ деилыркаарц.
Дук мырҵыкәа, адәы агәҭаҿы иааилагылаз аҽцәа даарылыркааит зԥаҵа еиқәаҵәақәа хыршаз ауаҩ еиқәа ҳаракы.
Ауниверситет сҭырцеижьҭеи, ас шьардаамҭа сыԥсадгьыл ахь смаацкәа, абыржәеиԥш сҟамлацызт. Шықәсыки бжаки инареиҳаны иҵуан, Аԥсны салҵны, Москва сцеижьҭеи, аимадара усқәа шьақәсыргыларц. Уажәы Аҟәа амшын аԥшаҳәа саван. Аимадаҩ абра дысԥыларц дыҟан. Уии сареи ҩа-жәа заҵәык еимаадар акәын. Уасил Агырба дахьсықәшәоз, насгьы ианба еилкаатәын. Аԥсны аҭагылазаашьа бзиаҵәҟьаны издыруаз уи иакәын. Аӡәыр дсызкылыԥшуазар збарц, акырӡа сгәы сҽанын, аха сыԥсадгьыл сыԥсадгьылын, маҷк агәҟәандара сгәыҵаланы, акраамҭа изымбацыз, исызгәакьаз амшын сынхыԥшылеит. Сахьыҟаз аасхашҭызшәа, иаасгәалашәеит, Кремль сааҩныҵны, аӡиас Москва аԥшаҳәахьы санылбааз.
Уигьы шыҟалаз убас акын. Аԥсны саналҵ, амшын мҩа шьҭыхны, Ҟрым сыӡхыҵит. Анемеццәа ирбылуаз адгьылқәа ракәхеит усҟан мҩас ишьҭысхыз. Даҽа мҩак сымамызт. Аихаблы акылсра исзаҩызахеит уи адгьыл анықәгылара. Изулак Москва снеит. Аха уаантә шьҭахьҟа схынҳәыр рымуит. Уаҟа саанхара ахәҭаны ирыԥхьаӡеит. РКП (б) Ацентр Комитет аҿы еиҿкааз Амрагылара жәларқәа р-Коммунисттә организациақәа р-Центр Абиуро аҿы еиҿкаатәыз аусқәа рзы иаҳа схәарҭан ҳәа иақәырҵеит. Уи Абиуро ахантәаҩы ихаҭыԥуаҩс сҟарҵеит, аха, ахантәаҩы иусқәа нагӡо, аусқәа зегьы сара еиҿысымкаар ада ԥсыхәа ҟамлеит.
Астрахан идәықәҵаз аекспедициа саланы саныхынҳә ашьҭахь, дук мырҵыкәа, даҽа експедициак амҩақәҵара сҽазыҟасҵон. Иҟалаз уи акәын – Деникин Нхыҵ-Кавказ аҿынтә, Каспиа инаркны, зымҽхак ҭбааӡаз адгьыл импыҵеикит. Ир рхыԥхьаӡара дуӡӡан, есымшааира изҳауан. Аимпериалистцәа ирҭоз ацхыраара ҳәаак амамызт. Асовет республика аҭагылазаашьа бааԥсын. Ашкәакәақәа рыҩныҵҟа ҳақәԥара ӷәӷәа еиҿкаатәын. Убри аус салахәхар акәын саргьы. Ҳцентртә аппарат иахагылаз Владимир Илиа-иԥа икабинет саныныҩнашыла, иусурҭа ҭыԥ дҩахыԥазшәа, даасԥылт иара, уажәшьҭа зегьы еицырдырхьаз ибла хәыҷы ҵаулақәа еихаччо.
– Бзиала шәаабеит, аҩыза Ешба! Шәыӡбахә бзианы исаҳауеит, Ефрем Алексеи-иԥа. Шәтәа, иҟалозар!.. Нас абри ашьауардын-уаҩ шәоума ацхыраараз ателеграммақәа сзаазышьҭуаз?!. Ах, усҟан ацхыраара шәаҳҭартә ҳаҟахызҭгьы!.. Закәытә қәԥароузеи иагьылеиҿышәкааз аконтрреволиуционерцәа рыҩныҵҟа!.. Жәлар хәыҷык гылеит, хацәнамырха иқәԥарц, аха ишԥагылеи?!. Амала, иуасҳәарц исҭахыу, Асовет мчы ахьышьақәшәыргылаз, иҩежьу ақырҭуа меншевикцәеи аимпериалистцәеи даараӡа акыр днарбеит!.. Шәтәаз, Ефрем Алексеи-иԥа, шәызгылоузеи?!. Исашәҳәарц исҭахыу, Кавказ иахьа аилаԥаҭара иҟоу унагәылыԥшыр, Аԥсны аҭагылазаашьа зеиԥшроузеи?!. Уажәыҵәҟьа сеиҭалатәахуеит, аа, абас, нас зегьы
сашәҳәа!.. Асовет мчы аагара рҽазыҟарҵозар, ирымчузеи иахьа?!. Еиҳарак анхацәеи аусуцәеи реимадароуп шәзызхәыцлаша. Ҟәбан ҳнапаҿы ишаагалак, ацхыраара шәаҳҭоит… Шәтәа, Ефрем Алексеи-иԥа, шәызгылазеи?!. Аԥсны аҭагылазаашьа ӷәӷәоуп, аха Ҟәбан аҭагылазаашьа иаҳагьы иуадаҩзар ҟалап. Шәара, револиуционерк иаҳасабала, еилышәкаауеит уахь шәцара иаҳәо закәу. Ҳпартиа иреиӷьӡоу аусзуҩцәеи аусуцәа ркласс аԥхьагылаҩцәеи ҳ-Ар Ҟаԥшь арӷәӷәаразы идәықәҳамҵар ԥсыхәа ҳамам, аҩыза Ешба… Ефрем Алексеи-иԥа, сшәыҳәоит уаҳа шәымгыларц!.. Сара инҭкааны сшәацәажәарц сҭахыуп имҩаԥгоу аусқәа рзы. Избангзар, уаҟа еиҿагылоу амч хадақәа рнаҩсан, макьана цқьа аусура еиҿкаам, амилаҭ маҷқәа рҷыдарақәа рыҭҵаараҿы. Уи аха ҳамамызт, арахь ҳусқәа реиҵаҟьараҿ урҭ иҟарҵо аҭгылазаашьа бааԥсы уажәы ҳазымхәыцыр ада ԥсыхәа ҳамамкәа ҳаақәгылеит. Ишәасымҳәаӡацт ихадоу: аҩыза Ешба, шәара афронт ахь шәдәықәаҳҵоит, Кавказ атәылаҿацә апартиатә комитет иалахәу шәакәны… Ишәыдысныҳәалоит!
Кремль ашәқәа сышьҭахь ианакы, слалбааит аӡиас аԥшаҳәахьы… Хара имгакәа, амҩа сықәлеит. Еилашуан аԥсҭазаара. Зынгьы аӡыблара иаҩызан. Хысран. Нибарҵәаран. Ҭынч ԥсҭазаарак ҟаларын ҳәа агәрагара уадаҩын, ус еиԥш акы шыҟазгьы рхашҭхьан. Сҩызцәа сывыршьаауа мацара, амҩа санын, апартиа адҵа нагӡо. Сахьнеилакгьы, Ленин иаԥхьанаглацәа, Астрахан – Киров, Бақәа – Микоиан, снарывагылон. Уажәшьҭа саргьы сыԥхьаӡан апартиа аԥхьагылаҩ сиаԥхьанагаланы. Уи идҵа сыма сырзауан иҩызцәа.
Аҵыхәтәан сыдҵа снанагеит Тифлис. Қарҭ схысҿы збахьаз аӡәы сигәалашәан, Меҭех абахҭа сҭадыршәеит. Уи еилызкааз Аԥсны жәлар р-Совет иалаз аӡәырҩы ықәгылеит, сара схы сақәиҭыртәырц. Уи ахьсаҳаз, Аҟәа сахьааиз акәын. Сара сыжәлар ас иахьсыдгылаз сгәы арԥшааит. Аменшевикцәа рзымчҳауа, ҳара, абольшевикцәа, ҳаидеиа иаҳа иадгыланы, Аԥсны жәлар р-Совет иалаз аӡәырҩы срыниеит, срыҿцәажәеит. Урҭ ԥхьаҟа ишҳахәарҭахоз еилсыргеит сымҩашьо. Амала арҭ усҟан аӡәырҩы рзыӡырҩуазма. Ҳара ҳаиқәзырхаҵәҟьаз Владимир Илиа-иԥа иакәын. Уи Серго иҿынтә ателеграмма иоуит, иҭаркыз абольшевикцәа рус шыбааԥсыз зҳәоз. Асовет республикеи Қырҭтәылеи ирыбжьалаз аиқәшаҳаҭра инақәыршәаны, ҳара ҳаурыжьит. Нас акәын сара Аԥсны санаанагаз
Аха абольшевикцәа рҭакра еиҭа иалагахьан. Сҩызцәа сгәы сҽанырҵахьан азы, издыруан саб иашьа иԥа Ҭарасхан иҽырцәгьаны Аԥсны дшалаз. Иареи сареи ҳаныхәыҷқәаз ҳаицыхәмаруан, амала ҳаицыхәмарра еснагь еисрала инҳарҵәон. Аха адырҩаҽны адырҩегь ҳаибамбар ҳуамызт. Абри аасгәалашәон еиԥш, ҳаимадаҩ уажәшьҭа дааир цәгьамызт, дынхацәеит ҳәа схәыцуа саақәгьежьымҭаз, сара сеиԥш иаақәгьежьыз Ҭарасхан снаиҿаԥшит. Сааилыблааит, аиаша сҳәар еиӷьуп. Инапаҿы сшыҟазгьы, ихаҭа сара дсеиӷьмызт ҳәа сыҟан. Амала иара иҭагылазаашьа иаҳа иуадаҩын. Исгәалашәоит сҩыза Никәала Аимхаа амшынуаа дрысымҭар ада ԥсыхәа ансымамыз. Иаҳа еицәазар
акхарын уашьа, уи дуашьа хаҭамзаргьы, уаб иашьа иԥа иакәзаргьы, деиқәыҿаҳәа дҭоумкыр ада аныҟамлоз. Убри акәзар ҟаларын сара аԥхьа сыбз ԥзыртыз.
– Ас ҳаиԥылара ҟалап ҳәа игәыӷуадаз?!. – анысҳәа, зынӡа дыԥшҭәыдахаӡеит. Уи симбар еиӷьеишьон, дагьынаԥшааԥшит, аӡәы ҳаидимбаларц иҭахны. – Амала уеиҳабыра рҿаԥхьа аԥсшәа уҳәар улшоит, аԥсуа Бастилиа сынҭакны.
– Амцхә зуҳәои? – даақәҵәит дансыршы, иԥшҭәхәгьы аҽааиҭанакит дааунажьызшәа. – Уареи сареи бџьарла ҳаиҿагылара ламысла иҟалароуп.
– Уфраҭуп, Ҭарасхан, ҳажәлар ар ргәыдҵаны иахьынурҵәо, иламысу, бџьар еиҿагылароуп ҳәа иуԥхьаӡаҵәҟьозар.
– Сара суалԥшьа насыгӡоит, амчра анумаз, абџьар зымкыцыз идыркны, афронт шыхуртыз еиԥш. Уи иаҳа иламысызма? Уи акәым аус злоу, Ефрем, сара сгәы ԥызжәо, насгьы исзеилымкаауа акы ыҟоуп: мап зацәукзеи уаамсҭашәара?
– Аамсҭашәара сылоуп сара, аха сара саамысҭашәареи уара уаамысҭашәареи реилкаарақәа еиԥшым.
– Уара уаамсҭашәара ҵакыс иамоузеишь?
– Уи уара иузеилкааӡом.
– Избоит уаҳа ушҽеимхо. Аха сара схахьы исзаагом иахьцалак узлыҵыз уабиԥара узрылагылам.
– Срылагылам ҳәа узҳәада? Сабиԥара срылагылоуп, избанзар сыжәлар срылагылоуп.
– Аӡәы уибар ҳәа ушәаны, ухьаԥшкәаԥшуа Аԥсны уалагылоуп. Уажәшьҭа ҩы-шықәса ҵышт арахь уаҩы уимбеижьҭеи, адырҩегь уқәымҵыр ԥсыхәа умам, ма уҭашәоит, ишуҳәаз еиԥш, уи ҳ-Бастилиа. Ас аума ужәлар ушрылагылоу?
– Ус еиԥш уаҵәы уара ишумыхьуа агәраганы уҟоу?
– Иахьатәи ҳзаламцәажәацт, уаҵәтәи иалоухи? Иахьатәи аӡбахә уҳәозар, – Ешаа рыжәла уаԥсамхеит. Уара уда имҩахҟьаз иахьа дҳамам. Абас зухьзеи?
– Ҳара, хә-ҩык ахәыҷқәа ҳаниаҭымха, уара ҳабиԥара ҳәа узҿу ҳацхраама? Аишьцәа, ауардын ҳақәыртәаны, Аҟәа ҳан ҳанылгоз, ацхыраара лызҭада? Ма Қарҭ агимназиа санҭаз, исыцхраада? Усҟан, ахәыҷқәа аҵара иазыҟаҵо, исырҳауаз аԥарақәа сангьы илзаасышьҭуан. Уара уаб ма длашәызма, имбаӡози иҭаца лҭагылазаашьа зеиԥшраз? Сан даныԥсы, ҳазгәалашәада? Сара сабиԥара аамсҭа шьҭроуп, амала ашьҭра ауаҩы ихала изалхуама? Аха сҭагылазаашьа анхаҩы иҭагылазаашьа еиӷьмызт. Убри азоуп илаҟәу ауаа ҳәа иуԥхьаӡо сзырзааигәахаз.
– Узеиԥшрахоз саби иҩызцәеи ирбон ауп иҟалаз.
– Сыжәлар сраӷаны сымгылеит сзеиԥшрахазаалакгьы. Сабиԥара рыжәла смыԥсахит, џьоукы ргәы алаҟасҵоит, уи ала ачын сымоуп ҳәа, – анысҳәа, Ҭарсхан сибылрызшәа даасыхәаԥшит.
– Уабиԥараанухашҭ, ухгьы ухашҭуеит, умбои! Уахьыҟазгьы ухашҭны, иуҿыҵашәақәо умбои!!.
– Акгьы схамшҭӡеит, убри ауп рыцҳарас иҟалаз. Сабиԥарагьы схамшҭӡеит, амала сабиԥара рҭаххарақәа сыжәлар рҭаххарақәа исызреиҳатәуам. Уи уара иузеилкаауам уажәшьҭа. Убри ауп ҳара, аишьцәа, ҳаиӷазтәызгьы. Ҳаинышәара залшом, уара иуҳәан еиԥш, ҳаимак иламысу бџьар еиҿагылароуп. Уҟаз… – сҳәан, снаидҵит.
Ари аиԥылара сара акырынтә исгәалашәахьан. Сыԥсҭазаараҿ уи хҭыс думызт, аха, убратәи ҳаиниара иахырҟьаны, сара усҟан Аԥсны иҟасҵашаз аусқәа рҵыхәтәанынӡа исзынамыгӡеит. Уи аҽны исықәшәараны иҟаз аимадаҩгьы, сзыдгылаз дзусҭаз аниба, саԥхьаҟа дмааит. Амала уи ашьҭахь даҽа џьоукы рыла Усил Агырба дсыԥшааит, Нхыҵ изгашаз аинформациа имысхит, ихадаз сусгьы уи акәын. Саб иашьа иԥа Ҭарасхан ибзоурала, аотриад ҷыдаа шсышьҭаз анеилыскаа, гызмалрак рыҵагаланы, сықәҵырц сыӡбеит. Даҽа мҩак ыҟамызт, апортаҿ ауаа ргәы рҽанҵан, Ешыра шыҟаз амҩа ԥҵәан. Кәыдры акәзар – икны итәан, ицоз-иаауаз гәарҭон. Ҵабал ицоз аӡәы ифаетон сҩақәтәеит. Снаскьазгоз ауаҩы иасҳәеит ҳҩызак «салам ииҭарц», Ефрем Ешба сыҟнытә. Сара Ешқыҭ сышцоз ала «адырра ирҭарц» аҳәара ҟасҵеит. Уи иаҳауан исызкылыԥшуаз ауаҩы. Афаетон амҩа ианын акыр иццакны. Ҵабал ицоз амҩа ианылаанӡа, Самырзаҟан ицоз даҽа мҩанызаҩык дысԥылозар ҳәа, слыбааит. Афаетон архәара инаваҵәины аҽанаҵәах, сааҳәны шьапыла амҩа сҩангылеит. Ҽыла аԥҟара-аԥҟараҳәа шьоукы шаауаз анызба, сҽысҵәахит. Аотриад ҷыдаа ҩасывҟьеит. Сара саацәырҵын, Аҟәа ицоз линеикак ааныскылан, сҩақәтәеит. Аотриад ҷыдаа, Ҵабал амҩа иқәыз афаетон иахьӡар, еилыркаауан Ешқыҭ сцарц, сшааҭгылаз. Урҭ хынҳәны Ешқыҭ сшыҟамыз еилкааны ихынҳәаанӡа, заҟа ӡы амшын иазцарызи?!. Ма аотриад ҷыдаа, раԥхьа Ешқыҭ ицаны сшыҟамыз еилкааны, афаетон иашьҭалар, иаҳагьы аамҭа рцәыӡуан. Уи акәхеит. Ақалақьаҿ уажәраанӡа исышьҭаз уаҩы сылаԥш дыҵамшәеит, саргьы сҽырҩашьа сыҟан. Аухаҵәҟьа сҩызцәа Ԥсырӡханӡа ҽыла сыбжьыргеит, уаҩы ибла иҵамшәацыз мҩахәасҭа кәараҵала. Анышьа сҩақәдыртәеит, амшын агәы ихыз аӷба сахьырыгӡеит. Уи ашьҭахь сааҩнымҵӡкәа акапитан икаиута сыҩнатәан. Иара ус нышьала сыӡхыргеит Ҭҟәаԥс азааигәара. Екатеринодарҟа сымҩа хан. Уа дсызԥшын Ашьхаруа рсекциа анагӡком ахантәаҩы Несҭор Лакоба.
– «Аԥсра ма аманшәалара» – абри акәын ҿықәыршаҳаҭгас Несҭор иузааицҳаз, – иҳәеит Чагә Ашьхаруа иҭааз руаӡәк, аҩныҟа илаганы ианылаиртәа. – Сара Акакьи Сургулаӡе соуп, сҩыза – Гьаргь Џьиблаӡе. Чагә шәзусҭқәада ҳәа дҵааӡом, шәхала шәҽишәырдыр ҳәа ҳабжьеигеит Несҭор.
– Иара дабаҟоу?
– Несҭор дҳацырхырааны, Баҭым агьенерал Лиахов дҭаҳархеит. Нас ҳара арахь ҳдәықәиҵеит. Иара апартиа адҵала Нхыҵ-Кавказ ихы ирхеит.
– Шәнапы ианиҵеи? – Чагә еиликааун арҭ баша Несҭор ишааимышьҭуаз.
– Аԥсны аҭагылазаашьа цқьа еилаҳкаароуп. Апап ҳаҽимаҳдарц ҳадуп. Адыррақәа ҳаманы, Нхыҵ Лакоба ҳизцароуп. Ацхыраара ӷәӷәа ҳҭахыуп
– Апап ааигәа дҳаниартә узыҟаҵарушь? – дҵааит ҿызымҭуаз Џьиблаӡе.
– Иқыҭа далҵыр руам. Ихылаԥшуеит, – иҳәеит Чагә. – Аха шәеиқәшәартә сара иҟасҵоит. Амала Аԥсны аҭагылазаашьа ас иаалырҟьаны изышәҭаххаз еилыскаарц сҭахын.
– Деникин иԥсы ҭырхит, – иҳәеит Сургулаӡе Акакьи. – Ҟәбан ар, Маиҟәаԥынтә ишхьаҵуаз, Шәачатәи апартизанцәеи Ар Ҟаԥшьааи иаарыбжьахан, шьҭахьҟа, Ҟәбанынӡа, еиханы ицеит, амала, уажәы иҭҟәацәаны. Ажәакала, Ԥсоу инаркны, Асовет мчы шьақәгылоуп. Несҭор излаҳаиҳәаз ала, Аԥсны аџьажәлар Ар Ҟаԥшьаа рааира иазыԥшуп. Аха аҭагылазаашьа нҭкааны идыруазарц иҭахын.
– Иеилкаауп, – дааԥышәарччеит урҭқәа зегьы здыруаз Чагә. Уи идыруан арҭ ауаа апап Уасил дырзыԥшуижьҭеи хәыҷык шааҵуаз.
– Мап ацәышәымкуазар, уахаҵәҟьа уи иахь амҩа шәықәаагалоит, – нарабжьеигеит иара.
– Аиаша уҳәеит, – Акакьи Сургулаӡе дагьыҩагылеит, дкарахадшыҟазгьы, аус анагӡара дшазхиаз аарԥшуа. – Аҵх агәҭаны уи азы ҳашуҳәара ҳақәшәомызт, иуцәааӡарым. Аамҭа ҳзыԥшуам.
Чагә днахынҳәын, иахьа Гагрантә ақыҭа акомиссар Канџьариа Шәануа иааигаз ақьаад ԥшааны иџьыба инҭеиҵеит. Уи Агырба Уасил усгьы иқәыршәатәын.
Аԥхын ҵхы кеикеиуа ицқьан, аеҵәақәагьы кыдыӷӷаа икыдын. Аҽнынтәарак адунеи иаалырҟьаны иахатәаз амцашоура иархьанҭаз аҳауа аухагьы адәы иқәын. Х-ҩык аҽцәа, агәарԥ иааҭыҵны, абнарахь рхы надырхеит. Амза рықәыҷҷо, аӡиас инырын, ацуҭа Аџьаԥхәны иналсит.
Урҭ рыҽқәа дырццакуан.
Мгәыӡырхәа нхаҩык иҩнаҿы ашарԥазынӡа иеидтәалан Калдахәарантә иааз аҽцәеи, аԥшәмеи, Агырба Уасили.
– Ажәакала, – иҳәеит аҵыхәтәан Уасил, – ҳара иаадыруеит ақырҭқәа рполкқәа акыр, 14 рҿынӡа , Цандрыԥшь ишрымоу. Рабџьар ӷәӷәоуп, пулемиотлеи кавалериалеи ихиоуп, уахь акгьы узрызаҳәом. Бетонла еихачаԥа аркыра аргылара иаҿуп.
– Бзыԥ иаваршәны, аҭабиақәа рчаԥарц еицәажәахьеит, иахьа уаҵәы иалагоит, – Чагә иажәа ныбжьеигалеит.
– Цандрыԥшь даҽа полкк ааира иазԥшуп, – Уасил иҵыхәтәажәа наигӡон. – Џьосеф Маркариан Гагра даахьеит. Излеилкаау ала, уи
англыз ԥшыхәҩ Кепке иоуп. Ааигәа хшыҩ ззаҳамшьҭыц ахҭысқәа ҟалахьеит. Аҭауад Чачба «Абнауаа рдивизиа» аиҿкаара даҿуп. Аказак рымацара х-нызқь рҿынӡа еизигахьеит. Уи идивизиа далаларц, аҭауад Амаршьан Аҟәа аотриад еиҿикаауеит. Урҭ хьӡыс ишьҭырхыз иунарбоит бнауаҩҵас ишаҳзыҟалаҵәҟьо. Аидгылара, аидгылара, адырҩегь аидгылара! Ҭарасхан Ешбагьы Чхартишьвилигьы, рқәыџьма блақәа цырцыруа иҳашьҭоуп. Урҭ ргәы азҩахьеит ҳамаӡа ус ахы ахьхоу.
– Аԥсахцәа ҳамамкәа иҟам, – иҳәеит Чагә. – Ҳлымҳақәа иҵегь иҳарҵарроуп.
– Анхацәа аибашьра иазыҟаҳҵалароуп. Аха ҳарҭ иааибаҳҳәо маӡазароуп. Цқьа ҳрызхәыцроуп иеиқәҳаршәо ҳапланқәа зегьы. Аԥсны абунт аныҟаҵатәуи аҟаԥшьқәа ржәылареи аамҭала иеиқәыршәатәуп. Даҽа жәа-мшҟа аҿҳәара наҭаны, иҭыхны иҳамоу ахсаалақәеи, аӷа имч зеиԥшроуи, ҳара ҳабџьар ахьынӡанаӡои еиҭа гәаҳҭап, иаҳшәап-иаҳзап зегьы. Ҳасасцәа ҳаԥшәма иҿы иаангылоит. Уаҵәауха ҳаиҭеизап. Иахьа, ашьыжь инаркны, сара ақыҭақәа сыҽрымаздоит. Иаҭахыу адыррақәа еизызгап.
Аашарккаанӡа дцарц, Уасил дҩагылеит. Уи дындәылҵаанӡа Чагә днаихьӡеит.
– Никәа Верди иузааишьҭит, – егьырҭ ирмаҳартә, Чагә Уасил днаидгылан, абӷьыц наииркит.
Уи Усил даԥхьеит: «Аҩ. Агырба. Даара сгәы иалоуп лыҵшәада аамҭа ахьаҳцәыӡыз. Ииун 14 рзы Канџьариа иҿы сзыҟалар ҳәа сгәы иҭоуп, убри амҭазы ицәгьамызт еилкаазар Гәдоуҭа ауездком мчыс иамоу; еилкаазар зыхәҭоу иарбан ҭагылазаашьазаалак азы иҳахәаша абџьар мчқәа роуп, еилкаатәуп заҟа бџьар анапаҟны иҳамаҵәҟьоу. Ауезд ҳабџьар мчы иахагылоу дарбан, изусҭада ақыҭақәа рҿы ҳотриадқәа ирхагылоу? Гагра ауезд аҿы ҳҭагылазаашьа шыҟоу ҳанеиқәшәалак еилышәкаап, ма Канџьариа иҿы инсыжьуа ашәҟәы ала. Шәача иҟоу асовет командаҟаҵареи СОК-и рышҟа аимадара ҳабжьоуп. Арҭ амшқәа рзы Шәачантә ҳаимаздо ауаҩы дшәызнеир ҟалап, уи аҩыза уажәы Аҟәа дцеит. Ажәакала, Гәдоуҭа ауездком иазкны аилкаа ҳамазароуп. Ишәзынсыжьуеит агазеҭқәа. Гагра ауездком иалоу Никәа Верди, ииун 9, 1920.»
– Ари ашәҟәы иацоуп ианииҩыз? – Уасил Чагә иахь даахьаҳәит.
– Агазеҭқәа скәадыр иадҳәалоуп.
– Уара дудыруама Никәа Верди?
– Николаи Волков ихьӡ ҷыда ауп.
– Никәа Верди уаха абра ҳаилацәажәараҿ дҳақәшәароуп.
– Дыԥшааны даазгоит.
– Аӡәы дицҵаны даашьҭы. Уара Новороссискҟ амҩа уқәлароуп. Мчыбжьык ашьҭахь уа уҟамзар ҟалом. Усҭ!
Чагә Уасил иааимеихыз абӷьыц иџьыба инҭеиҵеит, уи дахьцоз дишьклаԥшуа. Инхаз егьырҭ абзиараз ҳәа нараҳәаны, иаргьы дындәылҵит дҽыжәларц. Уи ԥыҭк дласкьахьан анаацәылашоз. Уасил ииҭаз абӷьыц аацәыриган, инапсыргәыҵа ианыршәланы, даԥхьеит:
«Агәрагага. Ари ашәҟәы заҭәашьоу РКП (б) Калдахәаратәи акомитет ахантәаҩы Чагә Ашьхаруа Асовет Урыстәыла ддәықәҵоуп делегатс, аԥсуаа рҭагылазаашьеи рреволиуциа гәалаҟареи аинформациазы. Ашәҟәы иҩуп ииун 7, 1920 ш. азы. Аҟәа аокруг анхацәа рҵысра аинициатор Уасил Агырба.»
Уск рыман ҳәа Акакьи Гагра данцоз, Никәа уи аус закәыз дазхәыцӡомызт. Избанзар Акакьи, џьара дандәықәла, иара иҳәашьала, еснагь ус дук азакәын амҩа дзангылоз. Никәа уи дашьцылахьан. Амала Акакьи даныхынҳә ччаԥшьк илакыҵа иҵашәомызт. Никәа дааиԥхьан, ақыҭа аиҳабыреи ҳаҭыр зқәыз ауааи акомиссар иҿы еизигарц, адҵа ииҭеит.
Дук мырҵыкәа, акомиссариат иадгылаз аҽыуаа лҽыжәҵны Шәануа иуадахь илеиуан. Даҽа ԥыҭ-ҩык ааираны ишыҟазгьы, Никәа дхынҳәны аусҳәарҭа данааҩнашыла, идырит Акакьи дшыццакуаз. Издыруадаз ауаа заа изымаизеи ҳәа дыҵҟьар, иаалырҟьаны аусҳәарҭа Инал-иԥа Асҭамыр дааҩнамшылар.
– Аизара шшәымаз ансаҳа, сааит, – иҳәеит иара, зегь аныҩаихаҵгыла, рыгәҭа даагылан. – Акыр ҵуеит, аҩны сдәылымҵижьҭеи. Жәабжь ҿыцс иҟоуи?
Зегьы еизаанӡа, Акакьи инапынҵа цәыригарц игәы иҭамызт. Аха а-Инал-ԥа иҿаԥхьа дхьамҵыр ада ԥсыхәа имамызт, ус ада шамуаз шыгәнигозгьы.
– Аҭагылазаашьа дара иуадаҩуп, – Акакьи, Асҭамыр длартәаны, ихаҭагьы ҟәардәк даахеит. – Ҳреспублика шәарҭоуп.
– Цқьа иуҳәозар? – Асҭамыр иаамсҭашәара дақәгәыӷны, аҭак неихшьылашәа далганы, Акакьи ихы нацәигар цәгьа ишимбоз идырит.
Асҭамыр убас лаԥшык иман, Акакьи аҭак нҭкааны имырҵабыргыр ԥсыхәа имоуит.
– Ҳреспублика ашәарҭа иҭагылоуп, Нхыҵ Кавказ иҟалаз ахҭыс бааԥсқәа ирыхҟьаны, Шәачантә Рухаӡе Гагра дааит. Филиповски иреспублика аҵыхәтәа ԥҵәеит. Акомандаҟаҵацәа дырԥсахит. Уи икомиссар Шевцов, Маиҟәаԥ даннеи, Будионныии Ворошилови дырԥылазаап. Деникин дырҟәаҟәаӡарц акгьы рыгым. Ҟәбантәи ар, ҳҳәаа ихыҵырц иандәықәла, Шәача апартизанцәа иаармышьҭит. Ар Ҟаԥшьи апартизанцәеи ианрыбжьаха, Кәбантәи ар аҟаԥшьқәа ибаандаҩыртәит. Ҳзықәгәыӷуаз анеитралтә республика ыҟам. Аҟаԥшьқәа Ԥсоу ихықәгылоуп.
Асҭамыр даақәыԥсычҳаит, «ҳаҭыр» ақәҵаны.
– Урҭ рынкылашьас иҟаҵатәузеи?
– Пиленково…
– Цандрыԥшь акәхап! – Асҭамыр Акакьи днаиҿаԥшит бла ҵарыла.
– Аиеи… Аркыра аргылара рҽазыркхьеит. Аха уи азхом. Бзыԥынгьы ҳалагарц адҵа ҳамоуп. Анџьнырцәа уаҵәы иаауеит. Уаанӡа
ҳаргьы аркыра аҭыԥ дҳарбартә ҳазыҟаҵазароуп. Аихабетон иалхыу аҭӡы аргылараз, зшьапы инанаго зегьы ҳрыԥхьароуп.
– Сара сгәы иаанагом аҟаԥшьқәа ҳҳәаа ихыҵып ҳәа, – иҳәеит Асҭамыр, Акакьи ишьҭахь аҭынчра ааилеиган.
– Избан? – Акакьи ихаҿы аԥхӡы иаҿатәаз иблақәа ирхылазшәа амца нархыҵәеит. – Инызкылари угәаныла?
– Аҳәаа изхыҵри?
– Асҭамыр ду! – Акакьи иблақәа ааҟәазхаӡеит. – Иџьасшьоит уцәажәашьа. Иухашҭма ҩы-шықәса раԥхьа ицо-иаауа асоветқәа рымч ахдырҵәарц ианыбжьаз? Ешбеи Лакобеи иахьагьы Нхыҵ аус руеит. Кавказтәи афронт акомандаҟаҵаҩ дивагылоуп Орџьоникиӡе. Арҭ роума узықәгәыӷуа?
– Угәы иаанамган аполитика зегьы урҭ рнапаҿы иҟоуп ҳәа. Иахыумырҟьацәан Акакьи!
– Нас аҟаԥшьқәа ҳгәыдларым ҳәа узықәгәыӷуази?
– Нхыҵ Кавказ Деникин инирҵәарц игәы иҭан, ажәлар иҿамгылар ауамызт. Аҟаԥшьқәа уи рхы иадырхәеит. Ус еиԥш иҟоу аҭагылазаашьа ҳара иҳамам. Ҳабнақәа рҿы партизанк дубахьоума? Ҳара ҳхазы иаҳаӡбаша азҵаарақәа ыҟоуп. Зегь раԥхьа Аԥсны автономиа ашьақәырӷәӷәараз аконституциа апроектқәа роуп. Убарҭ роуп ҳаиҳабыра зызхәыцша. Урҭ руак изакәан хаданы иаҳзыҟалароуп. Аԥсны ахақәиҭра зныԥшуа шәҟәык ҳкӡамкәа, аҳәаа ҭӡамцла иаҳчаԥеит ҳәа акраҵанакуама? Ари бахҭахоит.
– Изҭахыда уара уконституциа?! – дҩаҵҟьеит Акакьи, инапы лықәыкшаны. – Ҳреспублика акыуп, закәытә автономиоузеи иуҭахыу? Ашәарҭа ҳанҭагылоу аламҭалаз, абас ҳаиҟәшара ҟалома?
– Уара умҟаан! – Асҭамыр илаԥш ҵары ҭынчла Акакьи диҳәынҷарц даҿын. – Утәа!
Уи ибон имчреи иаҳаҭыри шылаҟәуаз.
Акакьигьы дзацәажәоз идыр-иҭахы ршьапы ахьакыз еиликаауан, иҭыԥ аҿы деиҭанатәеит.
– Аҟаԥшьқәа ҳԥышә иаԥыратәеит, – иҳәеит иара. – Иахьа-уаҵәы иакәым акы аменшевикцәа иҟарҵеит ҳәа инаҵганы, иҳақәлар рҭахыуп. Ҳреспублика аҿынтәи абольшевикцәеи Нхыҵи реимадара дырӷәӷәеит. Ирлас-ырлас шьхала ихыҵуа ауаа рбалоит. Хырӷәӷәарҭада уконституциа аус узадулом, ҳаҭыр зқәу Асҭамыр. Уи аӡбахә сара ицәырызгазшәоуп ушсацәажәогьы.
Асҭамыр ибаҵәҟьон Акакьи дшыуаҩ хәыҷыз. Ала аԥшәма ишизыҟоу еиԥш, уи иеиҳабыра дырзыҟан. Асҭамыр ихаҭа Аҟәаҟа дықәымлазижьҭеи, мышқәак бжьысхьан. Аамҭа аҽеиҭанакуан. Еилкаатәын иҟаз-ианыз. Иқыҭантәиқәа дахьрылагылаз дыцқьаны уажәы дрылҵыр акәын. Уажәшьҭа иара иакәмызт амч зтәыз, иаҳаҭыр рбозаргьы. Акакьи иакәын ауаа еиларӷәӷәа изкыз, Асҭамыр ихаҭа, даанымгылар ада ҟамло, иԥырагылаз. Аҽаԥсахит аамҭа. Ишԥахнырҳәтәыз?
– Сара сцоит Аҟәа. Еилыскаап зегьы.
Асҭамыр днаскьеигарц, Акакьи дындәылҵит. Аҭауад ицдәылҵуаз Никәа дахьынӡарышьҭагылаз, Асҭамыр дҽыжәлеит, иҽызгьы аҟамчы нахиҟьеит.
Акакьи Никәа днаскьеиԥхьеит:
– Уск анҳамаз, зегь раԥхьа иаҳзаалоз Ашьхаруа иакәын. Дубазар?
– Аҩны дыҟаӡамызт.
– Уажәы ус ӷәӷәак унапы ианысҵоит, – Акакьи иаҳаз хырҩ амҭакәа, даҽакы дналагеит. – Ӡыхьҿа ухәнароуп. Ҳашәамахь уахгьы-ҽынгьы дмыцәароуп. Даҽа зны иеиԥшымкәа, абольшевикцәа ирҭаххоит аимадаҩ Нхыҵ идәықәҵара. Даҽа зны иеиԥшымкәа, амҩа ихьчароуп. Иибаз дхыҵаанӡа даҳкыртә, адырра ырласӡаны иҳаиҭароуп. Аӡәы данҳацәца, уи ашәамахь изы нхамҩа ҟамлеит. Рӷәӷәа иаҳәа.
Акакьи иеизаз рахь днахынҳәит.
Никәа, Ӡыхьҿа дыхәнаанӡа, аҩны дынкыдгыларц, дыҩҽыжәлеит.
Абнараҿ Никәа данаахьаҳә, лфырмахьҵә кны Хәымҷа дааҭгылахьан. Изыгхаз лхаҿы, лцәалжь амра акхьан. Уажәгьы агәаҟра ацәа лхарԥан. Иара дихашҭырц игәы иҟажон.
Аиаҭымра зныԥшуаз Хәымҷа лыблақәа лаҟәит. Урҭ рынархыԥшылара зықәманшәалахахьаз Никәа ирхибаалеит «акгьы схарам» зҳәоз лгәы аҭынчшьа.
Лара уаҳа дихәамԥшӡакәа днахынҳәит, еицеиҟараз лшьаҿеихгашьа мԥсахӡакәа.
«Гәыбӷан баша илысҭазар?.. Абасҟаамҭа дабаҟоу Ермолаи иаҳәшьаԥа? Урҭ зегьы амца рыцраҵазар акәын, аха…»
Иҽы наҵирҟьан, Хәымҷа даалывагьежьны, лаԥхьа дынкаԥеит.
Мышқәак рышьҭахь Шәануа иҩны иҩдәылҵыз гәыԥ-ҩык ауаа бнамҩахәасҭала мацара аҵхагәҭан Ахәҵа рхы дырхеит. Урҭ иаарылҵыз х-ҩык ашарԥазшәа Ӡыхьҿа инхоз ашәамахьцәа аӡәы иҿы иаангылеит, хәәлаанӡа иԥшырц. Ааигәа Никәа зҿы дыҟаз ашәамахь, изымдыруаз џьоукы игәыла ишизнеиз аниба, иҷкәын Акакьи дизишьҭит. Уи Никәа диԥхьан, дима Гагра дцеит. Уаҟа аилацәажәара мҩаԥган, гәыԥ-ҩык ауаа шьҭыхны, Абааҭала аԥсҭа иҭалеит, Ӡыхьҿала иаауаз х-ҩык раԥхьа ашьха ихәнарц.
Урҭ, Бамбеиашҭа ианнеи, иҭаауаз еиқәных рааишьа иахиҳәаарыз дақәымшәо, Маҳҭы Кьахьыр-иԥа даарԥылеит.
– Ҳара уҳацны уцоит, – иҳәеит Акакьи.
– Иаба? – Маҳҭы иааџьеишьеит.
– Иубап. Дынҳажьуеит Никәа. Уҭыԥи урахәи урцәымшәан.
Маҳҭы дрыгәҭылак, Амраҭашәара шыҟаз рҿынархеит.
Никәа иҭыԥ ааимидан, доусы иахьыҟақәаз аагәеиҭақәеит, уаҩы дызқәымшәо иудыруази ҳәа. Хара имгакәан, х-ҩык, рыбӷааҵаәақәа разқәынҵа, иаакылшәеит. Урҭ шибазҵәҟьа, арԥыс, игәы аҭыԥ иҭамгыло, ишьамхқәагьы ҟәарҟәаруа, аԥҳал аашьҭыхны, аӡахьы длалбааит, иҭаауаз дрызгәамҭартә. Ӡык иҿы инақәиҭәеит, иԥсы ааивигарц. Иԥҳал
ирҭәын, днахынҳәит. «Исасцәа» ақьала ишныҵалаз ибарҭан. Руаӡә ила инапсыргәыҵа ахакны дыԥшуан, ахара ахьча дибозар ҳәа дгәыӷны.
Днарыдгылар ииҳәарыз дазыхиамкәа, дырзааигәахон. Уажәы дара рых-ҩык ақьала иадгылан.
– Бзиала шәаабеит, – Никәа арҭ раԥхьа игылаз, аурыс ԥшра змаз ауаҩы иахь инапы наирххеит.
Никәа ибон егьырҭгьы аԥсуа ԥшра змаз шракәмыз.
– Здравствуҟте, товариҳ Кехир-ипа! – аурыс Никәа инапы ааирӷәӷәеит.
Егьырҭгьы рнапқәа аарымхны, Никәа, «исасцәа» наишьҭаларц, ақьала дныҵалеит, иԥҳал шикыз.
– Ҳара арахә ааҳхәарц ҳахәнеит, – иҳәеит аурыс.
– Ирацәаны ишәҭахыума? – Никәа, ҳаит, ҽнак дрықәиҭындаз, дышԥарылахәҳахәҭрыз ҳәа, иԥҳал наргыланы, ибӷа анааиҵих, уи аурыс ихаҿы шәарак аанибаалеит.
Егьырҭ аҩыџьагьы рабџьар ишынарзыҭрысра ихиазшәа, ныррак ааиоуит.
– Ирацәаны иаҳҭахыуп, аха аҭира азин умазар, – аурыс ибла агызмалра аарныԥшит.
Ахьыруачуан аакнихын, аӡы ҭаҭәо, Никәа дхәыцуан. Уи иеиликааит иҟалаз: ари ауаҩ арахә аархәарц ихәнеит ҳәа зиҳәаз аҭакс иҟаиҵашаз заа идыруан. Аха Никәа уи издыруамызт. Еилкаан Акакьи иаҵкыс Маҳҭы ара дышиашаз.
Арҭ ауаа жьатәын, аха ишԥа?
– Избан изсымам урҭ рыҭираз азин? Ҳара иаҳтәыми, иауаҳӷьычх, – иҳәеит иара нас. – Ирацәаҵәҟьаны ишәҭахызар, сашьеиҳабы даанӡа, шәааԥшыр акәхоит.
– Уара Маҳҭы уакәӡами?
– Мамоу сымҳәеи, – Никәа, ахьурӡы ныкнаҳа, аурыс днаиҿаԥшит.
Уи, еидара дук ибӷа илкыдыҩрызшәа, ихаҿы хьанҭа аҽаарԥсыҽит.
– Дабаҟоу Маҳҭы?
– «Усқәак сымоуп, – ҳәа, аҩныҟа дцеит. – Хы-мшы, ԥшьы-мшы сынхоит», – иҳәеит.
– Закәытә уси?
– Урҭ рыӡбахә ус иҳәаӡом, усс дызлоу сыздырум. Сара сшааиз еиԥш, иара амҩа дықәлеит.
– Ус анакәха, ҳара ухьурӡы ҳазԥшыртә аамҭа ҳамаӡам, Маҳҭы иаара азыԥшыха акәым. Гәбаадәыҟа амҩа ҳурбароуп, хәлаанӡа уа ҳнаӡартә.
Амца еиҿеикырц дназлагаз дааҟәыҵын, Никәа х-ашәхак акәацрҩа ҽыҭки ааилаҳәаны инадиркит. Раԥхьа днагылан, Амраҭашәара шыҟаз днеиуан. Арымарахь Амра кацеиуан ухы аршаҟәартә.
«Сыгәра ргоу ирымгоу?..» – Никәа ибӷа аԥхӡы ҟәандаӡа иқәхәмаруан, аԥса адкыланы иркызшәа.
Аҭшәарҭа ианынбжьала, иаагеит:
– Шәнапқәа шәырҩаха!
Гәыԥ-ҩык ауаа еиқәных анахь-арахь иаалԥан, аԥшь-ҩык иаарыкәшеит. Никәа инапқәа дырҩахеит. Ишьҭахьҟа ахыс бжьы анга, иара дшеибгаз аҟара идырит, инаҩсан игылаз, аотриад ҷыда иалаз аӡәы иуаҭәа дамҵасны ианик. Аурыс, итапанча 0ԥаа, аменшевикцәа дрылахысуа, абнара иҽеиҭарц, дҩеиуан. Инхаз иҩызцәа, рабџьар шырхырхызгьы, напышьашәла ирылан.
– Никәа! – Акакьи дыҳәҳәеит. – Уишьҭал!
Никәа, аурыс дызлацаз ала данынаҭрыс, даҽа ҩыџьа наишьҭеибаҵеит. Ала маҵуар реиԥш ах-ҩык ашьха бна илан, аха уаҩы рылаԥш дыҵашәомызт.
Будионыии Ворошилови ааицәажәан, Актәи Аҽыуаа рыр апартизан мчқәа командаҟаҵаҩыс Иван Борис-иԥа дарҭеит. Уи ԥыхьатәи ицхыраацәа аашьҭихын, дхынҳәны Ҭҟәаԥсҟа деиҭадәықәлеит. Уаантәы – Новороссискҟа. Деникин иҵыхәтәа аныԥҵәа, Амшын Еиқәа агуберниа аревком ахантәаҩы ихаҭыԥуаҩс далырхит. Убрахь маӡаныҟәгаҩс ишьҭихыз Чагә Алшәындба иакын, Подгорецки ар рҿы дныжьны.
Ҽнак Иван Борис-иԥа еизарак ахь дыргеит. Уи даныхынҳә, ибла амца хыланы, Чагә диԥшааит.
– Избаз дудыруандаз! Амшын Еиқәа аусуцәеи анхацәеи ргуберниа аизара ду абыржәоуп ҳаналга. Уа иҟаз дудыруоу? Несҭор Лакоба! Уи ицыз дудыруандаз! Азныказ шәысцәеилагарц акгьы аасыгымхеит. Сыцхырааҩ Алшәындба сижьама аасгәахәит, избанзар, дудыруаз рҳәан, даасыддыргылеит ухьыӡла Чагә Ашьхаруа.
Арԥыс дҩаҵԥан, ибудионовка неихеиҵеит.
– Иабаҟоу дара?
– Урҭ, уара иузыԥшыртә, аамҭа рымамызт. Асалам узаарышьҭит. Аԥсны еилаҩынтроуп иҟоу иҳәеит Ашьхаруа. Аменшевикцәеи аԥсуа џьажәлари уажәшьҭаҵәҟьа изааибуа иҟамзаап. Маӡалатәи аус дырӷәӷәеит. Ар Ҟаԥшьаа ирзыԥшуп. Чагә, уара Шәача уцароуп. Уа ар урыцхраап, Аԥсны ахақәиҭтәразы. Сара Ҟәбан сеиҭацоит. Агьенерал Фостиков авосстание шьҭихит.
Чагә ибудионовка нықәиҵан, идыршәаҟьаз акәҷышь еиԥш, дҟәиҭӡа днатәеит. Дзышьцылаз иеиҳабы иныжьра иҭахӡамызт, уи ифырхаҵашьа дыхнаԥаахьан, бзиа дибахьан.
Адырҩаҽны Чагә Ҭҟәаԥс дааӡан, аревком анаҩс амҩаҿ дгылан, иабџьар аԥса ҵәызӡа иахаргыланы. Атрофеиатә машьынак насҭха игылан. Уи иақәтәаз аӡәы длыбаан, Чагә иахь иҿынеихеит. Инапқәа ааиҵихит:
– Алшәындба, аҩсҭаа уихәхааит, уабаҟаз?!
– Николаи?! – Чагә дгәырӷьеит, аихамҩаҿ аус аниуаз аахыс иидыруаз Николаи Бахтаӡе дааигәыдиҳәҳәалан.
– Уабаҟаз сымҳәеи, уара? – ақырҭуа деиҭаҵаахт. Уи аԥсшәа цқьаны иҳәон, ижәла акәын акәымзар, дызлаԥсыуамзи. Ҩы-шықәса раԥхьа, Гәдоуҭа аибашьра анцоз, аԥсуаа ротриадк дахагылан.
– Уара аӡәзаҵәык уакәыз џьушьома Ҟәбан зразҟы иқәнажьлаз, – Чагә дааччеит.
– Ҳара 1918 шықәсазы ҳаныԥхарҵоз, уара уа уаанхеит.
– Уашьцәеи сареи ҳнапы еикәырша ҳазнымхеит, – Чагә дыхәмаруан.
– Анышә ишаго агәра ганы сыҟоуп.
Убри аамҭаз зжакьа ҟаԥшьцәеиқәара зҿассыз хаҵак амашьына даадгылт.
– Аҩыза Атарбеков! – Бахтаӡе уи иахь днахьаҳәит. – Чагә Алшәындба, даԥсыуоуп.
– Убара сеигәырӷьоит! – Атарбеков Чагә инапры ааимихит.
– Саргьы! – арԥыс даагәырӷьеит. – Шәыӡбахә ӷәӷәала исаҳахьеит.
– Иҟалап, – Кеворк Атарбеков уи џьеимшьаӡеит, апартизанцәа рҿы ашәамахьцәа еизгәдуны еимырҟьо зыӡбахә рымаз иара иакәын. Уи ихыз алегендақәа ирҳәон ашкәакәа рыр хәҭақәа дыдраҵас дшырзыҟаз.
– Умҩа хароу? – уи имашьына дынҭалеит.
– Шәача.
– Ҳара уҳамгои, – иҳәеит Атарбеков. – Уақәтәа!
Чагә Бахтаӡе днаиватәеит.
Ахәы ирҿаҵәиуаз амҩа иахьаныз, Чагә игәы хынҳәуан азныказ. Нас Аԥсны дазааигәахозшәа инырра ааизцәырҵын, хәыцрак дынҭанагалеит.
Никәа, Акакьи Гьегьечкори дицны, Аҟәа аокруг аӡбарҭа апрокурор Чхартишьвили дааны дахьыҟаз аҩны дныҩналеит. Никәа илаԥш ахышә иадгылаз даҽаӡәы инаиқәшәеит. Чынла уи Чхартишьвили иаҵкыс деиҵамзар акәхарын, Акакьи уи иахь днеин, аԥхьа аԥсшәа иеиҳәеит. Акакьи уи илымҳа дынҭахәыҭхәыҭит, ихаҿы ааирлашартә.
Амилициа ашьха ибаандаҩыртәыз дааҩнаргалеит.
– Утәа! – Чхартишьвили уи инаидиҵеит.
Абаандаҩы длатәеит.
– Иужәлоуи, иухьӡи, уабатәиу? – абаандаҩы иус зныз ақьаадқәа еилырхуа итәаз апрокурор Чхартишьвили дҵааит.
– Исышәҭаз азҵаарақәа раҵкыс жәдыруазар акәхап, сыкны сызшәымоу, – абаандаҩы дҭынчын.
– Иужәлоуи, иухьӡи, уабатәиу? – ибжьы рӷәӷәаны даахьаҳәит ахышә иадгылаз. Апрокуроргьы ақәҿимҭит.
– Уи азҵаара аҭак ҟасҵеит, – абаандаҩы ихаҿаҿы дак қәацомызт.
– Амчра анапаҵаҟа уҟоуп, иухоумыршҭан, – ахышә иадгылаз икәымжәы амаӷрақәа аарҽшәа, иԥаҵа ԥаџьԥаџь ааиԥхьишьшьаан, инапы иҟама инақәиҵеит.
Уи ихымҩаԥгашьа дзацәажәоз иатәамбара аныԥшуан, аха Никәа дахьгылаз иеиликаауан датәаимбар ада уи ауаҩ ԥсыхәа шимамыз.
Абаандаҩы анҿимҭ, ааҭынчрахеит.
– Сызҵаарақәа рҭак ҟауҵар еиҳа иузеиӷьуп, акәымзар уусқәа ҽеихом, – апрокурор деиҭаналагеит.
– Саргьы издыруеит сусқәа шыцәгьоу. Ҿысымҭыр – ҭачкәым сыгхом. Ус агьсылымшар – сынкыдышәҵоит.
– Мап, усҵәҟьа узаауам. Абольшевикцәа шәыхәымгарақәа ааԥшхьеит. Уи уара унапала иҟауҵаз ауп. Амала ҳара иаҳҭахыуп ҿахәыла ишьақәҳаргыларц.
Чхартишьвили дҩагылан, даалаҩеит. Нас, инапы ишьҭахь иҟаҵангы, дааҭгылеит, ихадаз зҵаарак дазхәыцуа.
– Лакобеи уареи шәабеибадыри, ҳаҭыр зқәу Акакьи Сургулаӡе?
Ашьанҵа далхызшәа, ихы шьҭых, дымҵысӡо дтәан абаандаҩы Сургулаӡе.
– Иеицыҟашәҵаз аус арбану? – деиҭаҵаауан апрокурор. – Аҵыхәтәан шәеиԥылараны шәабаҟаз?.. Зҿумҭуазеи?
– Акгьы шәасҳәом, – Акакьи иааҿаԥиҵәеит.
Ахышә иадгылаз ачынуаҩ иԥсы ифон.
– Ус анакәха, – дәахьыла дҭынчын апрокурор, – исаҳәа Ашьхаруа уажәы дахьыҟоу?
– Ашьхаруа ҳәа шәызҿу зынӡа дсыздырӡом.
– Ҳы, зынӡак дуздырӡом? – апрокурор игәалаҟаӡаны дааԥышәырччеит.
Ахышә иадгылаз иҿааихан, Чхартишьвили дзыдтәалаз аишәа акәлап даахан, хәрџьынк ааҭиган, Сургулаӡе иаԥхьа инықәиҵеит. Абаандаҩы ихаҿаҿы дак ҵысуамызт.
– Уасил Агырбагьы дуздырӡом? – уи иблақәа аацамцамит. – Ари умшынҵа, – даҽа рҭмаҟк аацәыриган, тетрадк ааҭигеит, – ибзиаҵәҟьаны иаҳәоит Чагә Ашьхаруа иҟны уҩыза Џьиблаӡеи уареи шәҽыҵәахны шәшыҟаз, Лиахов Баҭым данышәшь ашьҭахь. Убзамыҟәуп акәымзар, ҳара ҳаамҭаз абас иҟоу амаӡа ҩны, аӡәы имоу убахьоума? Арҭ ахсаалақәеи, егьырҭ ашәҟәқәеи еиқәыршәаны иузҭада?
– Зегьы жәдыруеит, шәызсызҵаауеи?
– Уажәы уаха ҳамам, аха, Аҟәа уҩаагар, ацәажәашьа уҳарҵап, – днахынҳәит уи ахышәахь, ишьа иҿықәлоз ихаҿы арцамцамын.
– Дыжәга! – апрокурор дааццакит, ицыз иакәымз имхҟаҵаанӡа.
Амилициа, Сургулаӡе дрыма, индәылҵит.
– Апатын Ҭарасхан, – апрокурор ахышә иадгылаз иахь даахьаҳәит. – Зегьы ҳнапаҿы иҟоуп. Афактқәа рхала иааргеит, уажәшьҭа цқьа еилаҳкаап ҳәа ҳаҿуп акәымзар, угәы иаанагома абольшевикцәа раӷацәа аиаша рарҳәоит ҳәа? Ҳара ҳус нагӡоуп ҳәа иаҳԥхьаӡалароуп, авосстание напхгарадаҳтәырц агьҳагым.
– Апатын апрокурор, – ахышә иблақәа, ихаҿы, игылашьа – дшынеибакәыз ахамхаԥагьара дыхнаԥаахьан, – авосстание напхгарадаҳтәхьеит. Апатын Гьегьечкори сыдҵала иуаа Уасил Агырба иҽахьиҵәахыз аҩны иакәиршан, абольшевикцәа рхада инапқәа шьҭихит.
– Иаба? – Чхартишьвили иааџьеишьеит.
– Бзыԥ аԥсҭа бырзенк иҿы иҽиҵәахит, дыркырц ишишьҭаз шааиҳазҵәҟьа. Хәымҽханынӡа ара дааргоит.
«Антон Зимопуло!» – Никәа уи ихы дааҭашәеит.
Абаандацәа ашьхантә ианлыбааргоз, Гагра изгоз Никәа дрыцын. Акакьи дышиашаз ақыҭахь дцеит. Уи Уасил ибаандатәра шеиҿикааз Никәа издырӡомызт.
– Агырба идырбалаз ашәыра адокументқәа ҭан, – Акакьи иациҵон. – Убраҟа ирылоуп Ашьхаруа инкылаӡра зыхҟьаз зҳәо ашәҟәы ахҩаала. Новороссиск идәықәырҵаз Ашьхаруа иакәзаап. Ашьха ихыҵуаз ирыцыз Николаи Волков иакәзар ҳәа агәра сызгом.
– Ибзиоуп, – апрокурор даагәырӷьеит. – Уажәшьҭа урҭ рус хырбгалоуп ҳәа иԥхьаӡа, апатын Ешбаиа.
Никәа уажә акәын ианидыруаз ари ауаҩы Аԥсны аотриад ҷыда иахагылаз Ҭарсхан Ешбаиа шиакәыз.
Дааҩнаргылеит егьи абаандаҩы.
– Џьиблаӡе Герман, ус аума? – апрокурор дҵааит длатәан, ихьӡ еиликаарц дизҵаар, аҭак имоур ҳәа дшәаны.
Герман дақәшаҳаҭны ихы неиҟьеит.
– Уажәы умыццакӡакәа, ашьшьыҳәа иҳаҳәа, – наиабжьеигеит уи апрокурор, – Баҭымынтә Аԥсны шәаазышьҭыз, дҵас ишәымаз, шьхала шәабацоз… Ажәакала, еишьҭаргыланы зегьы.
– Усҟатәи зеиқәышәыԥхьаӡои, сара зҵааракгьы аҭак сҳәарц сгәы иҭаӡам.
– Уҭахызар иумҳәан, – Чхартишьвили дааццакит, зыбла ашьа аахыҵәҵәалаз Ҭарасхан иакәымз акы алеимыжьырц. – Уԥши! – апрокурор аишәа иқәыз арҭмаҟи ахәырџьыни рахь абаандаҩы днахьаирԥшит. – Зегь ҳдыруеит.
– Ус анакәха, адырҩегь еилшәырхыр, исшәырҳәарц шәгәы иҭоу зегьы еилышәкаап.
– Ухала уҿы уқәшаҳаҭхар, уус анырыӡбо иузеиӷьхоит. Уажәы ара дтәан Сургулаӡе Акакьи. Абарҭ зегьы аниҳарба, ашьашәгьы аниҿаҳартәа, зегьы ҳаиҳәеит: Лиахов данишьуаз ушицхрааз инаркны, Ар Ҟаԥшь ржәылареи ажәлар рышьҭыхреи аамҭа еиқәшәыршәарц, афронт акомандаҟаҵара рыҿцәажәараз шәышцоз аҿынӡа зегьы.
– Уи ус ихьаҵуа уаҩым.
– Иуҭахызар дузаагап?
Џьиблаӡе иԥсы еибакны, иқьышә днацҳан, ацәаакыра зықәбара иаҿыз ибз ашьаԥха нықәыжжит.
– Уасилгьы абыржәы дааргоит, – апроокурор Герман ишьара дықәирҟьаӡарц игәы иҭакын. – Ажәакала шәус зынӡа ихыдахеит.
Апрокурор ииҳәоз Џьиблаӡе дақәшаҳаҭын.
Ҭарасхан, ибжьы ҭымгаӡакәа, Акакьи диацәажәон. Акакьи дындәылҵит, Никәа дишьҭаларц наирбаны.
– Ашьхаруа иҩны иахаҩоит, – Акакьи адәаҿы дааҭгылт. – Уцаны зегьы уаархылаԥш. Саргьы аҵхагәҭаншәа схынҳәуеит.
Никәа дыҩҽыжәлан, аԥҟараҳәа амҩа дҩанылеит. Акырӡа данынаскьа, ибеит алинеика дақәыртәаны аӡәы дшааргоз. Урҭ анааивала, абаандаҩы ихы ҩышьҭихын, Никәа днаиҿаԥшит.
«Уасил Агырба?..» – Никәа игәы неиҭаԥеит. Абџьарла еиқәных ауаа шиватәазгьы, ахаҵа дызқәымшәоз егьыҟамызт ҳәа ибла ҵарқәа мҩашьо иԥшуан, хы-шықәса раԥхьа Мгәыӡырхәа данибоз еиԥшҵәҟьа. Амала, дааԥса-дкараха дшыҟаз, алинеика дшархысхысуазгьы, иҭынч тәашьа ианыԥшуан. Аха иааҭгылоз агәы змаз ахаҵа ибламызт уи иблақәа.
Уасилгьы арԥыс дидыруан, дихыччашәа ихаҿы аҽааркәадаӡеит.
Никәа иҽы аҟамчы нахиҟьеит. «Рыԥсы зхарҭиуазеи, рыжәла нымҵәааитеи?» – уи ихы дазҵаауан амҩан. Фаетонк ԥхьаҟа днахьыԥшит. Иҽы аӷәра аҿамырӷәӷәаӡакәа, ахы инауижьҭӡеит. Афаетон данавсуаз, иаҳахьаз бжьык аагеит:
– Ее… Уабацои?
Амацәыс еиԥш Никәа инаиҿаччеит ицәымӷыз Давид ихаҿы. Хәымҷа лхыбаара ааизымацәысын, иҟаиҵашаз дазымхәыцӡакәа, иҽы аӷәра ааҿаирххеит. Давид деихаччон, наџьнатә иҩызаз дибазшәа.
– Иҟоузеи, арԥыс? Сара саарышьҭит ар хәҭа акомандирс.
Никәа идыруан Арчил Ҭабатаӡе иԥхьаны дшыргаз, Алшәындба иус ашьҭахь. Аха абри абзамыҟә ида Арчил бзиахә ихаҭыԥан уаҩы дырзымԥшааӡозеи?
Ицәымӷ лаԥшы Давид иахь инаиршәын, Никәа иҽы дамеигӡакәа аҟамчы нахиҟьеит. Даҽак зҳәарц зҭахыз афицар иҿы ахьааихихыз иаанхеит. Никәа, Чагә Ашьхаруа инхарҭа данавсуаз, иныруан аотриад ҷыдауаа рылаԥш агәылацәа рҩнқәа рҿынтә ишизыԥшуаз. Уаха дааны урҭ еизигар акәын, аҩны иазааигәаханы, агәарԥ инҭашылоз иаразнак дырҳәынҷарц. Ахәлара егьагмызт. Абнара днылсуан еиԥш, Кәыкә инхарҭа днадгылеит: «Чагә дабаҟоушь?»
Кәыкәи уи иԥеиҳабы Даҭикәеи рымӡырха еиҵых аҵыхәаншәа жра дук иҭагыланы анышә ҭырхуан. Урҭ, иҟарҵоз дшазҿлымҳазгьы, ҿымҭ дрывсырц агьигымкәа, Кәыкә ибжьы аагеит:
– Иуаҳауеи иубои иреиӷьузеи, Никәа?
Никәа ибон Кәыкә иҟаз аилкаара аҵкыс, аҵәалаҵарахь еиҳа ихы шкыдыз. Аҭакрақәа иҟалаз иаҳазар акәхарын абольшевик иаб.
– Иужуа акәи иалоухи? – Никәа дҵаауан. – Аҭаҭын аарыхра уҽазукуама?
– Аибашьра ӷәӷәа абра иҟаларц иҟоуп рҳәеит, – Кәыкә икаба аԥхӡы иагахьан. – Аибашьрақәа нҵәаӡом, шәақьк ҭҟьацыԥхьаӡа, ҳҭаацәа ҳаманы, џьара ҳазлацарызеи. Хыҵакырҭак адгьыл аҵаҟа иҟасҵарц сгәы иҭоуп. Арахь нырцә аркырахь шьыжьнаҵы ҳаргоит.
– Уи бзианы иухәыцит, – Никәа аҟәры шыҟаз иҿынеихеит.
Иааԥҵәаны аӡиас днырын, хәымҷараа рыҩны ихы нақәикит. Ахдырԥара дҩыхәнан, урҭ рынхарҭахь длаԥшит. Ашәаԥыџьаԥ абеиара дахыҳәҳәаны, цқьа агьанимба, иҽы нирҭрысын, амхы днавалеит. Анышәынҭраҿынтә аҩныҟа днеирц аџьықәреирҭа ҭыԥ далаланы, Хәымҷа днеиуан. Уи, илзааиуаз данылба, быцала ишышыз аанда даадгылеит.
– Акыр ҟалама? – илгәаԥхомызт арԥыс иԥшышьа. – Иуԥштәузеи?
– Сыздыруам. Аамҭа ҽеим. Бысҭ! – тапанчак наирххеит.
– Иаласхыузеи? – аӡӷаб шьаҿак днеиҭаԥеит.
– Ахысшьа бдыруоу?
– Саб исирбахьан аха…
– Ига! Иахьыбҭахыу ибыхәааит.
Хәымҷа лгәы аалыԥсахын, лԥыраҳәа хәыҷы иныҵалкит. Никәа дшыццакуазгьы Хәымҷа лгәыҭҟьара лыбла иаахибаалеит.
– Бымшәан. Ирласны схынҳәуеит, – дналыхәлаччазшәа иуит.
Аҩныҟа дкыдымгылакәаӡакәа, аӡиас деиҭарны, бнала Ашьхаруа инхарҭа дазааигәахеит.
– Уа уаангыл! Иааиуада! – ааигәаӡа Никәа иидыруаз бжьык геит.
– Қардба соуп, – иҳәан, дылҽыжәԥеит.
Иҽы уи изныжьны, Чагә инхарҭа дазааигәахаӡеит. Уажәы-уашьҭан даацәырҵрын анхарҭа аԥшәма ҳәа дахьхәыцуаз, игәы ҭрысҭрысуан. Чагә Ашьхаруа анапы изышьҭыхра гәаӷьыуацәан.
Иааит аҵхагәҭан. Зегь раҵкыс имаҷӡаз ԥхны ҵхын. Гагрантә иаауаз амҩала аҽышьҭыбжь аԥҟара-ԥҟара иааиҩит. Никәа иабџьар ааирхиеит. Аҽы ааигәа иаангылеит.
– Шәылҵ арахь! – Никәа идырит Акакьи ибжьы. Зегьы адруҳәа иааидеизалеит. – Ахәҵантә дшылбаауаз, Чагә дбаандаҩыртәит. Никәа, уара иузыԥшуп амҩан. Гагра дыжәга. Уаантәы абаандацәа Аҟәа изго аҟарулцәа урыларҵоит. Умцакәа умун.
Аҽны аркыра аргылараҿ уаҩы дыҟамызт.
Хәымҷа шьыжь аахыс ауҭра дҭан. Аԥхӡы илылҵыз лықәхьшәашәаанӡа дымԥшыкәа, аӡиас ахь длалбааит. Лмахәар ҵыркәакәа аӡы хьшәашәа нарықәылҭәеит, лшьамхаҿынӡа аӡиас дшалагылаз. Лхы-лыхәда аалырхьшәашәеит. Лцәалжь шынеибакәыз аӡы хьшәашәа иаҳәон, аха аӡәы дибарц лҭахымкәа, дызҭамлеит. Ахықә аҿы днатәеит дбарц.
Никәа мчыбжьык аахыс дмаацызт. Хәымҷа уи лхы-лгәы дҭаӡан. Уажәшьҭак урҭ шзеиԥырымҵуаз агәра лгон. Уи иҟәых – атапанча – есышьыжь дгылаанӡа иааиԥхьылшьаауан. Данышьҭалозгьы лнапы, лыхчы инаҵаҵа, аиха инақәылҵон. Фырмахьцык аӡәы ишьапы ишаҵаԥҵәаз анаалаҳа, дҩаҵҟьан, лҽааиҿылкааит. Абна инылагылоз
амҩахәасҭа днықәлеит. Ачықь даавҵит Давид. Уи иблақәа қәыџьма блаҵас ицырцыруан. Ихаҿы амца ацран.
– Аа, абольшевичка! – дԥышәырччон иара. – Бысцәымшәан, – дагьааиргәыбзыӷит. – Бысфар ҳәа бшәома?
– Уаҳа умааскьан! Сыҳәҳәоит.
– Бзырҳәҳәои? Иахьа сыббама? – дыччон иара «игәы ҳалалӡа». – Сара цәгьара бзызухьазма?
Аиашаз, Давид дылдыруазижьҭеи иакәымз леимҳәацызт, ҵара дук змаз иеиԥш, ихы ҳаҭыр ақәиҵон. Аха Калдахәара ада адунеи зымбацыз аԥсуа ӡӷаб иабалдыруаз аҵара змаз дхәымгахар дзеиԥшрахашаз. Давид Хәымҷа даалыдгылеит ашььшьыҳәа.
– Сгәы ак алоуп. Лмахәар ааникылеит. Амцаԥшь налкьысызшәа, уи инапы лҭахымызт. Дышныҟәашаз дақәымшәо, лыҽлырҵысуамызт, маҷк дицәшәон.
– Хәымҷа, иахьа Ермолаи сгәы бжьихит. Бара арԥыск дышбыҿцаауаз сеиҳәеит.
Аӷьфҩы ааиҿыҵҟьеит. Хәымҷа уажәы акәын даншәаҵәҟьаз.
– Дбыҿцаауеит захьӡузеи?
– Саҭамыз. Бизҳәоуп ҳәа игәы иаанагоит.
Лара ҿылымҭит, уи ала ииҳәаз дшақәшаҳаҭыз илырдырырц.
– Сара бшысгәаԥхоз шԥабзеилымкаауаз?
Лыжәҩахырқәа нҭарс иааникылеит. Лыҽимпыҵылжәарц деихеит. Дышимпыҵҵәраауаз аниба, изнапык аалыкәиршан, егьи ала аамҭа бааԥс иазмыршәыцыз лызгәыҳәԥык инаргәыҵ иҵарӷәӷәа, даалыхеит. Илыхьыз лзеилымкаацкәа, акаҭа иалаҳаз ахьшь деиԥшха, дҳәыԥӡыԥуа дааипыҵахеит. Лхы шылҟьоз, ижьышәа анаалҿыҵашәа, ишлымчыз дицҳаит.
-Ҟааит!
Ахы зықәшәаз абгыӡ шҟаара дҟааны, инапқәа анааиркәада, дынимпыҵшәеит. Идыршәаз аҽҵыс зыҭрысрымызт, аӡӷаб дышнаҵҟьаз. Дзыхҟьашаз аҵәы лшьацәхыԥ ацәа ахнарԥан, ашьацраҿ лҽааиҵылхит. Иара даалхахххьан, лыԥсы еизганы данҩаҵԥоз. Дааимпыҵашәахт. Иԥтыз лыхцәы лыбла хнаҩон. Уи агәхьаа мкыкәа, илҿахынҳәуаз ибла ҭылхырц, лнапқәа аԥырԥыр илҟьон. Аԥхӡы ԥҟышӡа Давид илахь иақәнаҭәон, лгәыҳәԥқәа дахьыркьысуаз. Арҵәаа ааҭлыргеит, лымч шымхоз анылба. Лыбжьы ҵарыхәҵәаӡа нырцәҟа ашьха ӡиас абжьы иахәаҽуан. Лҿы анааихеигәа, раԥхьаҟа абнара лыбжьы нылаӡит. Иара деилашыҩкӡаны, лыхәда қьышәла дахьыналкьысуаз, аҟырҿ дыцҳауа, дааимлеигәеит. Лыҩ-напык рыла ихы кны, дихеит. Уаҳа умԥсит – лыхәда дылзаҟәымгеит. Ихахәы даханы икыдылхуан. Амца ицразҵоз лцәалжь ҟәымшәышә иара ихьаа хнаҩон.
Дааигәыҵаирӷәӷәан, ашьацраҿ днышьҭеигәеит. Маҭҵас дҵәиы-хынҳәуа, димпыҵҵәраауан лара, аха ахаҵа дуӡӡа мчыла дизиааиуамызт. Ала лыцрыхоз џьушьарын, ихыԥсхьаз лчыҭ ҵкы ааԥижәан, иқәыџьма хаԥыцқәа лгәыҳәԥы иналаирҟацеит, дмыҳәҳәарц заа изнапык лҿы иаԥыракны.
Акамеҭ иақәшәаз аӡӷаб рыцҳа дгәаҟуан, цқьа лыҽилҭомызт.
Лыблахаҵ аагьежьит, инапажәқәа рыла мчыла лыгәчама анааилих. Даамчыдахаӡан, адунеи хыгагаа илбон. Ибзиаз ацәанырра рацәа акәымкәа, агәыҭҟьареи лцәалжь аԥсыҽреи аиааира ргон.
Иара, иԥсы еилагьежьуа, имаҟа ааиркәадеит.
Хы-мшҟа лхы цқьа илзымдыруа, Хәымҷа дықәын. Зны-зынла лыхшыҩ шааилшәозгьы, аменшевик исахьа лыбла ишаахгылалак, дӷызуа лиарҭа даагәылахон.
Дызбоз ауаа цо-иаауа иандәықәла, иҟалаз цқьа еилиргарц, Акакьи иуаа ҩыџьа има, дааит. Уи аамҭаз Хәымҷа маҷк даалҵхьан. Уахь иныҩналаз аменшевикцәа руаӡә дшынеиҿаԥшыз, лцәа ԥызҽыз иԥшра ааинылбаалан, иҭашәашәаз лыбла рыԥсы ааҭалазшәа, дааилккаӡеит. Ашьшьыҳәа лнапы ахчы инхәыҵалҵан, лцәарҭа дҩахан, атапанча ааҵылхын, иаахлыршеит. Акакьи, ԥхьаҟа днеиханы, уи лымихаанӡа, иҭлырҟьеит. Иара иҩызцәа руаӡә аизҟәыҿра дшаҿыз, адырҩегь дхысит. Уи икаҳамҭаз иабџьар лықәкны даҵхахьан.
Аҳәсақәа рыҵәаабжьқәа аҩны иҩдәылҟьахьан, Хәымҷа, лыбла шыхтыз, лхы лыхчы ианылаҳауаз. Уи илкыз атапанча адашьма иқәыршәын.
Адәахьы игылаз хацәақәак иҟалаз рхахьы иааргаанӡа, аотриад ҷыдаа, ихәыз рҩыза дрыма, иҩдәылҵит. Рыҽқәа руак дҩақәырҵан, ихьамԥшӡакәа, рхы рыкәаҽ дыргеит.
Иҟалаз заҳаз анхацәа рҽеизырган, рӷьалпал бжьы духеит. Аха аказармақәа ирыҩназ архәҭа ршьапы ишықәгылаз адырра анроу, ажәлар еиқәикырц, Шәануа данаа, изҿыз шхыдараҵәҟьаз еилкаа, рыҽныркылеит, ргәы ашьа шҭыҵәҵәозгьы. Амала, Хәымҷа ҳаҭырла анышә дарҭарц, иеилацәажәеит.
Аухаҵәҟьа аотриад ҷыдаа анхацәа иҩарыларҵан, бџьарс иҟаз зегьы рылырҟәшәааит, хҭыс уамак иазыԥшны, маӡарахҵас забџьар зҵәахыз ракәымзар.
Ахыкәлаа зышьҭоуҵар изхьымӡартә инеиуаз иҽеиԥш, Никәа аԥхӡы илхәаҭа ицон, аҽыхәда иҽавак дахьҽыжәыз. Уи иарбанзаалак акы дзазхәыцуамызт, ихы зықәкыз анышәынҭрақәа рыда. Ахәлара аҽахьазнакхьаз азакәмызт уи имҩа цқьа изизгәамҭоз: Бармышь даалҵуан еиԥш, иааиԥылаз гәыԥ-ҩык иарҳәеит Ҭышькәа рыцҳа иԥҳагьы дышрыцҳахаз. Иҽы акәзар – ахала амҩа зеиԥшраз гәыла иаԥшаауан.
Ахәы иавакәараҵоз амҩала, Ҭышькәа инышәынҭра шыҟаз данаавала акәын иҽы мҩақәиҵартә ихы даназхәыцуаз. Аӷәра аҿархха, дыҩҽыжәԥан, аанда дынхыԥеит. Згәы лаҟәны, аҳаскьын зқәылахьаз Ҭышькәа инышәынҭра илавак, уи иԥҳазаҵә ахәымәхан анышә дахьамардаз иқәыԥсаз анышәаӡа афҩы заҳар злымшоз иԥсы изҭымкаауа иҽынахаижьит.
– Хәымҷа! Хәымҷа сымҳәеи!..
Инапы зқәишьуаз анышә ҳәынҵәаха ихәда иҭазшәа, иԥсы ихәлаӡомызт.
– Бхы зыбфеи? Сымала адунеи сзықәбырхеи?..
Анышә ихы ылагәаны, ихаԥыцқәа еихаирӷәӷәон, илаӷырӡ ааимышьҭырц. Цқьа дхәыцыртә даалҵижьҭеи, изхаҵомызт Хәымҷа асҵәҟьа хьаҳәрада дицәыӡрын ҳәа. Амала ихшыҩ аҵкараҿ аҵабырг ахаҵара, еиҳа иӷәӷәаны иахьавҵаз, илнамыршакәа игәы иҭаз инарҳәон.
Игәы иҽанӡамкәа илаӷырӡ леиҿыкьасеит.
– Никәа?! – Бедраҟ дизааигәахахьан. Ихы икәаҽ арԥыс дҩагылеит. – Угәы ԥумжәан, Бедраҟ инапы арԥыс ижәҩахыр инықәиҵеит.
– Дызфада, Бедраҟ? – Никәа ибжьы агәаӷи ашьоуреи ирымҽхаркыз ауаҩы ибжьын.
– Уи здырхуандаз! – Бедраҟ даақәыԥсычҳаит. – Ҳаамҭа мыждахеит.
– Иумҳәаргьы сара издыруеит, – ибла амца рхыланы, Никәа аанда дынхыԥан, дыԥа дынҽыжәлеит. Аҽышьҭыбжь алашьцара иналаӡит. Уи ааҭгылеит Зинаҭ лгәашә аԥхьа.
– Зинаҭ!
Ала ааҵҟьеит. Агәашә иадхынҳәыло иаақәхеит. Никәа иҽы аҽарххон. Зинаҭ даадәылҵит.
– Ермолаи дыҟоума?
– Ҩы-мшы раԥхьҟӡа мышқәак сзааӡом ҳәа дцеит. Уара уарбан?
Лызҵаара аҭакс аӡиас ахь зхы зырхаз аҽышьҭыбжь лаҳаит.
– Агьаур – аҿҿа зыҵгоз Никәа ихаԥыцқәа изеихыхуамызт. – Акы дақәшәар ҳәа дшәаны, иҽиҵәахт. Уи иаҳәшьаԥа, аҵыхәтәан дызбеижьҭеи, уамак шыҟаиҵоз сцәа иалашәахьан. Анышә дхәыҵазар дхәыҵысхып.»
Аӡиас даарын, аԥҟараҳәа зынхарҭа днавууааз Кәыкәи уи иԥеи, иҟалаз еилыркаарц, ишьклаԥшуан. Иара уаҩы ибла дабомызт. Архәҭа аштаб шыҟаз дынҽыжәԥан, аштаб-квартирахь длеирц иҿынеихеит. Аҟарул дааиԥырагылеит:
– Уахь иҟалом.
Никәа, дааҭымгылаӡакәа дышнеиуаз, аҟарул днеигәҭасны дирбӷаӷан, аштаб дныҩналеит. Аӡәгьы дыҟаӡамызт. Данаахынҳә гәыҵԥ-ҩык асалдаҭцәа еизахьан, рыштаб иақәлаз дырҳәынҷарц. Урҭгьы рыгәхьаа мкыкәа, Никәа дынҽыжәлеит. Аӡәы иаӷәра ҿархха иааникылеит.
– Иаушьҭ! – Никәа уи диқәымчит.
– Уа иҟалеи? – аказармақәа руак дааҩныҵит Давид.
Уи, Никәа алашьцара дшалибаазҵәҟьа, шьҭахьҟа деихеит. Аха аказармахь аҽыцәахра дахьӡаанӡа, Никәа итапанча 0ԥаа дхысхьан. Убри аамҭаз, лаԥшҵашәараҵас машәырны, Давид иаԥхьа иаацәырҟьаз асалдаҭ дыхәны днеизҟәыҿит. Никәа икәшаны игылаз длыбаарҳәарц иааихьынԥашылеит, аҽы ахьықәгьежьуаз иацәшәаны, ирҭахыз рықәманшәалахомызт акәымзар. Итапанча ааимпыҵырԥааит. Иара иҽы агәышҵа ишьхәа ныҵаикшан, ҟамчыла ихьынҳалаз ааиҟәицан, днаҵҟьеит.
Аҟарул ихысбжь геит. Уи инақәырццакны, Никәа итапанчагьы ҭҟьеит асалдаҭ инапаҿынтә. Ашьа ҟәандаӡа имаркан еиқәеи ицәеи ианынарыбжьала, дышхәыз ихшыҩ азцаанӡа, игәчама бызбызуа иааицралеит.
Дааҭымгылаӡакәа дцон, Ахәҵа ихы рханы. Ишьҭра рцәыӡт анигәахә, бнарак днылалан, ииулак дылҽыжәҵит.
Ахы иуаҭәа иалан, абаҩ ахь изымнаӡакәа. Ихарԥ ааԥжәаны, ашьашәы ааирыцқьан, хәырбӷьыцк иԥшаан, инақәҵашәа иҿеиҳәеит. Ас рацәак инхар имжьыжькуан.
Ихы ахькыдиҵарыз даазхәыцит. Зыгәра гатәыз диздыруамызт. Иааигәалашәеит Маҳҭы Кьахьыр-иԥа ицынхәрас дандыртәаз… Усҟан зыҽӡаны ицаз Никәа Верди (Николаи Волков, ашьҭахь излеиликааз ала) дизымԥшаакәа даныхынҳә, Маҳҭы убас тәым блақәак иирбеит, Никәа идунеихаан ихамшҭыртә. Уи иакәын абыржәы уагьзықәгәыӷшаз. Уахь имырзакәа амҩа дықәлар акәын. Ас дышхәыз уаанӡа дзынаӡомызт.
Иӡбеит Ӡаӡба Есыф диҳәарц, ахы игәчама иалхны, хәшәык нақәҵаны, иҿаҳәа амҩа дықәиҵарц.
Афаетон архәара иаавҵын, аркыра зыргылоз ауаа рылаԥш шахыз, алада аҿыланахан, ацҳа инықәсны, аусҳәарҭаҿ иаацәырҵит. Уи, уа иааҭгыларц ишыҟамыз удырратә, илавсхьан еиԥш, Хыгә Чыгәбар икрыфарҭа аҿаԥхьа илҽыжәҵыз ахацәа назхьаԥшит.
– Асҭамыр иоуп, – Акакьи идырит афаетон зтәыз.
– Уа уаангыл! – афаетонхьча иахь Хыгә инапы неиҟьеит.
Асҭамыр игалаҟаӡамкәа ифаетон дааҭыҵын, даарыдгылеит.
– Арахь ҳлеип, – Хыгә икрыфарҭахь днараԥысит.
Аҟәардәқәа даарыхан, илаиртәеит.
– Ҭагалан ааиуеит, арахь ԥхнушәа амца катәоуп, – Акакьи игәы иалан, – ҳаргылара аус ҳцәыуадаҩхеит.
– Ауаа рыԥсы дшәыршьала, ихыжәымжәан, – Асҭамыр аркыра идыргыларгьы идмыргыларгьы ззеиԥшыз иԥшра иман.
– Ишԥоуҳәои? – уи Акакьи игәы иалсит. – Иаарласны ҳалгарц ҳадуп. Арахь ҳус макьана ирацәоуп.
– Анхацәагьы иҳәҵымҵуа иҳадгылам, – иҳәеит Хыгә.
– Ԥыхьатәи умаӡаныҟәгаҩ ихабаруи? – Асҭамыр Никәа дааизҿлымҳахеит.
– Ҩы-мзы раахыс иӡбахә ыҟаӡам, – Хыгә ицынхәрас Акакьи аҭак ҟаиҵеит. – Давидгьы Цандрыԥшьҟа дҳархынҳәит, агьенерал Маҷавариании акомиссар Рухаӡеи ҳрацәажәаны.
– Иудыруеи уахык даацәырҟьаны Никәа Давид, ма Ермолаи дишьыр, Ҭевзаӡе ишизыруз еиԥш, – иҳәеит Хыгә.
– Давид ус дныҟәар ихәҭамызт, – Асҭамыр дузеилымкаауа иԥштәы ԥсах дтәан.
Акакьи аҭауад иахь игәрамгара ахәынган имаз аҽаарҵысын, ибла дынхыԥшылеит:
– Ҳаҭыр зқәу Асҭамыр, угәы еиҟарамшәа збоит. Ма угәы иаамыхәашаз акыр уаҳау?
– Иахьа апрокурор Чхартишьвили сиацәажәон. Аԥхын ибаандаҩыртәыз абольшевикцәа рус аӡбара иарҭеит. Урҭ зегьы ашьра рзыԥшуп.
– Нас! – Акакьи уамашәа ибон урҭ ррыцҳашьара аҭауад шьа злаз Асҭамыр иахьизцәырҵыз.
– Уа Ашьхаруа Мырза иԥа Чагә дрылоуп, – Асҭамыр игәы иалан.
– Уара урҭ урхашшаарц угәы иҭоума?
– Саазқәылаз срызхәыцуеит.
– Ҳауаҩ иоуп Чагә, – ҿааиҭит Хыгә, – даҳгәылан. Аха аиҳабыра ирҿагылаз дыршаҭом. Уи ареспублика ауасхыр арԥсыҽуеит.
– Иарбан республикоу? – Асҭамыр инапы аишәа инықәикшеит. – Иарбан республикоу, ухаҵкы сцеит Хыгә, зыӡбахә умоу?
– Ихаумырҟьацәан, суҳәоит! – Акакьи иҭахымызт дызлиааз ауаа рҭакра ирӷәӷәарц, аиҳараӡак аҭауад изкны приказк иоур ҳәа дацәшәон, амалагьы Аҟәа иҭарымкыр амуаз ҟалақәеит.
– Ихасырҟьаӡом, – ибжьы ааирӷәӷәеит а-Инал-иԥа. – Аԥсны автономиа зыҟалом. Аии еилкаауп. Аконституциа апроектқәа иҟаҳҵаз рыҩбагьы анеимактәха, ауаа рыцҵаны, Қарҭ иҳашьҭит. Уажәраанӡа адунеи аҿы иҟамлацыз ажәлар хәыҷы рхатәҳәаақәҵара Қырҭтәыла иҟалеит ҳәа, иҽхәоз аиҳабыра ирыдрымкылеит иаҳҭахыз ахақәиҭра аӡбахә маҷӡаны изҳәоз апроектгьы. Аԥсны ахатә Конституциа аҭахӡам рҳәеит.
– Иудыруеи иагьиашазар, – Акакьи иҭынчхаз иԥшра шьҭиххьан. – Республикак аҵаҟа ҩ-конституциак анеиҿукаа, изыҟалом ажәлар қәа ракзаара.
– Уи иаанаго аԥсуаа ҳаҟам ауп, – Асҭамыр даақәыԥсычҳаит, иааимҵадыргылаз ихәы дзаламкьысцкәа. – Ижәдыруеи Никәа убри еиликаазар. Абри ауп алмҩанык иахьа сзызхәыцуаз.
– Унапы аркы! Хыгә уи инаиабжьеигеит.
– Иҭабуп, Хыгә, убеиахааит, учеиџьыка азҳааит! – Асҭамыр дҩагылан, ҵәыцак ижәын, иҿы акы нҭаршәны, дцарц аишәа дҩахыҵит. – Саҭоумҵан, сымцар ҟалом.
Ихәра анӷьа ашьҭахь, Никәа Цәҳәынынтә Бзыԥ аԥсҭа длыбааит, макьана алаба шикызгьы. Антон Зимопуло иҩны днеин, иҟаз, ианыз еиликааит. Абырзенцәа дҵәахны дышрымазгьы, раԥхьа уамак игәра ргомызт. Никәа еснагь аӡын мшеиԥш деихашьшьын, игәы иҭаз аилкаара уадаҩын. Аха Антон хәыҷы-хәыҷла еиликааит Никәа аменшевикцәа рахь дхынҳәырц игәы зынӡа ишҭамыз.
Никәа иакәзар – уахгьы-ҽынгьы Хәымҷа лшьоура акәын игәы иҵхоз. Амала ашьоура уи даҽакала еиликаауа далагахьан, Маҳҭы Кьахьыр-иԥа иҿы дахьынӡыҟаз.
Асы еимаҩны илеиуан ҵхагәҭанык зны, Антон даныхынҳәуаз. Уи илахь еиҵымхӡакәа иҽы аҭыԥ инықәиҵеит.
– Иҟалеи? – Никәа цәанырра бааԥсык игәаҵанӡа дааимнадеит.
– Ус акгьы, – Антон, аҭаҭын еиларҳәны, инапқәа ҵысуа, иааиҿыҵеикит. – Хыгә икрыфарҭаҿ сахьнеиз, Мысҭарбеи Мканба иԥа Маҭбеи дтәан. Уи Хыгә иеиҳәон иҷкәын абольшевикцәа зынӡа дшырхәынгаз. Мысҭарбеи дҭаркзаап. Дибаразы Аҟәа абахҭаҿ дыҟан. Мысҭарбеи иаб иеиҳәазаап, абольшевикцәа гәыԥ-ҩык шааргоз, Риза Бибин-оӷлы даарылганы дыршьит ҳәа.
– Уи еиҳа имарки зиҳәа?
– Хылԥарч бзиак ихан, иҳәеит, маҟа ԥшӡакгьы имӷазаарын.
Никәа даахәыцит:
– Ахылԥарчи амаҟеи абаандаҩы имухит ҳәа, иузашшуада? Мамоу, Антон, уа иҟалаз даҽакызар акәхап.
– Дзакәытә уаҩызи, – Антон ихы ааирҵысит, иааигаз ажәабжь ихаҭа агәра изымго. – Ҩы-шықәса раԥхьа ҳара ҳҿы дыҟамзи акраамҭа.
– Зхы иақәиҭу абольшевикцәа аӡәыр удыруама?
Антон ибла ҭырхаха Никәа днаиҿаԥшит.
– Мап, уаҩы дсыздырӡом.
– Иуаҳауеи?
– Гагра ҵаҟа-ҵаҟа аус ӷәӷәала ируеит рҳәеит. Афатә ахә даара иҳаракхеит. Аҭагылазаашьа ҽеим. Аҭакԥхықә ҷыдала ақырҭуа еиҳабыра изырҭаз Рухаӡе иприказ ала, зыгәра гам зегьы Аԥсны иалырцарц иҟоуп. Уҳәансҳәанқәа рыгәра угозар, Уасил Агырбеи Чагә Ашьхаруеи Ԥуҭҟа амҩа иқәыргаларц ргәы иҭоуп.
– Анхацәа ирҳәои?
– Идурҳәои? Гагра аокруг шынеибакәу ар акәыршаны идыртәеит. Аиҳабыра ар хәҭақәа реиҿкаара иаҿуп.
Никәа даагьежьын, дындәылҵырц ашә днадгылеит.
– Уара урҭқәа зегьы абеилукааи? – иара даахьаҵәиит, Антон иблақәа дрыхԥшыланы, игәаҵа дынҭаԥшырц.
Абырзен ҿимҭит.
– Исҳәаз умаҳаӡеи?
– Исаҳауеит, – иҳәеит Анотон ҭынч. – Амала азҵаара мыцхә ҟаумҵан.
– Сыгәра уажәыгьы иугаӡом.
– Уахьаҭахыу сзымԥшаацт.
Никәа дындәылҵит. Ашьаршьаф ду аԥсабара илахадыршәызшәа, аҩхаа илҩр илеиуаз Бзыԥ аҿынӡа шкәакәаран. Убри аҽны инаркны, Никәа иарбанзаалак Антон аказы дизҵаауамызт, аԥшәма рԥыс ихала ӡбахәык цәыригаанӡа. Антонгьы ус уамак иҽааиртуамызт.
Есуаха Никәа, аграпра даныланы, аӡиас ахь длыбаалон. Ибла ихгылаз Хәымҷа лхаҿсахьа рыцҳахәха игәы иҭҵәомызт. Даҽа знык
иадамхаргьы лыла анҭаԥшра шзалымшоз азхәыцра дшашьцылахьазгьы, ҭынч дигәырҩон. Уи дҭахаз аахыс, лаӷырӡык шылеиҿыцымшәацызгьы, зны игәы дҭаҵәыуан, зны ахаҳә еиԥш иҩныҵҟа хьанҭаӡа иеимаччын. Ибла иаахгылон апап Уасил, уи идикәан, Чагә… Чагә Ашьхаруа, Чагә Алшәындба. Дабаҟазари Кәыкә иԥа Чагә? Уи ас дынкылаӡ дцаӡарымызт. Антон идыруазар акәхарын. Уажәы уи изҵаара Никәа иҭахымызт. Ажәҩан еилгозшәа ианаҿыз, уахык дааит Антон длахҿыхӡа.
– Уҽы кәадыр!
– Сабаушьҭуеи?
– Аԥсыуа хаҵак днымхар ҟалап Калдахәара. Зегьы, шьхабнала аҳәаа ихыҵны, асоветқәа рахь ицеит, аҟаԥшьқәа ааргарц. Саргьы сцап ҳәа кәын, уара усызкамыжьит, схынҳәыр, анышә сшоуҭоз зымдыруази. Уласы, шаанӡа Ахәҵа ҳаҟазароуп.
Антон мҩаныфак еиқәиршәаанӡа, Никәа иҽеибыҭаны дындәылҵын, иҽы ааирхиеит. Аԥсҭа ианҭыҵ, уаҩы инимкылеит. Акакьи иусҳәарҭа, архәҭа рказармақәа ирывсны, амҩа ианын. Уажәыҵәҟьа аменшевикцәа рпостқәа нырцә акәын иахьдырӷәӷәоз. Еснагь аԥсҭа иҭыҵуаз аԥша хьшәашәа ауха ишымсуазгьы, иаларшәаны иаацәырҵлоз Новосибирск иҭыҵит ҳәа ззырҳәоз аԥша ауха иаҿан.
– Амшын аҟнытә аԥша ансуа, асы леиуеит, – Никәа Антон дишьҭагылан. – Амала уаантә иҭыҵуа аԥша аҵаа иалоушәа акәын аӡынра ишыҟаз, уаха маҷк иҟәандоуп, изызҳәоузеишь?
– Сыздыруам, егьи дагьхьаԥшуамызт. – Ажәлар иҳазбзиахааит!
– Анцәа иҳәааит!
Кьахьыр-иԥа Маҳҭы иахь имкыдгылакәа, Есыф Ӡаӡба иҿы рыҽқәа нрыжьын, шьапыла ашьха иаҿалеит. Арахь акыр ибарран.
Урҭ ааҭымгылаӡакәа акыргьы иныҟәеит.
Адырҩауха аҵхагәҭаны, Гәбаадәы инаӡаанӡа, шәамахьк иҿы иааҭгыларц ишнеиуаз, ар иаарылаҳаит. Урҭ ирыма реиҳабы иҿы ианнарга, аҟаԥшьқәа шракәыз еилыркааит. Урҭ Гаграҟа рхы хан.
Шықәсыбжак аахыс Анкара сыҟоуп Владимир Илиа-иԥа идҵала. Аха уи аҽны исоуз ателеграмма аҟара сзыргәырӷьашаз уи аамҭаз имаҷын.Срыԥхьеит арахь исыцыз Несҭор Лакобеи, Кәаҵиа Инал-иԥеи, даҽа гәыԥ-ҩык аԥсуа рԥарцәеи. Даргьы смырԥшыкәа иааизеит.
– Сҩызцәа! – анысҳәа, уамак шыҟалаз схаҿы ианырбаалан, ирасҳәарызеишь ҳәа еқәыӡырҩуан. – Ҳара иҳадыз аус наҳагӡеит араҟа. Урыстәылеи ҿыц ииуа Ҭырқәтәыла ареспубликеи аиқәшаҳаҭра рыбжьаларц зегьы рхиоуп. Ус ауп ишеилыскааз Мысҭафа Кемал-ԥашьа иҿы ҳахьнеиз ҳаицәажәара ҵакыс иамаз. Аиқәшаҳаҭра анапынҵароуп
инхаз. Уи ҳара ҳада инарыгӡоит. Ҳара ҳхынҳәырц адҵа ҳауит. Абар абыржәы исоуз ателеграмма… Аԥсны аревком еиҿкаауп. Аԥсны жәлар гылеит. Ар ҟаԥшьаа ирылаланы, ҳқыҭақәеи ҳақалақьқәеи рхы иақәиҭыртәырц ижәылеит.
Несҭор дҩаҵҟьеит, ихаҭа изгәамҭаӡакәа. «Аҳаҳаира-а-а!!!» ибжьы ҩҭицеит Кәаҵиа. «Аҳаҳаира-а-а!!! – скабинет иныҩнҟьеит иҩнатәаз рыбжьы еиқәыршәа.
– Шәласы! – ҿысҭит рҽааиқәыркшәа аныру. – Шәласы! Иаарласӡаны ҳақәҵроуп. Аԥсны ҳзыԥшуп.
Ар ҟаԥшьаа ацәылашамҭаз, Ԥсоу ирны, Ламрышь рнапаҿы иаарган, Цандрыԥшь иналалеит. Амшын иӡыхгылаз англыз ӷбақәа ижәылоз аҟаԥшьқәа рполк ахи аҵыхәеи абзарбзан хы иадыргеит. Аменшевикцәа ирбон, Ар ҟаԥшьаа ирыцәшәаны, знык ианхьаҵ, рыҽшрызнымкылоз. Аҟаԥшьқәа азныказ иагьааиҵаст, иҭахаз рацәахан азы. Уи аамҭаз Шәачантә иааиз архәҭа рыцырхыраан, еиҭажәылеит.
Ԥсшьарак ҟамҵаӡакәа, аибашьра иаҿыз аменшевикцәа ҿыц ирҿагылаз амчқәа рызнымкылазт, доусы ишақәшәаз ихьаҵуан. Урҭ еибарԥхарс ишцоз збаз англыз мшын еибашьцәа рабџьар хымца дырӷәӷәеит. Цандрыԥшьаа рыҩнқәа амца рыцран. Ааигәа ишьҭаз ақыҭақәа Ачмардеи Ҳашԥси рҿы аҭҟәац бжьқәа ааҩуан, ԥхасҭа уамак рзыҟамҵазаргьы.
Аӷа иӷбақәа аҟаԥшьқәа зықәдыршәаз аилаҩынтра ааилгақәаанӡа, аменшевикцәа рыр, аамҭа рхы иархәаны, рҽеиҿкаа Гаграҟа ихьаҵит.
Ар Ҟаԥшьаа акыр верс ираԥхьагыланы, инеиуан Минаков иԥшыхәцәа. Урҭ дырԥызаҩын Чагә Алшәындба.
Гагра аменшевикцәа алҵхьан. Аԥшыхәҩцәагьы ԥынгылак рмоуӡакәа, згәы ҭҟьаны иҟаз ақыҭа аныцәаз, Инал-иԥа Асҭамыр иашҭа иаакәшеит. Ахышә ала иубон ауадаҿ ацәашьы лашара шаркыз. Чагә ашҭа дынҭалеит. Асҭамыр, ихы кны, ауадаҿ аишәа еиҵҳәа имацара дадтәалан. Аԥшыхәцәа, ашә ааимԥаа, уахь иныҩналеит. Аҭауад ашьшьыҳәа ихы дҩахеит. Иааиз азныказ иааизымбатәбарахеит, ибла ааҵаирхәит.
– Аа, шәаама?! Ас ирлас шәаауеит ҳәа сыҟамызт.
– Уҳазԥшызма? – Чагә дҵааит, аҵәы алаҵа.
– Сышәзыԥшын, шәысҭахызаргьы шәысҭахымзаргьы, – аишәа дҩахыҵын, ауада агәҭа даақәгылт.
– Иаадыруеит ҳшуҭахым, аха… – «уи аха ҳамам» иҳәарц иҭахын Чагә.
– Сара сзы зегьакоуп уажәы, – Асҭамыр уи иажәа ааԥиҵәеит. – Аменшевикцәа ԥсыуа дыҟамзааит рҳәеит. Абольшевикцәа – еиҳагьы иеицәоуп – мал уаҩык дҳамбароуп рҳәеит. Амца уацәшәаны, аӡыршы уҭаԥалар иаҩызоуп ҳаамҭа.
– Иабаҟоу уажәы ақырҭқәа? – Чагә дҵааит.
– Аарцә уаҩы дыҟам, нырцә аркыра ркыуп, – Асҭамыр ацәажәара ицәыцәгьан.
– Уажәыҵәҟьа ашҭаҿ абаталион ааиуеит. Асҭамыр инапқәа ааирхахеит, ирҭахыу ҟарҵааит, иара агьилшомызт аанарго.
Чагә уи маӡак шимаз илакыҵа иҵибаауан.
Арԥыс ирлас дындәылҟьан, аҳҭынра анаҩс инхоз Хагәшьы Минас иаанда дынхыԥеит. Усгьы зыцәа ҭынчмыз Минас, «аԥшәма» ҳәа аҿҭыбжьы шааиаҳазҵәҟьа, иабџьар аашьҭихын, ашә ихы нкылеикит.
– Уа иҟада? – нас абарҵа дааҵалеит Минас.
– Алшәынд Чагә соуп.
– Арахь уҟаӡамызтеи, – Минас илымҳа агәра изгомызт.
– Ус аума ауаҩы дышудукыло? – Чагә ауҭрала иҿааихеит.
– Убара ҳазбзиахааит! – Минас уи днаиԥылеит. – Ҳаамҭа ҽеим, Чагә, аҩныҟа уааи ҳәа зуҳәаз иузиура иудыруеи.
– Аамҭа аҽаԥсахуеит. Уаала, уск азы усҭахыуп.
– Бзиароушь? – Минас дагьаашәеит.
– Бзиароуп, бзиароуп. Амала уласы.
Аҳҭынраҿ абаталион ааиуан. Акомандир ауадахь днеихьан.
– Аҩыза Алшәындба! – уи Чагә дшибазҵәҟьа аишәахь диԥхьеит.
Чагә ишиԥхьаз џьамшьаӡакәа иҿанааиха, Асҭамырдахьтәаз дшанхаӡеит.
– Чагә, уԥшы! – акомандир аԥсуа ҷкәын ижәҩахыр инапы нықәиҵан, ахсаала наиирбеит. – Аҭауад адзотқәа ахьыҟоу сыздыруам иҳәеит, аха уара угәы ишԥаанаго?
Чагә Минас иахь даахьаҳәит.
– Бедраҟ илеихык, амшын аҿынӡа, аӡиас иаваршәуп, – иҳәеит Минас.
Ахсаалаҿ Чагә уи аныдирба, акомандир азныказ даахәыцит:
– Аԥшыхәра мҩаԥаагароуп, егьырҭ ҳбаталионқәа ҳахьӡаанӡа.
– Ажәытә бааш ахь ҳахәнар, нырцә иҟоу Амза иаҳнарбоит, – Чагә инарабжьеигеит.
Аруаа ндәылҵт.
– Сареи, Чагәи, абри аҩызеи, – акомандир инапы анхаҩы иниқәикит, – Минаси, ҳцоит. Шәарҭ аҭауад шәихылаԥшыз.
Чагә днараԥхьагылан, аҳҭынра инҭыҵит.
Чагә, аҩны дрымбацижьҭеи, шықәсык иазынаԥшуа ишҵуазгьы, уамак аԥсшәа иҿамкәа, иҭаацәа даарылагылеит. Еснагь еиԥш ихжәа-хжәа дцәажәон. Идыргалаз афатә уамак иҽадмырхалакәа, акы днацҳазшәа иуит.
Ашьыжь заа игылан зырахә ирылалоз Кәыкәи, зыхшара рацәа реилыргара зҽазызкуаз ани шьҭалеит, доусы риарҭақәа рҿы. Мирод, иаб ишьҭахь дышьҭалеит. Уи иаҳәшьеиҵбы – лан лышьҭахь. Дара – хаҵеи ԥҳәыси – рыхчқәа еиларҵон.
Чагә, ишьҭаларҭахь дымнеиӡакәа, аишәа дадтәалан, уаҳа ҿымҭӡакәа.
– Нан, ушьҭамлои, аамҭа ахьца умбаӡои, – ан лԥа иҟазшьақәа лыгәхьаан.
– Макьана исҭахым, – иааҿахиҵәеит арԥыс, уаҳа уи аӡбахә алацәажәара ишаԥсамыз иан илеилыркаауа.
Ларгьы днаҳәгәышьан, ҽырҵысрак ҟамҵаӡакәа диан, аха дзыцәомызт.
Мирод хәыҷы, иашьеиҳабы ихымҩаԥгашьа изымбатәбараханы, иаб дихыҳәҳәаны, аишәахь днаԥшырц иҭахын, аха Кәыкә иуамызт. Аб даузыцәахуаз, аамҭа цәгьа ирзыҟалаз иахьа ирзаанагарызи, уаҵәы изланарԥшрызи ҳәа, еснагь згәы иҭахәыцуаз ауаҩы шла дызҭынчхомызт уахгьы-ҽынгьы.
– Чагә, убаашәт, уиар уԥсы умшьари, ҳаргьы ҳкараха ҳаҟоуп, – Кәыкә аишәахь даахьаҳәт.
– Шәкарахазар шәмыцәои! – иҩныҵҟатә еибарххара иаҳа-иаҳа илыжжуан арԥыс, аӷьара-ӷьара дахьцәажәоз.
Уаҳа шьҭыбжьы ыҟамкәа, аҩныҵҟа ааҭынчрахеит. Аишәа иадтәалаз алҩа иҿыҵыббуан, уи ала амца зҭаз игәаҵаҟа ҿирцәаарызшәа. Ишьҭаз рлымҳа кыдҵаны иӡырҩуан, ҷыҭ бжьык гозар иудыруази ҳәа. Хәыҷи дуи ацәа иҭанагалаша дрыламызт, рызынтәык рцәеижь аԥсшьара ишаҳәозгьы.
Аҭынчра уамак еиланамгазаргьы, доусы рцәа иааҭӡыӡаартә, рыҩныҵҟа арҿыхеит хынтә ашә асбжьы иаагаз. Ишьҭаз рыхқәа ҩаҵдырззеит иаразнак, рыблақәа ашәара рхын. «Иҟалеи?» – ҳәа аӡәгьы дызҵаауамызт, ацәыҵлашьцара далыԥшны урҭ рынарҿаԥшра зылшоз уи азҵаара ырҵарны рхаҿы ишанибааларызгьы.
Аишәаҿ итәаз Чагә дхаҳәхазшәа дҵысуамызт. Инацәкьарақәа ирыбжьакыз апапирос иахылҵуаз алҩа шкәакәа хәхәаӡа ацәаара аарла иахьубарҭаз иунардыруан аҩныҵҟа аԥсҭазаара агәы шеилашуаз…
Ашә асбжьы геит даҽа хынтә.
Чагә дҩагылан, ашә дазааигәахеит.
– Уа иҟада? – дҵааит урысшәала.
– Ашә аарты! – игеит иидыруаз абжьы, ишылаҟәызгьы иӷәӷәаӡа.
Чагә алыкә нылиршәан, ашә ааиртит.
Иааҩнашылаз ахацәа рыԥшь-ҩыкгьы еиқәных ар маҭәала еилаҳәан.
– Шәааи арахь! – Чагә иҭааз аишәахь инаиртәеит.
Аԥшәмацәа рыгәхьаа иааиз ишырымкыз анырба, урҭ ргылара шаҭахымыз еилыркаан, рхәыҷқәа ргәыдырҟәҟәала ишьҭан. Чагә адулаԥ амгьалқәа ҩба ааҭиган, шәхакгьы саны инарвеиҵеит исасцәа раԥхьа. Аԥҳал азна аҩы нықәиргылеит.
– Абра акәзаап уахьынхо, – иҳәеит реиҳабы. – Харгьы шәымам аурысқәа раасҭа. Нас иаҳагьы шәеиӷьхап.
Ччаԥшьк зҿықәымшәоз ахацәа еидтәалан, зегьыуск ишазхәыцуаз мҩашьо.
– Ҳус ҳақәманшәалахарц! – Чагә иаақәихыз аҵәца, нҭыркәкәа ижәырц, иааиҿыҵеикит. Егьырҭгьы раҵәцақәа хымаԥсыма иааҭадырцәын, акы инацҳаит. Урҭ ахьеицәажәоз ирҳәоз ззеилымкаауаз Кәыкә ирахә игәы иныҵалеит. Абарҭ рааишьеи, ртәашьеи, амцхә рымкьыкьреи аамҭа кьаҿк ала зхы иаланарԥшцәаз ахаҵа дҩагылан, иҽааилаҳәашәа дындәылҵырц, аҩны ашьҭахьтәи ашәахь иҿынеихеит.
– Ари дабацои?! – аиҳабы илаԥш аашаҟьшаҟеит.
– Уабацои?! – Чагә даахьаҵәиит.
– Сынҭыҵуеит, – иҳәан, ашә ааиртит.
– Уаангыл! – иԥа ибжьы ҿацаӡа ианаага, ашә ҩаиркит.
Иԥштәы ихыббы, дцәышӡа аԥшәма даахынҳәит инихәлаҭәҳәазшәа. Кәыкә дзыршәаз Чагә идҵаҟаҵашьа акәӡамызт, уигьы игәы гәырҵас ишналакшазгьы. Ашә анааирт, Амза еилыџьџьа изқәыԥхоз агәарԥ зегьы, анхаҩы ицәыбааӡаз аԥҳәқәа ирԥшшарц адгьыл аҿы инеивеиҵазшәа, џьаԥҳаныла еиқәныхыз аруаа рыла ихҟьан.
– Сынҭыҵыргьы ҟамлаӡои, иҟалеи? – дҵаауан аб рыцҳа, игәы ицаз аарла ианыхынҳәы.
– Унҭыҵыр уҭахызар, абра унҭыҵ! – Чагә инапы акҿыҩрахьы инеиҟьеит. – Амала удәылымҵын.
Кәыкә, иԥа иаахжәаны иҳәашьала, итәаз иаха шрымамыз ааинырын, ииарҭахь даахынҳәын, днықәтәеит.
– Чагә, – ҿааиҭит иара, аҭак шԥаҟаиҵарыз ҳәа иԥсы цаны, иԥа дизыԥшуа, – ҳгәарԥ азна ашьаҟауаа шьҭоуп.
– Издыруеит. Шьҭа уцәа!
– Иҟарҵои урҭ?
– Урфарым, – аӷьара ааихгеит аб. – Уажәыҵәҟьа ицоит.
Кәыкә деиҭанықәиеит.
Итәаз хԥа-ԥшьба ҵәыца ркхьан. Чагә даҽакы нрыдигалеит аԥшәмаҵас, аха иҭаз ирымукәа ԥыҭрак ус иаатәеит.
Аҵхагәҭан иҩагылақәан, ицарц рҽааидыркылақәеит.
– Убацои, нан? – ан иаалзымчҳаит.
– Уажәыҵәҟьа саауеит. Шәара шаашалак иҟашәҵаз акәи шәҭала. Ашьыжь аибашьра ҟалоит, сааҭк аҟара иадхалоит. Иааилгаанӡа шәымҵысын.
Иааиз раԥхьа днагылан, Чагә дындәылҵит.
Ашьыжь шаанӡа, Кәыкә иаҳәшьа Надиа, лшьапы ҭыҩрхьаназ, заа дганы, ркәи дҭадыриеит. Ааацәылашамҭаз зегьы ишынҭаацәаз уахь инҭалан, иҟаларызеишь ҳәа иӡыӷәӡа иԥшуан. Урҭ ркәи иақәгәыӷуан. Ихҩан иара аихамҩа арельсқәа рыла, нас урҭ анышә рықәрыԥсеит. Ашьҭахь уардынла иааргаз аҟәры хаҳә ақәрыжьит. Хыхьӡа адырҩегь анышә ақәырԥсеит.
Ицеит сааҭк… Ҩ-сааҭк. Ҭынчран. Ахәыҷқәа ирзымчҳазт, еибарҿыҿуан. Зегьы ргәы ҿыӷьуан.
– Ари закәи, – иҳәеит Даҭикәа аҵыхәтәан, – аибашьра хдырԥазаргьы, иахьа ара ҳҭатәазаауама.
Аб зны дақәшаҳаҭымхеит, аха уигьы игәы аныԥҵәа, Надиа лыда зегьы дрыцхырааны агәарԥ ахь идәықәигалт.
Ан, лҭаацәа ашьыжь бысҭа ԥхак рҿалҵарц, амца еиҿалкын, ахьурӡы нақәлыргылеит. Кәыкә иакәзар – ирахә аауижьын, рхәы риҭеит. Даҭикәа аҳәҳәага аҽы иалшьуа азқәа ирыцқьон. Уи иеиҵбацәа еибарҩуа агәарԥ иқәын.
Иаалырҟьаны измаҳацыз рзы иуамагаха иаагаз абжьы, рызынтәык ыршанха, ргәы ааҭнарԥсаан, рҩны анаҩсан, агәараанда илавакны, макьана кьысра змамыз руҭраҿ иҭҟәацит. Аԥҽхақәа назгәыдыԥсалаз аҩны иҩнагьежьуа акрызуаз аԥшәма ԥҳәыс дыҩдәылҟьан, ахьшь аазхаԥрыз акәҷарақәа реиԥш ишәаҟьаны, еибарӷызуа агәарԥ иаақәхаз ахәыҷқәа рахь днаҭрысит, иҟалҵашаз лхы акы шыԥнамҟацызгьы.
– Даҭикәаа!!! – ҿиҭит Кәыкә. – Акәи ахь шәеиха, акәи ахь!
Рызынтәык еибарҩны акәи инадыххылт. Алада иан длоуишьҭын, ахәыҷқәа аӡәаӡәала иналыркуа, Даҭикәа ихаҭагьы дынҭалеит.
– Арахь уааи,, узҿу закәи? – Даҭикәа дыҳәҳәеит иаб ишҟа.
Кәыкә, иагьа изырласуазар иаарлас, ирахә неилеицалт, ишәаны ибнамларц. Урҭ нҭеикхьан еиԥш, аӡиас иаваршәны, рхахьы абзарбзан хы ҭҟәацит. Кәыкә, ишилшоз дыҩны, икәи днадххылан, дынҭалеит. Уамак мҵыцкәа, Бедраҟ инхарҭа ахахьы, нырцә, казармак еиларбга инеиқәаҳаит. Уи иашьҭанеиуаз, ԥырхага уамак ҟамҵакәа, адәаҿы иԥжәеит.
– Сыҷкәын дабаҟоу? – ан дҵәыуан лгәы ԥжәаны.
– Ибҵәыуа акыр ихәома, акәырбан бықәҵа, – уи иналабжьалгеит Кәыкә иаҳәшьа Надиа.
– Ҳазшаз сукәахшоуп! – ан аҩада лхы ҩалырхеит. –
Хәыҷгьы гәаҵәоуп,
Дугьы гәаҵәоуп,
Гәаҵәак шасырбара,
Деибганы дынхар,
Зегьы ҳанхар…
– Быштәоу кәырбан бықәыбҵеит, – Надиа лылаӷырӡ хыҳәҳәылон.
– Сгылартә сыҟазар ҳазшаз имбои, – ан дҩагылазшәа луит, адырҩегь кәырбан лурц.
Чагә усҟан абааҿы еиҿыркааз аимадага иадтәалаз аԥшыхәцәа дрыцхыраауан, аменшевикцәа рытраншеиа ахи аҵыхәеи ахьыҟаз деилыркаауа.
– Амца! – дыҳәҳәеит аӡәы, аӡиас ахь зегьы рԥшуа.
Заа абылтәы шықәырҭәаз мҩашьо, ацҳа шынеибакәыз, аԥырқьҳәа иҵҟьа, амцаԥшь ҩахатәахьан. Амҿтәы хәҭақәа иаразнак иҩықәццышәаа ицарц акгьы агмызт. Асалдаҭцәа рцәарԥхага маҭәа жәпақәа, аӡиас инӡаашьны, иршәырҵон. Нас, алҩа рхылзза, амца иалаланы, аццышәхара иаҿыз ацҳа иқәсуан.
Чагә ахәра длалбааҟьан, анхацәа дрылалеит. Еизиган, аказармақәа еимыхны, аӡиас иахакнаҳаз ацҳа аихатәы бҩа аӷәыжәқәа ықәырҵеит, аруаа иеиԥмырҟьаӡакәа иқәсларц.
– Ура-а-а!!!
Аҽцәа, инароуны иҳәҳәо, аӡиас инҭалеит. (Иахьагьы ирҳәоит аҽцәа убас еицжәылеит, Бзыԥ аангылеит минуҭк аҟара ҳәа). Чагә, ацҳа днықәсны, иҭацәхьаз аӷа ихырӷәӷәарҭа давала дышнеиуаз, хаҵак дишьҭала иҿааихеит.
– Чагә? Сылашара Чагә!
Арԥыс даахьаҳәзар, абар Бедраҟ! Иааибагәыдкылеит.
– Ассир! Бедраҟ дгәырӷьон. – Уԥсы ҭаны уаабарын ҳәа игәыӷуадаз!
– Аҩыза Алшәындба! – Минаков даарыхьӡеит. – Гагрантә аӡәы душьҭаланы дааит. Гагра аревком ахантәаҩыс уҟарҵар рҭахыуп. Ҳара Гәдоуҭеи Аҟәеи рахь амҩа ҳзырбаша хаҵа бзиак даҳзыԥшаа.
– Абар! – Чагә Бедраҟ ижәҩахыр инапы нықәиҵеит.
Адивизиа, ҵыхәаԥҵәарак амаӡамкәа, ацҳала амҩа ианын.
Аҟаԥшьқәа Ԥсоу ианааӡхыҵ инаркны, баталионк ар дәықәырҵеит аӡиас иаваршәны, шьхала Гагра илбаарц. Цандрыԥшь иеибашьуаз аменшевикцәа рымҩа уаҟа иԥырҵәарц ргәы иҭан. Урҭ, амшцгьеи амҩа бааԥсқәеи аарԥырхагахан, имҩахҟьеит. Шәамахьк дахьынхоз рыԥшаан, ашьыжьынӡа иааԥшны, Гаграҟа амҩа иқәларц ргәы ишҭаз ауп Никәеи Антони шрықәшәаз. Урҭ ираԥхьагыланы ақалақь ахь ианкылс, амҩан ирԥылоз ауаа гәырӷьаҵәа ирарҳәеит аҟаԥшьқәа рполк иацы ишиасыз.
– Никәа! – ӡӷаб гәырӷьа бжьык иаҳаит.
Иааԥса-икараха иҟаз арԥыс иибахьаз ԥҳәызбак дизааигәахон, аха дигәалашәомызт.
– Никәа, сузымдырӡеи? – лара дааиԥылеит.
Уи илышьҭаланы иааиуаз Иван Криволапови, даҽа ӡӷабки данынырҿаԥш, Никәа дааигәалашәеит Чагә Алшәындба ҩызас ишьҭыхны имаз Сергеи Пивнев иԥҳа. Дузымдыруа дыԥҳәызбахахьан лара.
– Бара?..
– Мариа соуп сара.
– Аиеи, Мариа. Шәабацои зегьы шәҽеибаркны?
– Апринц Ольденбургски иҳауатә станциаҿ амитинг ду мҩаԥыргарц иҟоуп иахьа. Уара аҟаԥшьқәа урылазма? – иџьалшьон лара ганкахьала. – Чагә дубазар?
– Мамоу, – Никәа иааимхацәгьахеит.
– Аҟаԥшьқәа дрыцны дмаакәа дыҟам, арахь дысзыԥшаауам. Иацы ииасуаз зегьы сылаԥш рхын.
– Саҭамыз, – Никәа абаталион акомандир иахь иҿынеихеит. – Иҟалозар, сҩызцәеи сареи ҳаушәыжь. Ҳқыҭаҿ аибашьра иаҿызар акәхап. Ҳара ара ҳаҟоуп уажәыгьы.
– Бзиоуп. Шәаҳԥыла, ҳаргьы иахьа уа ҳҟалоит, ҳполк ҳрыхьӡарц.
Никәеи Антони Ӡыхьҿа ицоз шәамахь ҽыуардынхьчак дрыԥшаан, амҩа иқәлеит. Урҭ, амҩабжара ианахыс, аҽыуардынхьча ԥарақәак иҭаны, Ӡаӡба Есыф иахь илыбааит. Рыҽқәа ԥшааны иеиқәдыршәан, амҩахәасҭақәаҵәҟьа ԥыҵәҵәаны, амҩаду ахь рхы дырхеит.
Никәа илаԥш иааҵашәеит ҩ-ҽык бнала ишнеиуаз. Руак аӡәы дҽыжәын. Уи дшибахьаз аҟара анидыр, Никәа иҽы ирццакит. Ермолаи иакәын бнамҩахәасҭала иццакуаз, Амраҭашәара ихы рханы. Ивакыз аҽгьы, мҩашьарада, ибзианы иидыруаз Хыгә Чыгәбар иҽыз акәын.
Никәа данааиҵас, Антон дааиваххит.
Ермолаи Асҭамыр иаҳҭынра ашьҭахь ала днадгылеит. Амаҵуҩы ҷкәын аҽҭра злаҟаз ала хаҵак ихаҿы хҭырԥала иҭаҳәҳәаны, диҵагыланы дааигон. Асҭамыр ахышә даакылыԥшуан.
«Алагызмалқәа! Уаҩы дидмырбарц акәхап ааҵрала дзырго. Дзусҭадашь?»
Никәа еимаччыз ахьацареи ашыцреи рыгәҭа дналагылеит. Ихәыз ахаҵа аҽы дҩақәдыртәеит. Ермолаи уи днаишьҭалеит.
Никәеи Антони шҽыжәыз амаҵуҩы ҷкәын иааикәшеит.
– Иҽыжәуҵаз дарбан? – Никәа ишәақь инапы ақәкын, уажәы-уашьҭан ишааиҟәнихра.
– Уи… Уиу?..
Аҽқәа ивагьежьуа иааидгылаӡеит.
– Уи Ермолаи иаҳәшьаԥа иоуп.
– Амц уҳәоит. Ара дабаҟаз?
– Цандрыԥшь цәгьала дырхәит. Аа… аарла дааргеит.
– Нас?
– Нырцәҟа дыргаанӡа, аурысқәа ааит, Чагә дрыцны…
Никәа ааигәа ҟамчы зымбацыз иҽы, агәыҵа ианлажәеиҵа, акәадыр мчыла иназқәырҵаз ауыра еиԥш, ишалшоз инаҭрыст. Иара икәадыр дахҟьахьан, аха зҽы аҟазшьа бзиаӡаны издыруаз, амаршәа зцәа иалаз арԥыс анаҵҟьамҭаз игәы иҭаӡамкәа, иҽирхиахьан.
Дыхрааӡраауа амаҵуҩы данаагьежь, ахышә аҿы зҽырхианы итәаз аҭауад итапанча наҟ инеиҵәахит.
Аӡәы имбарц, абна илаз аменшевикцәа даҽа ҩ-ҽык шрышьҭаз анырдыр, руаӡә дӷызуа иҽы наҵирҟьазшәа иуит. Егьи, дхьаҳәны тапанчала дхысуа, уи дишьҭан.
Ааигәа араҟа аибашьра мҩаԥысуазшәа иҟамызт. Ауаагьы, акомиссариат аҿаԥхьа еизыҩны, аизара мҩаԥыргон.
Аӷацәа рыҽқәа аӡиас инҭалеит. Никәа ахызаҵә урҭ ирхьигӡон, рыԥсы шҭаз имԥыхьашәарц дазгәаҟуан акәымзар. Ермолаигьы дааҟәымҵӡакәа дхысуан.
Аӡиас еиҩырҽҽа ианынҭагыла, Никәа иҽы лаиҵаҟәҿит. Иаргьы аӡы дналаҳаит. Аҽы рбылгьаны аӡиас иагон. Антон Зимопуло дааҽԥынгылахьан, иҽы дахыуааны, аҟәры данлықәҳауаз.
«Ихысшьоузеи, ижәла нҵәааит…»
Никәа ишәақь уамак имырбааӡакәа икын. Егьи аҟәраҿынтә икылкааны дхысуа, дықәгылан Ермолаи.
Давид абна даҵәаххьан.
«Исыцәцоит…»
Уи иқәкны дхысит Никәа. Иҭаҟәаҭаҿуа иааиуаз ацәқәырԥа дагәыдлеит, иҵәырҵәыруаз хаҳәык данықәшьқьраа, ишьапы ааиҵнахит. Азныказ ишәақь шимаз аӡы даҵәахит. Дыҩхәыҵҵәраан, ихҳәцыз ишьапы аарла днықәгылеит. Ишәақь хырша даҵхеит. Ахәшә шдырбоз амца рцәакыз џьушьарын, агәыцә «ԥыф-чыф» ааҭган, нас ԥаҟьҳәа бжьык аахәлҟьеит. Хәбаҟа метра иаԥхьаҟа ақьаади ашьацма аӡы иналаԥсази, агәыцә ихьарчуа иҭакәымпылуа иҭахази еиҟарак.
Никәа, тәыҩала цәык исызшәа, акы даахьанарҳәит. Аӡы дналаҳаит. Дҩагылан, ихьааха ицраз ижәҩахыр имыхәо, аҟәрахьы днеихеит.
Ермолаи иҽы кәарны ицон.
Арԥыс дӷызуа аӡы даарын, ишьапқәа уаҳа изеихымгакәа, дынкаҳаит, ашьа иҵҩырны ицо. Ииулак егьи аҟәрахьы днаԥшит. Уаҟа дышьны ахаҳәра дылажьын абырзен Антон.
Иԥсы ааилӡааит.
Ишәаҟьаны аҩны итәаз Маф, аҟәрахьы ахысбжьқәа аниаҳа, иакәымз цәалашәарак дааимнадан, ихы зқәикрыз изымдыруа, дааҩнахеит. Аӡиас шыҟаз иҿанынеиха, ахҭарԥа зхаз ауаҩ длаивҟьеит. Дук мырҵыкәа, уи дишьҭала, дааиуан Ермолаи.
– Ҳаи, закәытә жәамҭаҽхази!.. – иара алада иҿылеихеит.
Уи иԥа днаихаххит, ихы аилаԥсара аҽазнакуа. Никәа ишьа шыԥхаз аниба, Маф, ихәны зыԥсы ааиуаз иара иакәызшәа, акаҭа зхылахьаз иблақәа ааимыггон.
Агәарԥ аҿы длаҩеиртә даныҟала, Никәа изымчҳаит аҩны атәара. Иаб изааигоз ажәабжь ҿыцқәа изхомызт, аиҭакра иҟалаз иблала ибарц дазгәаҟуан. Анҭыҵ зегьы рҽырыԥсахызшәа игәы инаҭон. Аԥсабараҵәҟьа даҽа цәак ахалазар ҳәа дхәыцуан, макьана имч мааицкәа, аныҟәашьа иҵозшәа дахьылаҩеиуаз. Иаб аидара иазкы имаз иҽы абаҳчаҿ иқәҿаҳәан. Ариабжьарак усуран изҿыз, аҽы нади иеиԥшын. Никәа, уи аҿы ианкны иааиган, акәадыр ақәиҵеит, амгәарххақәа ҿеиҳәарц иҭахын. Урҭ реибаркра изнапык ала ицәыуадаҩын.
– Угәы иҭоуи? – илаиҵаз амхы аара иалагаанӡа, аанда цқьа игәеиҭарц иаваз Маф, иеигәышә има, даакылсит.
– Сҽымбӷаҟазеижьҭеи акрааҵуеит, – Никәа дааԥшит, ихала аҽы изыкәадыруамызт.
Маф, амгәырххақәа ҿаҳәаны, иҷкәын дицхрааны дҩақәиртәан, агәашә ааиртит.
Никәа дынҭыҵит, абна мҩахәасҭахь ихы рханы. Ашәаԥыџьаԥ уажәааны ишыҟац, ԥсахра амаӡамкәан, ишәҭуан. Ус гәаныла, ҩныҵҟала акәын аԥсҭазаара ацәа ҿыц аҟәнызшәа иахьуԥылоз.
Зинаҭ лымацара ауҭра дҭан. Никәа идыруан Ермолаи уи ишылзааицҳахьаз, аусқәа рҭыԥ ишаақәлалак, дшылзыхынҳәуаз.
«Аԥхамшьа! – Никәа , Зинаҭ лгәарԥ дахьҭаԥшуаз, еиҳагьы игәы Ермолаи изыԥжәон, уи дхынҳәырц шиҭахыз аниаҳаз аҵкысгьы. – Еицынхашьас иҟаҳҵари ҳәа дагьхәыцуам.»
Аҽы хырқәақәо амҩа ианын, аҽыуаҩ иаасҭа иааԥсаны.
Хәымҷа лнышәынҭра аҳаскьын ԥшқа ақәиааны иарԥшӡон. (Уи дшыԥсхьазгьы, лара лҳаҭгәын лхаҭа илырԥшӡозар ҟаларын.) Никәа уи лшьа ахьизымуз иблақәа аарбааӡеит. Ажәлар рымаҵ ауралакәын иара уажәшьҭа хҿыхгас имаз. Бедраҟ «ррет» ҳәа ибжьы гон архахь, шаанӡа ирахә ҭицазар акәхарын.
Никәа нырцәҟа ацҳа ақәсра дазҿлымҳацәан. Уа изҿыз ибар иҭахын, аха дагьацәшәон. Ацҳа ҿыц иқәырҵаз аӷәыжәқәа макьана цқьа иеибаркымызт. Ауаа уи иахьымӡацызт. Аҽы иҵегь аныҟәашәа аармаҷит, агәы аҽанны. Ҭынчран аԥсҭа уахьыҩҭагылоз. Ҭынчран Мысҭарбеи иаб Мқанба Маҭбеи имӡырхаҿы.
Никәа иаӷәра арымарахь даахеит.
Ермолаи идухан ашә ыҵарбаҟа иаркын, сапат дук кнаҳан.
Аотриад ҷыдаа ԥыхьатәи рхыбраҿ дҳәарԥсаруа аӡә дыҩнан. Амилициа ҿыц ааргеит иҳәон Маф.
Аусҳәарҭа ашә аартын.
Никәа иҽы ааҭгыла-ааҭгыло дҽыжәын, дыццакуамызт.
Аусҳәарҭа анаҩсан игылаз Хыгә Чыгәбар иҩнахьы шьҭыбжьы ыҟамызт.
Игәашә иадгылаз арымӡ ҭацәын. Уи ииӡбоз закәыз здыруадаз. Хыгә иҽы бзиа Ермолаи ирхынҳәит ҳәа Никәа имаҳацызт.
Амҩаду ала иааиуаз алинеика длалбааит Чагә Алшәындба.
Аусҳәарҭа дааҩныҵит Чагә Ашьхаруа, гәарҭак ақьаад игәыдкыланы. Уи Алшәынды ҷкәын дшизыԥшуазгьы изгәамҭеит. Амҿы каижьуазшәа, ақьаадқәа леиқәижьын, амца рыцреиҵеит. Днахынҳәын, даҽа гәарҭак ақьаад дәылга амца инақәиҵеит. Никәа имаҳаӡацызт Ар Ҟаԥшьаа зхы иақәиҭыртәыз Ашьхаруа Баҭымынтә дшыхынҳәыз.
– Бзиа ууит, Чагә! – Алшәындба амца дазааигәахон.
– Оо, сыхьыӡла Чагә? Бзиала уаабеит!
Ашьхаруа, инапы еиҵых, Алшәынды ҷкәын даагәыдикылеит.
– Иҟоуҵозеи, Чагә? – арԥыс дҵааит. – Асҟатәи қьаад шԥоубылуеи?
– Ирыласхыузеи арҭ ажәытә қьаадқәа, – ахаҵа инапы неиҟьеит. – Сара ҿыцла аусура сышәзалагоит, Чагәхеит. Ҳқыҭа ахьынӡанаӡааӡо ҩыџьа заҵәык Чагә ҳахьӡуп. Ажәлар уара угәра рго, сара сыгәра рымго уажәшьҭа иҟамлароуп.
Рҩыџьегь ааибарччеит.
– Абзиараз! – иҳәеит арԥыс Чагә. – Аҩны снеины, сани саби сыҽдырбаны, сусурахь схынҳәыроуп.
Уи агәарбжьара дныбжьалеит.
Ашьхаруа аусҳәарҭа даныныҩнашыла, Никәа ирлас Алшәындба днаишьҭалеит.
Чагә дыццакны иаб Кәыкә инхарҭа дынҭалеит.
Агәарԥаҿ иеиҵбацәа анааиԥыла, Мирод хәыҷы даашьҭиԥаан, аҩныҟа длеит.
Никәа абна днылсын, аҟәры днықәгылеит. Абракәын Антон Зимопуло дышьны дахьышьҭаз.
Арԥыс аԥхӡы илҵуан. Ицәеижь аԥсыҽра даркарон, иблахаҵ гьежьуан.
Аӡиас ҭҭәааны илеиуан. Ацәқәырԥа иҽы ашьапы иқәнарҟьар ҳәа дышшәозгьы, имч ааизганы, аӷәра даахеит, аӡиас ахь аҿынаирхарц.
